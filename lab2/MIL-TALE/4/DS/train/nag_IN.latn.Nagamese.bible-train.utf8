Abraham, Isaac laga baba hoise, aru Isaac, Jacob laga baba hoise, aru Jacob, Judah aru tai laga bhai-kokai khan laga baba hoise.
Judah aru Tamar laga bacha khan Perez aru Zerah ase, aru Perez, Hezron laga baba hoise, aru Hezron, Ram laga baba hoise.
Ram, Amminadad laga baba hoise, aru Amminadad, Nahshon laga baba hoise, aru Nahshon, Salmon laga baba hoise.
Salmon, Boaz laga baba Rahab logot para hoise, aru Boaz, Obed laga baba Ruth logot para hoise, aru Obed, Jesse laga baba hoise.
Jesse, Raja David laga baba hoise, aru David, Solomon laga baba Uriah logot para hoise.
Solomon, Rehoboam laga baba hoise, aru Rehoboam, Abijah laga baba hoise, aru Abijah, Asa laga baba hoise.
Asa, Jehoshaphat laga baba hoise, aru Jehoshaphat, Joram laga baba hoise, aru Joram, Uzziah laga baba hoise.
Uzziah, Jotham laga baba hoise, aru Jotham, Ahaz laga baba hoise, aru Ahaz, Hezekiah laga baba hoise.
Hezekiah, Manasseh laga baba hoise, aru Manasseh, Amon laga baba hoise, aru Amon, Josiah laga baba hoise.
Josiah, Jechoniah aru tailaga bhai-kokai khan laga baba hoise jitia taikhan ke Babylon te loijaise.
Babylon te loija pichete, Jechoniah, Shealtiel laga baba hoise, aru Shealtiel, Zerubbabel laga baba hoise.
Zerubbabel, Abiud laga baba hoise, aru Eliakim, Azor laga baba hoise.
Azor, Zadok laga baba hoise, aru Zadok, Achim laga baba hoise, aru Achim, Eliud laga baba hiose.
Eliud, Eleazar laga baba hoise, aru Eleazar, Matthan laga baba hoise, aru Matthan, Jacob laga baba hoise.
Jacob, Joseph laga baba jun laga maiki Mary ase, jun para Jisu ke jonom dise, aru Khrista koi kena ma-te.
Etu karone, sob khandan Abraham para loikena David tok chaudah(fourteen) khandan thakise, aru David para loikena junkhan ke Babylon te loijaise aru Jisu Khrista laga jonom etu tok chaudah(fourteen) khandan thakise.
Jisu Khrista laga jonom eneka para hoise. Tai laga ama, Mary, aru Joseph ke sadi kuribole kotha milai loise, kintu tai duijon sadi nohua agete, Pobitro Atma para bacha pet te bukhi ja jani jaise.
Kintu Joseph, tai laga mota, ekta dharmik manu thakise aru sob manu agete taike bodnam nadibo nimite, etu nimite tai lukai kena tai ke charibole bhabona kuri loi se.
Jitia tai etu khan bhabi thakise, sabi, Probhu laga ekta sorgoduth tai laga sapna te ahise, eneka koise, “Joseph, David laga bacha, Mary ke tumi laga maiki hobole bhoi nakuribi, kile koile juntu ekta bacha tailaga pet te bukhi kena ase etu Pobitro Aatma para ase.
Tai ekta chokora ke jonom dibo, aru tumi tai laga nam Jisu rakhibo, kile koile tai para tailaga manukhan ke pap para bachai lobo.”
Etu khan eneka huwa tu Isor laga kotha pura hobo nimite juntu tai laga prophet khan para koise,
“Hunibi, ekta mota-nachua-chukuri tai laga pet te bacha bukhibo aru ekta chokora ke jonom dibo, aru taikhan tai laga nam Immanuel” - etu mane, “Isor amikhan logote ase.”
Etu pichete Joseph humai thaka para uthi jaise aru ji kotha Isor laga sorgoduth para hukum dise tai etu mani se aru tai Mary ke tai laga maiki banai loise.
Kintu tailaga maiki bacha jonom nahua tok, tai laga osorte ja nai aru tai bacha laga nam Jisu matise.
Etia, jitia Jisu Judea laga Bethlehem te jonom hoise juntu somoite Herod raja thakisele, Sabi, gyan thaka manukhan jonom laga kotha huni kena Jerusalem te ahise,
enika koise, “Jew-jati khan laga raja jonom hua tu kote ase? Kile koile amikhan tai laga tara purab te dikhi se, aru amikhan tai ke aradhana kuribole ahise.”
Etu pichete Herod raja para sob dangor pujari aru gyani manukhan ke eke logote mati kena jama kurise, aru tai hudise taikhan ke, “Kote ase Khrista jun jonom hobo thaka tu?”
Taikhan tai ke koise, “Judea laga Bethlehem te, kile koile etu he prophet khan para likhi se,
‘Kintu Bethlehem laga manukhan, Judah deste thaka khan,
Apunikhan Judah desh laga mantrikhan para komti nohoi,
Kile koile apunikhan bhitor para ekta raja ulabo,
Jun ami laga Israel manukhan ke cholai loijabo.”
Etu pichete, Herod para lukai kena gyani manukhan ke kotha kurise aru tara tu ki somoi te ulaise itu bhal para jani loise.
Etu pichete tai para gyani manu khan ke Bethlehem te eneka koikena pathaise, “Jabi aru bhal para itu bacha ke bisari bi. Kitia apunikhan tai ke paijai, ami ke kobi, kile koile ami bi tate jaikena tai ke aradhana kuribo.”
Jitia gyani manukhan Raja laga kotha khan huna pichete, tai khan jai jaise, aru sabi, taikhan juntu tara age din te dikhi se etu eki tara aru dikhi se aru taikhan etu tara laga piche jaise. Etu tara taikhan age-age jai kena etu bacha thaka jaga oporte rukhi jaise.
Jitia tai khan etu tara ke dikhi se, tai khan bisi khusi hoise aru khusi para rukhibo napara hoise.
Tetiya taikhan ghor bhitor te ghusi se aru taikhan ama Mary laga haat te chutu bacha dikhise. Taikhan athukari kena tai ke aradhana kurise. Taikhan khusi para taikhan laga kazana khulikena suna, aru dhuna etha, aru bhal goon laga tiel khan dan dise.
Kintu Isor para tai khan laga sopana-te Herod logote wapas najabi koikena hosiar kori dise, tetiya gyani manukhan tai khan laga nijor desh te dusra rasta para jai jaise.
Kintu taikhan jai-ja pichete, Isor laga sorgoduth sopana te ahikena Joseph ke koise, “Uthibi, bacha aru ama ke loikena Egypt te polai jabi aru ami nakua tok tate thakibi, kile koile Herod Raja etu bacha ke mora bole bisaribo.”
Tetiya utu rati te, Joseph uthi kena bacha aru ama ke loikena Egypt polai jaise.
Tai Herod namura tok tate he thaki se. Juntu kotha Isor laga prophet para koi disele, etu kotha pura hoi jaise, eneka koise, “Egypt para ami laga bacha ke mati loise.”
Jitia Herod gyani manukhan para taike thokai se koi kena janise, tai bisi khong uthi se. Etu nimite tailaga sipahi khan ke pathai kena jiman dui sal para niche mota bacha Bethlehem te ase etu sob ke morai dibole hukum dise. Kile koile utu somoi te Jisu jonom hoikena dui sal ase koikena Herod khobor paikena thakise.
Prophet Jeremiah para ki kotha koi dise etu khan sob pura hoi jaise, eneka koi kena,
“Ramah te ekta awaz huni sele,
Bisi mondukh hoikena kandi thakise,
Rachel tai laga bacha nimite kandi thaki se,
Aru kunke bi tai laga mon ke shanti kuribo dia nai kile koile tai khan morise.”
Etia, jetia Herod muri jaise, sabi, Isor laga ekta sorgoduth, Joseph Egypt te thaka somoi te tai laga sopona te ahise,
eneka koise, “Uthi kena bacha aru tai laga ama ke loikena Israel desh te jabi, kile koile jun manukhan bacha ke morabole thaki se tai khan sob muri se.”
Etu pichete Joseph uthi kena, bacha aru ama ke loi jaise, aru Israel laga desh te jaise.
Kintu jetia tai hunise Herod laga bacha Archelaus Judea laga Raja hoise koi kena, tai tate jabole bhoi hoi jaise. Jitia Isor para tai laga sopona te hosiar korai dise, tai Galilee laga jaga te jaise.
Aru Nazareth laga seher te jaise aru tate thaki loise. Eneka para, juntu prophets khan para Isor laga kotha koi dise etu pura hoise, aru tai ke Nazarene koi kena matibo.
eneka koise,“Mon ghurabi, kile koile sworgo-raijo osor te ase.”
Kile koile prophet Isaiah para koi dia kotha tai koisele, eneka koise,
“Ekjon kunba sunsan jaga para hala kuri kena koise,
‘Isor laga rasta tayari kuribi,
Tai laga rasta tu sidha kuribi.”
Etia, etu John laga kapor uth-janwar laga suli para bana lagai aru komor ke chamara laga rusi para bande.
Tetiya Jerusalem, aru pura Judea, aru Jordan Nodi laga sob jaga para manukhan tai ke lok kuri bole ahe.
Taikhan ke John para Jordan nodi te baptisma de, tai khan laga pap khan koidia pichete.
Kintu jitia tai bisi Pharisees aru Sadducees khan ke Baptisma lobole ahi thaka dikhi se, tai taikhan ke koise,“Tumikhan saap laga bacha khan ase, kun koise apanikhan pap para polabole paribo koikena Isor laga sajai dia din te.
Etu nimite, mon ghura laga bhijon tu apunikhan laga kaam para dikhai dibi.
Apnikhan laga monte amikhan Abraham ke amikhan laga baba ase nabhabibi. Moi apunikhan ke koi ase Isor tu etu pathor khan ke bi Abraham laga khandan banabo pare.
Kintu sob ghas khan katibole kuthar tu age para taiyari hoikena ase. Juntu ghas tu bhal guti nadhure etu ghas ke katikena jui te phelai dibi.
Moi tu apunikhan ke pani para he baptisma dibo. Kintu jun amilaga pichete ahi ase, tai tu ami para bi hokti ase, tai laga chappal moi dhuribole layak nai. Tai apunikhan ke Pobitro Aatma aru jui para baptisma dibo.
Tai dhan katibole dao loikena ahi ase, sob dhan khan ke dhan-ghor te jama kurikena ghas khan ke kitia bi khotom nohobole jui te phelai dibo.
Etu pichete Jisu Galilee para ulaikena baptisma lobole nimite Jordan nodi te John ke lok kuribole ahi se.
Hoilebi John tu Jisu ke rukhabole bisi kosis kurise eneka koikena, “Ami he apuni laga haat para baptisma lobo lage, hoilebi apuni he moi logote ahi se?
Kintu Jisu tai ke enika koise, “etia karone tu kuridibi, kile koile ami khan nimite dharmikta kam khan pura kurile thik ase.” Etu pichete John para kuri dise.
Jisu jitia baptisma loikena pani para ulaise, sorgo para ekta ujala nisena ahi kena Isor laga Aatma kopu chiriya nisena hoikena tai oporte rukhi jaise.
Etu pichete, sabi, ekta awaz sworg para koise, “Etu ami laga bisi morom laga Bacha ase. Ami tai oporte bisi khusi ase.”
Etu pichete Jisu ke Atma para ekta khali jaga te loi jaise juntu jaga te saitan para taike porikha kuribo.
Jitia Jisu para chalis din aru chalis rati eku bi nakhai kena thakise,etu karne tai bhuk lagise.
Etu pichete saitan ahikena Tai ke enika koise, “Apni tu Isor laga bacha ase koile, etu pathor khan ke roti hobole kobi.”
Kintu Jisu tai ke jawab dise aru koise, “Pobitro kitab te eneka likhi kena ase, manu khali khai kena jinda nathakibo, kintu ji kotha Isor laga mukh para ulai etu para he jinda thakibo.
Etu pichete saitan para Jisu ke pobitro tawn te loi jaise aru mondir laga sob para oporte kara kurai se,
aru tai ke koise, “Apuni Isor laga bacha ase koile, nijor ke yate para nicete phelai dibi, kile koile scripture te enika likhi kena ase,
‘Isor para tai laga duth khan ke hukum dikena apuni ke bachai lobo,
‘Tai khan laga haat para apuni ke dhuri lobo,
Aru apuni laga theng pathor para bi jokhom bi nahobo.’”
Jisu tai ke enika koise, “Scripture te etu bi likhi kena ase, ‘Apuni laga Isor ke porikha nakuribi.’”
Aru, saitan Jisu ke sob para uncha ekta pahar te loi jai aru tai ke prithibi laga sob sundar aru sob dangor nam khan dikhai dise.
Saitan para tai ke koise, “Apni moike athukari kena puja kurile, etu khan sob ami apunike didibo.”
Tetiya Jisu koise tai ke,“Yate para jai jabi, Saitan! Kile koile scripture te likhi kena ase,
‘Tumi khan Parabhu apuni laga Isor ke he aradhana kuribi, aru apuni khan khali tai ke he seva kuribi.’”
Tetiya saitan taike chari kena jai jaise, aru sabi, sorgoduth ahi kena tai ke modot kuri se.
Jitia Jisu para John ke dhurikena loi ja hunise, tai Galilee te wapas lukai jaise.
Tai Nazareth chari kene Capernaum te jaise aru tate thaki se, juntu jaga Galilee nodi laga usorte ase, etu jaga tu Zebulun aru Naphtali laga bhitor te ase.
Etu khan sob pura hoise juntu kotha Prophet Isiah para koidisele, eneka koikena,
“Zebulun laga mati aru Naphtali laga mati,
Sagar phale, Jordan par kurikena,
Gentiles khan laga Galilee!
Utu manukhan jun andhera te bohithake tai khan dangor ekta ujala dikhise,
Aru junkhan mora laga chaya aru jaga te bohi thake,
Taikhan oporte ekta pohor dikhai dise.”
Utu somoi para he Jisu prochar kuribole suru hoise aru koise, “Mon ghurabi, kile koile sworgo laga jaga tu osor hoi ase.”
Jitia tai Galilee nodi fane berai thakisele, Simon jun Peter koikena mate, aru tai laga bhai Andrew, mass dhora jaal nodi te phelai thaki se, kile koile tai khan mass dhora manu thaki se.
Jisu tai khan ke koise,“Ahibi, ami piche kuribi, aru moi tumi khan ke manu dhuribole bonai dibo.”
Loge-loge taikhan laga mass dhora jaal khan phelai dise aru Jisu laga piche kuribole suru hoise.
Jitia Jisu tate para jai thaki se, tai dui jon bhai kokai ke dikhise, James, Zebede laga chokora, aru tai laga bhai John. Tai ekta naoka te taikhan laga baba Zebedee logote mass dhora jaal khan milai thakise. Jisu tai khan ke mati se,
aru taikhan loge-loge taikhan laga naoka aru baba ke charikena Jisu piche kuri loise.
Tetiya Jisu Galilee laga sob jaga te berabo jaise, Isor laga synagogues te sikhai thaki se, aru pobitro jaga laga gospel ke porchar kuri se, aru sob kisim laga ghao bemar aru sob bemari manu khan ke changai kuri kena berai jaise.
Tai laga khobor khan sob Syria laga desh te huni loise, aru manukhan Jisu osorte kisim-kisim bimar aru dukh pai thaka khan, aru jun khan laga gao bhitor te bhoot humai thakia, aru pakala manukhan, aru theng-haat hilibo napara, etukhan sob ke loikena ani se. Taikhan ke Jisu para changai kuri dise.
Aru Galilee para, Decapolis te dosta tawn para, aru Jerusalem para, aru Judea, aru Jordan para bi dur thaka, etu sob manukhan Jisu laga piche ahibole lagi se.
Etu pichete tai mukh khuli se aru taikhan ke sikhai se, eneka koikena,
“Aatma te dukhia thaka khan, etu khan asis pai kena ase,
Kile koile sworg laga desh tai khan nimite ase.
Dukh hoi kena thaka khan, tai khan asis pai kena ase,
Kile koile tai khan laga mon aram kuri dibo.
Nomro hoi kena thaka khan asis pai kena ase,
Tai khan dhunia te malik hoikena thakibo.
Hosa aru bhal kaam nimite bhuk aru pias ase, tai khan asis pai kena ase,
Tai khan ke bhorta kuridibo.
Morom thaka manu khan asis pai kena ase,
Tai khan morom tu pai jabo.
Mon sapa thaka khan asis pai kena ase,
Tai khan Isor ke dikhibo.
Shanti nimite kura khan asis pai kena ase,
Tai khan ke Isor laga bacha koikena matibo.
Hosa nimite dukh pai thaka khan asis pai kena ase,
Sworgo laga desh tu tai khan nimite ase.
Apni khan asis te ase jitia ami laga nam nimite manukhan apuni khan ke gali bo, dukh dikdar dibo aru misa misi bodnam dibo.
Mon te bisi khusi hobi kile koile sworg te apuni nimite bisi dangor enam rakhi kena ase. Jun prophet khan apuni laga age te ahisele, tai khan ke bi eneka dukh dikdar dise.
Apni khan etu prithibi laga nimok nisena ase. Kintu nimok laga swad natha kile, kineka kuri kena nimok laga swad tu anibo? Etu tu eku kaam laga nohoi, kintu etu ke phelai dibo aru manu khan para chipai dibo.
Apni khan etu prithibi laga Ujala ase. Ekta bosti pahar oporte bonaile luka bo napare.
Nohoile bi manu khan tai laga saki julai kena kiba ekta para bon kurikena narakhe, kintu etu saki ke oporte rakhi kena pura ghor ke ujala kuri de.
Apni laga pohor eneka kuri kena pura ujala kuridibo manu khan agete, tetiya tai khan apuni laga bhal kaam khan sob dikhi jabo aru apuni laga Baba jun sworgo te ase tai ke mohima dibo.
Eneka nabhabi bi je moi Isor laga niom aru tai laga prophets khan ke khotom kuri dibo nimite ahise. Moi khotom kuridibole aha nohoi, kintu etu khan sop pura kuri dibo nimite ahise.
Kile koile moi hosa para apuni khan ke koi ase jitia tok prithibi aru akas khan khotom nohoi, ekta dagi nohoilebi ekta chutu kotha etu khan ekta bi naharabo, jitia tok etu kotha khan sob pura nohoi.
Etu nimite, jun khan etu sob niom khan hukum aru sikai dia para ekta niom bi bhangi loi, tai khan laga nam bi Isor laga desh para hatai dibo.
Apuni khan poila te huni se utu purana somoite eneka koi dise, ‘Morai dia kaam nakuribi,’ aru, ‘Jun manu para manu ke morai tai khan Isor laga porikha khotom hua din te pabo.’
Kintu moi apuni ke koi ase sob manu jun khan tai nijor bhai ke gusa hoikena ase tai tu Isor laga porikia para bisi dikdar te hobo, aru jun khan tai bhai ke eneka koi, ‘Tumi kam nathaka manu!’ Manu khan agete bisi dikdar te hobo; aru jun eneka koi, ‘Tumi okora manu!’ Tai norok laga jui te jabo.
Etu karone, jitia apuni laga dhon khan Isor laga age te dan dibole aney aru apuni laga bhai-kokai ke kiba bia kurise koi kena monte ahise koile,
apuni laga dhon khan tate chari dibi. Aru pohila jakena apuni laga bhai-koikai logote mon milai lobi, etu pichete ahi kena Isor ke dan dibi.
Kunba apunike court te loi jabo koi ase koile, court te jabole agete tai logote kotha milai lobi, kile koile ekbar court te jaise koile tai para apunike ukil laga haat te didibo, aru ukil apunike sipahi khan logote didibo aru sipahi khan apuni ke jial te gusai dibo.
Hosa para ami apunikhan ke koi diase, apuni jial para bahar na ulabo jitia tok apuni laga dhar sob tirai nadibo.
Apuni khan eneka kua huni kena ase, ‘Bebichari nakuribi.’
Kintu ami apunikhan ke koi di se jun manu ekta maiki ke beya kaam kuribole bhabi loi, tai mon bhitor te bebichar kori loi.
Jitia ekta suku para apuni ke bia kam kuribo diase koile, utu suku ke ulai kena phelai dibi. Kile koile gao te ekta bia saman nimite pura gao norok te ja para tu, ekta suku nathaki kena jinda thakile he bhal ase.
Apni laga ekta haat nimite apuni paap kam kuri ase koile, etu ke kati kena phelai dibi apuni laga gao para. Kile koile pura gao norok te ja para, ekta haat nathaki kena jinda thakile he bhal ase.
Eneka bi koi kena ase, ‘Jun mota tai laga maiki ke chari bole mon ase koile, eitu mota ke chari diya laga chithi likhi kena tai laga maiki ke dibole.’
Kintu Moi tumi khan ke etu koi di ase jun mota dusra maiki logote bybichar kuri bole tai laga maiki ke chari diye, tai tu bybichar kura maiki ase. Aru jun manu etu mota chari dia maiki ke sadi kuri loi, tai bybichar kuri loi.
Aru, apuni khan poila zamana laga somoi te huni kena thaki bo, ‘Misa kotha nimite kosom nakhabi, kintu ji kosom Probhu logote kuri se eitu pura koribi.’
Kintu Moi apuni khan ke koi ase, apuni laga kosom nimite, sworgo te thaka laga naam nalobi, kile koile eitu Isor thaka jaga ase;
nohoilebi prithibi laga naamte, kile koile etu Isor laga theng rakha jaga ase; nohoilebi Jerusalem laga naamte, kile koile eitu bisi dangor Raja khan laga desh ase.
Nohoilebi nijor laga naam loikena kosom nakhabi, kile koile apuni nijor laga chuli ke boga nohoilebi kala kuribole hokti nai.
Kintu apuni laga kotha tu ‘Hoi hoile, Hoi kobi,’ nohoile ‘Nohoi hoile, Nohoi kobi.’ Kintu etu para bisi kotha kura khan tu sob bia khan para ase.
Apni khan huni se eneka koi kena ase, ‘Suku laga bodla Suku para, aru Daat laga bodla daat para.’
Kintu Moi koi ase, apuni ke kunba golti kura manu ke badla lobole nakuribi. Hoilebi, jun manu apuni ke mukh laga ekta phane thapor mari se koi le, apuni laga dusra phane bi maribole dibi.
Kunba manu court te jabole icha hoi aru apuni laga kapra pindhi loi, tai ke apuni laga chador bi di dibi.
Kunba manu khan para apuni ke ek kilometer jabole koile, apuni tai logote dui kilometer jabi.
Jun manu apuni ke kiba mangi le tai ke di didibi, aru jun manu apuni ke kiba dhar lobole mange, tai ke mana nakuribi.
Apni khan huni se eneka koi kena ase, ‘Apni laga ghor osor te thaka manu ke morom kuribi aru apuni laga dusman ke ghin kuribi.’
Kintu Moi apuni kanke koi ase, apuni laga dusman ke morom kuribi, aru jun khan apuni ke dukh-dikdar di ase tai khan nimite prathana kuribi,
eneka kuri le apuni khan sworg te thaka Baba laga bacha hobo. Kile koile tai laga suraj tu bia manu aru bhal manu ke bi diye, aru borkhon pani tu bia manu aru bhal ke bi diye.
Jitia apuni khan khali morom kura khan ke morom kurile, etu tu ki laab pabo? Kile koile tax utha manu khan bi eneka kure nohoi?
Etu nimite, apuni khan ekdom thik hobo lage, jineka apuni laga sworgo Baba thik ase.
Etia bhal para buji lobi, apuni khan manu ke dikhabole nimite bhal kaam nakuribi, nohoile sworgo te thaka Baba para apuni ke eku enam nadibo.
Jitia apuni khan kunba ke modot kuri ase koile, apuni khan sob manu ke hunai kena hala nakuribi, kile koile pharasis khan bi manu khan ke dikhabole nimite hala kure Isor laga ghor nohoilebi rasta te. Hosa para moi koi di ase, tai khan laga enam tu pai kena ase.
Kintu apuni khan jitia dan de, apuni laga daina haat ki kuri ase apuni laga baiya haat ke janibole nadibi,
tetiya apuni laga dan dia tu kun bi najanibo. Tetiya apuni laga Baba jun lukai kena sai ase apuni ke lukai kena enam dibo.
Jitia apuni khan prathana kure, pharesie khan nisena nahobi, kile koile tai khan manu khan agete dikhabole nimite prathana kure. Hosa para Ami koi diase, tai khan laga enam tu taikhan pabo.
Kintu, jitia apuni khan prathana kure, ghor bhitor para dorja bon kuri bi aru lukai kena apuni laga baba ke prathana kuribi. Tetiya apuni laga Baba jun lukai kena apuni ke sai ase, apuni ke enam dibo.
Jitia apuni khan prthana kure, Gentiles khan nisena ekta kotha bar-bar koi nathakibi, kile koile tai khan bhabe eneka koi le tai khan laga kotha huni lobo.
Etu nimite, tai khan nisena nakuribi, kile koile apuni laga Baba apuni ki mangi bole ase etu age para jani ase.
Etu nimite, eneka prathana kuribi: ‘Ami khan laga Baba jun sworgo te ase, Apni laga nam uncha hobi.
Apni laga sworgo ahibole dibi. Apuni laga icha hobole dibi etu prithibi te jeneka sworgo te ase.
Ami khan ke hodai din laga kaloa dibi.
Ami khan laga dhar khan maaf kuri dibi, jineka ami para ami khan laga dhar thaka khan ke maaf kuri dise.
Ami khan ke porikhia te giribo nadibi, kintu sob bia khan para ami khan ke bachai lobi.’
Kile koile jitia apuni khan dusra khan laga golti khan maaf kuri le, apuni laga sworgo Baba bi apuni khan ke maaf kuri dibo.
Kintu jitia apuni khan dusra khan ke maaf nakurile, apuni laga sworgo Baba bi apuni khan laga golti maaf nakuribo.
Jitia apuni Isor nam te nakhai kena thake, apuni khan Pharasis khan nisena mondukh laga cehera nadikhabi, kile koile tai khan manu khan ke dikhabo nimite tai khan laga cehera bia kuri kena dikhai, hoilebi tai khan laga enam tu pabo.
Kintu, jitia apuni Isor nam te nakhai kena thake, nijor laga matha te tel hali lobi aru cehera ke dholai lobi,
tetiya manu khan apuni ke sai kena najanibo je apuni fasting kuri ase koi kena, kintu khali apuni laga Baba nimite jun lukai kena ase; aru apuni laga Baba jun lukai kena sai ase, tai he apuni ke enam dibo.
Nijor nimite etu dhuni laga dhon jama nakuribi, juntu jaga te apuni laga sob dhon puka aru kira para khotom kuridibo, aru jun jaga te chor khan bhangai kena chor kori lobo.
Hoilebi, nijor laga sob dhon sworgo te jama kuribi, juntu jaga te napuchibo nohoilebi puka khan para khotom kuribo naparibo, aru chor khan bhanga bole naparibo.
Kile koile jun jaga te apuni laga dhon ase, tate apuni laga mon bi thakibo.
Suku tu apuni laga gao te sakhi nisena ase. Etu nimite, jitia apuni laga suku tu thik thakibo, apuni laga gao te bi pura ujala hobo.
Kintu jitia apuni laga suku tu letera thakibo, apuni laga pura gao bi letera thakibo. Etu nimite, juntu ujala apuni bhitor te thaka tu andhera ase koile, etu andhar tu kiman bi dangor ase!
Kun manu bi duita malik ke seva kuribo naparibo, kile koile tai ekta malik ke morom kuribo aru ekta malik ke ghin kuribo pare, nohoile bi ekjon ke mon dibo aru ekjon ke mon nadibo. Apni Isor aru dhon ke seva kuribo naparibo.
Etu karone, Moi koi ase, nijor laga jibon nimite chinta nakuribi, apuni ki khabo nohoilebi ki pindhibo- nohoilebi apuni laga gao nimite, ki kapur uribo. Khalua parabi jibon tu dangor nohoi neki, aru kapur parabi apuni laga gaw he dangor nohoi naki?
Kintu apuni khan jun bisi chinta kuri thake, apuni khan laga jibon ke lamba kuribo pare naki?
Apni khan kile kapur nimite eman chinta kuri ase? Kheti te phuli thaka phool khan ke bhabibi, tai khan keneka phule. Tai khan eku kaam nakure, aru tai khan kapur nabanai.
Tetiya bi Ami apuni khan ke koi ase, Solomon ekta dangor raja hoi kena bi tai ke etu khan sob nisena kapur lagai dia nai.
Kintu jitia Isor para kapur pindhai dibole pare etu kheti te thaka phool khan jun aji ase aru kali kati kena julai de, tai apuni ke etu khan para bi bisi kapur pindhai dibo naparibo naki, tumi komti bisas thak manu khan?
Etu nimite, bisi chinta hoikena eneka nakobi,'Ami khan ki khabo?’ Nohoilebi, ‘Ami khan ki pindhibo?’
Kile koile etu khan nimite Gentiles khan he bisare, kile koile apuni laga sworgo Baba apuni khan ke ki lage sob jani ase.
Kintu pohila Tai laga sworgo raijo aru dharmicta ke bisaribole kuri bi aru etu khan sob saman apuni ke Tai para dibo.
Etu nimite, kali nimite chinta nakuribi, kile koile kali tu tai nijor he chinta kuribo. Hodai din tai nijor laga bia din thake.
Dusra ke bichar nakuribi, tinehoile apuni ke bi bichar nakuribo.
Ki kotha para apuni bichar kure, apuni ke bi etu para bichar kuribo, aru ki loikena apuni hisab-kitab kuribo, thik teneka apuni bi etu nisena hisab-kitab pabo.
Kintu apuni kile apuni laga bhai-kokai laga suku te chutu moila thaka tu sai ase, hoilebi apuni nijor laga suku te dangor moila thaka tu nadikhe?
Nohoilebi apuni keneka eneka apuni laga bhai ke koi,'Ami ke apuni laga suku te chutu moila thaka tu safa kuribo dibi,’ jitia apuni nijor laga suku te ekta dangor moila thaki kena?
Tumi pharisees khan! Poila nijor laga suku te dangor moila thaka tu safa kuri lobi, aru etu pichete apuni khan bhal para dikhi kena dusra laga chutu moila safa kuribole paribo.
Juntu pobitro ase etu khan kukur khan ke nadibi, aru apuni laga hira-moti khan jongol gahori khan ke nadibi. Nohoile tai khan laga theng para chipai dibo, aru etu pichete ghori kena apuni khan ke kamuri kena apuni khan laga gao ke bhag-bhag kuridibo.
Mangi bi, aru apuni khan ke dibo. Bisaribi, aru apuni pai jabo. Dorja te maribi, aru apuni khan nimite khuli dibo.
Kile koile jun sob khan mange, tai khan pai jai; aru jun bisare, tai khan pai jai; aru jun dorja te mare, tai khan nimite kuli dibo.
Nohoilebi kunba manu ase naki apuni khan majote, jun laga bacha para khabole loaf mangile, tai laga baba para pathor de naki?
Nohoilebi bacha para mass khabole mangile, tai laga baba para sapp dibo naki?
Etu nimite, apuni khan kiman bia hoilebi nijor bacha ke bhal saman khan de, tine hoile apuni laga Baba jun sworg te ase tai aru bisi bhaal saman apuni ke mangise etu nadibo naki?
Etu nimite, sob te, apuni ke kilage dusra khan para, thik eneka apuni bi dusra khan ke kuribi, kile koile etu tu moses para koi dia niom ase.
Ekdon chutu rasta para gusi bi. Kile mane juntu dorja bisi dangor aru juntu rasta bisi dangor hoi, etu tu khotom kuri dia rasta te loi jai, aru bisi manu etu rasta te jabole kure.
Kile koile juntu dorja ekdon chutu aru juntu rasta bisi chutu hoi, etu tu jibon laga rast te loi jai, aru kunba manu khan he etu rasta te jai.
Misa kua prophets khan para hosiar thakibi, jun khan saguli laga nisena kapur pindhi kena dikhai, kintu bhitor te tu taikhan ekdom bhuk lagi thaka sial janwar ase.
Tai khan laga kam laga guti para apuni khan jani jabo. Manu khan kata laga ghas para angur ke jama nakure, nohoile fig guti khan kata laga ghas para ulai naki?
Etu nisena, sob bhaal ghas khan bhal guti dhure, kintu bia ghas khan bia guti dhure.
Ekta bhal ghas bia guti dhuribo napare, nohoilebi ekta bia ghas bhal guti dhuribo napare.
Etu pichete, apuni khan tai laga guti para jani jabo.
Sob manu jun ‘Probhu, Probhu’ eneka koi, etu khan sworgo laga desh te humabole nohoi, kintu khali jun manu sworgo te thaka Baba laga icha kura khan he humabole paribo.
Bisi manu khan utu din te kobo, ‘Probhu, Probhu, ami khan apuni laga nam te prophesy kura nai naki, aru apuni laga nam te bia aatma khan ke khedai dia nai naki, aru apuni laga nam te asurit kam khan kura nai neki?
Tetiya Ami khuli kena tai khan ke koi dibo,'Moi tumi khan ke kitia bi jana nai! Moi laga osor para jai jabi, tumi khan saitan laga niom kura khan!’
Etu nimite, sob manu jun Ami laga kotha khan hune aru etu khan sob mane, tai khan ekta gyani manu ase jun khan pathor oporte ghor bonai.
Bisi dangor hawa aru pani khan ahi kena, aru pura pani para bhorta kurilebi, etu ghor ke girabole napare, kile koile etu ghor tu pathor oporte bonai se.
Kintu sob manu jun Ami laga kotha hune aru namane tai khan okora manu jun balu laga oporte ghor bonai.
Dangor borkhon khan ahe, aru pura pani bhorta hoi jai, aru hawa para etu ghor ke hilai de, aru etu ghor pura giri jai, aru pura ghor ke khotom kuri de.”
Etu pichete jitia Jisu etu kotha khan koi kena khotom kurise, tai sikhai dia kotha huni kena sob manu asorit hoi jaise.
Kile koile tai laga sikhai diya tu manu nisena nohoi, kintu ekta adhikar thaka manu nisena ase.
Jitia Jisu pahar opor para namiloise, bisi manu jama hoi kena Tai laga piche kuri se.
Aru Sabi, ekjon leprosy bimar thaka manu Tai laga osorte ahi se aru Tai agete matha jukhi kena, eneka koise, “Probhu, Apni icha ase koile, apuni moike sapa kuribole paribo.”
Jisu tai osorte jai kena tai ke choi kena, koise,“Moi laga icha ase. Sapha hobi.” Aru tai loge-loge tai laga bimar para sapha hoi jaise.
Etu pichete Jisu tai ke koi se, “Sabi, etu kunke bi nakobi. Kintu jabi aru tumi laga mondir laga pandit khan dikhai dibi aru Moses kineka hukum dise jai kena apuni tofa para niom kuri lobi, tetiya etu dusra khan nimite apuni laga gawahi hobo.
Jetia Jisu Capernaum jaga te gusi loise, ekta Roman sipahi laga sahab Tai usorte ahi se aru hudi se,
aru koise, “Probhu, ami laga kam kura nokor paralyze hoi kene humai ase aru tai bisi dukh te ase.”
Jisu tai ke koise, “Moi ahibo aru tai ke bhal kuri dibo.”
Kintu Roman sipahi laga sahab para tai ke eneka jawab dise, “Probhu, apuni ekjon nam thaka manu ase ami laga ghor te matibole sorom ase, kintu khali apuni laga kotha koi dibi aru ami laga nokor tu bhal hoi jabo.
Kile koile ami bi ekjon adhikari te rakhi kena thaka manu ase, aru ami nichete sipahi kan ase. Ami tai ke eneka hukum de, ‘Jabi’, aru tai jai, aru dusra ekjon ke, ‘Ahibi,’ aru tai ahe, aru nokor ke, ‘Eneka kuribi,’ aru tai kure.”
Kintu jitia Jisu etu huni se, Tai ashurti hoi jai aru tai piche aha manu khan ke koi, “Hosa para Moi apuni khan ke koi ase, Ami kitia bi etu nisena eman dangor biswas thaka manu pura Israel des te dikha nai.
Kintu Moi tumi khan ke koi ase, purab (east) aru pashchim (west) para bisi manu ahibo, aru tai khan aram kuri kena Abraham, Isaac, aru Jacob, osorte sworgo laga raijo te bohibo.
Kintu raijo laga bacha khan ke andhera jaga te phelai dibo, juntu jaga te khali daat kamuri kena kandi thakibo.”
Tetiya Jisu etu Roman laga sahab ke koi se,“Jabi! Jeneka tumi biswas kuri se, etu nisena he hobo dibi.” Aru thik utu homoite tai laga nokor bhal hoi jaise.
Jitia Jisu Peter laga ghor te ahi jaise, Tai Peter maiki laga ama ke bukhar para bimar hoikena humai thaka dikhi se.
Jisu tai laga haat choise aru tai laga bimar sob bhal hoi jaise. Etu pichete etu ama uthi kena Jisu ke kha-lua seva kuribole suru hoi jai.
Jetia saam hobole suru hoi thaki se, manukhan Jisu osorte gao te bia aatma humai kena thaka manu khan ke loi kena ahise. Tai laga kotha para sob bia aatma khan khedai dise aru sob bimar thaka manu khan ke bhal kuri dise.
Jitia Jisu tai osorte bisi manu jama hoi kena dikhi se, tai dusra khan Galilee laga nodi tu alak jaga para kuri kena jai jabi koi dise.
Etu pichete ekjon para-likha thaka manu Tai logote ahise aru koise, “Teacher, Apuni kot jai ami bi apuni pichete jabo.”
Jisu tai ke koise, “Shial khan chenda bhitor te thake, ciria khan pata para bona ghor te thake, kintu Manu laga Bacha nimite thakibole ghor nai.”
Jisu laga ekjon chela para tai ke koi se, “Probhu, moi ke pohila ekbar ghor te jaikena ami laga baba ke kobor dikena ahibo.”
Kintu Jisu tai ke koise, “Moi laga piche kuribi, aru mori ja manu khan tai nijor ke kobor dibole dibi.”
Jitia Jisu nao bhitor te gusi loise, tai laga chela khan sob tai piche gusi loise.
Sabi, ekta dangor tufan nodi para uthibole suru hoise, aru pura naoka hawa aru pani para hilibole hoise. Kintu Jisu tu humai thaki se.
Tetiya tai laga chela khan tai osorte ahi se aru eneka koi kena uthai dise, “Probhu, ami khan ke bacha bi; ami khan muribole ase!”
Jisu tai khan ke koise, “Tumi khan biswas komti thaka khan kile bhoi khai ase? Etu pichete Tai uthi kena etu hawa- pani ke hukum dikena rukhai dise. Etu pichete sob thanda hoi jaise.
Kintu sob manu ashurit hoi kena koise, “Etu ki kisim laga manu ase, hawa aru pani tok tai laga kotha mane?”
Jitia Jisu nodi par kurikena Gadarenes laga desh te punchi se, duijon manu jun laga gao bhitor te bia aatma gusi kena thaki se tai khan Jisu ke lok kurise. Tai khan koborstan para ulai kena ahi se aru bisi khechara hoi kena thaka nimite manu khan etu rasta para jabole napare.
Sabi, tai khan hala kuri kena koise, “Ami khan Apni ke ki kuri dibo, Isor laga Bacha? Apni aha laga motlob tu amikhan ke bisi dukh dibole ase neki homoi napuncha agete?”
Utu somoite bisi gahori khan dana khai thaki sele, tai khan para bisi dur bi nohoi.
Aru bia aatma khan Jisu ke anurut kuri kena koise, “Apni amikhan ke khedai dibole ase koile, ami khan ke etu gahori khan laga gao te gusibo dibi.”
Tetiya Jisu tai khan ke koise, “Jabi!” Etu hukum dia pichete sob bia aatma khan koise aru gahori khan laga gao bhitor te gusi jaise; aru sabi, etu sob gahori khan pahar opor para polaikena nodi te gusi kena muri jaise.
Kintu juntu gahori sai thaka manu khan city te polai kena sob manu khan ke khobor dise.
Sabi, pura city laga manu khan Jisu ke lok kuribole olai ahise. Jitia tai khan Jisu ke dikhe, tai khan Jisu ke anurodh korise aru taikhan laga jaga para jai jabole koise.
Tetiya Jisu naoka te uthi loi aru nodi par kurise, aru tai nijor laga city te ahijai.
Sabi, manu khan ekjon paralyzed manu chatai te ghumai thaka ke loi anise. Jitia Jisu tai khan laga biswas dikhise, tai paralyzed manu ke koise, “Chokora, mon dangor kuribi. Tumi laga pap sob maaf kuri dise.”
Tetiya Sabi, para-likha manu khan tai khan majote koise, “Etu manu Isor laga kotha ke bia koi ase.”
Kintu Jisu tai khan laga bhabona janikena ase aru koise, “Apni khan ki hisap te mon bhitor te bia kotha bhabona kuri ase?
Kile koile, kuntu he asan ase, ‘Apni khan laga paap khan sob maaf kuri dise,’ na, ‘Uthibi aru berabi’ etu thik ase?
Kintu apuni khan ke janai dibole, Manu laga Bacha ke etu dhunia te adhikar dikena ase manu laga pap maf kuribole, ...” Etu pichete Tai paralyze manu ke koi se, “Uthi bi, tumi laga chatai lobi, aru nijor laga ghor te jabi.”
Tetiya etu manu uthi se aru nijor ghor te jai jaise.
Jitia manukhan etu dikhi se, tai khan ashurit hoise aru Isor ke mahima dise, jun he manu khan ke eneka adhikar dise koikena.
Jitia Jisu etu jaga ke par hoi kena jai thaka homoite, tai Matthew koikena ekjon manu ke dikhi se, jun ekta poisa utha laga jaga te kam kuri thaki se. Tai para tai ke koise, “Ami laga piche kuribi.” Aru tai uthi se aru Jisu laga piche kuri se.
Jitia Pharisees khan dikhi se, tai khan Jisu laga chela khan ke hudise, “Kile apuni khan laga master, poisa utha aru papi manukhan logote mili kena khai ase?”
Jitia Jisu etu hunise, tai koise, “Manu khan jun laga gao sob thik ase, tai khan doctor ke nalage, khali jun khan bimar ase tai khan ke lage.
Kintu apunikhan jabi aru sikhibi etu laga matlab: ‘Ami apunikhan bolidan dia tu nalage hoilebi daya kura tu moi laga icha ase.’ Kile koile ami dharmic khan ke matibole aha nai, kintu papi manu khan karone ahise.’”
Etu pichete John laga chela khan Tai logote ahi kena koise, “Kile Pharisees aru amikhan fasting kure, kintu apuni khan laga chela khan tu nakure?”
Jisu tai khan koise, “Sadi te aha khan mon dukh hoi kena doolha logote thake naki? Kintu utu din ahibo jitia doolha ke tai khan para loi jabo, aru etu pichete tai khan fasting lobo.
Kun manu bhi ekta notun kapra ke purana kapoor logote silai kena nalagai, kile koile etu kapor laga sila khan sop olai jabo, aru bisi bia para phati jabo.
Nohoilebi manu khan purana angur-ross ke notun chamara-jhola te nahale. Nohoile, chamara-jhola tu phati jabo, aru angur-ross tu pura giri jabo aru chamara-jhola pura bia hoijabo. Hoilebi, taikhan notun chamara-jhola te notun angur-ross haley, eneka hoile duta bi bhal thakibo.”
Jitia tai etu khan taikhan ke koi thaki se, sabi, ekta dangor sahab ahise aru Jisu agete matha jukhi se. Tai koise, “Moi laga chukuri etia muri jaise, kintu apuni ahibi aru tai oporte apuni laga haat lagai dibi, aru tai zinda hoi jabo.”
Etu pichete Jisu uthi se aru tai logote jaise, aru tai laga chela bi piche kurise.
Sabi, ekta maiki jun baroh sal para khon jai thaka bimar para dukh pai thaki se ahi kena Jisu laga piche tai laga kapor kinar te choise.
Kile koile tai nijor ke koise, “Khali tai laga kapoor choile, ami bhal hoi jabo.”
Kintu Jisu piche ghuri se aru tai ke sai kena koise, “Chukuri, mon dangor kurilobi; apuni laga bisas para bhal hoi se.” Aru etu maiki utu somoite bhal hoi jaise.
Jitia Jisu utu sahab laga ghor te punchi se, tai ekjon basuri boja manu aru bisi manu jama hoikena hala kuri thakia dikhise.
Tai koise, “Jai jabi, kile koile etu chukuri mora nai, kintu tai humai ase.” Kintu etu manukhan Jisu ke hasi di thakise.
Jitia jama hoikena thaka manu khan sob ke bahar te pathai dise, tai ghor bhitor te gusi se aru etu chukuri ke haat para dhurise, aru etu chukuri uthi jai se.
Aru etu laga khobor utu jaga sob te huni loise.
Jisu jitia berai jai thaki se, duijon andha manu tai piche kuri se. Tai khan hala kurikena koise, “Ami khan ke daya kuribi, David laga bacha!”
Jitia Jisu ghor te punchi se, andha manu tai osorte ahi se. Jisu taikhan ke koise, “Tumi khan biswas kure na nai ami etu kuribo pare koi kena?” Tai khan koise, “Hoi, Probhu.”
Pichete Jisu tai khan laga suku ke choise, aru koise, “Tumi khan laga biswas hisab te hoi jabi,”
aru tai khan laga suku khuli jaise. Pichete Jisu tai khan ke kara para hukum di kena eneka koise, “Sabi etu kotha khan kun kebi janibo nadibi.”
Kintu etu duijon manu bahar te olai jai aru sob jaga etu laga khobor koi de.
Jitia etu duijon manu jai thaka somoite, sabi, ekjon gunga manu jun laga gao bhitor te bia aatma humai kena thaka ke loikene Jisu osort ahise.
Jitia bia aatma tai gao para khedai dise, tai khotha kuribole parise. Sob manu khan dikhi kena asorit hoise, aru koise, “Eneka asorit kam tu kitia bi Israel desh te dikha nai!”
Kintu Pharisees para eneka koise, “Bia aatma laga solawta hua nimite, tai bia aatma ke khedai dise.”
Jisu sob tawn aru bosti khan te berai kena jai se. Tai etu jaga khan laga mandir khan te jai kena Isor laga raijo laga kotha khan sikai thaki se aru sob bia bemar khan ke bhal kuri dise.
Jitia tai manu jama hoikena taka dikhise, tai bisi morom lagise, kile koile tai khan bisi dukh aru mon-bia hoikena thaki se, jeneka saguli khan laga ekta malik nathaka nisena.
Etu nimite, joldi Probhu ke prathana kuri bi, tetiya tai katibole manu khan ke pathai dibo.”
Jisu tai laga barota chela khan sob ke mati se aru tai khan ke bia atma khan ke khedai dibole, aru sob bimar khan ke bhal kuribole adhikar dise.
Etia etu barota chela khan laga nam khan eneka thaki se. Poila, Simon(jun ke Peter koi kena matey), aru tai laga bhai Andrew; James, Zebedee laga bacha, aru tai laga bhai John;
Philip, aru Bartholomew; Thomas, aru Matthew ekjon tax lua manu; James, Alphaeus laga bacha, aru Thaddaeus;
Simon ekjon Zealot, aru Judas Iscariot, jun Jisu ke thoka bo.
Etu barota chela khan ke Jisu para pathai dise. Tai bujai kena koise, “Gentiles manu khan laga rasta te najabi, aru Samaritians khan laga tawn bhitor te nagusi bi.
Kintu harai ja meer jun Israel te ghor ase tai logote jabi;
aru jitia tumi khan jai, prochar kuri kena kobi, ‘Sorgo laga raijo osor ahi ase.’
Bimar khan ke bhal kuribi, mora khan ke uthai dibi, lepers khan ke sapa kuri dibi, aru bia atma khan ke khedia dibi. Free para paise, free para dibi.
Sona, chandi, nohoilebi pitol khan eku nabukhibi.
Eku jhola nadhuribi jai thaka somoite, nohoilebi duita kapra, nohoilebi chapal, nohoilebi lathi nadhuribi, kile koile kam kura khan ke hajira pabo lage.
Kuntu city, nohoilebi bosti te apuni jaile, utu jaga te ekta bhal manu bisaribi, aru jitia tok apuni chari kena najai, tai laga ghor te thakibi.
Jitia apuni tai ghor te gusey, taike salam kuribi.
Jitia etu ghor manu khan para apuni ke gusibole de, tai khan apuni laga asis tu pabo. Kintu jitia tai khan apuni ke gusibole nade, apuni laga asis tu wapas apuni he pai jabo.
Jitia utu bosti nohoilebi tawn laga manu khan para apuni ke gusibole nade nohoile bi apuni laga kotha nahune, tinehoile utu jaga tu charibi aru apuni laga theng te dhula khan hilai kena chari kenejabi.
Hosa para koi ase, jitia Isor laga bichar kura din ahibo, utu din te etu city nohoilebi bosti tu Sodom aru Gomorrah para bi bisi lobole napra laga sajai pabo.
Sabi, Ami apuni ke ekta mer saguli nisena sial januwar khan majote pathai ase, etu nimite sap nisena gyani thakibi aru kabotar nisena norom thakibi.
Eneka manu khan para hosiar hoi kena thakibi! Kile koile tai khan apuni ke panchayat te loi jabo, aru sob samaj laga majote apuni ke mari kena sajai dibo.
Etu pichete apuni ke Ami nimite raja aru mantri khan laga agete anibo, dusra khan aru Gentiles khan ke ekta gawahi nisena dikhai dibole.
Jitia tai khan apuni ke di dibo, ki kobo lage aru keneka kobo lage koi kena chinta nakuribi, kile koile thik somoite ji kobole lagibo etu khan sob pai jabo.
Kile koile apuni para nakobo, kintu Baba laga Atma para he apuni nimite koidibo.
Bhai para hey kokai khan ke phasai dibo, aru ekta baba nijor bacha ke. Bacha khan ama baba khan logote jhagara kuribo aru tai khan ke morai dibole kuribo.
Moi laga nam nimite tumi khan ke sob para ghin kuribo. Kintu jun khan dukh dikdar khan paikena khotom nahua thak takibo, tai khan sob bachi jabo.
Jitia tai khan para etu city te apunikhan ke bia para dikdar dibo, dusra jaga te polai jabi, kile koile ami hosa para apuni ke koi ase, Manu laga Chokora naha agete apuni Israel laga sob city khan te jai kena khotom kuribole naparibo.
Ekta chela tai laga guru para dangor nohoi, nohoilebi ekta nokor malik para dangor nohoi.
Ekta chela tai laga guru nisena hoile etu he thik ase, aru ekta nokor tai laga malik nisena. Jitia taikhan etu ghor laga malik ke bhoot laga solauta koi kena matey koile, kiman bi bia para tai laga ghor manu khan ke matibo!
Ji kotha Ami para apuni ke andhera te koise, apuni khan din te koi dibi, aru ji kotha apuni norom para kan te huni paise, ghor laga sob se uncha jaga te uthikena jor para sob ke hunai dibi.
Jun khan manu ke morai de etu khan ke bhoi nakuribi kile koile tai khan apuni laga jibon ke morai dibole napare. Hoilebi, utu ke bhoi kuribi jun he apunilaga gao aru jibon ke bi khotom kuri dibole pare.
Ekta chutu chandi para duita ghor chiria ke kinibole napare naki? Tetiya bi apuni laga Baba para janikena ekta chiria bi mati te girbole nadiye.
Kintu apuni laga matha te chuli thaka khan sob ginti kuri kena ase.
Etu karone bhoi nakuribi. Apunikhan ke tu chiria para bi bisi morom kure.
Etu karone jun manu sob manukhan laga agete Moi laga nam hunai dibo, Ami bi tai laga nam sorgo te thaka Ami laga Baba agete hunai dibo.
Kintu jun manu sob manukhan laga agete Ami laga nam nakoi, Ami bi tai laga nam sorgo te thaka Ami laga Baba agete koi nadibo.
Ami etu prithibi te shanti dibole aha nohoi. Ami shanti loikena aha nai, kintu talwar loikena ahise.
Kile koile Ami aha tu chokora ke tai laga baba para alak kuri dibo, aru ekta chukuri ke tai laga ama para alak, aru ekta buari ke tai laga sasuma para alak kuribole.
Ekta mota laga dusman khan nijor ghor manu khan he hobo.
Jun manu tai nijor baba aru ama ke moi para bisi morom kore tai Ami laga chela hobo naparibo; aru jun tai njior chokora nohoilebi chukurike moi para bisi morom kure tai tu Ami laga chela hobo naparibo.
Jun manu tai laga nijor kross tu uthai kena moi laga pichete nahe, tai Ami laga chela hobo naparibo.
Jun manu tai nijor jibon tu bacha bole echa kure tai harai jabo. Kintu jun manu moi nimite tai laga jibon tu deye tai tu aru wapas pabo.
Jun manu tumi ke ahibole diye tai moike bi ahibole diye, aru jun tumi ke grohon kure tai Ami ke jun pathai se tai ke bi grohon kure.
Jun manu prophet ase koi kena tai ke prophet mane tai tu prophet laga enam pabo, aru jun manu dharmik manu ke dharmiik ase koikena ahibole de tai tu dharmik manu para enam pabo.
Jun khan etu chutu dukia ekjun ke Ami laga chela ase koi kena ek cup pani khelai diye, hosa para Ami koi ase apuni ke, tai tu hosa para bi tai laga enam tu naharabo.”
Eneka hoise jitia Jisu tai laga barojon chela khanke niom khan bujai dia pichete, tai tate para ulai kena taikhan laga city te jaikena prosar kuribole aru sikai dibole jai jaise.
Etia jitia John jail te thaka somoite Khrista laga kaam kura khan huni paise, tai tailaga chela khan ke ekta jankari dibole pathai dise
aru Tai ke koise, “Apuni ahibole thaka ekjon manu tu ase, na ami khan dusra ke bisaribo?”
Jisu para jawab dikena tai khan ke koise, “Jabi aru John ke koidibi apuni khan ki hunise aru dikhi se.
Andha manu khan dikhibole paise, lengera khan berabole parise, lepers bemar thaka khan sapa hoi jaise, behera khan hunibole paise, mori ja manu khan ke zinda kuri dise, aru susamachar to gorip manu khan hunai dise.
Jun manu ami ke dikhi kena bia panai tai tu asis paise.”
Jitia tai khan jaise, Jisu jama hoi thaka manu khan ke John laga kotha kuribole suru hoise, “Apuni khan balu laga jagate ki sabole jaise-pani te ula gash ke hawa para hilai dia?
Kintu apuni khan tate ki sabole jaise-ekta manu norom kapur lagai kena thaka? Hosa bi, jun norom kapur lagai kena raja laga ghor khan te thaka khan.
Kintu apuni khan ki sabole tate jaise-ekta prophet? Hoi, Ami apuni khan ke koi ase, aru tai ekta prophet para bi bisi ase.
Etu tai ase, jun karone eneka likhi kena thaki se,
Ami hosa para apuni khan ke koi ase, apuni khan majote John Baptist nisena kun ama para bi jonom dia nai. Hoilebi sorgo laga raijo te thaka sob para kam nathaka manu bi tai para bisi dangor ase.
John Baptist laga din para loikena etia tak, sorgo laga raijo tu mara mari khan para dukh paise, aru jhagara para he jobor josti loise.
Kile koile John naha agete sob prophet khan aru niom khan prophesy hoi thaki se;
aru jodi apuni khan lobole icha ase koile, tai tu Elijah ase jun ahibole thaki se.
Jun laga kan ase tai khan ke hunibole dibi.
Ki logote etu somoi laga manu khan ke hisab kuribo? Etu tu ekta bacha bazar te bohikena thaka nisena, jun ekjon para ekjon ke mati thake
aru koi, ‘Ami khan apuni karne basuri bajai se, aru apuni khan nacha nai. Ami khan mon dukh hoise aru apuni khan suku pani bi ula nai.’
Kile koile John tu pani aru khalua khai kena aha nohoi, aru tai khan koise, ‘Tai logo te bhoot ase.’
Manu laga chokora tu pani aru khalua kuri kena ahise aru tai khan koise, ‘Sabi, tai tu bisi khai aru ekta sarabi ase, tax lua aru papi manu khan laga sati ase!’ Kintu gyan tu tai laga bacha para he dikhai dibo.”
Pichete Jisu jun tu jaga te tai laga ashurit kaam khan dikhai di se le etu cities laga manu khan ke gali dibole suru kuri se, kile koile tai khan mon ghurai kena thaka nai.
“Mon dukh lage apunikhan ke, Chorazin! Mon dukh lage apunikhan ke, Bethsaida! Jodi enika asorit kam juntu apuni khan ke kuri disele ene ka kam Tyre aru Sidon nimite kuri se koile, tai khan poila para bosta laga kapur aru jui laga koila lagai kena mon ghuri lobole thaki se.
Kintu moi apuni khan ke koi ase, bichar laga din te apuni khan para bi Tyre aru Sidon nimite he bisi aram hobo.
Apuni, Capernaum khan, tumi khan ke sorgo oporte uthi bole nadibo, icha hoilebi? Apuni khan ke anikena Hades te namai dibo. Kile koile jodi Sodom te ashurit aru dangor kam jeneka apuni khan ke kuri diya nisena kuri se koile, tai khan aji bachi kena thakibo thaki se.
Kintu Moi apuni khan ke koi ase, bichar laga din te apuni khan para bi Sodom nimite he aram hobo.”
Etu somoite Jisu para jawab dise aru koise, “Ami apuni ke mohima di ase, Baba, Sorgo aru prithibi laga Probhu, kile koile apuni etu khan gyani aru buja manu khan para lukai kena rakhi se, aru chutu bacha khan ke dikhai dise.
Hoi, Baba, kile koile etu tu apuni laga suku agete thik ase.
Sob kam khan moi laga bharosa te Baba para rakhi dise; aru kun bi Chokara ke najane khali Baba hey, aru kun bi Baba ke najane khali Chokora hey, aru utu manu he hobo jun ke Chokora para chuni kena dikhai dibo.
Ami osorte ahibi, jun manu etu prithibi laga dukh chinta bukibo napari kene dabikene ase, aru Moi apuni khan ke aram dibo.
Ami laga kotha khan lobi aru Ami logote para sikhibi, kile koile Ami nomro aru shanti ase monte, aru apuni laga jibon nimite aram pabo.
Kile koile Ami laga kotha khan aram ase aru ami laga bhoj khan bisi halka ase.”
Utu somoite Jisu Sabbath din te dhan kheti hoikena jai thaki se. Tai laga chela khan bhuk lagi thaki se aru tai khan dhan laga guti khan ulai kena khabole suru hoise.
Kintu jitia Pharisees khan etu dikhi se, tai khan Jisu ke koise, “Sabi, apuni laga chela khan niom nathaka kam kuri ase Sabbath dinte.”
Kintu Jisu tai khan ke koise, “Apuni khan kitia bi pura nai jitu David para kuri se, jitia tai bhuk lagi thaki se, aru manu khan jun tai logote thaki se?
Tai Isor laga ghor te jaise aru Isor nimite rakhi kena thaka ruti khai se, juntu tai nimite khabole niom nai, nohoilebi tai logote thaka manu khan nimite bi, kintu khali purohit khan nimite ase.
Nohoilebi apuni khan niom te pura nai naki Sabbath laga din te mondir te thaka prieste khan Sabbath laga niom bhangai kintu tai khan ke golti nadhure nohoi?
Kintu Ami apuni ke koi ase mondir para bi dangor yate ase.
Kile koile Manu laga Chokora he Sabbath laga Probhu ase.”
Etu pichete Jisu tate para ulai se aru tai khan laga synagouge te gusi jaise.
Sabi, tate ekjon manu thaki se jun laga haat khan sukhai kena thaki se. Pharisees khan para Jisu ke eneka koikena hudi se, “Sabbath din te bimar bhal kuri dia tu niom ase neki?” Tetiya tai khan Jisu ke golti dibole paribo.
Jisu taikhan ke koise, “Kun manu apunikhan majote ase, jun logote khali ekta mer he ase koikena, aru jitia utu mer tu ekdom niche chenda te Sabbath din te giri jai koile, tai utu mer ke uthai kena nabachabo naki?
Tinehoile mer para bi manu khan kiman bi kimti ase! Etu nimite Sabbath din te bhal kam kura thik niom ase.”
Etu pichete Jisu utu manu ke koise, “Tumi laga haat uthai kena sida kuribi.” Utu manu sida kuri se, aru tai laga haat tu bhal hoi jaise, jeneka tai laga dusra haat nisena.
Kintu Pharisees khan tate para ulai jai aru jaikena taikhan keneka kuri kena Jisu ke morai dibo etu khotha khan kure.
Jitia Jisu etu khan janibole paise, Tai tate para ulai jai. Bisi manu Tai piche kuri se, aru Tai sob ke bhal kuri dise.
Aru Tai manu khan ke Tai laga kam janibole nadibi koikena taikhan ke hosiar kuri dise,
tetiya juntu Isor kotha prophet Isaiah para he koidia khan hosa hoi jabole, enika koikena,
“Sabi, etu Ami laga chela ase jun ke Ami bisi morom kore;
Moi laga morom thaka ekjon, junke moi laga jibon para khusi ase.
Moi tai oporte moi laga Aatma raki dibo,
Aru tai para Gentiles khan ke azad kuri dibo.
Tai bia napabo nohoilebi jor para nakandibo;
Nohoilebi kun bi rasta khante tai laga awaz nahunibo.
Tai ekta tera hoikena thaka pani-ghas bi bhangai nadibo;
Tai khotom hobole thaka jui ke bi bhuti bole nadibo,
Jitia tok Tai bichar ke age loikena jiti naloi,
aru Tai laga nam oporte hey Gentiles khan asha thakibo.”
Etu pichete kunba ekjon andha aru gunga, bhot para bandi kena thaka, Jisu osorte loi anise. Jisu para tai ke bhal kuri dise, aru tai kotha kuribole aru sabole pari jaise.
Sob manu khan dikhi kena asorit hoise aru koise, “Etu manu tu David laga Chokora ase nohoi?”
Kintu jitia Pharisees khan asurit kam tu hunibole paise, taikhan koise, “Etu tu Saitan laga raja Beelzebul laga takot nohoile bhoot khedai dibo naparibo.”
Kintu Jisu taikhan laga bhabona jani thakise aru taikhan ke koise, “Juntu raijo taikhan nijor majote aputi thake koile etu raijo tu bhangi jabo, aru juntu city nohoilebi ghor tu ekjon-ekjon majote aputi thake koile etu bhangi jabo.
Etu nimite jodi Saitan para tai nijor saitan ke khedai dile. Kenka kuri kena tai laga raijo tu khara kuribo?
Aru jodi Moi Beelzebul laga hokti loikena saitan ke khedai, tinehoile ki hokti para apuni khan laga bacha khan saitan ke khedai? Etu para he taikhan apuni khan ke bichar kuribo.
Nohoile kineka ekta takot thaka manu ke agey nabandhi kena utu ghor te gusi kena saman khan chor kuribo paribo? Pohila takot manu ke bandhibo lagibo etu pichete he tai laga samankhan chor kuribo paribo.
Jun Ami logote nohoi tai Ami ke aputi kure, aru jun Ami logote jama nakure tai khan sob ephale-uphale hoi jabo.
Etu karone Moi apunikhan ke koi ase, sob pap aru hinsha kotha kura khan maph kuri dibo, kintu jun manu Atma ke hinsa kure tai ke maph nadibo.
Jun manu, Manu laga Bacha ke aputi kuribo tai ke maph kuribo. Kintu jun manu Pobitro Atma ke aputi kurise koile, tai ke kitia bi maph nadibo, etu yug te bhi, aru ahibole thaka yug te bhi.
Ekta bhal ghas tu bhal guti dhuribo, nohoile bia ghas para tu bia guti he dhuribo, kile koile ekta ghas ke tai laga guti para he janibole pare.
Sap laga bacha khan, tumikhan bia hoikena, keneka bhal kotha koi? Kile koile mon bhitor te ki ase, mukh para etu he koi.
Bhal manu laga mon te bhal saman khan joma kura nimite bhal khan he ulai, aru bia manu laga mon te bia saman khan joma kura nimite bia khan he ulai.
Moi apunikhan ke koi ase jun manu misa-misi kotha kobo, taikhan bichar din te etu laga hisab-kitab dibo lagibo.
Apunikhan laga kotha para he apuni laga bichar hobo, aru apuni laga kotha para he apuni bodnam hobo.”
Etu pichete kunba Pharisees aru gyani manu khan Jisu ke jawab dise, eneka koikena, “Sikhai-dia-manu, apuni laga asurit kaam amikhan sabole eccha ase.”
Kintu Jisu taikhan ke jawab dise aru koise, “Ekta bia aru byebichar jamana laga manu khan tu asurit kam ke sabole bisare. Kintu eku bi asorit kam dikhai nadibo khali prophet Jonah ke asurit kam kura tuhe dikibo dibo.”
Kile koile Jonah tu tin din aru tin rati ekta dangor mass laga pet bhitor te thaki sele, etu nisena Manu laga Chokora bi tin din aru tin rati prithibi laga bhitor te thakibo.
Nineveh te thaka manu khan bichar din te etu zamana laga manukhan logote khara kuribo aru bodnam dibo. Kile koile taikhan tu Jonah laga kotha hunikena mon ghurai se, aru sabi, ekjon Jonah para bi bisi dangor yate khara ase.
Sheba laga Rani bichar din te etu zamana laga manu khan logote uthi kena bodnam dibo. Tai prithibi laga sob para dur jaga para ahikena Solomon laga gyani kotha hunibole ahise, aru sabi, ekjon Solomon para bi dangor yate khara ase.
Jitia ekta bia atma ekta manu ke chari kena jai, tai pani nathaka jaga para par kure aru aram kuribole bisare, kintu jaga napai.
Etu pichete tai koi, ‘Juntu jaga para moi ulai kena ahise etu ghor te wapas jabo.’ Jitia tai ghuri ahe, tai ghor tu khali aru sob sapa aru milai kena thaka dikhe.
Tetiya tai tate para ulai kena tai para bi bisi bia satta atam ke loikena ahe aru eke logote thake. Etu pichete utu manu jun laga bhitor para atma jaise, tai pohila para bhi bisi bia hoi jai. Thik etu nisena etu zamana laga manu khan ke bi eneka hobo.
Jitia Jisu para jama thaka manu khan ke koi thaki sele, sabi, Tai laga ama aru bhai-kokai khan bahar te khara kuri Jisu ke kotha kuri bole bisari thaki se.
Ekjon Tai ke koise, “Sabi, apuni laga ama aru bhai-kokai khan bahar te kara ase, apuni ke kotha kuribole bisari ase.”
Kintu jun manu tai ke khobor disele Jisu tai ke koise, “Kun moi laga ama ase aru kun moi laga bhai-kokai ase?”
Etu pichete Jisu tai laga chelakhan laga oporte haat tu uthai kena koise, “Sabi, etu khan ami laga ama aru bhai-kokai khan ase!
Kile koile jun manu moi laga sorgote thaka Baba laga icha kure, etu manu tu ami laga bhai, aru bhoini, aru ama ase.”
Utu din te Jisu ghor para ulai kena jaise aru nodi kinar te bohi thaki se.
Bisi manu jama hoikena Tai osorte bhoi thaka nimite, Tai nao oporte uthi kena bohi se, aru sob manu nodi kinar te khara kuri se.
Etu pichete Jisu taikhan ke kahani khan bisi koise. Tai koise, “Sabi, ekjon kheti kura manu dhan bhijon dhalibole jaise.
Jitia tai kheti te bhijon phelai thaki se, kunba bhijon tu rasta kinar te giri se, aru chiria khan ahikena sob khai dise.
Kintu jitia gham ulai, etu ulai thaka ghas ke julai die kile koile etu ghas khan laga root thaka nai, aru taikhan sob sukhi jai.
Kunba bhijon khan kata ghas te giri se. Aru etu ghas tu olop dangor hoi asile hoilebi kata ghas para morai dise.
Kunba bhijon khan tu bhal mati te giri se aru bhal ghas hoikena bhal guti dhuri se, kunba ghas tu ekso(hundred) guti, kunba ghas te sathti(sixty) guti aru kunba te tista(thirty) guti.
Jun manu kaan ase, tai khan ke hunibole dibi.”
Jisu laga chela khan ahise aru Tai ke hudise, “Apuni kile manu khanke kahani para kotha koi ase?”
Jisu taikhan ke koise, “Apunikhan ke tu Sorgo raijo laga bujibo napara kotha khan bujibole gyan di kena ase, kintu taikhan ke tu dia nai.
Kile koile jun manu ase, tai ke aru bi dibo, aru tai logote bhorta thakibo. Kintu jun manu logote nai, tai ji ase etu bi loilobo.
Etu korone Moi taikhan ke kahani para kotha kure: Taikhan dikhi ase, kintu taikhan nasai; aru taikhan hunibole pare, kintu taikhan nahune, nohoilebi nabuje.
Tiakhan nimite tu Isaiah laga prophecy tu pura hoise, juntu eneka koi ase,
‘Apuni khan hosa para bi hunibo, kintu bujibole bi nohoi;
Apunikhan hosa para bi dikhibo, kintu janibole bi nohoi.
Kile koile etu manukhan laga mon tu alchi hoise,
Aru taikhan hunibole tan ase,
Aru taikhan laga suku bon kuri kena ase,
Eneka hoile tai laga suku para sabole nakuribo,
Nohoilebi kaan para hunibole,
Nohoilebi mon para bujibole,
Aru Moi taikhan ke bhal kuri dibo.’
Kintu asis te ase apunikhan laga suku, kile koile taikhan dikhe; aru apunikhan laga kaan, kile koile taikhan hune.
Moi hosa para koi ase apunikhan ke bisi prophet aru dharmick manu khan apunikhan ke tu dikhe etu khan sabole mon thaki se, aru etu khan dikhi bole panai. Taikhan hunibole mon thaki se, kintu hunibole panai.
Etu nimite kheti kura manu bhijon phela laga kahani etu laga ki matlab ase hunibi aru bujibi.
Jitia kunba manu raijo laga kotha khan hune kintu bujibole napare, tinehoile bia khan ahe aru jitu tai laga monte bhijon dhali kena ase etu chingi kena loi jai. Etu guti tu rasta kinar te phelai dia bhijon ase.
Juntu bhijon pathor oporte phelai se, etu tu eneka manu ase jun kotha huni loi aru loge-loge khusi para loi,
kintu kotha khan tai laga mon bhitor te najai, etu nimite khali olop somoi nimite he rakhe. Jitia etu kotha nimite bia aru dukh-digtar pa somoi ahe, tai ekbar te giri jai.
Juntu bhijon kata ghas khan majote phelai se, etu tu eneka manu ase jun kotha tu hune, hoilebi etu zaman laga kam aru dhon-sompoti ke mon dia nimite kotha ke dabai kena rakhe, aru etu kotha para jibo te bhal guti nadhure.
Juntu bhijon bhal mati te phelai se, etu tu eneka manu ase jun kotha tu hune aru buji loi. Tai dangor hoikena bhal guti dhure, kunba te ekso(hundred) guti dhure, kunba te sathi(sixty) aru kunba te trista(thirty).”
Kintu jitia manu khan humai jai, tai laga dusman khan ahi kena gehu laga kheti te bia ghas laga bhijon khan phelai aru jai-jai.
Jitia kheti te gehu khan dangor hoikena guti ulabole suru hoise, tetiya bia ghas khan bi dangor hoi jai.
Etu mati malik laga naokor ahi kena tai ke koi, ‘Sahab, apuni tu bhal bhijon kheti te lagai se nohoi? Nohoile kineka kuri kena etu bia ghas khan ulaise?’
Etu pichete tai para taikhan ke koise, ‘Dusman para eneka kuri.’ Naokor khan tai ke koise, ‘Toh apuni icha ase koile amikhan jaikena jongol khan sapha kuri dibo?’
Mati malik para taikhan ke koi, ‘Nai. Kile koile jitia tumikhan bia ghas khan tana somoite, tumikhan tai logote gehu laga ghas bi tani kena olai dibo pare.
Etu nimite duijon kebi eke logote dangor kuribo dibi kheti kata somoi naha tak. Jitia kheti kata somoi hobo tetiya moi kata manukhan ke kobo, “Pohila bia ghas khan tani olai lobi aru eke logote bandhi kena rakhibi julai dibo nimite, kintu gehu khan ke dhan ghor te jama kuri rakhibi.’”
Etu pichete Jisu aru ekta kahani taikhan ke koise. Tai koise, “Sorgo laga raijo tu ekta sorso laga bhijon nisena ase jeneka ekta manu para loi kena kheti te phelai de.
Etu bhijon tu hosa para bi sob se huru ase sob bhijon majote. Kintu jitia tai dangor hoi, bagan laga ghas khan para bi tai hey dangor hoi. Tai ekta dangor ghas hoi jai, aru akas laga chiria khan ahey aru etu ghas laga daal khan te ghor banai kena thake.”
Jisu taikhan ke aru alak kahani koi. “Sorgo laga raijo tu dawai(Yeast) nisena ase, jeneka ekta maiki para etu dawai ke loi kena tin bhak aata te milai de jitia tok etu aata tu pholi najai.”
Etu khan sob kotha Jisu para manu khan ke khahani para he koi dise; aru Tai ekta kotha bi kahani nohoi kena kua nai tai khan ke.
Etu khan jitu prophet para koi dia kotha khan sob pura hobole nimite Tai para koi dise,
“Moi laga mukh kahani para hey khulibo.
Ji kotha etu prithibi te lukai kena ase etu khan sob Moi koi dibo.”
Etu pichete Jisu manu khan ke chari kena ghor te jai. Tai laga chela khan Tai logote ahey, eneka koi kena, “Amikhan ke Kheti te bia ghas laga kahani tu bujai dibi.”
Jisu taikhan ke koise, “Jun bhal bhijon tu phelai, tai tu Manu laga Chokora ase.
Prithibi tu Kheti ase; aru bhal bhijon khan tu raijo laga bacha khan ase. Bia ghas tu bia laga bacha khan ase,
aru dusman khan jun bia tu phelai se etu khan saitan khan ase. Kheti kata tu somoi khotom hua din ase, aru kheti kata manu khan tu sorgoduth ase.
Etu karone, jeneka bia ghas khan ke joma kuri kena jui para julai dise, thik teneka somoi ses hua din te bi eneka hobo.
Manu laga Chokora tai sorgoduth khan ke pathabo, aru taikhan para Tai laga raijo para paap aru bia kam kura khan ke jam kuribo.
Taikhan para etu khan sob ke jui laga chulah te phelai dibo, juntu jaga te kandi thaka aru daat kamuri thaka hey hobo.
Etu pichete dharmik manu khan Baba laga raijo te suraj nisena ujala hobo. Jun laga kan ase, tai ke hunibo dibi.
Sorgo laga raijo tu ekta khajaana kheti te lukai kena thaka nisena ase, jitia ekta manu pai jai aru pichete arubi lukai de. Kile koile tai etu pai kena mon khusi hoi jai, tai jai kena tai laga dhon-sompoti sob bikiri kuri kena etu kheti tu kini loi.
Aru, sorgo laga raijo tu ekta vyaapari kura manu jun dami sunaa-chandi bisari thaka nisena ase.
Jitia tai ekta dam bisi thaka sunaa-chandi pai jai, tai jai kena tai laga sob dhon-sompoti bikiri kuri kena etu kini loi.
Arubi, sorgo laga raijo tu samundar te jaal phelai, aru sob kisim laga mass khan dhura nisena ase.
Jitia bhorta hoi jai, mass dhura manukhan loikena samundar kinar te rakhe. Etu pichete taikhan bohey aru bhal-bhal mass chuni kena mass rakha boxsa te joma kure, aru kam nathaka mass khan sob phelai de.
Taikhan ke jui laga chulah te julai dibo, juntu jaga te khali kandi thaka aru daat kamuri thaka he hobo.
Apunikhan etu khan sob bujise na nai?” Jisu laga chela khan Tai ke koise, “Hoi.”
Etu pichete Jisu taikhan ke koise, “Etu karone sob niom likha manukhan jun sorgo raijo laga chela hoi jaise, etu khan utu manu ase jun ekta ghor laga malik nisena ase.”
Etu pichete jitia Jisu kahani koikena khotom hoise, Tai utu jaga para jai-jaise.
Etu pichete Jisu Tai nijor jaga te jai aru Isor kotha kura ghor laga manukhan ke sikhai de. Jisu laga kotha huni kena taikhan asorit hoi jaise aru koise, “Kote para etu manu eman asorit gyan aru hokti paise?
Etu manu tu ekjon kath-mistiri laga chokora nohoi? Tai laga ama laga nam tu Mary nohoi? Tai laga bhai-kokai khan James, Joseph, Simon aru Judas khan nohoi?
Tai laga didi-bhoini khan tu amikhan logote ase nohoi? Toh kineka kuri kena Tai etu khan jani paise?”
Taikhan Jisu ke bia paise. Kintu Jisu taikhan ke koise, “Ekjon bhaobadi ke tai nijor desh aru tai nijor parivar para bi sonman nakure.”
Tai asorit kam khan bisi nakure tate kile koile taikhan laga bisas nathaka nimite.
Utu somoite, Herod raja Jisu laga khobor hunibole paise.
Tai laga noukor khan ke koise, “Etu John Baptist ase; tai mora para zinda hoise. Etu karone etu hokti khan tai logote kam kuri ase.”
Kile koile Herod tu John ke dhuri kena thaki se, tai ke bandi se aru jail te Herodias, tai laga bhai Philip's laga maiki nimite rakhi se.
Kile koile John para tai ke koise, “Apuni etu maiki ke lobole niom hisab te nai.”
Herod tu John ke morai dibole mon thaki se, kintu tai manu khan ke bhoi lagi thaki se, kile koile manu khan para John ke ekta prophet ase koikena mani thaki se.
Kintu jitia Herod raja laga jonom din ahi sele, Herodias laga chukuri sob manu majote nachi dance kuri kena Herod raja ke khusi kurai dise.
Etu dikhi kena, Herod raja kosom khaise tai ji mangibo etu sob tai ke dibo.
Herodias para tai laga chukuri ke agey para ki mangi bo etu sob sikhai dise, etu chukuri Herod ke koise, “Moi ke ekta thali te John Baptist laga matha dibi.”
Herod etu huni kena bisi mon dukh hoise, kintu tai sob manu agey te kosom kha nimite, tai hukum di kena etu chukuri ke dise.
Tai laga manu ke pathai se aru John laga matha kati dise.
Etu pichete John laga matha thali te rakhi kena etu chukuri ke dise aru etu chukuri jaikena tai laga ama ke dise.
Etu pichete John laga chela khan ahi kena tai laga gao loi jaise aru mati bhitor te dalidiye. Etu pichete, tai khan jai kena Jisu ke koi diye.
Jitia Jisu khobor hunise, tai utu jaga para ulaikene nao te kunbi nathaka jaga te ekla jai jaise. Jetia manu khan etu huni paise, taikhan laga nogor chari kena theng para Jisu piche jaise.
Etu pichete Jisu ahise aru bhorta manukhan ke dekhise. Taikhan ke morom lagikene aru taikhan laga bimar khan bhal kuri diye.
Jitia sham hobole suru hoise, Tai laga chela khan Taike koi, “Etu jaga te kunbi nathake aru eku bi napai, aru eney bi deri hoise. Manukhan ke jabole dibi, tetiya taikhan nijor bosti te jai kena bhat khabole kini lobo.”
Kintu Jisu taikhan ke koise, “Taikhan najai lebi hobo. Taikhan ke kiba khabole dibi.”
Tai laga chela khan Tai ke koise, “Amikhan logote eku bi nai khali pansta ruti aru duita mas he ase.”
Etu pichete Jisu manukhan ke pata te bohibi koise. Tai etu pansta ruti aru duita mas ke loise. Aru sorgo oporte sai se, aru asirbad dise aru etu ruti ke bhangai kena Tai laga chela khan ke dise, aru tai laga chela khan sob manukhan ke bhak kuri dise.
Taikhan sob pet bhorta kuri kena khai se. Etu pichete Tai laga chela khan jaikena bachi kena thaka ruti khan barota tokri te jama kuri se.
Tate 5,000 manu nisena mota manukhan khaise, bacha aru ama khan ke chari kena.
Etu pichete logey-logey Tai laga chela khan ke nao bhitor te gusibo dise aru taikhan ke agey nodi laga dusra phine pathai dise. Jisu najai kena manukhan ke nijor ghor te pathai thakise.
Jitia Tai manukhan ke pathai dia khotom hoise, Tai pahar oporte nijor jaise aru prathana kuri se.
Kintu utu somoite nao tu samundar laga majote punchi kena thakise, hawa bisi mara nimite, kile koile etu hawa tu ulta phane mari thakise.
Rati laga char bajite Jisu taikhan logote ahise, pani oporte berai kena.
Kitia Tai laga chela khan Tai ke pani oporte bera dikhi paise, taikhan bisi bhoi khai kena koise, “Etu ekta bhoot ase,” aru taikhan bhoi para hala korise.
Kintu Jisu taikhan ke koise, “Mon dangor kuribi, etu Moi ase! Bhoi nakuribi.”
Peter para Jisu ke jawab dise aru koise, “Probhu, jodi etu apuni ase koile, ami ke pani opor para Apuni laga osorte ahibole hukum dibi.”
Jisu koise, “Ahibi.” Tetiya Peter nao para uthi se aru Jisu osorte pani oporte birai kena jaise.
Kintu jitia Peter dangor hawa mara dikhi kena bhoi khai jaise. Jitia tai dubibole suru hoise, tai hala kori kena koise, “Probhu, ami ke bacha bi!”
Jisu logey-logey Tai laga haat sida kuri se, aru Peter ke dhuri loise, aru tai ke koise, “Tumi komti bisas manu, tumi kile chinta kuri se?”
Etu pichete Jisu aru Peter nao bhitor te jaise, aru hawa mara tu thanda hoi jaise.
Etu pichete nao bhitor te chela khan Jisu ke aradhana kurise, eneka koi kena, “Hosa para bi Apuni tu Isor laga Chokora ase.”
Jitia tai khan nodi par kuri loise, taikhan Gennesaret koi kena ekta jaga te ahise.
Jitia tate laga manukhan Jisu ke chini loise, taikhan osorte thaka sob manukhan ke khobor kuri dise, aru taikhan Jisu osorte sob bimari manukhan ke loi anise.
Taikhan Jisu laga chutu kapor chobo nimite bhik mangi kena Tai ke hudi se, aru jiman manu Taike choisey tai khan sob bhai hoi jaise.
Etu pichete Pharisees aru niom likha manukhan Jerusalem para Jisu usorte ahey. Taikhan koi,
“Kile Apuni laga chela khan burakhan banai dia niom khan bhangai thake? Kile koile jitia taikhan ruti khai taikhan haat nadhulai kena khai.”
Jisu taikhan ke jawab di kena koise, “Tinehoile kile apunikhan bi nijor laga niom nimite Isor laga niom khan bhangai?
Kile koile Isor para hukum dise, eneka koise, ‘Nijor laga baba aru ama ke sonman dibi,’ aru ‘Jun tai nijor baba aru ama laga bia kotha koi, tai hosa para bi muribo.’
Kintu apunikhan koi, ‘Junkhan nijor baba nohoilebi ama ke koi “Ji modot apunikhan moi para pabole ase etu khan etia para Isor ke daan dibo,’”
utu manu tu tai laga baba ke sonman nadilebi hobo. Eneka kuri kena apunikhan Isor laga kotha ke hisap nathaka kuri dise, apnuikhan laga niom manibo nimite.
Apunikhan misa-kua manu ase! Isaiah para thik koise, jitia apunikhan nimite tai prophesy kuri sele,
‘Etu manukhan Moi ke mukh para hey sonman kure,
Taikhan Moi ke aradhana kuratu misa-misi ase,
Kile mane manu para bana niom khan taikhan nijor laga niom nisena sikhai thake.’”
Etu pichete Tai jama hoikena thaka manukhan mati kena koise, “Hunibi aru bujibi-
Ji saman manu laga mukh te gusey etu para manu ke letera nakure. Kintu, ki tu mukh para bahar te ulai, etu para hey manu ke letera kuri de.”
Etu pichete chela khan ahi kena Jisu ke koise, “Apuni najane naki etu Pharisees khan jitia Apuni laga kotha tu hunise taikhan khusi panai koikena?”
Jisu taikhan ke koise, “Sob ghas khan juntu sorgote thaka moilaga Baba para rupa nai, etu khan sob ke mati bhitor para tani kena phelai dibo.”
Taikhan ke ekla charibi, taikhan nijor andha hoikena andha manu ke rasta dikhai ase. Jitia ekta andha manu para dusra andha manu ke rasta dikhai ley, tai duijon bi nala te giribo.”
Peter jawab dikena Jisu ke koise, “Etu kahani laga matlab tu bujai dibi.”
Jisu koise, “Tumikhan etia bi nabuji kena thaki ase?
Tumi etia bi buja nai, jitu mukh bhitor para gusi kena pet te jai aru etu pichete latrine kuri kena bahar ulai nohoi?
Kintu ji kotha khan mukh para ulai etu khan mon para ulai. Etu khan para hey manu ke letera kure.
Kile koile mon para hey bia bhabona, manu morai dia, bybichar chor-manu, misa gawahi, aru hinsa kura etu khan ulai.
Etu khan para hey manukhan ke letera kure. Kintu haat nadholai kena kha para manu ke letera nakure.”
Etu pichete Jisu tate para ulai jaise, aru Tyre aru Sidon city laga jaga phane jaise.
Sabi, ekjon Canaanite laga maiki utu jaga para ulai kena ahise. Tai hala kuri kena koise, “Moi oporte daya kuribi, Probhu, David laga Chokora! Moi laga chukuri gao bhitor te bisi bia saitan khan para bandhi kena ase.”
Kintu Jisu tai ke ekta jawad bi dia nai. Tai laga chela khan ahi kena Tai ke mangi kena koise, “Etu maiki ke pathai dibi, kile koile tai amikhan ke hala kuri ase.”
Kintu Jisu jawab di kena koise, “Kunba nimite moi ke patha nohoi, kintu Israel laga ghor laga harai ja bhera nimite ase.”
Kintu etu maiki ahey aru athukari kena Tai agete matha niche kuri kena koi, “Probhu, ami ke modot kuribi.”
Tai jawab dikena koise, “Bacha khan laga ruti loikena kuta khan ke phelai kena dia etu tu thik nohoi.”
Tai koise, “Hoi, Probhu, kintu chutu kuta khan bi tai laga malik laga thali para tukura gira khan khai.”
Etu pichete Jisu etu maiki ke koise, “Maiki, apuni laga bisas tu bisi dangor ase; apuni laga ji khusi ase thik eneka hey hobo dibi.” Aru tai laga chukuri utu somoite bhal hoi jaise.
Jisu utu jaga ke chari kena Galilee laga nodi osorte jaise. Etu pichete Tai pahar oporte jaise aru tate bohise.
Bisi manu jama hoikena Tai osorte ahise. Taikhan logote langera, andha, hilibole napara, aru gunga khan, aru kisim bimar thaka manukhan ke loikena ahise. Taikhan Jisu laga theng osorte anise aru Jisu para taikhan ke bhal kuri dise.
Tetiya manukhan sob asorit hoise jitia taikhan kotha kuribo napara khan kotha kurise, lengera khan berai se, aru andha khan dikhibole paise. Taikhan sob Israel laga Isor ke mahima dise.
Jisu Tailaga chela khan ke mati kena koise, “Etu manukhan nimite moi laga mon te morom ase, kile koile taikhan tin din para moi logote thakise aru eku bi nai taikhan ke khilabole. Moi taikhan ke nakhilai kena pathai dibole mon nai, nohoile matha ghurai kene giri jabo pare.”
Tai laga chela khan Taike koise, “Etu nisena khali jaga te kotey para amikhan eman bisi ruti bisari kena manukhan ke khilabo?”
Etu pichete Jisu manukhan ke mati te bhoibi koikena hukum dise.
Tai saata ruti aru mass khan ke loise, aru dhoniabad dia pichete, Tai ruti tu bhangai kena Tai laga chela khanke dise. Tai laga chela khan manukhan ke khabole dise.
Sob manu khaise aru pet bhorta hoise. Aru taikhan adha khai kena bachia ruti sob saata tokri te jamu kurise.
Jun khan khaise etu khan char hazar mota khan thaki se, maki aru bacha khan ke chari kena.
Etu pichete Jisu manukhan ke nijor ghorte pathai dise aru nao te uthi kena Magadan koikena ekta jaga te jai.
Pharisees aru Sadducees ahi kena Jisu ke porikha kuribo nimite Tai ke akas para kiba ekta asorit kam kuri kena dikhai dibi.
Kintu Jisu taikhan ke jawab dise, aru koise, “Jitia sham hoi, apunikhan koi, din tu bhal hobo, kile koile akas tu lal ase.
Aru phujur te, aji din bia hobole ase, kile koile akas tu lal ase aru niche hoi ase. Oh apunikhan misa-kua manukhan, apunikhan akas te sai kena din kobo pare, kintu apunikhan bhal-bia din laga somoi sai kena kobo napare?
Bia aru beobichar zamana laga manukhan hey asorit kam khan sabole bisare, kintu asorit kam khan dikhai nadibo khali Jonah logote ji asorit kam tu he pabo. “Etu pichete Jisu tate para ulai jai.
Jitia Jisu laga chela khan nodi laga utu phane punchi jai, taikhan ruti lobole pahori se.
Jisu taikhan ke koise, “Sai thakibi aru Pharisees, Sadducees khan laga khomeer para hosiar hoi jabi.”
Tetiya chela khan nijor majote kotha kuri thakise, eneka koikena, “Etu eneka hoise kile koile amikhan ruti lobole pahori se.”
Jisu taikhan laga bhabona jani thaki se aru koise, “Tumi bisas komti thaka khan, kile tumikhan nijor majote ruti pahora nimite ase koi kena kotha kuri ase?
Apunikhan etia bi buja nai nohoilebi yaad nai panchta ruti 5,000 manu nimite, aru kimanta tokri bachi kena jama kurise?
Nohoilebi saata ruti 4,000 manu nimite, aru kimanta tokri bachi kena jama kurise?
Kineka kuri kena apunikhan buja nai Moi ruti laga kotha kuwa nohoi koi kena? Pharisees aru Sadducees laga khomeer para hosiar thakibi.”
Etu pichete taikhan buji jaise Jisu tu ruti te khomeer thaka para hosiar hoijabi kuwa nohoi, kintu Pharisees aru Sadducees khan laga kotha sikai dia para hosiar thakibi koi thaki sele.
Etu pichete jitia Jisu Caesarea Philippi koikena jaga laga osorte ahise, Jisu Tai laga chela khan ke hudise, “Manukhan kunke Manu laga Chokora koikena mate?”
Taikhan koise, “Kunba koi John Baptist laga, kunba, Elijah, aru kunba Jeremiah, nohoilebi ekjon prophet.”
Jisu taikhan ke koise, “Kintu apunikhan Moi kun ase koikena bhabe?”
Simon Peter para jawab dikena koise, “Apuni tu Khrista ase, zinda Isor laga Chokora.”
Jisu tai ke jawab dikena koise, “Apuni asis paise, Simon, Jonah laga chokora, kile koile mangso aru khon para apuni ke dikhai dia nohoi, kintu Moi laga Baba jun sorgote ase Tai para hey.
Moi etu bi apuni ke koi ase apuni Peter ase, aru etu pathor uporte Moi laga girja bonabo. Aru mora laga hokti para etu girja ke eku kuribo naparibo.
Moi apuni ke sorgo raijo laga chabi khan dibo. Apuni jitu prithibi te bandhi bo sorgote bi etu bandhi bo, aru jitu prithibi te charibo sorgote bi etu chari dibo.”
Etu pichete Jisu chela khan ke hukum dise taikhan kun kebi Tai tu Khrista ase nokobi.
Utu somoi para Jisu chela khan ke Tai Jerusalem te jabo lagibo kobole suru hoi jaise, aru tate- bura manukhan, aru dangor pujarikhan aru niom likha manukhan para bisi dukh dibo aru morai dibo, aru tin din pichete mora para uthibo.
Kintu Jisu ghuri kena Peter ke koise, “Moi laga pichete jabi, Saitan! Tumi ami laga rasta bon kuri ase, kile koile tumi Isor laga kam nimite hisab nakure, kintu manu khan laga kam ke hisab kure.”
Etu pichete Jisu tai laga chela khan ke koise, “Jun amilaga piche kuribo mon ase, tai nijor ke chari bo lagibo, nijor laga kross lobi, aru Moi laga piche kuribi.
Kile koile jun manu tai nijor jibon tu bachabole kure tai harai dibo, aru jun manu Ami nimite nijor jibon tu harai dibo tai tu pai jabo.
Kile koile ekjon manu laga ki lab ase jitia tai pura dhunia tu pai jai kintu nijor jibon tu harai de? Ekta manu jibon pabo nimite tai ki dam dibo lagibo?
Kile koile Manu laga Chokora Tai laga Baba laga mahima para sorgoduth khan logote ahibo. Etu pichete Tai sob manu ke taikhan laga kam hisab te enam dibo.
Moi hosa para apunikhan ke koise, apunikhan majote kunba yate khara ase jun namura agete Manu laga Chokora ke Tai laga raijo loikena akas te ahi thaka dikhibo.
Choi(six) din pichete Jisu tai logote Peter, James aru tai laga bhai John ke loise, aru taikhan nijor para ekta uncha pahar oporte loi anise.
Aru Jisu nijor ke taikhan agete alak ekjon kuri kena dikhai se. Tai laga chehera suraj nisena ujala dikhaise, aru Tai laga kapur khan puhor nisena boga hoi jaise.
Sabi, tate taikhan logote Moses aru Elijah ulai kena Jisu logote kotha kuri thakise.
Peter jawab dikena Jisu ke koise, “Probhu, amikhan yate thaka tu bhal ase naki. Apuni icha ase koile, Moi etu jaga te aram kuribole chaat bonabo- ekta Apuni nimite, aru ekta Moses nimite, aru ekta Elijah nimite.”
Jitia tai kotha kuri thaki sele, sabi, ekta ujala badal taikhan ke bon kuri dise, aru etu badal para ekta awaz ulaikene eneka koise, “Etu Moi laga bisi morom Putro ahse, jun oporte moi bisi khusi ase. Tai ke hunibi.”
Jitia chela khan etu hinise, taikhan nijor chehera uporte giri se aru bisi bhoi khaise.
Etu pichete Jisu ahise aru taikhan ke chui kena koise, “Uthibi aru bhoi nakhabi.”
Etu pichete taikhan suku uthai kena saise, kintu taikhan kunke bi dikha nai khali Jisu ke.
Taikhan jitia pahar upor para nami ahi thaki sele, Jisu taikhan ke hukum dise, eneka koikena, “Etu laga sapna kunke bi nakobi jitia tok Manu laga Chokora mora para zinda nahua tak.”
Tai laga chela khan Tai ke eneka koi kena hudise, “Tine hoile kile kunba niom-likha manukhan Elijah hey pohila ahibo lage koi?”
Jisu taikhan jawab dikena koise, “Elijah hosa parabi ahibo aru sob tu thik kuridibo.
Kintu Moi apunikhan ke koi ase, Elijah tu pohila para ahi se, kintu taikhan taike chini bole para nai. Ulta, taikhan
etu pichete chela khan bujise Tai John Baptist laga kotha taikhan ke kuri thakise koikena.
Jitia taikhan manu joma hoi thaka jaga te ahise, ekjon manu Tai osorte ahise, Tai agete athukari se,
aru koise, “Probhu, moi laga chokora oporte daya kuribi, kile koile tai pakala hoikena ase, aru bisi dukh pai ase. Kile koile tai khali jui oporte giri thake, aru khali panite gusi thake.
Moi tai ke Apuni laga chela khan osorte ani sele, kintu taikhan bhal kuribole para nai.”
Jisu jawab dikena koise, “Biswas nathaka aru bia zamana laga manu khan, aru kiman deri nimite Moi apunikhan logote thakibo lagibo? Kiman deri apunikhan logote dhorjo thakibo? Tai ke moi laga samne te anibi.”
Jisu bhot atma ke khedai dise, aru etu atma tai laga gao para ulai jaise, aru utu somoite etu chokora tu bhal hoi jaise.
Etu pichete Jisu laga chela khan lukai kena Tai ke koise, “Kile amikhan saitan kheda bole para nai?”
Jisu taikhan ke koise, “Kile mane apunikhan laga bisas komti nimite. Moi hosa para apunikhan ke koi ase, jodi apunikhan sarso guti nisena bisas thakile, tumikhan etu pahar ke kobo, ‘Yate para hati kena tate jabi,’ aru etu hati jabo, aru apunikhan nimite eku bi naparia kam nohobo.
Jitia taikhan Galilee te asele, Jisu tailaga chela khan ke koise, “Manu laga Chokora ke manukhan laga haat di dibo,
aru taikhan para Tai ke morai dibo, aru tin din te Tai ke mora para uthai dibo.” Tai laga chela khan bisi mon dukh hoise.
Jitia taikhan Capernaum jaga te punchi se, ekjon manu jun dui-taka chandi tax utha manu Peter usorte ahise aru koise, “Apunikhan laga Teacher tu dui-taka chandi Tax diye nohoi naki?”
Tai koise, “Hoi.” Jetia Peter ghor te gusi loise, Jisu tai ke poila kotha kurise, eneka koikena, “Tumi ki bhabe, Simon? Kun logot para prithibi laga raja khan tax aru poisa khan uthai? Taikhan laga bacha khan para na dusra khan para?”
Jitia tai koise, “Dusra khan para,” Jisu tai ke koise, “Tinihoile bacha khan nimite ene free ase.”
Kintu amikhan nimite tax utha manuke pap kuribo nadibo, etu nimite nodi te jabi, ekta mas dhura kata phelabi aru juntu mas ke pohila pai etu ke loikena ahibi. Jitia tumi mas laga mukh khuli loi, tumi ke char ta chandi pabo. Lobi aru jai kena tax utha manuke tumi aru Ami nimite dibi.”
Utu somoite Jisu laga chela khan Tai usorte ahise, eneka koikena, “Tinehoile kun sorgo laga raijote sobse dangor ase?”
Jisu tai nijeke bacha nisena mati kena, taikhan majote bohise,
aru koise, “Moi hosa para tumikhan ke koi ase, jitia tok apuni chutu bacha khan nisena nohoi koile, apunikhan ekjon bi sorgo laga raijo te gusibole naparibo.
Etu karone, jun manu nijor ke etu bacha khan nisena chutu kuribo, tai hey sorgo laga raijote sob se dangor ase.
Jun manu chutu bachakhan ke etu nisena Moi laga namte ahibole dey tai Moi ke pai jai.
Kintu jodi etu bacha khan majote ekjon bi Moi ke bisas kure, aru kunba manu utu bacha ke pap kam kuribole diye koile, utu manu nimite dangor pathor golate bandhi kena nodi te dubai dia hey bhal hobo.
Etu prithibi laga manukhan ke bisi morom lage, juntu kamkhan nimite taikhan pap kuri ase. Etu khan sob pura hobo lage, kintu utu manukhan oporte aru dangor sazai hobo jun etu pap kam hobole diase.
Jodi apuni laga haat nohoile theng nimite apuni ke girai de koile, etu ke kati dibi aru apuni laga gao para phelai dibi. Apuni nimite duita haat aru theng thaki kena norok te ja para tu gaote haat nohoile theng nathaki kena sorgo te ja tu hey bhal hobo.
Jodi apuni laga suku nimite pap kuribo diye koile, ulai dibi aru apuni laga gao para phelai dibi. Kile koile apuni nimite duita suku thaki kena norokte ja para tu gao te ekta suku thaki kena sorgo te ja tu hey bhal hobo.
Hosiar thakibi, etu chutu bacha khan eku kam nai koikena nabhabi-bi. Kile koile Moi apunikhan ke koi ase sorgo te taikhan laga sorgoduth khan Moi laga Baba jun sorgote ase tai laga chehera hodai sai thake.
Kile koile Manu laga Chokora tu harai ja khan nimite ahise.
Apuni ki bhabona ase? Jodi ekjon manu logote ekso(one hundred) bhera ase, aru taikhan majote ekta harai jaise koile, tai ninyanve(ninty-nine) bhera khan ke pahar te chari kena, ekta jun harai jaisele etu ke jaikena bisaribo nohoi?
Jodi tai pai jai, moi hosa para koi ase, tai utu ninananyo(ninty-nine) bhera para bi harai ja ekjon nimite mon te bisi khusi hobo.
Thik etu nisena, Sorgo te thaka Baba laga echha nohoi je ekta chutu hoilebi taikhan harai jabo lage koikena.
Jodi apuni laga bhai apuni oporte pap kuri se koile, jabi aru tai laga golti koidibi, tai aru tumi ekla duijon majote. Jodi tai tumi laga kotha huney koile, tumi tumilaga bhai ke jiti loise.
Kintu jodi tai tumi laga kotha nahune koile, ekjon duijon tumi logote loi jabi, eneka hoile dijon tinjon manu para ki tu hoisele etu khan taikhan laga mukh para jani jabo.
Aru jodi taikhan laga kotha khan bi nahune koile, girja ke karon tu koi dibi. Jodi tai girja laga bi kotha nahune koile, tai ke ekta gentile aru tax utha manu nisena charidibi.
Moi hosa para koi ase apunikhan ke, ji saman khan prithibi te bandibo etu sorgo te bi hobo; aru ji saman khan prithibi te charibo etu sorgo te bi hobo.
Arubi Moi hosa para apunikhan ke koise, jodi duijon majote mon mili kena ji karone hoilebi mangise koile, taikhan nimite Moi laga Baba jun sorgote ase etu khan kuri dibo.
Kile koile juntu jagate duijon tinjon Moi nam te jama kure, taikhan majote Moi ase.”
Jisu tai ke koise, “Moi tumi ke saath bar tok kuribo kua nai, kintu sattar seventy laga saat bar tok.
Etu karone sorgo laga raijo tu ekta raja nisena jun tai laga kam kura manu logote hisab-kitab kurubole icha kuri loise.
Jitia tai hisab-kitab kuribole suru hoise, tai usorte ekta naokor ke loi anise, jun tai logot para dos hazar talent pabo thakise.
Kintu tai logote eku para bi baki tirabole thaka nai, tai laga malik taikhan ke bikiri kuri dibole hukum dise, tai logote tai laga maiki aru bacha khan ke bi aru ji ase etu khan sob, aru eneka para dhar sob tirai lobo.
Huni kena etu naokor nichete girise, malik agete athukari kena koise, ‘Malik, ami ke olop somoi dibi, aru ami apuni ke sob tirai dibo.’
Utu naokor laga malik tai laga kotha huni kena morom lagi jaise, aru tai laga dhar maph kuri dise aru tai ke chari dise.
Kintu etu naokor bahar ulai jaise aru tai logote kam kura naokor ke dikhise, utu naokor tai laga ekso(hundred) taka dhar thaki se. Tai utu nokor ke gola chipai kena duri se aru eneka koise, ‘Moi laga ki dhar ase etu tirabi.’
Etu pichete utu naokor nichete girise aru tai ke kandi kena maph mangi se, eneka koikena, ‘Ami ke olop somoi dibi, aru ami apuni ke sob tirai dibo.’
Kintu utu agey laga naokor tu eneka kuribole icha thaka nai. Ulta, tai jaise aru jail bhitor te hali dise, jitia tok tai laga dhar natirai.
Etu karone jitia dusra naokor khan dikhi se, taikhan bisi mon bia hoise. Taikhan jaise aru taikhan laga malik ke, ki hoisele etu khan sob koi dise.
Etu pichete etu naokor laga malik tai ke mati se, aru taike koise, ‘Tumi mon-kala thaka naokor, moi tumi laga dhar khan sob maph kuri dise, kile koile tumi kandi kena moi ke maph manga nimite.
Tumi bi nijor manu ke daya kuribo napare, jeneka moi tumi oporte daya kura nisena?’
Tai laga malik gusa thakise aru tai ke sazai dia manu laga haat te dise jitia tok tai baki khan natira tak.
Etu nisena moi laga sorgo Baba tumi khan ke eneka kuribo, jitia tok tumikhan nijor bhai-bhoini khan ke maph nakura tak.”
Aru ineka hoise, jitia Jisu itukhan koikene khotom hoise, tae Galilee para ulaise, aru Jordan laga piche thakia Judah jaga laga kinarkhante ahise.
Aru bisi manukhan tai piche-piche ahise; aru tai tate taekhanke bhal korise.
Pharisee khan bi tai usorte ahise, tai ke porikha koribole lagise, aru taike koise, Ji nimite hoilebi ekta manu taelaga maikike charibole niom ase?
Aru tai jawab dise aru taikhan ke koise, Apunikhan puria nai, tai jun taikhan ke banaise surute tai khanke mota aru maiki banaise,
Aru koise, Itu nimite ekta manu baba aru amake charibo, aru taelaga maiki logote jaikene lagibo: aru tae duijon ekta mongso hoijabo?
Ineka para taekhan aru duita nohoe, hoilebi ekta mongso. Itu nimite Isor ki eki logote milaidise, manukhan ituke alag nakoribi.
Taekhan taeke koise, Tinihoile kile Moses koise chara-chari laga ekta kagoj likhibole, aru tai ke chari dibole?
Tae taikhan ke koise, “Kilekoile apunikhan laga bisi mon-tan ase itu nimite Moses apunikhanke apunikhan laga maiki charidibole koise: hoilebi suru para ineka thakia nai.
Aru tumikhan ke koi ase, junbi tai laga maiki ke charibo, khali beyobichar kotha karone charikene, aru dusrake sadi koribo, tai beyobichar laga kaam kore: aru jun utu pora charidia maiki ke sadi koribo, tai beyobichar laga kaam kore.”
Tai laga chelakhan tai ke koise, Ekta manu tai laga maiki logote ineka ase koile, sadi nakoria he bhal ase.
Hoilebi tae taekhanke koise, Sob manukhan itu kothake lobole naparibo, khali taekhanke charikene junkhanke itu dise.
Kilekoile tate kunba hijrakhan ase, junkhan taekhan laga ama-lag-pet para he ineka jonom hoise: aru tate kunba hijrakhan ase, junkhanke manukhan para hijra banaise: aru tate kunba hijrakhan ase, junkhan swarg laga desh nimite nijeke hijra banaise. Tae jun ituke lobole pare, taeke lobole dibi. Jesus Blesses Little Children Jisu Chutu-Chutu Bachakhanke Asis Dise.
Hoilebi Jisu koise, Bachakhanke koribole dibi, aru taekhanke narukhabi, ami logote ahibole: kilekoile swarg laga desh taekhan nisena para he ase.
Aru tae taekhan uporte hathkhan rakhise, aru tate para jaijaise.
Sabi, ekta manu Jisu osorte ahise aru koise, “Sikha manu, kitiabi namura jibon pabo nimite moi ki bhal kam kuribo lagibo?”
Jisu tai ke koise, “Tumi kile moi ke bhal kam tu ki ase koikena hudi ase? Khali ekjon hey bhal ase, kintu jodi apuni sorgote gusibole mon ase koile, Isor laga niom khan manibi.”
Etu manu Tai ke koise, “Kuntu niom?” Jisu koise, “Morai nadibi, bybichar kam nakuribi, chor nakuribi, misa gawahi nadibi,
Ama aru baba ke sonma kuribi, aru ghor osorte thaka manu ke morom kuribi jeneka nijor ke kura nisena.”
Etu juwan manu Tai ke koise, “Etu khan sob ami mani loise. Arubi ami ki kuribo lage?”
Jisu tai ke koise, “Jodi apuni pura thik hobole icha ase koile, jabi, apuni logote ki ase sob bikiri kuridibi aru gorib manu khan ke di-dibi, aru sorgote apuni laga dhon-sompoti pabo; aru ahibi, Ami laga piche kuribi.”
Kintu jitia etu juwan manu Jisu ki koise huni loise, tai mon dukh hoi kena jaise, kile koile tai logote bisi dhon-sompoti thaki se.
Jisu tai laga chela khan ke koise, “Moi hosa para apunikhan ke koi ase, ekta dhoni manu nimite sorgo laga raijote gusibole digdar ase.
Arubi Moi apunikhan ke koi ase, ekta dhoni manu Isor laga raijote gusa para tu ekta uth bigi laga chenda bhitor para par kurikena gusa tu hey asani hobo.”
Jitia chela khan etu huni paise, taikhan bisi asorit hoise, eneka koikena, “Tinehoile kun khan bachi jabo?”
Kintu Jisu taikhan ke sai se aru koise, “Manukhan nimite etu namunkin ase, kintu Isor nimite sob munkin ase.”
Etu pichete Peter jawab dikena Tai ke koise, “Sabi, amikhan sab chari kena Apuni laga piche kurise. Amikhan nimite tate ki thakibo?”
Jisu taikhan ke koise, “Moi hosa para apunikhan ke koi ase, nutun zamana te jitia Manu laga Bacha tai laga sinhaasan tron te bohibo, apunikhan jun Ami laga piche kuri sele, apunikhan bi barota sinhaasan tron te bohibo, aru Israel desh laga barota jaat ke bichar kuribo.
Sob manu jun ghor khan, nohoilebi bhai-kokai, nohoilebi didi-bhoini, nohoilebi baba, nohoilebi ama, nohoilebi nijor maiki, nohoilebi bacha khan, nohoilebi kheti khan, Ami laga nam nimite chari diye koile, taikhan ji chari dise etu parabi ekso(hundred) bar bisi pabo aru namora jibon tu dhuri lobo.
Kintu bisi manu jun agete ase taikhan piche hoi jabo, aru piche khan agey hoi jabo.
Sorgo raijo tu ekta mati malik jun phujur te bahar ulai kena tai laga kheti nimite manu bisari bole jai.
Jitia tai kam kura manukhan logote ekdin te ektaka para kotha milai loi, tai kam kura manukhan ke kheti te pathai.
Aru tae nou baji nisenate baharte jaise, aru dikhise dusrakhan enei bazarte khara ase.
Aru taekhanke koise, Apunikhanbi angur-bagante jabi, aru ki thik ase ami apunikhanke dibo. Aru taekhan jaise.
Arubi tae baharte jaise ek-bar baroh-baji nisenate aru ek-bar tin baji nisenate, aru ineka he korise.
Aru panch baji nisenate tae baharte jaise, aru dusrakhanke enei khara ase dikhise, aru taekhanke koise, Apunikhan pura din kile iyate enei khara ase?
Taekhan taeke koise, Kilekoile kun manubi amikhanke hajirate loa nae. Tae taekhanke koise, Apunikhanbi angur-bagante jabi; aru ki thik ase, apunikhan itu pabo.
Ineka para jitia sam hoise, angur-bagan laga malik taelaga kam-koria-manuke koise, Hajira-koria-manukhanke matibi, aru taekhan laga hajira dibi, piche para suru korikene poila tok.
Aru jitia taekhan ahise junkhanke panch-baji nisenate hajirate rakhise, taekhan paise sob manu ekta-ekta poisa.
Aru taekhan jitia itu paise, taekhan ghor laga malik-ke bia paikene kiba-kibi kobole lagise.
Koise, Pichekhan kam korise hoilebi ek-ghanta, aru apuni taekhanke amikhan nisena he banaise, junkhan sob kam korise aru din laga gorom loise.
Hoilebi tae taekhan bhitorte ekjonke jawab dise, aru koise, Sathi, Ami apunike ekubi galti koria nae: apuni ami logote ek-poisate monjur hoa nohoe?
Apunilaga ki ase lobi, aru nijer rasta jabi: Ami piche ahiakhankebi iman he dibo, jiman apunike dibo.
Itu niom nohoe amilaga ki ase itu para ami ki khusi itu he koribo? Na apuni suku-juliase, kilekoile ami bhal ase?
Ineka para pichekhan poila hobo, aru poila piche hobo: kilekoile bisike matise, hoilebi olopke he bisarise.
Aru Jisu Jerusalemte jaithakia homoete rastate taelaga barohta chelakhanke alag para loise aru taekhanke koise,
“Sabi, amikhan Jerusalemte jaiase: aru Manu laga Chokorake dangor pujarikhan laga hathte aru niom hika masterkhan laga hathte thokabo, aru taekhan taeke morabole laga phaisla hunabo,
aru taeke sorom dibole nimite, aru maribole nimite, aru kruste khondibole nimite Gentile-jatikhan laga hathte didibo: aru tin din laga dinte tae arubi uthibo.”
Itu piche tae usorte Zebedee laga bachakhan laga ama ahise taelaga chokorakhan logote, taeke puja korise, aru tae para ekta kiba mangise.
Aru tae taeke koise, Apuni ki mangiase? Tae taeke koise, Monjur hobi apunilaga deshte amilaga itu duita chokora, ekjon apunilaga dahina phine, aru ekjon apunilaga baia phine bohibo.
Hoilebi Jisu jawab dise aru koise, Apunikhan nabujie apunikhan ki mangiase. Apunikhan utu cup para khabole paribo juntu para ami khabole ase, aru ineka baptisma lobole paribo jineka baptisma para ami baptisma hobole ase? Taekhan taeke koise, Amikhan paribo.
Aru tae taekhanke koise, Jineka hoilebi apunikhan amilaga cup para khabole ase, aru ineka baptisma lobole ase jineka baptisma para ami baptisma lobole ase: hoilebi amilaga dahina phine bohibole, aru amilaga baia phine, ami dibole laga nohoe, hoilebi itu taikhan ke dibole ase jun nimite amilaga Pormeswar Baba bonai kene rakhise.
Aru jitia utu dos-jon itu hunise, taekhan itu duita bhai uporte nijeke dangor banabole kosis koria nimite bisi bia paise.
Hoilebi Jisu taekhanke tae usorte matise, aru koise, Apunikhan janiase Gentile-jatilaga rajakhan taekhan uporte takot cholai thakise, aru taekhan junkhan dangor ase taekhan dusrakhan uporte takot cholai thakise.
Hoilebi apunikhan bhitorte ineka hobole nohoe: hoilebi junbi apunikhan bhitorte dangor hobole ase, taeke apunikhan laga kam koribole dibi.
Aru apunikhan bhitorte junbi neta hobole ase, taeke apunikhan laga noukar koribole dibi.
Thik jineka Manu-laga-Chokora kam korabole nimite ahia nohoe, hoilebi kam koribole, aru bisi nimite taelaga jibonke tirabole dibo. Jesus Heals Two Blind Men Jisu Duita Andha Manuke Bhal Korise
Aru taekhan jitia Jericho para ulaise, ekta bisi joma-thakia-manukhan tae piche-piche ahise.
Aru, sabi, rasta kinarte bohikene thakia duita andha manu, jitia taekhan hunise Jisu tate para jaiase, hala koribole lagise, koise, Amikhan uporte morom ahibi, Oh Malik, David laga Chokora.
Aru bisi manukhan taekhanke gali koribole lagise, kilekoile taekhan chup thakibole lage: hoilebi taekhan arubi bisi hala koribole lagise, koise, Amikhan uporte morom ahibi, Oh Malik, David laga Chokora.
Aru Jisu thik tate rukhise, aru taekhanke matise, aru koise, Apunikhan ki lagiase juntu ami apunikhan nimite koribole paribo?
Taekhan taeke koise, Malik, amikhanke sukukhan khulibole paribole dibi.
Itu nimite Jisu taekhan uporte morom lagise, aru taekhan laga sukukhan chuise: aru ek-barte taekhan laga sukukhan dikhibole paise, aru taekhan tae piche-piche ahise.
Jitia Jisu aru tai laga chela khan Jerusalem te punchi se aru Bethphage te ahise, Olive ghas laga paharte, tetiya Jisu duita chela ke pathai se,
taikhan ke eneka koikena, “Apunikhan laga osorte thaka bosti te jabi, aru apunikhan logey-logey ekta gadha aru tai laga bacha ke bandi kena thaka dikhibo. Taikhan ke khuli kena Ami logote anibi.
Aru juntu kotha prophet khan para koi disele, etu khan pura hoise. Tai eneka koise,
““Zion laga chukuri khan ke koidibi,
‘Sabi, apuni laga Raja apuni logote ahi ase,
Nomro hoikena gadha uporte-
Ekta jawan gadha laga uporte.”’
Etu pichete chela khan jaise aru taikhan jeneka Jisu para koise, thik eneka hey kurise.
Taikhan gadha aru tai laga bacha loikena asnise aru taikhan laga uporte chador urai dise, aru Jisu taikhan oporte bohise.
Jerusalem te jai thaka somoite, bisi manukhan nijor laga chador ke bichai dise, aru kunba khan tu ghas laga pata ke kati kena pura rasta te bichai dise.
Etu pichete Jisu laga agete aru pichete jai thala manukhan hala kurise, eneka koikena,
“Hosanna David laga chokora ke!
Asis te ase jun Probhu laga nam loikena ahiase!
Hosanna sob para uporte!”
Jitia Jisu Jerusalemte ahise, pura city Tai ke dikhi kena asorit hoise aru koise, “Etu kun ase?”
Aru manukhan jawab dise, “Etu Jisu ase Galilee laga Nazareth te thaka ekjon prophet.”
Etu pichete Jisu Jerusalem laga girja te jaise. Tai tate junkhan saman bikiri kura aru kini thaka manukhan sob ke khedai dise, aru poisa bodli kura khan laga mez ke phelai dise aru chiria bikiri kura manukhan ke bahar te khedai dise.
Jisu taikhan ke koise, “Eneka likhi kena ase, ‘Moi laga ghor tu Prathana laga ghor ase koikena kobo,’ kintu tumikhan chor laga ghor bonai dise.”
Etu pichete suku andha aru theng lengera khan Jisu logote girjate jaise, aru Tai taikhan ke bhal kuri dise.
Kintu jitia dangor priest aru niom likha manukhan Jisu laga asorit kam khan kura, aru bacha khan girja bhitor te, “Hosanna David laga chokora ke,” hala kura huni kena taikhan bisi gusa hoise.
Taikhan Jisu ke koise, “Taikhan ki koiase apuni huni ase na nai?” Jisu taikhan koise, “Hoi! Kintu apunikhan kitia bi pura nai, ‘Chutu bacha khan laga mukh para prashansa kuribole apunikhan sikhai dise?’”
Etu pichete Jisu taikhan ke chari kena Bethany tawn te jaise aru rati te humai se.
Phujur te Jitia Jisu Jerusalem tawn te wapas jaise, Tai ke bhuk lagi jaise.
Rasta kinar te ekta fig ghas dikhise, Jisu ghas usorte jaise aru khali pata khan hey dikhise. Tai etu ghas ke koise, “Aji para tumi laga ghas te kitia bi guti nadhuribi,” aru logey-logey etu ghas sukhi jaise.
Jitia Tai laga chela khan dikhise, taikhan asorit lagi kena koise, “Kineka kuri kena etu ghas phat sukhi jaise?”
Jisu taikhan ke jawab dikena koise, “Moi hosa para koi ase,” Jodi apunikhan duita mon nohoikena bisas thakile, khali etu ghas ke kura nisena hey nohoi kintu apunikhan ekta pahar kebi kobole paribo, ‘Uthi bi aru samundar te gusibi, aru eneka hey hobo.
Jodi apuni biswas kure, apuni prathanate ji mangibo etu pai jabo.”
Jitia Jisu girja ghor te ahi kena sikhai thaki se, dangor priest aru girja laga bura manukhan Tai usorte ahise, eneka koikena, “Ki hisab para apuni eneka kuri ase, aru kun para apuni ke adhikar dise?”
John para manukhan ke baptisma dia- etu kun laga adhikar para dise? Sorgo para na manukhan para?” Taikhan nijor majote eneka koikena hudise, “Jodi amikhan ‘Sorgo para’ koile, Tai amikhan ke kobo, ‘Toh kile apunikhan tai ke biswas kura nai?’
Kintu jodi amikhan ‘manukhan para’ koise koile, etu manukhan para amikhan ke bia pabo, kile koile taikhan sob John ke ekjon prophet ase koikena mane.”
Etu pichete taikhan Jisu ke jawab dikena koise, “Amikhan najane.” Jisu bi taikhan ke koise, “Ami bi apunikhan ke ami kun laga adhikar para kuri ase etu nakobo.
Kintu apunikhan ki bhabe? Ekta manu laga duita chokora thakise. Tai pohila dangor chokora ke koise, ‘Chokora, aji jaikena angur laga kheti te kam kuribi.’
Tai laga chokora para jawab dikena eneka koise, ‘Moi nakuribo,’ kintu olop somoi pichete tai jaikena kam kurise.
Etu pichete tai laga dusra chokora kebi tineka koise. Kintu tai jawab dikena koise, ‘Moi jabo, malik,’ kintu tai ja nai.
Duijon chokora majote kun para baba laga icha kuri se?” Taikhan koise, “Pohila chokora para.” Jisu taikhan ke koise, “Hosa para Moi koi ase, apunikhan para bi tax laga poisa utha manu aru rendibaji kura khan hey pohila Isor laga raijo te gusibo.
Kile koile John tumi khan logote aha tu dharmik nisena ahise, kintu apunikhan tai ke bisas kura nai. Kintu tax poisa utha manu khan aru rendibaji kura khan hey tai ke biswas kuri se.
Hunibi lobi aru dusra khani ke. Tate ekjon manu thakise, ekjon mati malik. Tai angur laga kheti kuri se, tai bera lagai dise, aru angur laga pani chipai kena ulabole laga gadda kundi se, aru kheti ke sabole nimite uncha chang ghor bonai se, aru dusar manu khan angur laga kheti kuribo nimite bhara dise. Etu pichete tai dusra desh te jai jaise.
Jitia angur kati bole laga somoi ahise, tai tailaga kunba naokor khan ke pathai kena kheti kura khan ke tai laga kheti laga angur mangibole pathai.
Kintu jitia utu kheti kura khan tai laga naokor khan ke lok pai, taikhan ekjon naokor ke mare, aru ekjon ke morai de, aru ekjon ke pathor marikena morai de.
Arubi, malik para dusra naokor khane ke pathai, pohila patha parabi bisi pothai, kintu kheti kura manu khan utu naokor khan pohila kura nisena etu naokor khan ke bi kure.
Etu pichete, utu malik tai nijor laga chokora khan ke pothai, eneka koikena, ‘Tai khan moilaga chokora ke sonma kuribo.’
Kintu jitia kheti kura manukhan tailaga chokora ke dikhe, kheti kura khan nijor majote koi, ‘Malik hobole thaka tu etu ase. Ahibi, amikhan tai ke morai dibo aru tai laga sompoti laga malik hoi jabo.’
Eneka hoikena taikhan taike dhuri loi, angur laga kheti te loikena murai de.
Etia, jitia utu khati laga malik ahey, tai para utu kheti kura manukhan ke ki kuribo?”
Taikhan Jisu ke koise, “Tai utu manukhan ke bia para khotom kuridibo, aru dusra kheti kura manukhan ke kheti kuribole dide, jun kheti kura manukhan tai ke kheti kata somite taikhan laga kheti laga guti dibo.”
Jisu taikhan ke koise, “Apunikhan kitia bi Isor kotha pura nai,
‘Ekta pathor jun ke ghor bona manu para phelai diye,
Etu pathor he sob para ghor laga asol pathor hoi jai.
Etu tu Isor para hey ase,
Aru etu tu amikhan laga suku te ekdon bhal ase?’
Etu karone Ami apunikhan ke koiase, apunikhan para Isor laga raijo tu loilobo aru utu desh ke bibo jun bhal guti dhure.
Jun khan etu pathor uporte giri bo etu tu bhangi kena mihin hoi jabo. Kintu jun manu uporte giribo, tai ke chipai dibo.”
Jitia dangor priest aru Pharisees khan Tai laga kahani hunise, taikhan buji jaise je Tai taikhan laga kotha kuri thakise.
Taikhan Jisu ke dhruibole bisari thaki se, kintu taikhan manukhan ke bhoi khai thakise, kile koile manukhan Jisu ke ekjon prophet ase koikena mani thakise.
Sorgo laga raijo eneka ase jeneka ekta raja para tai chokora laga sadi nimite khalua khan taiyari kura nisena ase.
Raja para junke tai laga chokora laga sadi te mati sele, tai laga naokor khan ke matikena thaka manukhan matibole pathai, kintu taikhan nahey.
Arubi raja para tai laga dusra naokor ke eneka koikena pathaise, ‘Jai kena sadi te matia manukhan ke kobi, “Sabi, Ami para khalua bonai kena ase. Moi laga bhal guru aru mosto saguli khan ke morai dise, aru sob tu tiyari hoi kena ase. Sadi laga khalua kuribole ahibi.’”
Kintu taikhan dhiyan dia nai aru jai-jaise, kunba tu kheti kuribole, aru kunba tu nijor dukante jai-jaise.
Aru kunba tu raja laga naokor khanke dhuri loise, aru taikhan ke sorom hobole laga kam kuri dise, aru morai dise.
Etu raja bisi khong uthise, aru tai laga sipahi khan ke pathaise aru tai laga naokor ke morai dia manukhanke morai dise aru taikhan laga desh julai dise.
Etu pichete tai laga naokor khan ke koise, ‘Sadi laga khalua taiyari hoise, kintu jun manukhan ke mati sele, etu khan sadi te ahibole thik nohoi.
Etu nimite rasta khan te jabi aru apuni jun ke lok pai taikhan sob ke sadi laga bhat khabole matibi.’
Etu pichete raja laga naokor khan rasta khan te jai aru jiman bhal aru bia manukhan ke lok pai, taikhan sob ke jama kurikena anise, aru sadi laga ghor te manukhan para pura bhorta hoise.
Kintu jitia raja ahikena manukhan ke sai, tai ekjon manu ke sadi laga kapur napindhi kena thaka dikhe.
Aru raja para tai ke koise, ‘Sathi, apuni sadi laga kapur napindhi kena kineka yatey ahise?’ Kintu etu manu ekubi kobole para nai.
Etu pichete raja para tai laga naokor khan ke koi, ‘Etu manu laga theng aru hat bandhi bi, aru andhera jaga te phelai dibi, juntu jaga te tai khali kandi thakibo aru daat kamuri thakibo.’
Bisi manukhan ke mati sele, kintu khali kunba khan ke hey chuni loise.”
Etu pichete Pharisees khan jaise aru Jisu ke Tai nijor laga kotha para pasai dibole taikhan kotha kuri thakise.
Etu pichete taikhan laga chela aru Herod laga manukhan ke milai kena Jisu logote pathaise. Taikhan koise, “Hikai dia manu, amikhan jane je apuni tu hosa ase, aru apuni Isor laga rasta hosa para sikhai de. Kun laga kotha bi apuni hisab nakure, kile koile apuni tu manu laga chehera nasai.
Tinihoile amikhan ke kobi, Apuni ki bhabe? Caesar ke tax dia tu thik niom ase na nai?
Kintu Jisu taikhan laga bia chal jani jaise aru koise, “Apunikhan kile moike porikha kuri ase, tumikhan misa-kua manu?
Ami ke tax dia laga chandi tu dikhabi.” Etu pichete taikhan chandi anikena Jisu ke dise.
Jisu taikhan ke dikhai kena koise, “Kun laga noksa aru nam ase?”
Taikhan Jisu ke koise, “Caesar laga.” Etu pichete Jisu taikhan ke koise, “Tinihoile jitu Caesar laga ase etu tai ke dibi, aru jitu Isor laga ase etu khan Isor ke dibi.”
Jitia taikhan etu hunise, taikhan asurit hoise. Etu pichete taikhan Jisu ke chari kena jaise.
Utu eki dinte kunba Sadducees khan, jun khan mori kena zinda hua tu misa ase kua khan, Jisu osorte ahise. Tai khan Jisu ke hudise,
eneka koikena, “Hikai dia manu, Moses para koise, ‘Jodi kunba manu bacha nathaki kena muri jai, tai laga bhai tu tai laga maiki ke sadi kuribo lage aru tai laga kokai nimite bacha jonom dibo lage.’
Etia, taikhan majote sata bhai-kokai khan thaki se. Pohila dangor kokai tu sadi kurise aru muri jai. Bacha khan nathaki kena, aru tai laga maiki ke tai laga bhai nimite rakhi de.
Etu pichete dusra bhai bi eneka hey kurise, aru dusra bhai bi, eneka kuri kena pura sata bhai-koikai sadi kuri se.
Sob bhai-kokai khan muri ja pichete, utu maiki tu muri jai.
Kintu Jisu taikhan ke jawab dikena koise, “Apunikhan golti ase, kile koile apunikhan Isor laga sakti nohoile bi Tai laga kotha khan najane.
Kile koile muri-kena-zinda hua manukhan sadi bi nakure aru sadi nimite bi nadiye. Hoilebi, taikhan ekta duth nisena sorgote thake.
Kintu mura manukhan nimite muri-kena-zinda hua kotha tu, apunikhan ke Isor laga kotha koi dia pura nai, eneka koikena,
Moi Abraham laga Isor ase, Isaac laga Isor, aru Jacob laga Isor’? Isor tu mura manukhan laga Isor nohoi, kintu zinda manukhan laga.”
Jitia jama hoikena thaka manukhan Jisu laga sikhai dia kotha hunise, taikhan asorit hoise.
Kintu jitia Phariseens khan Jisu para Sadducees khan laga mukh chup kuri dise, taikhan eke logote mili kena jama hoise.
Taikhan majote, ekjon ukil, Jisu ke porikha kuribole ekta kotha hudise-
“Hikai dia manu, sob niom laga majote, kuntu niom sob para dangor ase?”
Jisu tai ke koise, “‘Apuni laga Isor ke pura mon para, aru pura aatma, aru pura bhabona para morom kuribi.’
Etu he sob para dangor aru pohila niom ase.
Aru etu laga niche niom tu eneka ase- ‘Nijor ke morom kura nisena apuni laga ghor osor manukhan kebi morom kuribi.’
Jiman niom aru prophet khan laga kotha khan ase, etu duita niom oporte khara ase.
Etia, jitia Pharisees khan sob jama hoikena thaka somoite, Jisu taikhan ke ekta kotha hudise.
Tai koise, “Apunikhan Khrista ke ki bhabe? Tai kun laga chokora ase?” Taikhan koise, “David laga Chokora.”
Jisu taikhan ke koise, “Tinehoile kineka kurikena David tu aatma te Tai ke probhu koikena mate, eneka koikena,
‘Probhu para moi laga Probhu ke koise,
“Moi laga daina haat te bohibi,
Jitia tok Moi tumi laga dusman khan ke tumi laga theng nichete na-ana tak’”?
Jodi David para Khrista ke ‘Probhu’ mate, tinehoile keneka Tai David laga chokora hobo?”
Kunbi Jisu ke ekta jawab bi dibole para nai, aru utu din para kunbi Tai ke ekta kotha bi nahuda hoise.
Etu pichete Jisu tai laga chela aru jama hoikena thaka manukhan ke kotha kurise.
Tai koise, “Niom-hikha manu aru Pharisees khan Moses laga boha jagate bohey.
Etu karone taikhan ji hukum de apunikhan etu kuribi, etu khan kuribi aru sai thakbi. Kintu taikhan laga kam hisabte nakuribi, kile koile taikhan mukh para koi, hoilebi kam para nakure.
Taikhan juntu saman bhari hoi etu khan uporte haley aru bukhibole digtar hoi jai, aru taikhan manukhan laga kandha te rakhi dey. Kintu taikhan nijor laga anguli bi uthabole icha nakure
Taikhan manukhan ke dikhabole bhal nimite niom khan kure. Kile koile taikhan matha te chamra laga baksa dangor kure, aru taikhan kapur laga rusi khan dangor kure.
Taikhan bisi sonma pa jaga te khalua khusi pai aru Isor kotha kura ghor te bisi sonman pa jagate bohey.
Kintu tumikhan ke ‘Rabbi,’ koikena matibo dibo nalage kile koile khali ekjon hey sikhai dia manu ase, aru tumikhan sob bhai-kokai ase.
Aru tumikhan ke ‘baba’ koikena matibo nadibi, kile koile tumikhan logote khali ekjon hey Baba ase, jun sorgo te ase.
‘Sikha manu’ koi matibo nadibi, kile koile tumikhan laga ekjon sikha manu tu Khrista hey ase.
Kintu apunikhan majote kun bisi dangor ase tai tu apuni laga naokor hobo.
Jun khan nijor ke uthai thake tai ke nomro kuri dibo, aru jun khan nijor ke nomro kuribo tai ke uthai dibo.
Kintu, niom-likha manu aru Pharisees khan, misa-misi manukhan, apunikhan ke morom lage! Apunikhan dusra manukhan nimite sorgo raijo bon kuri de. Kile koile apunikhan nijor naguse, aru gusibole thaka dusra khan ke bi gusibole nade.
Niom-likha manu aru Pharisees khan, misa-misi manukhan, apunikhan ke morom lage! Kile koile apunikhan mota nathaka maiki khan ke thokai kena taikhan laga ghor chingi loi. Etu pichete girjate jaikena manukhan ke dikhabole lamba prathana kure. Apunikhan uporte sobse bia sazai hobo.
Niom-likha manu aru Pharisees khan, misa-misi manukhan, apunikhan ke morom lage! Kile koile apunikhan samundar para kure aru dusra desh khan tey jaikena apunikhan laga dhorom manibole mon ghurabo de, aru jitia tai apunikhan laga niom tu mani loi, apunikhan tai ke poila para bi aru bisi norok laga bacha bonai de.
Apunikhan ke morom lage, apunikhan andha hoike rasta dikai, apunikhan jun koi, ‘Jun manu girja laga nam loikena kosom khai, etu eku nohoi. Kintu jun manu girja laga suna-chandi laga nam loikena kosom khai, tai etu kosom rakhibo lage.’
Apunikhan okora aru andha manukhan! Kuntu sob para dangor ase, suna-chandi na utu girja jun para suna-chandi khan ke pobitro bonai?
Aru, ‘Jun manu Isor boha jaga laga kosom khai, etu eku nohoi. Kintu jun manu Isor boha jaga te dan thaka laga kosom khai, tai etu kosom mani bo lagibo.’
Apunikhan okora aru andha manukhan! Kuntu sob para dangor ase, utu dan khan na Isor boha jaga jun para etu dan ke pobitro bonai de?
Etu karone, jun manu Isor boha jaga laga kosom khai, tai etu aru etu logote thaka sob saman khan laga kosom khai loi.
Jun ekjon girja laga kosom khai, tai etu girja aru girja ghor te thaka manukhan taka laga kosom khai loi.
Aru jun sorgo laga kosom khai, tai Isor laga sinhasan aru Tai usorte boha khan sob laga kosom khai loi.
Niom-likha manu aru Pharisees khan, misa-misi manukhan, apunikhan ke morom lage! Kilekoile apunikhan pudina, aru pata, aru dhonia laga tithe dithake, aru bisi ojon thakia niom, phaisla, maph, aru biswas laga kothakhanke charidie: itukhanke koribole lage, aru dusrakhankebi nakorikene thakibole nalage.
Apuni andha netakhan, junkhan makhi dikhile ghin lage, aru ekta ut-janwarke khailoe.
Apunikhan nimite kimanbi bhoe ase, niom-hika-masterkhan aru Phariseekhan, apuni misa-misikhan! Kilekoile apunikhan cup aru thali laga bahar phine sapha korithake, hoilebi bhitorte joborjosti loa aru bisi para bhorta ase.
Apuni andha Pharisee, poila cup aru thali laga bhitorte ki ase ituke sapha koribi, tetiya itukhan laga baharkhanbi nije para sapha hoijabo.
Apunikhan nimite kimanbi bhoe ase, niom-hika-masterkhan aru Phariseekhan, misa-misi manukhan! Kilekoile apunikhan chuna maria pathor-laga-kobor nisena ase, juntu bahar para sundor dikhie, hoilebi bhitorte moria-manukhan laga hardikhan, aru sob moilakhan para bhorta ase.
Thik ineka nisena apunikhanbi bahar para manukhan usorte hosate-thakia nisena dikhie, hoilebi bhitorte misa-misi aru pap para bhorta ase.
Apunikhan nimite kimanbi bhoe ase, niom-hika-masterkhan aru Phariseekhan! Kilekoile apunikhan utu prophetkhan laga koborkhan banaise, aru utu hosate-thakia-manukhan laga pathor-laga-koborke malish korise,
Aru koise, Amikhan laga babakhan laga homoete amikhan thakise koile, amikhan itu prophetkhanke khon koribole nimite taekhan logote bhag lobole thakia nae.
Ineka para apunikhan nijeke janaidiase, apunikhan taekhan laga bachakhan ase junkhan itu prophetkhanke moraise.
Itu nimite apunikhan laga babakhan laga hisabke apunikhan bhorta koribi.
Apunikhan sapkhan, apunikhan sapkhan laga khandan, kineka para apunikhan norok laga sajai para polabole paribo?
Ineka para apunikhan uporte prithibite jiman hosate-thakiakhan ase taekhan laga khon ahibo, hosate-thakia Abel laga khon para suru korikene Barachias laga chokora Zacharias laga khon tok, junke apunikhan mondir aru puja-laga-jaga laga majote moraidisile.
Hosa para ami apunikhanke koidiase, Itukhan sob aji-kali laga khandan uporte ahibo.
Jerusalem, Jerusalem, apuni junkhan prophet khan ke morai de aru junkhan ke pathai sele etu khan ke pathor phelai! Kiman bar Moi apunikhan laga bacha khan ke milai dibole icha thakise, jeneka ekta murgi ama tai laga bacha khan ke tai laga pakhi bhitor te jama kure, kintu apunikhan ahibole icha thaka nai!
Sabi, apunikhan laga ghor para apunikhan ke ekla chari dise.
Kile koile Moi apunikhan ke koiase, etia para apunikhan ami ke nadhikibo jitia tok apunikhan eneka nakoi, ‘Tai asis te ase jun Probhu laga nam para ahise.’”
Jisu girja laga bahar ulai kena nijor rasta te jai thakise. Tai laga chela khan Tai usorte ahikena girja ghor dikhai thakise.
Kintu Tai jawab dise aru taikhan ke koise, “Apunikhan etu khan sob dikhi ase na nai? Hosa para Moi koi ase, sob pathor khan ke mati te phelai dibo. Ekta pathor bi ekjon-ekjon uporte hobole nadib, sob ke khotom kuri dibo.”
Jetia Tai Olives ghas laga uncha pahar te bohi thakise, Tai laga chela khan lukai kena ahise, eneka koikena, “Amikhan ke kobi, etu khan kitia hobole ase? Apuni aru ahibole thaka aru etu dhunia laga somoi khotom hobole laga dintu, kineka para amikhan ke dikhai dibo?”
Jisu jawab dise aru koise, “Hosiar thakibi, kun para bi tumi khanke thoka bole nadibi.
Kile koile bisi manu ami laga nam loikena ahibo. Taikhan kobo, ‘Moi Khrista ase,’ aru bisi manukhan ke thokai dibo.
Apunikhan larai aru larai hua laga khobor pabo. Hoilebi apunikhan chinta nakuribi, kile koile prithibi kotom nahua agete etu khan sob pura hobo lage.
Ekta desh para ekta desh ke hinsa kuribo, aru ekta raijo para ekta raijo ke hinsa kuribo. Utu somoi te bisi jagate khabole nathakibo aru mati hilibo.
Kintu etu khan sob tu dukh-dikdar ahibole laga suruwat ase.
Etu pichete taikhan apunikhan ke sazai dibo aru morai dibo. Apunikhan ke pura desh para Ami laga nam nimite ghin kuribo.
Etu pichete bisi manu laga bisas harai jabo, aru ekjon-ekjon ke thoka bo aru ghin kuribo.
Misa laga prophet khan bisi ulabo aru bisi manu ke thokai dibo.
Kile koile niom namana khan bisi hoijabo, aru bisi manu laga morom tu thanda hoi jabo.
Kintu jun manu khotom nahua tok bisas te thakibo, taikhan hey bachi bo.
Etu sorgo raijo laga bhal khobor tu pura prithibi te ekta gawahi hoikena pura desh te prochar kuribo. Etu pichete ses din ahibo.
Etu karone, jitia apunikhan ghin laga kam para khotom kuri dia dikhibo, juntu kotha prophet Daniel para koi disele, apunikhan pobitro jagate khara kuri kena dikhibo” (pura manukhan buji lobi)
“etu pichete jun khan Judea te ase taikhan ke pahar uporte plabole dibi,
jun manu ghor oporte ase, tai ke ghor laga saman khan lobole nichete jabole nadibi,
aru jun kheti te ase tai ke ghorte jai kena chador lobole nadibi.
Kintu, utu din te jun khan pet te bacha nohoilebi dood khai thaka bacha khan logote ase, taikhan bisi dukh pabo!
Prathana kuribi eneka tu thanda din nohoile bisram din te etu khan nahobole nimite.
Etu pichete dangor dukh-digtar din ahi jabo, etu somoite kitia bia napa laga dukh khan pabo, aru etu nisena dukh kitia bi aru nahibo.
Etu pichete jodi kunba para apuni ke koi, ‘Sabi, Khrista yate ase!’ Nohoilebi, ‘Utate Tai ase!’ Taikhan ke biswas nakuribi.
Kile mane misa Khrista aru misa prophets khan ahibo aru asorit kam khan kurikena dikhabo, apunikhan ke thoka bole, pari le Isor para chuni kena thaka khan ke bi.
Sabi, Ami apunikhan ke etia para hey etu khan koi dise.
Etu karone, jodi taikhan apuni ke koi, ‘Sabi, Tai ekubi nathaka jaga te ase,’ eneka jagate najabi. Nohilebi, ‘Sabi, Tai tu ghor bhitor te ase,’ eneka khan biswas naukuribi.
Kile koile jeneka bijili purab para ujala hoi aru phat kuri kena pashchim tok juley, thik etu nisena Manu laga Chokora bi eneka ahibo.
Juntu jaga te januwar khan muri kena thake, etu jaga te mangso kha chiria khan jama hoi.
Kintu logey-logey dukh-digtar din khan pichete, suraj tu andhera hoi jabo, aru chand tu ujala nadia hoi jabo, aru tara khan akas para giri jabo, aru sorgo laga hokti tu hili jabo.
Etu pichete Manu laga Chokora aha din laga chin akas te dikhai dibo, aru sob prithibi laga jati khan kandibo. Taikhan Manu laga Chokora ke pura hokti aru dangor mahima paraakas laga badal te aha dikhiboidi.
Tai para Tai laga sorgoduth khan ke dangor bajana para awaz kuri kena prithibi te pathabo, aru taikhan Isor para chuni lua manukhan ke prithibi laga char kona para jama kuri lobo.
Etu kahani tu fig laga ghas para siki lobi. Jitia tai laga daal khan logey-logey norom hoi jai aru pata khan sukhi kena giri jai, tetiya tumi khan etu ghorom din ahi ase koi kena jani jai.
Thik eneka, jitia apunikhan etu sob khan dikhibo, apunikhan jani jabi Tai gate usorte punchi ase.
Moi hosa para apunikhan ke koiase, etu zamana laga manukhan khotom nahobo jitia tok etu khan sob pura nahobo.
Akas aru prithibi tu harai jabo, kintu Moi laga ekta chutu kotha bi naharabo.
Kintu utu din aru somoi aha laga kotha kun bi najane, sorgoduth khan bi nohoi, nohoilebi Tai laga Chokora, khali Baba ekela hey jane.
Kineka Noah laga din khan nisena, Manu laga Chokora bi eneka hobo.
Kile koile utu somite bi Noah nao bhitor te gusia din tok manukhan mudu khai thakise, sadi kuri thakise aru sadi kurai di thakise,
aru taikhan eku jani kena thakanai aru jitia baan-pani ahise, taikhan sob ke pani para loi jaise- etu nisena Manu laga Chokora bi etu nisena ahibo.
Etu pichete duijon manu khetite thakibo- ekjon ketu loijabo, aru ekjon ke charidibo.
Duijon maiki mill te cawul khondi thakibo- ekjon ketu loijabo, aru ekjon ketu charidibo.
Etu karone nijor jagate taiyar hoikena thakibi, kile koile apuni najane kuntu dinte apuni laga Probhu ahibo.
Kintu etu jani kena thakibi, jodi ghor laga malik tu kuntu somoite chor ahibo koikena jane koile, tai tu taiyar hoikena thakibole asele aru etu chor ke tai laga ghor bhitor te gusibole nadibo thakise.
Etu karone apunikhan bi taiyar thakibi, kile koile Manu laga Chokor tu apunikhan nabhaba somoite ahibo.
Etu nimite, kun sob para thik aru gyan thaka naokor ase, jun ke tai laga malik para tai oporte bisas thaki kena tai laga khalua thik somoite dibole aru ghor laga kam nimite rakhi se?
Utu naokor asis pabo jitia tai laga malik para ahikena tai ke kam kuri thaka dikhibo.
Hosa para moi apunikhan ke koi ase utu malik tai laga sob saman khan utu naokor laga oporte rakhi dibo.
Kintu jodi etu bia naokor mon bhitor te koi, ‘Moi laga malik tu deri para ahibo,’
etu pichete tai laga malik din te, tai nabhaba aru tai najana somoite ahibo.
Etu pichete tai laga malik tai ke sazai dibo aru misa kua manu khan logote pathai dibo, juntu jaga khali kandi thaka aru daat kamuri thaka hobo.
Etu pichete, sorgo laga raijo tu dosta chukuri nisena ase jun taikhan laga sakhi loikena taikhan laga mota hobole thaka khan ke lok kuribole jaise.
Panch jon tu okora thakise aru panch jon tu gyani thakise.
Kile koile jitia utu panchta chukuri taikhan laga sakhi tu loise, kintu taikhan tel lobole pahori jaise.
Kintu utu panchta gyani chukuri khan tu daba te tel hali kena taikhan laga sakhi logote loi jaise.
Etia, jitia tikhan laga sadi kuribole thaka mota ahibole deri hoise, taikhan sob neen lagi kena humai jaise.
Kintu rati laga majote tate ekta kanda hunise, ‘Sabi, sadi laga mota khan! Jabi aru taikhan ke lok kuribi.’
Etu pichete chukuri khan sob uthi kena taikhan laga sakhi julai se.
Utu okora chukuri khan gyani chukuri khan ke koise, ‘Moikhan ke apunikhan laga tel olop dibi kile mane moikhan laga sakhi tu bhuti jabole ase,’
Kintu utu gyani chukuri khan jawab dikena koise, ‘Amikhan aru apunikhan nimite bi napuncha hoijabo, etu para tu jaikena tel bikiri kura manu para nijor nimite kini lobi.’
Jitia taikhan kinibole jaise, sadi kura mota khan punchi jaise, aru junkhan taiyari thakise etu khan taikhan logote sadi kuribole jaise, aru dorja bon hoi jaise.
Etu pichete utu okora chukuri khan ahi kena koise, ‘Malik, malik, amikhan nimite bi khuli bi.’
Kintu tai jawab dikena koise, ‘Hosa para Ami apunikhan ke koiase, Ami apunikhan ke najane.’
Etu karone saikena thakibi, kile koile kuntu din nohoilebi kuntu somoi te hobo apunikhan najane.
Kile mane etu ekjon manu safar te jai thaka nisena ase. Tai nijor laga naokor khan ke mati se aru taikhan ke Tai laga dhon khan dise.
Ekjon ke panchta vardan dise, dusra ke duita dise, aru ekjon dusra ke ekta vardan dise. Tai sob ke taikhan laga kam hisab te dise, aru joldi kuri kena taikhan laga safar nimte ulai jai.
Jun manuke panchta verdan disele tai jaikena kam te cholai se aru tai arubi panchta verdan bisi paise.
Etu nisena jun ke duita verdan disele tai bi duita verdan arubi paise.
Kintu juntu naokor ke ekta verdan disele, tai jaikena mati khondi kena chenda te tai laga malik para dia poisa khan lukai diye.
Etia, bisi din pichete utu naokor khan laga malik wapas ahey aru taikhan ke hisab khan mange.
Juntu tu naokor panchta verdan paisele, tai ahi kena arubi panchta verdan bisi kurikena tai laga malik ke dise. Tai koise, ‘Malik, apuni amike panchta verdan dise. Kintu sabi, moi etu dui guna bisi kuridise.’
Tai laga malik tai ke koise, ‘Bisi bhal kurise, bhal aru emandar naokor ase! Tumi bisi emandari para kam khan kurise. Moi tumi ke sob kam khan sabole zimiedari diase. Ahibi aru tumi laga malik laga khusi te khusi kuribi.’
Ekta naokor jun ke duita verdan disele tai ahikena koise, ‘Malik, apuni amike duita verdan dise. Kintu sabi, moi aru duita bisi verdan kuri dise.’
Tai laga malik taike koise, ‘Bisi bhal kurise,bhal aru emandar naokor ase! Tumi bisi emandari para kam khan kurise. Moi tumi ke sob kam khan sabole zimiedari diase. Ahibi aru tumi laga malik laga khusi te khusi kuribi.’
Etu pichete jun tu naokor ke ekta vardan disele tai ahikena koise, ‘Malik, moi jani ase apuni bisi kara manu ase. Apuni juntu jaga te bhijon naphelai tate guti khan jama kure, aru juntu jaga te kheti nakure tate kheti katey.
Kintu tai laga malik jawab dikena tai ke koise, ‘Tumi mon kala aru alchi naokor, tumi jani ase, moi juntu jaga te bhijon naphelai tate guti khan jama kure, aru juntu jaga te kheti nakure tate kheti katey.
Etu karone tumi Ami laga poisa tu ekta bankte dise koile bhal hobole thakise, aru jitia moi wapas ahibo moi laga poisa logote interestbi pabo thakise.
Etu karone, tai laga haat para verdan khan loi lobi aru jun logote dos ta verdan ase tai ke di-dibi.
Kile koile jun manukhan bisi ase- tai ke aru bi dibo- ekdom bhorta para arubi dibo. Kintu jun manukhan logote ekubi nai, taikhan lokote ji ase etu khan bi tai para chingi loi lobo.
Etu kam nathaka naokor ke andhera jaga te phelai dibi, juntu jaga te khali kandi thaka aru daat kamuri thaka hey hobo.’
Jetia Manu laga Chokora tai laga mahima aru pura sorgoduth khan logote ahibo, etu pichete Tai laga mahima laga jaga te bohibo.
Tai laga agete sob desh khan jama hobo, aru Tai manukhan ke ejon para dusarjon ke alak kuribo, jeneka ekta bhera sa manu para bhera aru saguli ke alak kuri diye.
Tai bhera khan ke Tai laga daina haat phane rakibo aru saguli khan ke baiya haat phane rakhibo.
Etu pichete Raja para tai laga daina haat te thaka manukhan ke koise, ‘Ahibi, Moi laga Baba para apunikhan ke asis di kena ase, juntu raijo apunikhan nimite prithibi bona somoite rakhi sele, etu apunikhan laga hoise.
Kile koile Moi bhoka thakise aru apunikhan Moi ke khelai se; Moi piyas lagi thakise aru tumikhan Moi eke pani khabole dise;
Moi lengta thakise aru apuni moi ke pindhibole dise; Moi bimar aru jailte thakise aru apuni moi ke sabole ahise.’
Etu pichete dharmic khan Tai ke jawab dikena kobo, ‘Probhu, amikhan kitia Apuni bhok lagi thaka dikhi se aru khelai se? Nohoilebi Piyas laga moite Apuni ke pani dise?
Aru amikhan kitia Apuni ke nachina manu ase koikena loi jaise? Nohoilebi lengta dikhi kena kapur pindhai dise?
Aru amikhan kitia apuni ke bimar ase nohoilebi jailte ase koikena Apuni usorte ahise?
Etu pichete Raja para jawab dikena taikhan ke kobo, ‘Hosa para Moi apunikhan ke koiase, ji kam apuni Moi laga manukhan nimite kuri se, apuni Moi nimite hey kuri se.’
Etu pichete Tai bi kobo Tai laga baiya haat phane thaka manukhan ke, ‘Moi laga usor para dur hoi jabi, tumi pap manukhan, khotom nahua jui te jabi juntu jaga bia atma aru tai laga duth khan nimite bonai se,
kile koile Moi bhok lagi thakise, kintu tumikhan Moi ke ekubi khabole dia nai; Moi piyas lagi thakise, kintu tumikhan Moi eke pani bi khabole dia nai;
Moi nachina manu thakise, kintu apunikhan moi mata nai; lengta thakise, kintu tumikhan moi ke kapur pindhai dia nai; bimar aru jailte thakise, kintu tumikhan moi ke sabole ahanai.’
Etu pichete taikhan bi jawab dikena kobo, ‘Probhu, amikhan kitia Apuni ke bhuka, piyasa, bahar manu, lengta, bimar, jail te, eneka kura dikhise aru Apuni ke seva kura nai?
Etu pichete Tai jawab dikena kobo, ‘Hosa para Moi apunikhan ke koiase, ji kam apuni Moi laga manukhan nimite kuribole mana nai, apuni Moi ke bi mana nai.’
Etu khan kitia bi khotom nahua sazai pabi, kintu dharnic khan anonto jibon pabo.”
Jitia Jisu sob kotha khan koi kena khotom kuri se, Tai chela khan ke koise,
“Apunikhan jani kena ase dui din pichete Passover laga din ahi ase, aru Manu laga Chokora ke krus te morai dibole di-dibo.”
Etu pichete maha purohit aru cholawta khan sobse dangor purohit laga ghorte eke logote jama hobo, jun laga nam Caiaphas ase.
Taikhan sob eke logote kinekuri kena Jisu ke dhuribo aru chalak para Tai ke morai dibo, etu bhabona kuri thaki se.
Kile koile taikhan eneka koi thakise, “Khalua kura somoite nohoi, kile mane etu para manukhan majote jhagara nahobole nimite.”
aru Tai tablete bohi thaka somite, ekjon maiki Jisu osorte daam laga tel jar te loikena ahise, aru tai Jisu laga matha te dhali dise.
Kintu jitia Jisu laga Chela khan etu dikhise, taikhan gusa hoikena koise, “Eneka nuksan kura laga matlab tu ki ase?
Etu ke bisi dam para bikiri kurikena gorib manukhan ke dibo paribole thakise.”
Kintu Jisu, etu sob jani kena, taikhan ke koise, “Tumikhan kile etu maiki ke digtar di ase? Tai moi nimite bhal kam kuri dise.
Kile koile apunikhan logote gorip manukhan tu hodai thakibo, kintu moi apunikhan logote hodai nathakibo.
Kitia etu maiki moi laga gao uporte te halidi sele, tai moi koborte nadhala agete tel halikena taiyari kuri thakise.
Hosa para moi apunikhan ke koiase, jitia etu bhal khobor pura prithibi te prochar hobo, etu maiki para ki kurise tai laga yad te etu kotha bi kuri.”
Etu pichete barojon chela majote ekjon chela, jun laga nam Judas Iscariot thakise, tai maha purohit logote jaise,
aru koise, “Apuni moike ki dibole icha kuri ase, jodi moi apunikhan nimite Jisu ke thokai kena de?” Tetiya taikhan tista chandi laga sikka ulai kena taike dise.
Aru utu somoi para Judas kineka kurikena Jisu ke thokai dibo, etu bisari thakise.
Etia, khomir nathaka ruti laga pohila dinte Jisu laga chela khan eneka koi kena ahise, “Apuni kuntu jaga te amikhan ke Passover laga khalua kuribole jaga taiyari kuribo?”
Jisu koise, “Cityte jaikena kunba ekjon manu logote jabi aru taike kobi, ‘Malik para koise, “Moi laga somoi usor hoi ase. Moi apuni laga ghor te Passover khalua moi laga chela khan nimite rakhibo.”
Jisu laga chela khan Jisu para ki koise, etu hey kurise aru taikhan Passover nimite khalua taiyari kuri loise.
Etia, jitia sham hoise, Jisu tailaga barojon chela khan logote khabole bohise.
Jitia taikhan khai thakise, Jisu koise, “Hosa para moi apunikhan ke koiase, apunikhan majote ekjon para moike thokai dibo.”
Taikhan huni kena bisi mon dukh hoise, aru sob chela khan hudibole suru hoise, “Probhu, hosa para moi nohoi?”
Jisu jawab dikena koise, “Etu ekjon kun moi logote mili kena ekta thali te khaise, tai para hey moike thoka bo.
Manu laga Chokora jabo lagibo, jineka tai nimite likhi kena ase. Kintu utu manu ke bisi daya lage jun Manu laga Chokora ke thoka bole ase! Tai nimite tu etu manu jonom nahua tu hey bhal hobo.”
Etia Judas, kun Jisu ke thokabole ase, jawab dikena koise, “Rabbi, hosa para tu moi nohi? Jisu taike koise, “Tumi nijor para hey koi dise.”
Jitia taikhan khai thakise, Jisu ruti ke loikena, asirbad dise, aru tukura kurise. Tai chela khan ke dikena koise, “Lobi, aru khabi. Etu moi laga gao ase.”
Jisu cup tu loise aru dhoniabad dise, aru taikhan ke dise, eneka koikena, “Etu cup para khabi, tumi khan sob.
Kile koile etu kosom kuri kena thaka moi laga khon ase juntu sob manu khan laga pap khan sapa kuri dibo.
Kintu moi apunikhan ke koiase, Moi kitia bi aru etu ghas laga guti para ula nakhabo, jitia tok utu din moi apunikhan logote moi Baba laga raijo te nakha tok.”
Jitia taikhan atma laga gana kuri loise, taikhan ulai kena Olive ghas laga pahar te jaise.
Etu pichete Jisu taikhanke koise, “Tumikhan sob aji rati moi nimite bisas te giri jabo, kile koile eneka likhi kena ase,
‘Moi bhera sa manu ke morai dibo
Kintu Moi mora para uthi ja pichete, Moi tumi khan laga agete Galilee te jai-jabo.”
Kintu Peter jawab dikena Jisu ke koise, “Jodi sob manu Apuni ke charilebi, moi Apuni ke kitia bi nacharibo.”
Jisu tai ke koise, “Hosa para moi apunike koiase, aji rati te, murga phujur te hala nakura agete, apuni moike tin bara najane kobo.”
Peter Jisu ke koise, “Jodi moi apuni logote muribo lage koilebi, moi kitia bi apuni ke najane nakobo.” Aru sob chela khan bi eneka eke kotha koise.
Etu pichete Jisu taikhan logote Gethsemane koikena ekta jaga te jaise, aru chela khan ke koise, “Yate bohi thakibi moi jaikena tate prathana kuribo.
Jisu Peter aru Zebedee laga duita chokora ke Tai logote loi jaise aru bisi chinta hoikena mon dukh kuri sey.
Etu pichete Jisu taikhan ke koise, “Moi laga jibon tu bisi mon dukh ase, mora ke bi. Yate thakibi aru moi ke sai thakibi.”
Jisu olop agey phale jaise, matha niche kurikena prathana kurise. Tai koise, “Moi laga Baba, jodi apuni icha hoile, etu cup tu moi osor para hatai dibi. Kintu, moi laga icha para nohoi, hoilebi apuni laga icha para hey.”
Tetiya Jisu ahi kena chela khan ke humai thak dikhse, aru Peter ke koise, “Tumikhan moi nimite ek ghonta bi rukhibole para nai?
Sai thakibi aru prathana kuri thakibi, tetiya tumi khan porikha te nagiribo nimite. Aatma tu hosa para bi icha ase, kintu mangso tu komjor ase.”
Tai aru dusra bar prathana kuribole jaise, Tai koise, “Moi laga Baba, jodi etu moi nakha tok moi usor para par nohoi koile, Apuni laga icha hobi.”
Tai arubi ahi kena taikhan ke humai thaka dikise, kile koile taikhan laga suku neen para bhari hoikena thakise.
Taikhan ke aru chari kena jaise aru tin bar prathana kuribole jaise, agete ki koise, etu hey aru koise.
Etu pichete Jisu ahikena Tai laga chela khan ke koise, “Tumikhan aru bi humai kena aram kuri ase? Sabi, somoitu ahi ase aru Manu laga Chokora ke thokai kena papi manu laga haat dibole ase.
Uthibi, ami khan jabo. Sabi, kun moike thokabole ase, tai usote ahi ase.”
Jitia Tai kotha kuri thakise, tetiya, Judas, barojon chela majote ekjon ahise. Tai logote bisi manukhan taluwar aru jati dhuri kena thakise, maha purohit aru manukhan laga cholawta khan para pathai se.
Tetiya etu manu kun Jisu ke thokai dibole thakise tai para isara kurikena koise, “Kunke moi chuma dibo, tai he ase. Tai ke duribi.”
Loge-loge tai Jisu usorte ahise aru koise, “Salam, Rabbi!” Aru tai Jisu ke chuma dise.
Jisu taike koise, “Sathi, tumi ki kuribole ahise etu kuri lobi.” Etu pichete taikhan ashise, Jisu uporte haat lagaise, aru duri loise.
Hunbi, ekjon kun Jisu usorte thaki sele tai laga haat khuli se, aru tai laga taruwal ulai kena dangor purohit laga naokor ke marise aru tai laga kaan kati kena ulai dise.
Etu pichete Jisu taike koise, “Tumi laga taruwal kote para ulai se tate gusai kena rakibi, kun manu taruwal uthabo tai etu taruwal para khotom hoi jabo.
Nohoilebi tumi khan bhabe Moi Baba ke mati bo naparibo, aru tai baro sorgoduth khan ekbar para pathai dibo koikena?
Kintu eneka hoile Isor kotha ki likha ase etu kineka pura hobo, etu sob pura hobo lagibo?”
Utu somoite Jisu manukhan ke koise, “Apunikhan tarwal aru jati loikena mai ke dhuribole ahise naki, jeneka ekta chor nisena? Hodai moi girjate bohikena sikhai thake, aru apunikhan utu somoite moi ke dhura nai.
Kintu etu khan sob pura hoise, tineka hoile prophet khan para likhi kena thaka khan pura hobo nimite.” Etu pichete sob chela khan Jisu ke chari kena polai jaise.
Jun Jisu ke dhuri kena loi jaise, taikhan Caiaphas ekjon dangor purohit laga usorte loi jaise, juntu jaga te niom-likha manu aru cholawta khan jama hoikena thakise.
Etia maha purohit aru tailaga pura cholawta khan misa gawahi bisari kena Jisu ke morai dibo koikena bisari thakise.
Taikhan ekta bi panai, bisi misa gawahi khan bi agete ahise. Kintu pichete duijon agete ahise,
Aru koise, “Etu manu koise, ‘Moi etu Isor laga girja ghor ke bhangai kena aru tin din te bonai dibo pare.’”
Utu dangor purohit khara kuri kena Tai ke koise, “Apuni logote eku jawab nai? Etu khan ki ase taikhan para apuni uporte gawahi di thaka tu?”
Kintu Jisu chup chap thakise. Utu dangor purohit Tai ke koise, “Moi zinda Isor laga nam para apuni ke hukum diase, apuni amikhan ke kobi je apuni Khrista ase, Isor laga Chokora.”
Jisu taikhan ke jawab dise, “Apuni nijor para hey koi dise. Kintu moi apuni ke koi ase, etia para apunikhan Manu laga Chokora ke hokti laga daina haat te bohi thaka dikhibo, aru akas laga badal uporte aha dikhibo.”
Etu pichete maha purohit tai laga kapur phatai dise, eneka koikena, “Etu manu Isor laga bodnam korise! Amikhan aru ki etia gawahi lage? Sabi, etia amikhan sob Isor laga bodnam huni loise.
Tumi khan laga ki bhabona ase?” Taikhan jawab dikena koise, “Tai tu mora hey thik hobo.”
Etu pichete taikha Jisu laga chera te thuki se aru Tai ke marise, aru kunba khan tu thapor marise,
eneka koi kena, “Amikhan ke prophesy kuribi, tumi Khrista. Kun ase utu kun Apuni ke mari ase?”
Etia, Peter bahar te ghor laga kinar te bohi thakise, aru ekjon chukuri naokor tai usorte ahise aru koise, “Apuni bi Jisu logote Galilee te thakise.”
Kintu tai sob laga usorte nohoi koise, eneka koi kena, “Apunikhan ki laga kotha kuri ase moi najane.”
Jitia tai gate laga bahar te ulai jaise, aru dusra ekjon chkuri naokor taike dikhi se aru manukhan ke koise, “Etu manu bi Nazareth Jisu logote thaki se.”
Tai arubi nohoi koi kena kosom khaise, “Moi etu manu ke najane!”
Aru olop deri pichete jun khan khara kuri thakise ahikena Peter ke koise, “Hosa para bi apunibi taikhan majote ekjon ase, apuni laga kotha kura para hey buji jaise.”
Etu pichete tai hao dise aru kosom khaise, “Ami etu manu ke najane,” aru logey-logey Murga hala kurise.
Etu pichete Peter Jisu para ki hoisele etu yad kuri se, “Murgi hala nakura agete tumi moi ke tin bar nahoi koikena charibo.” Eneka hoikena tai bahar te ulaise aru bia para kandi se.
Etia, jitia phujur hoise, sob maha purohit aru manukhan laga solawta khan mili kena Jisu ke morai dibole kotha milai thakise.
Tai khan Jisu ke bandi kena loi anise, aru Pilate ekjon raajyapal laga haat te dise.
Etu pichete Judas, jun para Jisu ke thokai se, Jisu ke bodnam kura dikhi se, aru tai mon ghurai kena tista(thirty) chandi laga sikka maha purohit aru solawta khan wapas kuri de,
eneka koi kena, “Moi ekjon masoon khon ke thokai dise.” Kintu taikhan koise, “Utu ki ase amikhan nimite? Nijor para sai lobi.”
Tetia tai chandi laga sikha khan girja te phelai dise, aru bahar ulai jai, aru jai kene nijor ke phasi lagai kene muri jaise.
Tetia maha purohit chandi laga sikha loikene koise, “Etu chandi laga sikha khan tijori te rakibole niom nai, kilemane etu sikha khon laga dam te diya hoise.”
Taikhan sob eki logote milikene kota kurise aru etu poisa loikene mati kinise aru etu jagatu nachina manu khan laga kobor nimite rakhise.
Etu karone utu din para etu mati ke, “Khon laga mati” koikena rakhi se.
Jerimiah prophet para ki kotha koi disele etu sob pura hoijaise, eneka koikena, “Taikhan tista chandi laga sikha loise, aru Israel laga bacha khan para tai uporte etu dam rakhi dise,
Tetiya Jisu raajyapal osorte khara kurise aru tai para Jisu ke hudise, eneka koikena, “Apuni Jehudi khan laga Raja ase neki?” Jisu taike jawab dise, “Apuni hey koise.”
Kintu jitia maha purohit aru manukhan laga solawta para Jisu ke doshi dise, Tai eku jawab dia nai.
Etu pichete Pilate Jisu ke koise, “Apuni uporte bodnam khan anikena dia tu apuni huna nai naki?
Kintu Jisu taike jawab dia nai, ekjon ke bi dia nai jun Tai ke bodnam dise, tetiya raajyapal etu dikhi kene bisi asurit lagise.
Etia dangor khalua laga niom hesab te manu khan nimite govenor para tai khan ke jial para chari dibole mon kure taikhan bachi lobo pare.
Etu somoi te taikhan logote ekjon bisi biya kaidee Barabbas koi kene thakise.
Jitia tai khan sob eki logote joma hoise, Pilate taikhan kekoise tumi khan nimite kun ke chari dibo Barabbas na Jisu junke Khrista koikena mate?
Kile koile Pilate jani takise taikhan Jisu ke ghin kura nimite tai laga haat te dise.
Kintu jitia tailaga bichar kura laga jaga te bohi thakise tai laga maiki para kotha pothai kene koise etu golti nathaka manu logote eku nakuribi kile mane moi aji Jisu laga sobna dekikene bisi dukh pai ase.
Tetiya dangor purohit aru manu khan laga cholawta para tate joma kura manu khan ke Barabbas ke chari dibole nimite koise, aru budli te Jisu ke morai dibole nimite
tetiya govenor jawab dikene taikhan ke koise etu duijon bitor te tumikhan kun ke chari dibole echa ase taikhan koise Barabbas
Pilate taikhan ke koise, “inehoile moi etu Jisu kun Khrista ase koi tai logote kikuribo taikhan sob jawab dise taike krus te murai dibi.”
Tetiya tai koise, “Kile, Tai kilaga golti kam kurise?” Kintu taikhan jor para hala kuri kene koise, “Tai ke krus te mari dibi.”
Jitia Pilate dikise tai aru eku kuribole napara hoise aru etu para manu khan majot te jakara ulai ase tai janiloise manu khan osorte hath dhulaise aru koise, “Moilaga golti nai etu manu laga khon nimite tumikhan nijor para hey sai lobi.”
Sob manu khan jawab dikene koise, “Tai laga khon moi khan laga khan logote ahibole dibi.
Tetiya Barabbas ke taikhan nimite chari dise kintu tai Jisu ke mari kene dukh dia pechete tai ke krus te morai dibo khan nimite didise.
Tetiya govenor laga sipahi khan Jisu ke sipahi khan laga head quater te loijaise jun jaga te sipahi khan joma kurikene thakise
Taikhan Jisu laga kapor ulaidise aru sundur rong laga kapor taike lagaidise
tai bhar kota laga biscute tai nimite bonai dise aru mathate lagai dise aru daina hath te ekta lathi duribole dise.
Taikhan Jisu osorte ahatu loise aru taike surom kilai dise koise hey jehudi laga raja matha te mari takise.
Jitia taikhan Jisu ke sorom khelai dise, taikhan kapur ulai loise aru tailaga nijor kapur aru lagai dise, aru krus te mari dibole nimite loi jaise.
Jitia taikhan bahar ulaise, taikhan ekjon Cyrene para Simon koikena ke pai, jun ke taikhan para Kross bukhibole de.
Taikhan Golgotha koikena ekta jaga te ahey, etu matab tu “Matha laga hardi laga jaga.”
Taikhan Jisu ke dawai milai kena thaka mudu khabole dey. Kintu jitia Tai etu khai sai, Tai etu nakhai.
Jitia taikhan Jisu ke kross te mari dise, taikhan Jisu laga kapur khan juwa khili kena bhak kuri loise,
aru taikhan tate bohi kena Jisu ke raksha kuri thakise.
Etu pichete utu duita chor ke Jisu logote kross te mari dise, ekjon Tai laga daina phale aru ekjon ke Tai laga baiya phale.
Jun manu etu par kurikena jai taikhan Jisu ke dikhi kena sorom khilai de aru taikhan laga matha hilai kena haat milai,
aru eneka koikena, “Tumi jun Isor laga grija ke bhangai kena tin din pichete bonaidibo thakise, nijor ke bachabi! Jodi tumi Isor laga putro ase koile, krus para nami kena ahibi!”
Etu nisena maha purohit khan bi Jisu ke sorom khilai dise, aru taikhan logote kanoon jana manu aru solawta khan bi thakise, aru koise,
Tai dusar maukhan ke bachai dise, kintu nijor ke bachabole napare. Tai Israel desh laga Raja ase. Tai ke krus para nami kena ahibo dibi, aru etu pichete amikhan Tai ke bisas kuribo.
Tai Isor uporte bharosa kure, Isor ke Tai ke bachabole dibi etia, jodi Isor Tai ke lage koile. Kile mane Tai koise, ‘Moi Isor laga putro ase.’”
Etu nisena chur duita jun Jisu logote krus te mari dise, tai bi Jisu ke sorom khelai dia laga kotha koise.
Aru jitia choi ghonta hoise pura jaga tu andhera ahi jaise aru pura nau ghonta nahua tok andhera thaki se.
Jitia nau ghonta hoi jaise, Jisu ekdon jor para kandi se, eneka koi kena, “Eli, Eli, lama sabachthani?” Etu mane, “Moi laga Isor, moi laga Isor, kile moi ke chari dise?”
Jitia tate khara kuri thaka manu khan etu kotha hunise, taikhan koise, “Tai Elijah ke mati ase.”
Tetiya ekjon manu polai jaikena norom kapur te tita laga ross para bhorta hoikena thaka loikena anise, aru ekta lamb ghar laga khuri te lagai se, aru tai ke dikena Jisu ke khela bole dise.
Tetiya tate thaka manukhan para koise, “Tai ke ekla charidibi. Moi khan sob jodi Elijah ahikena Tai ke bachai na nai.”
Etu pichete Jisu arubi hala kuri kena jor para kandise aru Tai laga atma ke chari dise.
Etu somoite, girja laga parda upor para loikena niche tok dui bhak hoikena phati jaise, aru mati hili jaise, aru pathor khan bi bhangi kena adha hoi jaise.
Kobor khan khuli jaise, aru bisi dharmik manukhan laga gao khan jun humai thakise taikhan zinda hoi jaise.
Taikhan Jisu zinda hua pichete kobor para ulai kena ahise, pobitro city te gusise, aru bisi manu ke dikha dise.
Aru jitia dangor sipahi aru kun tai logote thaki kena Jisu ke sai thakise, mati hila aru ki hoise etu dikhise, taikhan bisi bhoi lagise aru koise, “Hosa para etu manu Isor laga putro thakise.”
Aru bisi maiki khan jun Jisu laga pichete Galilee para birai thakisele taikhan tate thakise aru dur para Jisu ke sai thakise.
Taikhan majote Mary Magdalene, Joseph aru James laga ama Mary, aru Zebedee laga bacha khan laga ama bi thakise.
Jitia sham hoise, ekjon dhoni manu Joseph koi kena, Arimathea laga jaga para ahise, tai bi ekjon jun Jisu laga chela thakise.
Tai Pilate usorte jaikena Jisu laga gao tu mangi se. Etu pichete Pilate para hukum dikena tai ke dise.
Joseph gao tu loise, aru sapa kapur para bandi dise.
Aru tai nijor laga notu kobor te rakhi dise, juntu tai pathor kati kena rakhi thakisele. Etu pichete tai ekta dangor chaka nisena pathor para kobor tu bon kuri dise aru tai jai jaise.
Mary Magdalene aru dusra Mary bi tate thakise, kobor laga utu phane bohi thakise.
Dusar din te, juntu din tu taiyari kura din pichete thakise, maha purohit aru Pharisees khan eke logote Pilate usorte jama thakise.
Taikhan kosie, “Sir, moikhan yad ase jitia utu thokai dia manu zinda thaka somite, tai koise, “Tin din pichete moi zinda hobo.’
Pilate taikhan ke koise, “Ekta sipahi ke lobi. Jabi aru tumi keneka para pehera laga bo paribo, etu nisena kuribi.”
Tetiya tikhan jaikena kobor ke bhal para pehera dise, pathor te chin marikena sipahi khan ke raksha kuribo dise.
Etia bisram din khotom hobole hoise, jitia hapta laga pohila din ahi thakise, Mary Magdalene aru dusra Mary kobor sabole ahi se.
Hunibi, tate ekta dangor mati hilise, kile koile Probhu laga ekta sorgoduth sorgo para nichete namise, ahise aru pathor ke ghurai kena hatai dise, aru etu uporte bohise.
Tai laga chehera tu bijili nisena, aru tai laga kapur tu borob nisena boga thakise.
Kobor laga sipahi khan dikhi kena bhoi para hili jaise aru taikhan mora manu nisena hoi jasie.
Kintu utu sorgoduth kotha kurikena maiki khan ke koise, “Bhoi nakuribi, kile koile moi jani ase apunikhan Jisu ke bisari bole ahise, jun ke krus te mari disele.
Tai yate nai, kintu zinda hoise, jeneka tai para koise. Ahi kena sabi juntu jagate Tai ke rakhi sele.
Joldi jabi aru chela khan ke koise, ‘Tai tu mora para zinda hoise. Sabi, Tai Galilee te tumikhan para agey jai ase. Tate tumikhan Tai ke dikhibo.’ Sabi, Moi apunikhan ke koi dise.”
Maiki khan bhoi aru bisi khusi para kobor ke chari kena joldi jaise, aru chela khan kobole nimite polai kena jaise.
Sabi, Jisu taikhan ke lok pai, eneka koikena, “Salam!” Utu maiki khan ahikenam, Tai laga theng dhuri kena Tai ke aradhana kuri se.
Etu pichete Jisu taikhan ke koise, “Bhoi nakuribi. Jabi jaikena moi laga bhai-kokai khan ke Galilee te jabole. Tate taikhan Moi ke dikhibo.”
Etia, jitia maiki khan jai thakise, tetiya, kunba sipahi khan city te jaise aru maha purohit ke ki hoise, etu khan sob koi dise.
Jitia taikhan solawta khan ke lok kurise aru ki hosie etu laga kotha taikhan logote kurise, taikhan sipahi khan ke bisi poisa dise,
aru taikhan ke koise, “Eneka kobi, ‘Tai laga chela khan rati te ahikena Tai laga gao chur kurise, jitia moikhan humai thaki se.’
Jodi etu khobor raajyapal tok punchi jai, moikhan tai logote kotha kuribo aru tumikhan uporte digtar ahibo nadibo.”
Jitia sipahi khan poisa loise aru taikhan para ki koise etu hey koise. Etu laga kotha bisi Jehudi maukhan para hunise aru aji tok etu kotha koi thake.
Kintu egharo jon chela Galilee te jaise, ekta pahar te jun jaga te Jisu para ahibole koise.
Jitia taikhan Jisu ke dikhise, taikhan Tai ke aradhana kurise, kintu kunba taikhan majote bhabona kurise.
Jisu taikha usorte ahise aru taikhanlogote kotha kurise aru koise, “Sob sorgo aru prithibi laga adhikar Moi ke dise.
Etu nimite jabi aru sob desh te moi laga chela bonabi. Taikhan ke Baba, Putro aru Pobitro Atma laga man para baptisma dibi.
Taikhan ke Moi ki hukum dise etu khan sikhai dibi. Sabi, Moi tumi khan logote hodai ase, etu jamana laga ses din tok.”
Eitu to su-samachar suru kora ase, Jisu christa, Isor laga Chokara.
Jeneka Isaiah prophet he likhise,
“Sabi, Moi pothi ase Amar doot ke tumi khan laga mukh agote
Eitu ekjon kun tumi khan nimite rasta tayar kori dibo.
‘Probhu nimite rasta tu bonai lobi;
Aru Tai laga jaga sidha rakhi bhi.’”
John ahise, jongol pora baptisma di aru baptism laga prochar kurise mon ghuri paap para maph babole.
Judea laga sob desh aru Jerusalem laga manu khan tai logote jaise. Taikhan ke Jordan nodi te loi jai kena tai para baptisma dise, aru paap para maph mangi bole dise.
John uth laga chamra para bona kapur lagai kena thakise aru chamra laga belttai laga komor te bhandi kena thakise,aru tai jongol laga puka aru honey khai thakise.
Tai prochar korise, aru koise, “Ekjon ahi bole ahse aru Tai moi para bhi bisi takot ahse, aru moi niche kori kena Tai laga sandal bandhi bole bhi layak nai.
Moi tumi khan ke pani para baptisma di ahse, kintu Tai tumi khan ke Pobitro Aatma para baptisma dibo.”
Eitia eneka hoise olop din pasote Jisu Nazareth para Galilee te ahise, aru John para Tai ke baptisma dise.
Aru eitu homoi te,jetia Jisu pani para ulai kena ahise,tai dekhise sorgo khuli jaise aru Isor laga Aatma ekta kopu chiriya nisina Tai uporte ahi thakise.
Tetia sorgo para ekta awaaz ahise, “Tumi moi laga morom Putro ahse, Moi Tumi upor te bisi khusi ase.”
Eitu homoi te,atma para Tai ke jongol te jai jabole nimite koise.
Aru Tai jungol te chalis din tak thakise, aru Tai ke Saitan para porikha korise. Tai jungli janwar khan logote thakise, aru sorgoduth khan Tai ke seva kori thakise.
Jetia John ke dhori loise, Jisu Galilee te ahi kene Isor laga su-samachar prochar korise.
Tai koise, “Eitu homoi pura hoise,aru Isor laga raijo usor hoise. Mon ghurabi aru Isor laga kotha bisas koribi.
Jetiya Tai Galilee laga samundar kinar te berai thakise,Tai Simon aru Andrew Simon laga bhai ke samundar te jal phelai thaka dekhise, kelemane tai khan mas dhora manu thakise.
Tetia Jisu taikhan ke koise, “Ahibi, moi laga pichete,aru moi tumikhan ke manu dhoribole bonai dibo.”
Eitu homoi te tai khan sob chari kena Tai laga pichete jaise.
Aru jetia Jisu olop ahgete berai thakise,Tai James Zebedee laga chokora aru John tai laga bhai ke dekhise; tai khan naw te tai khan laga jal milai thakise.
Aru tetia,Jisu tai khan ke matise aru tai khan nijor laga baba aru kam kora sewak ke nau te chari kena, Tai laga pichete jaise.
Tetia taikhan Capernaum te ahise, aru achanak Isor laga din te, Jisu synagogue te jai kene shikaise.
Tai khan Jisu para shikai diya kotha huni kene asurit hoise, kelemane Tai niyom jani kena thaka manu nisina nohoi kena adhikar thaka ekjon nisina shikai thakise.
Eitu homoi te synagogue te ekjon manu beya atma para bhorta kori kena thakise,aru tai hala kori kena kandise,
Aru koise, “Apuni moi khan logote ki kam ahse, Nazareth laga Jisu? Apuni moi khan ke khotom koribole ahise niki? Moi jane apuni kun ahse-Isor laga pobitro ekjon!”
Kintu Jisu taike gali di kena koise, “Chup thakibi, aru tai para ulaai jabi!”
Tetia beya aatma taike nichete phelai dise aru tai laga gau para ulai jaise aru jor para hala kori kena kandise.
Tetiya sob manu khan eitu dekhi kena asurit hoise, tetia tai khan ekjon-ekjon ke hudise, aru koise, “Eitu ki ahse? Ekta nutun adhikar para shikai diya! Tai beya atma ke bhi hukum diye aru tai khan eitu kotha mane!”
Aru Tai joldi synagogue para ulaai kene ahi juwa pichete,tai khan Simon aru Andrew laga ghor te ahise,aru tai khan logote James aru John bhi thakise.
Eitu homoi te Simon laga maiki laga ama bukhar para ghumai thakise,aru tai khan joldi para jai kena eitu Jisu ke koi dise.
Tetia Tai ahise,aru tai laga hath dhorise,aru tai ke uthai dise. Titia bukhar tai para jai jaise,aru eitu pichete tai khan ke sewa korise.
Jetia sam hoi jaise,aru suraj namija pichete, taikhan bimar thaka manu aru saitan atma para dhori kena thaka sob Tai usorte loi anise.
Aru pura nogor te thaka manu khan sob ahi dorja usor te joma hoise.
Aru Tai alak kisim laga bimar thaka manu khan ke bhal korise,aru bisi beya atma para dhori kena thaka atma ke khedai dise,kintu Tai demons khan ke kotha kobole diya nai kelemane tai khan jane Tai kun ahse.
Aru phujur nahua agete Tai joldi huti jaise,Tai ekla shanti jaga te jai kene tate prathana kori thakise.
Tetia Simon aru jun Tar logote thakisele, taikhan Taike bisari ahise.
Jetia taikhan Taike lok paise koise, “Sob manu Apuni ke bisari asele.”
Kintu Tai taikhan ke koise, “Ahibi moikhan dusra bosti te jai jabo, tate bhi Moi prosar koribo. Kelemane Moi eitu karone ahise.
Aru Tai Galilee sob jagah te jai kene taikhan laga synagogue te prosar korise aru bhoot ulaai thakise.
Tetia leprosy ekjon Tar logote ahi kene kneel down kori anurudh korise, aru Taike koise, “Jodi Apuni echa hoile, moike sapha koribo pare.”
Tetia Jisu morom lagi kene Tar hath uthai taike chui kene koise, Ami echa ase. Sapha hoi jabi.”
Aru tetia Tai koa loge-loge leprosy thaka taike chhari jaise, aru sapha hoi jaise.
Aru Jisu taike bhal para kathor samjai kene taike jabo dise.
Aru taike koise, sabi tumi kunu ke bhi eku no kobi, kintu jabi, tumar nijor purohit khan ke dikhai dibi, aru tumar sapha hoa laga dikhai kene Moses laga niyom kori taikhan ke sakhi hobole dibi.
Kintu tai jai kene eitu kotha bisi manu ke koi dise, aru Jisu khula-khula nogor te jabole na para hoise, kintu bahar alag jagah te thakise, aru manu khan ephale-uphale para Tar logote ahise.
Jetia Jisu aru ahise Capernaum te olop din pasote, eitu hunise Tai ghor te ase koikene.
Tetiya manu khan tate bisi joma hoise aru tate jaga nathaka hoise,dorja te bhi jaga nathaka hoise,tetiya Jisu tai khan ke kotha koise.
Tetiya manu khan Jisu usorte ekta berabole napara manu ke loi anise;tai ke char jon manu pora uthai kena ahnise.
Jetiya tai khan manu bisi thaka nimite Jisu usote tai ke ani bole para nai,tai khan kun jaga ke Jisu thakise tate laga chut hatai dise,aru jetiya tai khan khuli dise,tai khan bera bole napara manu kun tu bisna te tai ghumai thakise eitu loi kena Jisu usorte namai dise.
Jetiya Jisu taikhan laga bisas dekhise, Tai bera bole napara manu ke koise,''chokora, tumi laga pap khan sob maph kori dise.
Etiya niyom jana manu kunba tate bohi thakise,aru tai khan nijor laga mon te bhabna korise,
“Kele eitu manu eneka kotha koi ase? Tai misa koi ahse! Kun he paap tu maph koribole paribo khali Isor nohoile?”
Tetiya Jisu atma pora jani jaise tai khan nijor mon te ki bhabna kori ahse. Jisu tai khan ke koise,''Tumi khan laga mon te kele eneka bhabna kori ahse? Joldi Jisu nijor Aatma para taikhan laga mon bhabna ke jani kene. Tai taikhan ke koise, “Tumi khan kele mon te eneka bhabna kori ase?
Eitu bera bole napara manu ke ki tu kobole asan ahse, ‘Tumi laga pap tu maph hoise’ na eitu kobole ‘Uthibi, tumi laga bisna uthabi, aru berabi’?
“Moi tumi ke koi ase, uthibi, tumi laga chatai lobi, aru nijor laga ghor te jabi.”
Tetiya tai joldi uthi kene chatai uthaise, aru sob manu laga usor pora bahar te ulai jaise. Eitu dekhi kena, tai khan sob asurit hoi jaise aru tai khan Isor ke dhanyabad dise, aru koise, “Moi khan ketiya bhi eneka dekha nai.”
Eitu pichete Tai aru samundar kinar te jaise, aru bisi manu Tai usorte ahise, aru Jisu tai khan ke shikaise.
Jetiya Tai jai thakise, Jisu Aalphaeus laga chokora Levi ke poisa utha manu khan laga tambu te bohi thaka dekhise tetiya Jisu tai ke koise, “Moi laga pichete ahibi.” Tai uthi kena Jisu laga pichete jaise.
Aru eneka hoise Jisu Levi laga ghor te khana khai thakise, aru bisi poisa utha manu aru papi manu khan bhi Jisu aru Tai laga chela khan logote bohi kena eke logote khai thakise, kelemane bisi manu thakise aru tai khan Jisu laga pichete jai thakise.
Jetiya niyom jana manu, Pharisee khan, Jisu ke papi aru poisa utha manu khan logote bohi kena khai thaka dekhise, tai khan Jisu laga chela khan ke koise, “Kele Tai poisa utha aru papi manu khan logote bohi kena khai ahse?”
Jetiya Jisu eitu hunise, taikhan ke koise, “Gau bhal thaka manu khan ke dawai nalage, kintu kun manu bimar ahse tai khan ke hai laga. Moi dhramic manu ke mati bole aha nai, kintu papi manu khan nimite ahise.”
Etiya John laga chela khan aru Pharisee khan fasting loi thakise,tetiya tai khan ahi kena Jisu ke koise, “Kele John laga chela aru Pharisees khan laga chela khan fasting loi ahse, kintu apuni laga chela khan fasting noloi?”
Tetiya Jisu taikhan ke koise, “Shadi te aha manu khan fasting lobole napare jetiya tak shadi koribole thaka mota tai khan logote ahse,tai khan eneka kori bole pare? Jetiya tak tai khan logote shadi kora mota ahse, tai khan fasting lobole naparibo.
Kintu eneka din ahibo jetiya shadi kora mota ke tai khan pora loi jabo, tetiya tai khan fasting lobo.
Kun bhi nutun kapur te beya kapur dhali kena niselai. Eneka korile kapur beya hoi jabo,nutun kapur ke puruna kapur pora beya kori dibo, aru eitu pora pura kapur beya hoi jabo.
Aru kun bhi notun angur-ross tu loi kena purana jar te narakhe. Eneka korile angur ros aru jar duita bhi beya hoi kena phati jabo. Kintu nutun angur ros ke nutun jar te hai dhalibo kena rakhibo.”
Aru eneka hoise, Tai bisram din te dhaan kheti, hoi kene jai asele, Tar chela khan joa somoi te dhaan laga upor te thaka bhangai khai jai asele.
Aru Pharisees khan taike koise, “Sabi, kele junto kam bisram din te koribo na lage heitu taikhan kori ase?”
Kintu Tai taikhan ke koise, “Jetia David bhuk- lagia somoi te tai aru tar sathi khan ki korisele, eitu tumikhan porha nai tai aru manu jun tai logote thakise-
keneka Isor laga ghor te jaise jetia Abiathar maha purohit thakise tate jai kene daan dia roti khaise, aru tar saathi khan ke bhi dise? Tai khabole na pare, kintu purohit khan to khabo pare.”
Aru Tai taikhan ke koise, “Bisram din manu karone bonai dise, kintu bisram din karone manu bona nohoi.
Karone Manu laga Putro to bisram din uporte bhi Probhu ase.”
Aru Tai synagogue te jaise tate hath beya thaka ekjon asele.
Tetia taikhan Taike golti lagabo karone Tai bisram din te taike bhal kori dibo na nai sai asele.
Aru Tai hath beya thaka ke koise, “Uthi kene age ahibi.”
Tetia Tai taikhan ke hudise, “Bisram din te bhal kam koribo lage na beya kam koribo lage, jeevon bachabo na morabo?” Kintu taikhan chup-chap thakise.
Tetia Tai taikhan laga mon tan hua karone khong paai kene,taikhan ke ghuri saise, aru Tai heitu manu ke koise, “Tumar hath uthai dibi.” Tai hath uthai dise, aru bhal hoi jaise.
Tetia Pharisees khan ulaai kene joldi Herodian khan logote mili kene Tar birudh te, keneka korile Taike morai dibo koi kene kotha motase.
Kintu Jisu Tar chela khan ke loi samundar phale jaise, aru Galilee para aru Judea para bisi manu Tar pichete ahi jaise
aru Jerusalem aru Idumea para aru Jordan paar para aru Tyre aru Sidon. Laga usor phale para Tai dangor asorit kaam kori dia, huni kene Tar logote bisi manu ahi jaise.
Kelemane Tai bisi manu ke bhal kora karone jiman bemar ase sob Taike chubole kosis kori thakisele.
Aru sapha nathaka atma khan jetia Taike dikhise to Tar age te giri kene hala kori Taike koise, “Apuni Isor laga Putro ase.”
Kintu Tai taikhan ke jur para koi dise, Taike kun ase janibo nidibi koikene.
Aru Tai pahar te jaise, aru jun manu ke Tai lage heitu ke Tar usor te matise, aru taikhan Tar usor te ahise.
Tetia Tai Tar logote thaki-bole baroh jon ke basi loise, je taikhan ke bahar te prosar kori bole pothai dibo karone.
Aru bemar khan ke bhal kori dibole aru bhoot khan ke ulaai dibole hokti dise.
Aru Tai baroh jon ke basi loise: Simon jun laga naam Tai Peter rakhise.
Zebedee laga Putro James aru tar bhai John jun laga nam Tai Boanergas rakhi sele, motlob ase bejili laga putro.
Andrew, Philip, Bartholomew Mathew, Thomas, aru Alphaeus laga Putro James, Thaddaeus, Simon Cananite.
Iscariot Judas, jun Taike thokai dise.
Tetia tai ekta ghor te gusise, aru bisi manu ahi joma hoi jaise, eitu karone taikhan roti bhi khabole na para hoi jaise.
Kintu jetia Tar nijor ghor manu khan eitu kotha hunise to taikhan Tai ke dhori loi jabole bhabise, kelemane taikhan koise, “Tai laga dimak beya hoi jaise.”
Aru Jerusalem para aha purohit khan koise, “Tar logote Beelzebul ase” aru “Tai bhoot laga adhikar para bhoot ke khedai ulaai ase.
Karone Tai taikhan ke usor te mati ani kene parable para koise, “Keneka kori Soitan he Soitan ke khedai ulaai dibo paribo?
Jodi ekta raijyo to nijor bhitor te namili kene bhag hoile, heitu raijyo khara koribo na paribo.
Jodi ekta ghor te namili hoi kene bhag hoile, heitu ghor bhi khara koribo na paribo
Aru Jodi Soitan bhi nijor bhithor te namila hoi kene alag hoile, tai thakibo na paribo, kintu tar khotom hobo.
Kunu bhi takot manu laga ghor te ghusi kene tar saman chor koribo na paribo, jetia tok takot manu ke bandhi no lobo, aru tetia he tar saman chor koribo paribo.
Moi tumikhan ke hosa kobo, manu laga bacha paap kora aru Isor ke hinsa kori kwa bhi maph kori dibo.
Kintu jun bhi Pobitro Atma upor te beya ekta kotha koile, heitu ke maph nidibo, kintu ketia bhi khotom nahua golti kori dibo.
Kelemane taikhan koi ase, “Tar logote sapha nathaka atma ase.”
Tetia Tar bhai aru Tar ama bhi bahar te thakise, aru Taike matibole manu pothai dise.
Aru bisi manu Tar usor te asele, aru taikhan Taike koise, “Sabi! Turmar ama aru Tumar bhai khan bahar te ahi kene Tuma ke bisari ase.”
Kintu Tai jawab di koise, “Kun Amar ama aru bhai ase?”
Tetia Tai ghuri kene bohi thaka khan ke sai kene koise, sabi, eitu khan he Amar bhai aru ama ase.
Kelemane jun Isor ichha ke koribo heitu khan he Amar bhai, bohini aru ama ase.”
Tetia Tai taikhan ke drishtanto para bisi kotha sikhai dise, aru Tar updesh te taikhan ke eneka koise.
“Hunibi! Bijon dia manu ekjon bijon halibole jaise.
Aru eneka hoise, Tai bijon phelai dise, kunuba bijon rasta kinar te giri jaise, aru cheria khan ahi khai loise.
Kunba, olop mati thaka pathor te giri jaise, tate mati bisi na thaka karone joldi uthi jaise.
Kintu jetia suraj upor te uthise aru gham dise to taikhan laga jaar na thaka karone sukhi jaise.
Aru kunuba bijon kata thaka jaga te giri jaise, aru kata uthi kene bijon ke dabai loise, eitu karone guti dhoribo para nai.
Kintu baki bijon bhal mati te girise, aru taikhan uthi jaise, aru bhal hoi kene guti dhorise, aru kunuba tis guna kunuba saath aru kunuba sou guna dise.
Aru Tai taikhan ke koise, jun laga hunibole kaan ase, tai ke hunibo dibi!”
Kintu jetia Tai ekla hoi jaise, tetia Tar chela aru Tar logote thaka khan Taike eitu drishtanto laga matlob hudise.
Aru Tai taikhan ke koise, “Tumi khan ke to Isor raijyo laga lukai thaka kotha janibole dise. Kintu bahar manu khan ke, to drishtanto para koi ase.
Kelemane taikhan sa tu, sai thakibo kintu nedekhibo, aru taikhan huna to huni thakibo kintu nu bujhibo, eneka nohobo lage, je taikhan ghuri ahi taikhan laga paap khyama paai jabo.”
Aru Tai taikhan ke koise, “Kele tumikhan eitu drishtanto nu bujhe? Tenehole tumikhan sob drishtanto keneka bujhibo paribo.
Kheti kora manu to Isor laga kotha ke dhali dia ase.
Jun rasta kinar te ase, jote kotha hali dise, heitu khan ase jetia taikhan kotha hunise, tetia Soitan joldi ahi heitu kotha taikhan mon te thaka loi jaise.
Teneka jun pathor thaka jaga te hali dia hoise, jun, jetia taikhan eitu kotha hunise, khusi para joldi mani loise.
Kintu tar jaar na thaka karone olop din karone he thakibo parise. Heitu pasotee kotha karone dukh, kosto ahise, tetia joldi taikhan giri jaise
Aru kata te dhali dia to. Jun manu kotha ke to huni loi
Aru duniya laga chinta, aru dhon laga thoka baji, aru kisim-kisim jinis laga lalos taikhan mon te jai kene baiko ke dabai di guti dibo na para hoi jai.
Kintu bhal mati te, dhali dia, heitu khan ase, jun baiko ke huni kene mani loi, aru guti ulaabo pare, kunuba tis guna kunuba saath guna aru kunuba sou guna dia.”
Aru Tai taikhan ke koise, kele saaki loi rakha jaga te na rakhi kene tokri nohole bisina niche te rakhe?
Kelemane yate lukai rakhibole eku bhi nai, ulai jobo nimite, aru eku bhi nai najana rakhibole, kelemane puhor te ahibole he ase.
Jodi kunuba hunibole kaan ase, taike hunibo dibi!”
Tetia Tai taikhan ke koise, Tumikhan bhal para hunibi, ji naap tumi naapi dise, eitu para tuma ke bhi naapi dibo, aru heitu para bhi bisi di dibo.
Kelemane jun logote kiba ase, taike aru di dibo, kintu jun logote eku bhi nai tai para olop thaka ke bhi loi jabo.
Aru Tai koise,lsor laga raijyo to kunuba mati te bijon dhali dia nisina ase.
Aru tai ghumai kene rati aru din te uthi thake, aru bijon to kene dangor hoi thake, kintu tai najane keneka para dangor hoi.
Kintu jetia dhan paki jai, tetia tai joldi dhan kata manu khan ke pathai kelemane kattibo somoi hoa karone.
Tetia Tai koise, “Keneka para moikhan Isor laga raijyo ke bujhai dibo? Nohole ki para drishtanto kori dikhai dibo?
Eitu to sorso guti nisina ase, jetia heitu mati te hali dise, heitu somoi mati te sob para choto guti asele.
Kintu, jetia dhali dia hoise, aru uthi jaise, to sob kheti te thaka patta para bhi dangor hoi thake, aru tar dal dangor hoi aru akaas laga cheria bhi chaya te ghor bonai thake.
Aru Tai drishtanto para eneka bisi kotha taikhan ke bujhi bole para koi dise.
Kintu drishtanto nohoi kene taikhan ke eku bhi kwa nai. Aru jetia Tai ekla hoise, Tai chela khan ke sob kotha koi dise.
Eitu din jetia sam hoise to Tai taikhan ke koise, “Ahibi amikhan eitu jaga te jabo.
Aru taikhan jetia bisi thaka khan ke chhari nao te, jeneka Tai thakise, teneka Tar logote jai asele. Aru dusra nao bhi Tar logote asele.
Tetia dangor hawa ahise, aru tufan para nao ke mari thaka karone pani nao te bhorta hoi jaise.
Kintu Jisu kinar te balis uporte ghumai thakise. Aru taikhan Taike uthai dise, aru Taike koise, “Sikha manu, amikhan khotom hobole ase Apuni chinta nai?”
Tetia Tai uthi kene andhi ke galise aru samundar ke koise, “Chup thakijabi!” Aru hawa rukhi jaise aru sob shanti hoi jaise.
Kintu Tai Taikhan ke koise, “Kele tumikhan kele bhoi korise? Tumikhan eitia bhi biswas nokore?”
Aru taikhan bisi bhoi hoi kene nijor majote kotha korise, “Heitu kun ase? Hawa aru samundar bhi tai laga kotha mane.”
Aru taikhan samundar laga dusra jaga, Garasenes des te ahise.
Aru jetia Jisu nao para ulaai ahise ekjon jun sapha nathaka atma dhori asele, joldi kobor para ulaai ahi kene Taike lok paise.
Tai kobor te he thake, aru kunu bhi chain para taike bandhi rakhibole na para thakise.
Kelemane agote taike bar-bar thang te berri para aru chain para bandhi rakhi sele, kintu tai chain aru berri khan ke bhi bhangai di kene ephale-uphale kori dia, aru tate kunu bhi takot thaka nai, taike dhori kene rakhibo para nai.
Tai rati, din hoile bhi hodai pahar te aru kobor te he thake, aru kandi kene tai dhar pathor para nijor ke jokhom kori thake.
Jetia tai dur para Jisu ke dekhise, polai ahi kene Taike salam korise.
Aru tai jor awaz te kandi kene, koise, “Jisu, Porom Prodhan Isor laga Putro? Apuni amar logote ki kam ase? Ami Isor nam para Apuni ke bhig mangi ase, amike dukh nadibi.”
Kelemane Tai taike koisele, “Sapha nathaka atma, eitu manu para ulai jabi.”
Tetia Tai taike hudise, “Tumar ki naam ase?” Aru tai koise, “Amar nam legion ase, kelemane amikhan bisi ase.”
Aru tai Jisu ke anurudh kori koise, “Amikhan ke eitu des para bahar no pothabi.”
Aru Tate pahar te gahori khan joma hoi kene kiba khai thakisele,
aru bhoot khan Tar logote binti korise je, “Moikhan ke gahori laga bhitor te ghusibole jabo dibi.”
Karone Tai taikhan ke jabole koi dise, tetia sapha nathaka aatma to ulai kene gahori te ghusi jaise, heitu sob dui-hazar nisina gahori asele, rang-khang para polai ahi kene samundar te giri dubi jaise.
Tetia taikhan Jisu logote ahise, aru jun logote legion thakisele, bhal hoi kapur lagai thaka pai kene taikhan bhoi khaise.
Aru eitu sob dekha manu jun logote bhoot thakisele, heitu laga kotha aru gahori laga kotha ke loi kene manu khan ke koi dise.
Tetia taikhan Jisu ke koise itu des para jai jabi.
Aru jetia Tai nao te uthi jaise, jun manu logote bhoot thaki sele, tai Jisu logote jabole binti korise.
Hoile bhi Jisu taike Tar logote jabo dia nai kintu koise, “Tumi nijor ghor jabi, aru jai kene tumar sathi khan ke kobi, tumar Probhu tumi ke kiman morom kori eneka dangor kam kori dise eitu sob taikhan ke koi dibi.”
Aru tai jai kene Decapolis te Jisu taike ki-ki kori dise sob koi dise, aru sob khan assorit hoise.
Aru jetia Jisu nao para eitu pahar hoi kene jaise, tetia bisi manu tar logote joma hoi jaise, aru tai samundar kinar te thakise
Aru sabi, Jairus nam synagogue laga solawta ekjon ahi Taike dekhi Tar bhori te giri jaise.
Aru Tar logote binti kori, koise, “Amar choto suwali moribole ase. Tai bhal hoi kene zinda thakibole ahibi tar upor te Tumar hath dibi.”
Tetia Jisu tar logote jaise, aru bisi joma thaka khan Tar logote ahise, aru dhaka-dhaki kori kene jai thakise.
Aru maiki ekjon baroh saal para khun giri thaka tate asele.
Aru bhal kora manu khan logote bisi dukh kori toka poisa sob kharcha kori saise, hoilebhi bhal nohoi, kintu aru bisi beya hoi thakise.
Jetia tai Jisu ke kurise hunise, tai joma thaka majot para ahi kene Jisu laga kapur chuise.
Kelemane tai bhabi sele, “Jodi moi Tar laga kapur khali chubo parise koile, moi bhal hoi jabo.”
Tetia joldi tar khun giri thaka sukhi jaise, aru tai laga gaw te janise parise, je tar bemar bhal hoi jaise.
Aru Jisu Tar para hokti ulai ja joldi jani loise. Aru Tai ghuri kene ephale-uphale manu khan ke sai hudise, “Kun para Amar kapur ke chuise?”
Kintu Tar chela khan Taike koise, “Sabi manu bisi Apuni ke dhaka-dhaki kori jai ase eitu dekhi kene bhi, Apuni koise, ‘Kun Moike chuise?”
Aru Tai ghuri kene saise, kun eneka korise.
Kintu heitu maiki tar upor te kiba hoise jani kene bisi bhoi para Tar bhori te giri kene Tar logote ki-ki hoise sob hosa koi dise.
Aru Tai taike koise, “Chukri, tumar biswas he tumi ke bhal korise, santi para jabi, aru eitu bemari para bhal hoi thakibi.”
Jetia Tai eitu kotha koi asele, kunuba synagogue solawta ghor para ahi koise, “Tumar sowali mori jaise. Eitia Sikha manu ke kele aru dukh dibo?”
Ji kotha taikhan koi asele, eitu Jisu huni kene Tai synagogue laga solawta ke koise, “Bhoi nokoribi. Biswas he rakhibi.”
Aru Tai Peter aru James aru James laga bhai John eitu khan ke chari kunu ke bhi Tar logote jabo dia nai.
Aru tetia Tai synagogue solawta laga ghor te ahise, tate manu khan kanda-kandi aru jor para hala kori thaka dekhi paise.
Tetia Tai bhitor te ahise, Tai taikhan ke koise, “Tumikhan kele dukh hoi kene kandi ase? Bacha to mora nohoi kintu ghumai ase.”
Aru taikhan Taike hasi dise, kintu Tai taikhan ke bahar te ulaai di kene bacha laga baba aru ama aru jun manu Tar logote asele, loi bhitor te bacha thaka jaga te jaise.
Aru joldi suwali to uthi kene berabole hoise, kelemane tai baroh saal asele, aru taikhan sob bisi assorit hoi jaise.
Kintu Tai kunu manu ke bhi janibo nidibi koikene taikhan ke mana korise aru taike kiba khabole dibo lage koise.
Tetia Tai tate para ulaai kene nijor des te ahise, aru Tar chela khan Tar logote ahise.
Aru jetia bisram din ahise,Tai synagogue te shikhai thakise, aru bisi manu Tar kotha huni asurit hoise, aru koise, “Eitu manu kot para eitu kotha sob jani paise, aru Taike diya eitu ki laga gyan ase? Aru keneka sokti laga kam eitu manu laga hath para asurit kam hoi?”
“Eitu barhoi nohoi? Mary laga Bacha, aru James aru Joses, Judas, aru Simon laga bhai nohoi? Aru Tar bohini khan iyate amikhan logote thaka nohoi?” Karone taikhan Tar bikhoi te thokar khaise.
Kintu Jisu Taikhan ke koise, “Ekta bhaobadi to tai laga adar nathaka nohoi, kintu khali tai laga des, aru nijor ghor manu khan he charikene nohoile.”
Aru Tai tate kiba samarthia kam koribo para nai khali Tai kunuba bemar ke hath lagai kene bhal kori dia he hoise.
Aru taikhan biswas no kora karone Tai asurit hoise, tetia Tai bosti te ghuri sikhai di berai thakise.
Aru Tai baroh jon chela khan Tar usor te mati ani taikhan ke dui-duijon kori pothai dise, aru taikhan ke beya Atma ulaai dibole adhikaar dise.
Aru Tai taikhan ke sikhai dise safar joa te, eku bhi no lobi matro ekta lathi he lobi, jhola no lobi, roti no lobi, aru poisa laga petti te poisa bhi no lobi.
Kintu sandal lagai lobi, aru duita kurta na lagabi.
Aru Tai taikhan ke koise, “Jetia tumikhan kunba ghor te ghusibo, to jetia loike tumikhan ulaai na joa tok tate thakibi.
Aru kun bhi tumikhan ke grohon no kore, aru kotha nahune, to tate para joa somoi tumar bhori te thaka dhuli jhari dibi, taikhan para sakhi hobo karone.”
Karone taikhan jai kene manu khan ke mon ghurabole prosar kori dise.
Aru taikhan bisi bhoot ke ulaai khedai dise, aru bimari ke tel malis kori kene taikhan ke bhal kori dise.
Jetia Herod raja Tar eitu khan hunise, kelemane Jisu nam to bhal para sob jani jaise, aru tai koise, “John baptizma dia manu mora para jee uthi jaise, aru eitu karone tai para eneka dangor kam kori ase.”
Dusra koise, “Tai Elijah ase.” Kintu dusra khan koise, “Tai prophet ase, nohole poila te prophet thaka to.”
Kintu Herod eitu huni kene tai koise, “John jun ke moi he tar matha katti disele, tai mora para jee uthi jaise.”
Kelemane Herod nijor bhai Philip laga maiki Herodia nimite jun ke tai sadi korise, manu pothai kene John ke dhori bon kori thaka jaga te rakhi disele.
Kelemane John, Herod ke koise, “Tumi nijor bhai laga maiki ke loa thik nyom nohoi.”
Karone Herodias bhi John ke beya paai kene taike morai dibo bhabi sele, kintu paranai.
Kelemane Herod, John dhormik aru pobitro manu koi jani kene taike bhoi para bachai thakise, aru tar kotha hunile bisi bhoi hoi, kintu khusi para huni thake.
Aru jetia bhal din ahise, tetia Herod tar jonom din te tar senapati aru dangor manu, aru Galilee laga solawta khan ke rati te khaluwa dise.
Aru Herodias laga chukri ahi nachi kene Herod aru tate boha sob ke khush kori dise, tetia raja laga suwali ke koise, “Mangibi moi para ki lage, moi tumi ke dibo.”
Aru tai sowali usor te kosom khai koise, “Tumi ji mangibo, Moi adha raijyo mangi lebhi tumi ke dibo.”
Karone sowali jai kene tar ama ke hudise, “Moi ki mangibo?” Tetia tar ama koise, “John baptizma dia manu laga matha”.
Tetia raja laga mon bisi dukh hoise, kintu tai kosom dia karone aru Tar logote boha khan karone tai sowali ke nohobo kobo napara hoise.
Aru raja joldi ekta sipahi ke, John laga matha katti kene anibole hukum dise. Aru tai bon kori rakha thaka te jai kene tar matha katti loise.
Aru ekta thali para ani heitu sowali ke di dise, aru sowali bhi loi ani tar ama ke di dise.
Jetia tar chela khan eitu hunise, to taikhan ahi kene tar gou to uthai ekta kobor te rakhidise.
Tetia apostle khan Jisu logote ahi joma hoise, aru ji kam taikhan korise, aru sikhai dise, sob Taike koi dise.
Aru Tai taikhan ke koise, “Tumikhan nije alag sunsan jagah te jai kene olop somoi aram kori lobi.” Kelemane tate bisi manu aha-joa kori asele, karone taikhan khabole somoi bhi napa hoi jaise.
Aru taikhan nao para ekta alag sunsan jagah te jai jaise.
Kintu bisi manu taikhan jai thaka dekhi kene sob nogor para polai ahi taikhan usor te ponchi jaise, aru Tar logote ahi jaise.
Aru Jisu jetia bahar ulaise, aru bisi manu ke dekhise, to taikhan ke morom lagise, kelemane taikhan to ekta sagoli ke saa manu nathaka nisina thaka karone. Aru Tai bisi kotha taikhan ke sikhai dise.
Jetia somoi bisi dari hoi jaise, tar chela khan Tar logote ahi koise, “Yate to sunsan jagah ase, aru homoe to deri hoi jaise.
Taikhan ke pothai dibi, taikhan ephale-uphale usor bosti te jai kene nijor karone roti kinibo dibi, kelemane taikhan khabole eku nathaka hoise.”
Kintu Tai taikhan ke jawab di koise, tumikhan he taikhan ke kiba khabole dibi.” Aru taikhan Tai ke koise, “Amikhan he jai kene dui-sou dinarii laga roti kini ani kene taikhan ke khabole dibo?”
Kintu Tai taikhan ke koise, “Tumi khan logote kiman roti ase? Jai kene sabi.” Aru jetia taikhan paise taikhan koise, “Pansta roti aru duita mas.”
Tetia Tai sob manu ke niche ghas te joma hoikene bohibole koise.
Tetia taikhan ke eksou-eksou aru panchas-panchas kori kene alag-alag jaga te bohibole koi dise.
Tetia Tai pansta roti aru duita mas ke loi sorgote sai kene dhanyabad dise, aru roti bhangai kene Tar chela khan ke di thakise, taikhan ke dibole, aru Tai duita mas ke bhi taikhan sob logote bhag kori dise.
Tetia Taikhan sob khai loise pet bhorta nahua tok.
Aru taikhan barota tokri uthai kene tukra rooti aru mas khan bhorta korise
Tate taikhan roti kha pas hazaar manu thakisele.
Tetia Tai manu khan ke pothai dibo karone tar chela khan ke nao para joldi uphale Bethsaida te jabi koi dise.
Aru taikhan jetia jaise. Tai prathna koribole pahar te jai jaise.
Jetia sam ahise nao to samundar majote thaki sele, aru Tai ekla he mati te asele.
Tetia hawa taikhan ke ulta para mari thaka karone, nao ke agete loi jabole bisi digdar hua Tai dekhise. Aru choutha paher nisina Tai samundar te khuj-kari taikhan logote ahise, aru taikhan para age ulaai jabole bhabise.
Kintu jetia Tai samundar te khuj-kari aha dekhise Taike bhoot bhabi kene bisi hala korise.
Kelemane taikhan sob Taike dekhi kene bisi hairan hoise, kintu Tai joldi taikhan logote kotha korise aru koise, “Mon dangor koribi, Moi he ase! Bhoi no koribi!”
Tetia taikhan logote nao te ahise, aru hawa rukhi jaise, aru taikhan bisi assorit hoise.
Jetia taikhan par kori ahise taikhan Gennesaret te ahi kene nao ke tate lagai rakhise.
Aru jetia taikhan nao para ulaai ahise, manu khan Taike joldi jani loise.
Aru usor te thaka bosti khan sob polai ahise aru bemari khan ke bisina para loi, jun jagah te Tai thaka hunisele tate loi ani thakise.
Aru jun jagah hobi, bosti, nogor hobi aru des te jetia Tai jai sob jagah te bemari khan ke bazaar te bhi rakhi kene Tar laga kapur olop chubole binti kori thakise, aru jiman manu Taike chubo parise sob bhal hoi jai.
Tetia Jerusalem para aha Pharisees aru kunuba likha khan Tar logote ahi joma hoise.
Aru taikhan Jisu laga chela khan kunba ke letra hath nudhui kene roti khowa dekhise.
(Kelemane Pharisees aru Yahudi khan purana niyom ke mani choli thakisele, taikhan hath nudhui kene eku bhi na khai.
Jetia taikhan bazar jaga para ahi, na dhui kena eku bhi na khai, aru teneka bisi kotha ase: ji to taikhan mani thake, gilas, thali, tamba laga borton, dhua aru sapha kora.)
Tetia Pharisees aru likha khan taike hudise, “Kele Tumar chela khan poila laga niyom na mani kene choli thake, aru hath nudholai kene roti khai thake?”
Tai taikhan ke jawab di koise, “Isaiah he tumi mon bia khan laga kotha prophesied thik koise. Eneka likha ase,
‘Eitu khan mukh para to Moike sonman kore,
Kintu taikhan mon to Moi para dur thake.
Aru taikhan misa-mise te Moi ke aradhana kori thake, kelemane manu para bona niyom loi sikhai thake.’
Kelemane tumi khan Isor dia niyom chari kene manu bona niyom he mani thake.”
Tai taikhan ke koise, “Tumikhan manu he bona niyom mani kene, Isor dia bhal niyom khan chhari dise.
Kelemane Moses koisele, ‘Tumi tumar baba aru ama ke Sonman koribi,’ aru, ‘Jun tar nijor baba, ama ke beya kobo, tai jehoilabi moribo.’
Kintu tumi khan koi, ‘Jodi ekjon tar nijor baba, ama ke koi, “Moi para apuni ji modod pabole ase, heitu sob Isor logote Corban’”, (mane, ‘Isor ke di dise’).
Aru tumikhan heitu manu ke tar baba aru ama ke eku bhi modot koribole nidia.
Aru tumi khan Isor laga kotha beya kori thake tumar niyom para. Aru bisi mili thaka nisina kam kori thake.
Aru tetia Tai manu khan ke Tar usor te mati ani taikhan ke koise, “Amar kotha hunibi, aru bujhi lobi.
Eneka jinis to nai, bahar para manu bhithor te jai kene letra kori dia, kintu ji jinis bhithor para ulaai heitu he taike letra kori dia.
Jodi kunba hunibole kan ase to taike hunibo dibi.
Jetia Tai bisi thaka manu majot para ula khan Taike eitu dristant laga motlob hudise.
Aru Tai taikhan ke koise, kele, “Tumikhan bhi eneka nabuja ase? Bahaar para manu bhitor te joa to manu ke letra no kore.
Kelemane eitu tar mon para nohoi, kintu pet te jai kene aru ulai thake, kelekoile sob kha-lua sapha ase.”
Aru Tai koise, ji mon para ulai, heitu he manu ke letra kori dia.
lalos, beya kam kora, thokai dia, beya niyom thaka, suku jola, hinsa kora, khusi-khusi phutini kora.
Eitu sob beya bostu mon para ahi manu ke letra kori dia
Tate para Tai uthi kene Tyre aru Sidon laga des phale ahi jaise, aru ekta ghor te jaise, aru kunu ke bhi janibo nidibo bhabisele, kintu Tai Iukabole para nai.
Kintu tate ekjon maiki jun laga choto soali ke beya atma asele, tai Tar kotha hunise, aru ahi Tar bhori te giri jaise.
Aru heitu maiki Yunani aru Syrophoenician jaati asele, aru eitu maiki Tar logote binti korise, je amar soali para beya atma ulai dibi koikene.
Kintu Jisu taike koise, “Prothom te bacha ke khabole dibi. Kelemane bacha laga roti loi kene kukur khan ke dia thik nohoi.”
Aru tai jawab di kene, koise “Hoi, Probhu, kintu kukur bhi bacha khan laga roti tukra table niche te giri thaka khabole pai.”
Tetia Tai taike koise, “Eitu kotha karone tumi, jabi, bhoot tumar soali para ulai jaise.”
Aru tai jetia ghorte ahise, tai tar soali bisina te ghumai thaka aru bhoot ulai ja pai loise.
Tetia Tai aru bhi Sidon laga des para ulaai Decapolis laga des te hoi Galilee phale ahi jaise.
Tetia kunba ekjon kan nahuna aru kotha kobo napara asile, Tar logote ani heitu upor te Tar hath rakhi dibi koi binti korise.
Aru Tai taike bisi thaka manu para alag loi jai kene tar kan te anguli ghusai dise, aru thuk di kene tar jibha te chui dise.
Tetia Tai sorgo phale sai dukh pa nisina awaz para koise, “Ephphatha!” (Motlob ase “Khuli jabi!”)
Tetia joldi tar kan khuli jaise, aru tar jibha bandi thaka bhi khuli jaise, aru tai sapha para kotha koribole parise.
Tetia Tai taikhan kunu ke bhi nokobi koi mana kori dise kintu Tai taikhan ke jiman mana koribo eiman taikhan bisi kobole hoi jai.
Aru taikhan bisi assorit hoi koise, “Tai jiman bhi korise sob thik korise. Tai kan nahuna ke bhi hunibole dise, aru kobo napara ke bhi kotha kobole takot dise.”
Heitu din te aru bisi manu joma hoi jaise, aru taikhan logote khabole eku thaka nai, Jisu Tar chela khan ke mati ani taikhan ke koise,
“Moi eitu bisi thaka manu khan ke morom lagi ase, kelemane taikhan tin din para Amar logote thaki ase, aru taikhan khabole eku thaka nai.
Jodi Moi taikhan ke bhukha ghor pothai dile, taikhan rasta te behosh hobo pare, kelemane kunba to dur para ahise.”
Tetia Tar chela khan Taike jawab dise, “Kote para kunba yate jungle te eman roti ani eitu khan ke khelai bhorta koribo paribo?”
Tai taikhan ke hudise, “Tumikhan logote kiman ta roti tumikhan logote ase?” Taikhan koise, “Saat-ta.”
Tetia Tai taikhan ke mati te bohi bole hukum dise, aru Tai saat- ta roti loi Isor ke dhanyabad dise, aru bhangai kene Tar chela khan ke di dise, manu khan ke dibole, aru taikhan loi sob ke di dise.
Taikhan olop choto mas bhi asele, to Tai heitu bhi loi dhanyabad di kene taikhan ke dibole koise.
Tetia taikhan khai kene aram pai loise, aru bachi thaka saa-ta tokri bhorta uthai loise.
Aru jun khaisele, heitu khan chari hazaar nisina asele, aru Tai taikhan ke jabo dise.
Aru Tai joldi nijor chela khan ke nao te uthi kene Dalmanutha laga des phale jaise.
Kintu Tai nijor Aatma te dukh paa nisina lamba sans loi koise, “Kele eitu yug khan chin bisari thake? Moi tumikhan ke hosa kobo, eitu yug khan ke eku chinha ni dibo.”
Aru Tai taikhan ke chari kene, nao te uthi jaise, aru uphale paar kori jai jaise.
Tetia Tar chela khan roti lobole pahorise, aru nao te taikhan logote etka roti para bisi thakanai.
Tetia Jisu taikhan ke koise, “Sai rukhi thakabi Herod laga khomir aru Pharisees laga khomir para hoshiar thakibi.”
Taikhan apaste kotha korise, kelemane amikhan logote roti na thaka hoise.
Kintu Jisu eitu jani kene taikhan ke koise, “Tumikhan roti na thaka karone kele, kotha kori ase? Kele eitia bhi najane? Tumar mon tan hoi thaki ase?
Soku thaki lebhi, ne dekhi? Kan thaki lebhi tumikhan nuhuni? Aru tumi khan yadh nathake?
Jetia Moi pans-hazar karone pansta roti bhangai disele? Aru tumikhan kiman tokri tukra khan uthaise?” Taikhan koise, “Baroh.”
“Aru jetia Moi char hazaar karone saat-ta roti bhangai sele, to tumikhan tukra khan kiman tokri bhorta kori uthaise?” Taikhan koise, “Saat-ta.”
Tetia Tai taikhan ke koise, “Kele, tumikhan eitia bhi nubujhe?”
Tetia Tai Bethsaida te ahi jaise, aru taikhan suku nidikha manu ekjon Tar logote loi anise, aru Taike chubole binti korise.
Eitu karone Tai chuku nidikha manu laga hath dhori heitu bosti bahar te jaise, aru tar soku te thuki kene, Tar hath para taike chuise aru taike hudise, Tumi kiba dekhi ase?”
Aru tai upor sai koise, moi gas nisina manu jai thaka dekhi ase.
Tetia Tai Tar hath ekbar aru tar soku te chuise, aru tai bhal para sai sele to sapha para sob dekhibo parise.
Tetia Jisu taike ghor te pothai dise aru koise, “Nogor te na jabi.”
Titia Jisu aru Tar chela khan Caesarea Philippi laga nogor te jai jaise, to Tai rasta te jai somoi Tar chela khan hudise, “Manu khan Moike kun ase koi?”
Tetia taikhan taike jawab di koise, “John baptizma dia,’ aru kunba koi, ‘Elijah,’ aru kunba koi, ‘Ekta prophet ase.’”
Tai taikhan ke koise, “Kintu tumikhan Moike ki koi ase?” Peter jawab di koise, “Apuni Khrista ase.”
Tetia Tai taikhan ke Tar bikhoi kunu ke bhi nokobi koise.
Aru Tai taikhan ke hikabole suru korise, Manu laga Putro bisi dukh koribo lagibo, bura khan aru prodhan purohit aru likha khan Tai ke namanibo aru morai dibo, aru Tai tin din pasotee jee uthi jabo.
Tai taikhan ke eitu kotha saph para koi dise, Peter Taike alag loi jai kene Taike hala korise.
Kintu Tai ghuri Tar chela khan ke saise aru Tai Peter ke galise aru koise, Soitan! Amar usor para dur hobi, kelemane tumi Isor laga kotha te nohoi, kintu manu lapa bhabna te he thake.
Jetia Tai bisi manu thaka aru logote Tar chela khan ke mati Tar usor te ani, taikhan ke koise, “Jodi kunba Amar piche koribo mon hoile, tai nijor ke namana kori aru nijor cross uthai loi Amar pichete ahibi.
Kelemane jun nijor jeevan bachabole mon koribo, tai jeevan herai dibo, kintu jun Moi karone, aru su-samachar karone nijor jeevan herai dibo tai bachibo
Karone kunuba manu sob prithibi pai loi kene tar nijor jeevan harai dile, to tai ki labh hobo?
Karone manu nijor jeevan bodli te ki dibo paribo?
Aru Tai taikhan ke koise, “Hosa para Moi tumi khan ke kobo, yate khara thaka kunuba jetia tok Isor raijyo laga takot aha ke nedekhi bo, tetia tok mora laga swad na pabo.”
Tetia Choi-din pasotee Jisu Peter aru James aru John ke loi ekta uncha pahar te jaise, Tetia taikhan sai thaka te Tar gau alag hoijaise.
Tar kapur borof nisina bisi boga hoi jaise, eitu dunya te kunu dhobi bhi teneka boga koribole na para nisina.
Tetia Moses aru Elijah ahi dekhai dise, aru taikhan Jisu logote kotha kori thakise.
Tetia Peter Jisu ke koise, “Rabbi, amikhan yate thakile bhal hobo, amikhan ke tin-ta thakibole jaga bonabo dibi, ekta Tumar nimite, ekta Moses nimite, ekta Elijah nimite.”
(Kelemane taikhan bisi bhoi kha karone ki kobo lage najani kene koi thakise.)
Tetia ekta badal ahi taikhan ke dhaki loise, aru badal para ekta kotha ahise, “Eitu Amar morom thaka Putro ase. Tai ke hunibi.”
Tetia taikhan achanak ephale- uphale saise to Jisu he taikhan logote thaka paise, aru kunu ke bhi panai
Tetia taikhan pahar para niche ahi asele tetia Jisu taikhan ke hukum dise jetia tok Manu laga Putro mora para jee nu-uthia tok tumi khan ki dekhise heitu kunu ke bhi no kobi koise.
Taikhan eitu kotha Iukaai rakhi dise aru “Mora para jee uthia tok” ki matlab ase koikene kotha kori thakise.
Aru taikhan Tai ke hudise, “Kele, likha khan Elijah he pohila ahibo lage koi?”
Tetia Tai taikhan ke jawab de koise, hosa ase Elijah pohila ahibo lage, aru sob thik thak kori dibo, eitu hosa ase, kintu Manu laga Putro laga kotha te Tai bisi dukh koribo aru Taike ghin hobo eitu kele likhi rakhise?
Kintu Moi tumikhan ke koi dibo Elijah ahi jaisele, aru taikhan taike ki kori bole mon ase kori dise jeneka Tar kotha likhi rakhise.
Aru jetia Tai Tar chela khan logote ahise, to bisi manu taikhan laga age piche te thakise, aru likha khan taikhan logote kotha lagi thakise.
Aru manu khan jetia, Taike dekhise asurit hoi Tar logote polai ahi Taike salam dise.
Aru Tai Tar chela khan ke hudise, Tumikhan taikhan logote ki kotha te lagi ase?”
Ekjon bisi manu thaka jaga para Taike jawab di koise, “Sikha manu moi amar chokra loi ani ase jun logote gunga atma ase.
Aru jote bhi taike dhorile, tate phekai dia aru tar muh para phen ulaai, aru daat kamuri thake, aru sukhi kene tan hoi thake, aru moi Tumar chela ke koisele, eitu ulai dibole, kintu taikhan paranai.”
Tai taike jawab di koise, “Tumi biswas nakora jati khan, Moi kitia tok tumikhan logote thakibo? Ketia tok Moi tumikhan ke sai thakibo? Taike Moi logote loi anibi.”
Aru taikhan Tar logote anise, aru jetia tai Jisu ke dekhise, joldi heitu gunga aatma taike dukh dise, aru tai mati te giri jaise, aru muh para phen ulai thaki jaise.
Eitu karone Tai tar baba ke hudise, tar bemar ketiya para ase? Aru tai koise, bacha homoi para ase.
Aru tai bar-bar taike khotom koribole ketiyaba jui te aru ketiyaba pani te gerai di thake, kintu Apuni he kiba koribo parile, morom para amikhan ke modod koribi.”
Aru Jisu taike koise, jodi tumi biswas kore biswas manu khan karone bhi sob koribo paribo.
Joldi chokra laga baba kandi kene koise, hei Probhu moi biswas ase, amar biswas laga upai kori dibi.
Jetia taikhan polai ahi thaka bisi manu Jisu he dekhise, tetia Tai sapha nathaka atma ke galise, aru koise, “Tumi na-huna aru gunga atma, Moi tumi ke hukum di ase, tar para ulai jabi, aru ketia bhi tar bitor te aru nahibi.”
Tetia tai hala kori aru taike bisi dukh di kene ulai jaise, aru chokra to mora nisina hoise, karone bisi manu koise, “Tai mori jaise.”
Aru jetia Tai ghor bhitor ahise, to Tar chela khan akag para Taike hudise, amikhan bhi kele khedabo na pare?
Eitu karone Tai taikhan ke koise, “Eitu sob prarthna aru upvaas para he koribo paribo.”
Tetia taikhan tate para ulai kene Galilee par kori jai asele, aru Tai kunu manu ke bhi janibo dibole icha kora nai.
Kelemane Tai nijor chela khan ke sikhai aru koi thakise, Manu laga Putro ke manu hath te dhori dibo, aru taikhan Taike morai dibo; aru tin din pasotee Tai jee uthi jabo,
Kintu taikhan eitu kotha laga motlob bujhibo para nai, aru Taike hudibole bhi bhoi lagi thakise.
Tetia Tai Capernaum te ahise, aru jetia Tai ghor bhitor te asele Tai taikhan ke hudise, “Tumikhan rasta te ki kotha loi huda-hudi kori asele?”
Kintu taikhan eku bhi koa nai. Kelemane taikhan rasta te ekjon-ekjon logote kun he dangor hobo, heitu khota loi huda-hudi kori asele.
Aru bohi kene, Tai Tar chela baroh-jon ke mati ani koise, “Jodi kunuba age hobole mon korile tai sob para piche hobi, aru sob laga nokor hobi.”
Tetia Tai ekta choto bacha loi taikhan majote rakhi aru bacha ke Tar upor uthai loi taikhan ke koise.
“Jun Amar nam te bacha ke grohon koribo, tai Moike grohon kori loise, aru jun Moike grohon koribo, tai Moi he nohoi kintu Moike jun pothai se tai ke grohon kori loise.”
John Tai ke koise “Sikha manu, kunba ejkon Tumar nam te bhoot ulai thaka paisele, aru moikhan taike mana kori dise, kelemane tai moikhan logote naha karone.”
Kintu Jisu koise, “Taike mana no koribi, kelemane eneka kun bhi nai, jun Amar nam te asurit kam koribo, aru pichete Moike beya nokobo.
Kelemane jun bhi moikhan ke hinsa no kore tai Amar phale ase.
Kelemane jun bhi tumikhan ke Khrista laga koikene amar nam para ekta gilas pani bhi khelaile, Moi tumikhan ke hosa kobo, tai tar pabo thaka na harabo.
Kintu jun bhi, Moike biswas kora choto ekjon ke bhi beya kori dile, tai karone chakki pissi thaka dangor pathor loi tar gola te bandi kene samundar te phekai dia he bhal hobo.
Jodi tumar hath tumi ke paap koribo di thake, heitu hath katti phekai dibi, tumar duita hath loi norok te ketia bhi khotom nahua jui te joa para tumi hath nathaki jeevon te joa he bhal hobo.
Tate taikhan laga puka nomore aru jui bhi ketia bhi nubhutibo.
Aru jodi tumar bhori tumi ke paap koribo di thake, heitu ke katti phekai dibi, tumar duita bhori loi norok te ketia bhi bhutibo napara jui te joa para tumi langra hoi jeevon te joa hai bhal hobo.
Tate taikhan laga puka nomore aru jui bhi ketia bhi nubhutibo.
Aru jodi tumar suku karone tumi ke paap koribo di thake ulaai phekai dibi, tumar dui-ta soku loi norok te joa para ekta soku loi Isor laga raijyo te joa he bhal hobo.
Tate taikhan laga puka nomore aru jui bhi ketia bhi nubhutibo.
Karone sob jui para nemokia kori dibo.
Nemok to bhal ase, kintu jodi nemok bhi tar swad herai jaile tumi ki para heitu ke swadist koribo? Tumi nijor ke nemok nisina rakhibi, aru shanti para ek-dusra logote thakibi.”
Tetia Tai tate para uthi kene Jordan river par kori Judea des phale ahi jaise, aru bisi manu Tar logote ahi joma hoise, aru Tai taikhan ke Tar nijor nyom para sikhai di thakise.
Tetia Pharisees khan ahi Taike porikha kori kiba hudise, “Kiba karone mota tar maiki ke chari dibole nyom ase?”
Aru Tai taikhan ke jawab di koise, “Moses tumikhan ke ki hukum disele?”
Aru Jisu taikhan ke koise, tumar mon tan karone tai tumikhan ke eitu hukum dise.
Kintu srishti laga suru para Isor he mota aru maiki bonai dise.
Karone mota to nijor ama aru baba chari kene tar nijor maiki logote mili jabo.
Aru tai duijon ekke mongso hoi jabo.’
Karone taikhan duijon nohoi kintu ekta mongso hoi jabo.
Karone ji Isor para milai dise, heitu ke manu para alag no koribi.”
Jetia taikhan ghor te thakise Tar chela khan Tai ke aru heitu kotha hudise.
Karone Tai taikhan ke koise, “Jun bhi tar maiki ke chari di kene aru dusra ke sadhi korile tai tar maiki laga birudh te byabichar kora ase.
Aru jodi maiki bhi nijor mota chari kene dusra logote sadhi korile tai bhi byabichar kora ase.”
Tetia taikhan bacha khan ke loi Tar usor anise, taikhan laga matha te Tar hath rakhi dibole, kintu chela khan jun bacha anise heitu khan ke mana korise
Kintu jetia Jisu eitu dhekise to tai khong hoi kene taikhan ke koise, “Bacha khan ke moi logote ahibo dibi taikhan ke narukhabi, kelemane Isor laga rijyo to eneka khan laga he ase.
Moi hosa pora tumikhan ke koi ase, jun pora nije ke ekta chutu bacha nisina korikene Isor laga raijyo ke svekar nakore, tai ji hoilebi tate gusibo na paabo.”
Aru Tai Tar hath para uthai kene taikhan ke ashribad dise.
Aru Tai jetia rasta te jai asele, ekjon polai ahi, aru Tar samne athu-kari kene Taike hudise, “Bhal Sikha manu, anonto jeevon pabole moi ke koribo lagibo?”
Tetia Jisu taike koise, “Tumi Moike kele bhal koi ase? Isor he nohole kunu bhi bhal nohoi.
Tumi nyom khan jani ase: ‘Tumi manu no nomora bhi, beyobichar no koribi! Chori no koribi, missa gawahi na dibi, manu ke no-thokabi, tumar baba ama ke sonman koribi.’”
Aru tai jawab di Taike koise, “Sikha manu, moi eitu sob jawan thaka somoi para mani ahise.”
Tetia Jisu taike morom para sai kene taike koise, “Tumi ekta kaam he ponchia nai, jabi aru ji tumar ase sob bikai kene dukhia khan ke di dibi, aru tumi sorgote dhon pai jabo, aru ahi Amar piche kori lobi.”
Kintu tai eitu kotha para dukh hoise, aru mon beya hoi kene jai jaise, kelemane tai bisi dhoni asele.
Tetia Jisu Tar age piche sai kene Tar chela khan ke koise, Dhoni manu Isor raijyo te gusibole bisi digdar hobo!
Aru chela khan Tar kotha para asurit hoise. Kintu Jisu taikhan ke aru koise, “Bacha khan, Isor raijyo te gusibole kiman bhi digdar ase!
Isor laga raijyo te dhoni manu gusibole kora para sui laga nake te unt he ulaai joa to asan hobo.
Aru taikhan ekdom assorit hoi kene ekjon-ekjon logote kotha korise, Tenehole kun poritran paabo?”
Kintu Jisu taikhan ke sai kene koise, “Manu para hoile heitu na paribo, kintu Isor to paribo. Kelemane Isor to sob pare ase.”
Tetia Peter Taike koise, sabi amikhan to sob chari kene Tumar piche kori ase.
Tetia Jisu koise, “Moi tumikhan ke hosa kobo, kunu bhi Moi karone aru susamachar karone Tar ghor nohole bhai aru bohini nohole ama nohole baba nohole maiki nohole nijor bacha nohole kheti mati barri chhari dile.
Kintu bisi manu jun age asele piche hoi jabo, aru jun piche asele age hoi jabo.”
Tetia taikhan Jerusalem te joa somoi rasta te Jisu taikhan age jai asele, taikhan asurit hoise, aru jun Tar piche ahi asele, bhoi khai asele, tetia Tai ekbar aru baroh-jon ke kinar te loi jai kene Tar upor te ki ahibole ase taikhan ke koise.
“Sabi, moikhan Jerusalem te jai ase, aru Manu laga Putro ke dhori prothon porohit aru likha manu khan laga hath te dibo, aru taikhan Taike golti dibo aru Taike morai dibo, Taike loi biswas nakora laga hath te di morai dibo
Aru taikhan Taike dhamali kori maribo, aru, Tar upor te thukibo, aru morai dibo kintu tin din te zinda hoi jabo.”
Tetia Zebedee laga putro James aru John duijon Tar logote ahikene koise, “Sikha manu, ami duijon kiba mangibo heitu kori dibi.”
Tai duijon ke koise, duijon ki lage, “Moi tumar karne kori dibo?”
Duijon Taike koise, “Apuni mohima aha te ekjon ke Tumar dahina hath aru dusra ke Tumar baya hath bohibo dibi.”
Kintu Jisu taikhan ke koise, “Tumi duijon ki mangi ase? Najani kene mangi ase, duijon Moi khabole thaka cup para tumikhan khabo paribo? Aru Moi ki baptizmna para baptiz lobole ase?
Duijon Taike koise, “Ami khan pare.” Tetia Jisu taikhan ke koise, “Duijon Amar khabole thaka cup para khabole to hosa ase, aru Moi ki baptizma para baptiz koribole ase, heitu bhi.
Kintu Amar dahina baya phale bohhibole to Moi dibo napare, kintu heitu to kun ke dibole rakhi ase heitu he pabo.”
Aru jetia dos-jon khan heitu kotha hunise to James aru John duijon ke bisi khong korise.
Kintu Jisu taikhan ke mati ani koise, “Tumikhan jani ase, Isor najana khan to sahab khan he taikhan laga upor te bhagwan kore aru tar khan upor te adhikar kori thake.
Kintu tumar majote to teneka na nohobi, kintu jun dangor hobole mon kore tai tumar nokor hobo dibi.
Aru jun age hobole mon kore taike sob laga lass hobo dibi.
Kelemane Manu laga Putro bhi seva lobole aha nohoi, kintu seva koribole aru bisi manu ke bacha bole nijor jan dibole ahise.”
Tetia taikhan Jerico te ahise, Tai aru Tar chela khan aru bisi manu logote Jerico para ulai ja somoi Timaeus laga chokra nam Bartimaeus koikene andha ejon rasta kinar te bohi bhikh mangi asele.
Aru jetia tai eitu hunise, eitu Nazareth Jisu ase koikene, to tai hala kori koise, “Jisu, David laga Putro, moike doya koribi!”
Tetia bisi manu tai ke chup thakibi koikene gali di chup kori dise. Kintu tai aru bhi bisi hala kori koise, “David laga Putro, moike doya koribi!”
Tetia Jisu khara hoi kene taike mati dibi koisy tetia taikhan andha manu ke koise, “Anand hobi! Uthibi! Tai tuma ke mati ase.”
Tetia tai tar kapur phekai dise aru uthi kene Jisu logote ahi jaise.
Tetia Jisu tai ke koise, tumi ki lage, “Moi tumar karone ki kori- dibo?” Andha manu Taike koise, “Rabbi, moike dekhi pabo dibi.”
Tetia Jisu taike koise, “Jai jabi, tumar biswas he tumi ke bhal kori dise.” Aru tai joldi dekhibo parise, aru Jisu piche-piche rasta te jai thakise.
Aru jetia taikhan Jerusalem usor Olive pahar kinar Bethphage aru Bethany te ahise Jisu Tar duijon chela ke bahar pothai dise
Aru Tai taikhan ke koise, “Jabi samne bosti te, aru tumi tate poncha loge-loge gadha powali upor te kunu bhi na-boha bandhi thaka pabo heitu ke khuli loi anibi.
Aru jodi kunuba tuma ke kele eneka kori ase koile? Kobi Probhu he eitu lagi ase, tetia tai joldi pothai dibo.
Karone taikhan jaise aru heitu gadha powali ke dorja bahar rasta te bandha paise, aru taikhan khuli loi anise.
Aru taikhan Jisu jeneka koise teneka taikhan ke koise, tetia taikhan jabole dise.
Tetia taikhan gadha powali loi anise, aru taikhan nijor kapur heitu upor te bechai dise, aru Tai heitu upor te bohi jaise.
Aru bisi manu nijor kapur rasta te bechai dise, aru dusra khan gos laga dal katti ani rasta te bechai dise.
Tetia jun Tar age-age jai asele, aru jun Tar piche-piche ahi asele taikhan sob hala kori koise, “Hosanna dhoinyo ase jun Probhu laga nam te ahise.
Probhu nam para amar baba David laga raijyo loi aha ke dhoinyo, Hosanna Tar naam uncha koribi!
Aru Jisu Jerusalem te ahi kene girja te jaise, aru Tai ghuri kene sob saise, aru bisi deri hua karone, Tar baroh-jon ke loi Bethany te ahi jaise.
Aru dusra din jetia taikhan Bethany para ulai joa somoi te Tai bhuk lagise.
Aru tai dur para ekta dimoru gas patta thaka dikhi kene usor jaise, ki jane tate kiba pabo bhabi kene, jetia Tai tate ahise, tar patta he paise aru eku paa nai, kelemane heitu somoi dimoru guti dibole somoi nohoi,
Tetia Jisu koise, “Eitia para kun bhi Tumar guti aru na khabo aru Tar chela khan heitu kotha koa hunise.
Tetia taikhan Jerusalem te ahise aru Jisu girja te jaise, aru ta te lenden kori thaka khan ke bahar ulaai dise, aru toka-poisa bodla-bodli kori thaka laga mez bhi ultai dise aru kabotar bikiri kori thaka khan laga chowki bhi ultai dise.
Aru Tai kunu ke bhi eku jinis girja bhitor te loi aha-joa koribole dia nai.
Tetia tai sekhai di koise, “Eneka likha ase nohoi,
‘Amar ghor prathana ghor hobo sob jaati khan karone eneka likha nohoi?
Kintu tumikhan eitu ke chor dakoit laga ghor bonai dise.”
Aru likha manu aru prodhon purohit khan eitu hunise to taikhan Taike khotom koribo bisarise, kelemane taikhan Taike bhoi korise, manu sob Tar kotha huni asurit hoi thaka karone.
Aru jetia sam ahise to Tai nogor para bahar ulai jaise.
Aru phujur jetia taikhan jai asele, tetia heitu dimoru gas laga jar tok sukhi ja dekhise.
Aru Peter ke mon te ahise, aru tai Jisu ke hudise, “Rabbi, sabi! Dimoru gas jun ke Apuni srap disele heitu sukhi jaise.”
Karone Jisu taikhan ke koise, “Isor ke biswas rakhibi.
Kelemane Moi tumikhan ke hosa kobo, ‘Jun bhi eitu pahar ke yate para ulai samundar te dubi jabi,’ eneka monte chinta no kori, tai ki koise heitu hoi jabo koikene biswas thakile heitu bhi hoi jabo.
Karone Moi tumikhan ke kobo, tumikhan prathana te ji mangise, heitu sob paise, koikene biswas korile heitu pabo.
Aru jetia tumikhan prathana koribole hoi, jodi tumar mon te kunuba ke beya pai thakile, taike maap kori dibi eneka korise koile tumar sorgo te thaka Priti bhi tumar golti maap kori dibo.
Kintu jodi tumikhan manu ke maap nidile? Tumar sorgo Pitri bhi tumar golti maap nidibo.”
Jetia taikhan aru Jerusalem te ahise, aru tai girja te berai asele, prodhan purohit aru likha manu aru bura khan tar logote ahise.
Aru taikhan Taike koise, “Apuni ki hokti para eitu sob kori ase Aru kun Tumar ke eitu koribole dise?”
Kintu Jisu taikhan ke jawab di koise, “Moi bhi tumikhan ke ekta kotha hudibo. Moike kobi, aru Moi bhi tumikhan kobo Moi ke takot para eitu khan kori ase.
Tetia taikhan majote kotha patise, jodi amikhan sorgo para ase koile, Tai kobo tumikhan kele taike biswas kora nai.
Kintu jodi amikhan ‘Manu para koile,’ .....” Taikhan bisi manu ke bhoi asele kelemane sob John ke prophet mani thake.
Karone taikhan Jisu ke koise, “Amikhan na jane.” Korone Jisu taikhan ke koise, “Moi bhi tumikhan ke Moi ki laga takot para eitu sob kaam kori ase nokobo.”
Tetia Tai drishtanto para taikhan ke koise, ekjon draikha-baari ekta bonaise, aru chari kona phale bera lagai dise, aru ros kundh bonaise, aru machang bonai kene kunuba kam kora manu ke theka de kene aru dur pardes te jai jaise.
Jetia ros ulabole somoi ahise tar noukor ekjon ke tate kiba guti pabo pare bhabi kene draikha-baari te kam kora manu khan logote pothaise.
Aru taikhan taike dhori kene marise, aru taike khali hath pothai dise.
Tetia tai aru dusra ekjon noukor ke pothaise, taikhan pathor para tar matha mari jokhom kori dise aru sorom khelai kene taike pothai dise.
Aru tai dusra ekjon ke pothaise taikhan taike morai dise, Tai bisi manu ke pothai sele, to kunuba ke pittai dise, aru dusra khan ke morai dise.
Tai khali ekjon he thakise phota bole, ekta morom chokra. Taikhan koise, ‘Taikhan bhi amar chokra ke to morom koribo koikene pothai dise.’
Kintu kam kora manu tar khan bhithor te kotha korise, ‘Itu to malik ase, ahibi amikhan taike morai dibo, tetia tar laga to amar khan laga hoi jabo.’
Aru taikhan taike loi jai kene mari dise, aru taike draikha-baari bahar te phekai dise.
Karone draikha-baari laga malik ki koribo? Tai ahi kene kam kora manu khan ke khotom kori dibo, aru draikha-baari to dusra ke di dibo.
Mistiri khan chari diya pathor kona te thakise aru heitu he dangor pathor hoi jaise, eneka likhi thakha tumikhan Isor kotha te puranai naki?
Eitu Probhu para he hoise, aru eitu asurit, amar soku para sabole.
Aru taikhan taike dhoribole bhabisele, kelemane taikhan bhujise, je taikhan birudh te eitu drishtant koa karone, kintu bisi manu ke bhoi para chari dise aru jai jaise.
Tetia taikhan Tar kotha para Taike dhoribole kunuba Pharisees aru Herodians khan ke Tar logote pothaise.
Aru taikhan koise, Sikha manu amikhan jane Apuni hosa ase, aru kunu ke bhi bhoi nokore, kelemane Apuni manu mukh sai kotha nokore, kintu Isor laga hosa rasta he sikhai, karone Caesar laga kar dia thik hobo na nai? Moi khan dibo lage na nedibo?”
Kintu Tai taikhan laga chalak jani kene koise, “Kele Moike porikha kori ase? Ekta denarius Moike sabole anibi.”
Karone taikhan anise, aru Tai taikhan ke koise, “Eitu kun laga cheraha aru naam ase?” Taikhan koise, “Caesar laga ase.”
Aru Jisu taikhan ke jawab di koise, “Jito Caesar laga jinis ase, Caesar ke di dibi, aru ji jinis Isor laga ase, heitu Isor ke dibi.” Eitu karone taikhan assorit hoise.
Tetia Sadducee junkhan mora manu jee na uthibo koa Tar logote ahise. Taike hudise, koise,
“Sikha manu, Moses he amikhan ke likhi disele, jodi kunuba bhai bacha na thaki kene mori jaise, aru tar maiki thaki jaise koile, to tar bhai he tar maiki ke lobo aru tar bhai laga naam ulaai dibole koise.
Tenehole agote sat-ta bhai asele, prothom bhai sadi kori kene bina bacha hoi mori jaise.
Aru dusra bhai heitu ke loise aru heitu bhi bacha nahoi nohoi mori jaise, aru tin bar bhi teneka hoise.
Aru sat-ta bhai sob taike loise aru bina santan sob mori jaise, ant sob pasotee heitu maiki bhi mori jaise.
Karone jee uthia pasotee heitu kun laga maiki hobo? Kelemane tai sat-ta bhai sob laga maiki thakisele.
Kelemane jetia taikhan mora para jee uthibo taikhan saadi no koribo, kintu sorgo te Isor laga duth nisina thaki jabo.
Kintu mora para jee uthia kotha tumikhan kele Moses laga kitab joli thaka jhari heitu te likhi thaka ke porhia nai? Keneka Isor he taike koisele, ‘Moi Abraham laga Isor, Isaac laga Isor, aru Jacob laga Isor?
Tai to mora khan laga Isor nohoi, kintu jinda khan laga Isor ase eitu karone tumikhan bisi dangor golti kori thake.
Tetia ekjon likha manu ahi taikhan bichar kori thaka hunise, aru Tai taikhan ke kiba thik jawab dia huni kene, Taike hudise, “Sob para prothom hukum to ki ase?”
Jisu taike koise, “Sob se pohila, ‘Hunibi Israel, sob para prothom hukum to ase, Probhu he Isor ase, aru ekta he Probhu ase.
Aru tumi tumar pura mon aru tumar pura atma, tumar pura dimak, aru tumar pura takot loi tumar Isor ke morom koribi. Eitu he prothom hukum ase.
Aru dusra eitu kwa nisina, tumi tumar usor suboria khan ke nijor nisina morom koribi, eitu duita para dusra dongor hukum aru nai.
Karone likha manu Taike koise, “Bhal, Sikha manu, Apuni hosa para koi dise, kelemane ekta he Isor ase, aru Taike chari dusra kunu nai.
Aru pura mon para, aru pura dimak para, aru pura atma para, aru pura takot para tumar Isor ke morom koribi, aru tumar usor suboria ke nije nisina morom koribole to daan kora aru bolidaan dia para bhi bisi dangor ase.
Jetia Jisu, tai bhal jawab dia dekhi kene taike koise, “Tumi Isor laga raijyo para dur nohoi.” Eitu pasote, kunu bhi Jisu ke aru kiba hudibole mon dangor kora nai.
Tetia Jisu girja te sekhai thaka somoi, Tai hudi kene koise, Keneka likha manu Jisu to David laga chokra koi thake?
Kelemane David tai Pobitro Aatma te thaka te koisele, ‘Probhu he amar Probhu ke koise, moi jetia tok Tumar dusmon ke Tumar bhori niche nidibo tetia tok “Amar dahina hath phale bohi thakibi,
David tai nije Taike ‘Probhu’ koise, to David laga chokra Tai keneka hobo? Aru bisi manu khan Tar kotha ke shanti para huni asele.
Tetia Tai sikhai thaka somoi te taikhan ke koise, likha manu khan para hoshiar thakibi, jun kapur lamba kori lagai berai thake, aru bazar te salam dia bhal paa khan para.
Synagogue te bhal jaga, anr kha-lua te bhal jaga bisara khan para.
Taikhan mota nathaka khan laga ghor to hajam kori dia, aru bahana para lamba prarthna kori thake, heitu khan bisi dangor sazaj pabo.
Tetia Jisu girja laga dan laga daba usor bohi kene sai thakisele taikhan keneka kori daba te poisa haali ase, dhoni khan bisi-bisi di thakise.
Tetia dukhia vidhva ekjoni ahi dui damri, eitu ekta paisa nisina ase dise,
Tetia Tai Tar chela khan ke mati ani taikhan ke koise, “Moi tumikhan ke hosa kobo. Manu khan daba te daan dia te ditu dukhia mota nathaka he sob para bisi dise.
Kelemane sob manu taikhan nijor dhan bisi thaka para dise. Kintu tai to na thaka para bhi ji tar logote asle eitu dise, motlob tar zinda thakibo laga sob di dise.”
Tetia Jisu girja para ulai ja te Tar chela ekjon Taike koise, Sikha manu sabi, keneka asurit pathor ase eitu, aru keneka asurit ghor ase yate?
Aru Jisu jawab di taike koise, tumi eitu, dangor ghor dekhi ase? Eitu sob pathor niche nephekai kene ekta para ekta upor te thakibole naparibo.
Tetia Tai girja samne Olive pahar te bohi asele, tetia Peter, James, John aru Andrew taikhan alag para ahi Taike hudise.
Eitu sob kotha ketia hobo, eitu amikhan ke koi dibi, aru ketia eitu sob kotha pura hobole hoi, heitu laga chinha keneka hobo.
Aru Jisu taikhan ke jawab di koise, hoshiar hobi, kunu para bhi tumikhan ke thokabo nidibi.
Kelemane bisi manu Amar nam loi ahi kobo, Moi he heitu ase koi bisi manu thokai loi jabo.
Kelemane jati para jati ke birudh koribo, raijyo para raijyo birudh hobo, aru jaga-jaga te bhukomp ahibo, aru tetia akal hobo. Eitu sob to bacha jonom hobole suru te bikha nisina ase.
Tumikhan nijo hoshiar thakabi. Tumikhan ke dhori kene sabha te dibo aru synagogue te, tumikhan ke maribo petibo, aru tumikhan sorkar aru raja khan usor loi jabo Ami karone, je gawa hobole.
Kintu prothom su-samachar sob jaati ke prochar kori dibo lagibo,
Jetia taikhan tumikhan ke dhori manu ke dibo, to tumikhan ki kobo, bhabi chinta no koribi, kintu heitu somoi tumikhan ke ki kobole dise heitu he koi dibi, kelemane Tumikhan he koa nohoi, kintu Pobitro Atma he kobo.
Tetia bhai para bhai ke dhori morai dibo, aru baba, bacha ke dhori morai dibole dibo, bacha nijor ama, baba laga virudh hoi morai dibole dibo.
Aru Amar karone sob tumikhan ke ghin koribo, kintu sess tok jun nomrow thakibo paribo eitu poritran paabo.
Kintu jetia tumikhan dekhibo ghin kam laga beyakura eitu jote jagah te thik nohoi tate khara dekhile (kun poribo para taike bujhibole dibi) tetia jun Judea te ase, pahar te polai jabi,
Jun ghor upor te thakise, tai ke niche ghor bitor te kiba lobole najabo.
Aru jun kheti te thakise, taike nijor kapur lobole ghuri nahibi.
Kintu Hay! Eitu din te jun maiki pet te bacha bhukise, aru jun bacha doot khelai thakise, heitu khan.
Eitu sob thanda din te nohobo nimite prathana kori thakibi.
Kelemane heitu din eneka dukh laga din hobo, jetia para Isor duniya bonai dise, tetiya para teneka hoa nai, aru ketiya bhi nohobo
Aru jodi Probhu he heitu din to komti kori nidile kunu bhi bachibole nohoi, kintu basi loa khan karone Tai din ke komti kori dise.
Aru tetia jodi kunuba tumikhan ke kobo, ‘Sabi, Khrista yate ase nohole, ‘Sabi Tai tate ase, koile bhi biswas no koribi.
Kelemane missa khrista aru missa prophet ahibo, aru chinha aru asurit dikhabo, aru jodi parile basi loa khan ke bhi thokai loi jabo.
Kintu hoshiar thakibi, sabi Moi age para tumikhan ke koi ase.
Kintu heitu dukh din laga pasotee suraj andhera hoi jabo, aru chandro bhi ujala nidibo.
Tetia akas laga tara bhi giri jabo, aru akas laga hokti hilli jabo
Tetia Manu laga Putro dangor hokti aru mohima hoi baadol para aha taikhan dekhibo.
Tetia Tai Tar duth khan ke pothai kene prithibi laga kona para akas laga kona tok, char phale hawa para Tar basi loa sob ke joma kori lobo.
Tetia dimoru gos para drishtant Sikhi lobe, jetia tar laga daal komol hoi, aru patta ulabole hoi jai, to tumikhan eitu gorom din usor hoise koikene jani jai.
Heitu karone jetia eitu. Sob hoi thaka dekhile jani lobi Tai dorja usorte ahi jaise koikene.
Moi tumikhan ke hosa kobo, jetia tok eitu sob kotha pura nohobo, tetia tok eitu yug laga manu khan na harabo.
Akas aru prithibi harai jabo, kintu Amar kotha khan ketia bhi na harabo.
Kintu heitu din aru heitu somoi kunu bhi najane, sorgoduth khan bhi, aru Putro bhi na jane, kintu khali Pitri he jane.
Sabi, uthi kene prathana kori thakibi kelemane tumikhan najane heitu somoi ketia ahibo.
Karone hosiar thakibi, kelemane tumikhan na jane, malik ketia ghor te ahibo, sam te hobo, na adha rati te hobo, na murga hala kora homoi te hobo, nohole phujur te hobo.
Tai achanak ahi tumikhan ghumai thaka paai jabo pare.
Aru Moi ke tumikhan koise, Moi sob ke koi ase; Hosiar hoi thakibi!”
Dui din pasote khomir na thaka roti laga Purb hobole asele, aru prodhan purohit aru likha manu khan keneka kori Taike thokai di kene dhori morai dibo bisari asele.
Kintu taikhan koise, Purb din te eneka hobo nalage, kelemane manu majote gondogul kori beya hoi jabo.”
Jetia Tai Bethany te Simon korhi ghor te khoa-loa koribole bohi asele, to ekjon maiki ekta botol alabaster bisi dam abhishek laga sudh tel loi anise, Aru tai heitu khuli kene Jisu laga matha te hali dise.
Kintu kunba beya paai kene ekjon-ekjon te kotha korise aru koise, Kele eitu abhishek tel barbad kori ase?”
Kelemane eitu tel bikiri korile tin-sou dinar para bhi bisi pabo, aru loi kene dukhia khan ke dibo pare, eneka hoi kene taikhan tar birudh te kotha korise
Kintu Jisu koise, “Taike chhari- dibi, tumikhan kele taike digdar kori ase? Tai Moi karone bhal kam korise.
Dukhia, khan hodai tumar logote thakibo, aru jetia icha hoi, taikhan ke bhal kam koribo pare, kintu Moi hodai tumar khan logote na thakibo.
Ji kaam tai koribo pare kori dise. Tai Moike mati te moidam dia agote tel loi Amar gao te haali kene abhishek kori dise.
Moi tumikhan ke hosa kobo, pura dunya te su-samachar prochar kori joa te eitu maiki kori dia laga kotha bhi taike yaad thakibo karne kobo.”
Tetia Iscariot Judas baroh te ekjon asele, Jisu ke dhori dibole, prodhan purohit khan logote jaise.
Aru eitu huni taikhan bisi khusi hoi kene taike poisa dibole koi dise, karone tai heitu somoi para Taike dhori dibole bhal somoi sai thakise.
Khomir na thaka Roti Parab laga prothom din, jetia taikhan Nistar laga shagoli ke bolidaan di thake,Tar chela khan Taike hudise, Kun koribole jagah te amikhan Nistar porbo joma koribole Tumar eccha ase?”
Aru Tai Tar duita chela pothai kene koise, Nogor te jabi, aru ekjon ekta kolsi te pani loi joa paai jabo, tar piche-piche jabi,
Aru kote tai jabo tate tumi bhi jabi, aru jai kene ghor malik ke kobi, ‘Sikha manu koise, aloohi khan karone jagah kote ase? Ami Amar chela khan loi Nistar khabo?’”
Tetia tai sapha kori rakhi thaka upor te ekta kamra dekhai dibo, tate amikhan karone tayar kori kene rakhise.
Tetia tar chela khan nogor te ahise, aru jeneka Tai taikhan ke koise teneka thik paise aru taikhan Nistar tayar kori rakhise.
Jetia sam hoise, Jisu tar baroh jon ke loi ahi jaise.
Jetia taikhan khali asele tetia Jisu koise, “Moi tumikhan ke hosa kobo, tumar majote ekjon jun Moi logote kha-lua kori ase, Moike thokai dibo.
Aru taikhan bisi mon dukh hoise, aru Taikhan ekjon-ekjon kori sob Taike hudise, heitu moi ase? Aru dusra bhi koise heitu moi ase?
Tai taikhan ke jawab di koise, heitu baroh jon te ekjon ase, jun Moi lagot eki logote thali te hath rakhi thake.
Kelemane Manu laga Putro ke jeneka Tar kotha likhi rakhise, teneka hoi ase kintu eitu manu to hay jun para Manu laga Putro ke dhori dise. Jodi eitu ke jonom nohole tar nimite bhal hobo asele.”
Aru jetia taikhan khai asele, tetia Jisu roti loi aru asis mangi kene bhangaise, aru taikhan ke di koise, lobi aru khabi eitu Amar gao ase.
Tetia Tai gilas bhi loi kene dhanyabad dise aru taikhan ke dise. Aru taikhan sob heitu khai loise.
Moi tumikhan ke hosa kobo, heitu din tok Moi ketia bhi draikha ross aru na khabo, jetia tok Isor raijyo te notun ross nakha tok.
Aru tetia taikhan hymn gana kuri, olive pahar te jai jaise.
Tetia Jisu taikhan ke koise, “Tumikhan sob Moi chari jai jabo, eitu likha ase,
‘Moi mer saa ke maribo
Aru mer khan ephale-uphale hoi jabo.’
Kintu Moi jee uthi pasote tumar para age Galilee te jai jabo.”
Peter Taike koise, “Jodi sob manu girilebi, moi to nohobo.”
Jisu tai ke koise, “Moi tumi ke hosa kobo, aji rati murga dui bar hala nokora agete tumi tin bar Moike najana kobo.”
Kintu tai aru jor para koise, “Jodi Apunar logote moribo koile bhi, moi Apuni ke ketiabhi najana nokobo.” Aru sob chela khan bhi teneka koise.
Tetia taikhan Gethsemane nam ekta jaga te ahise, aru Jisu Tar chela khan ke koise, “Moi prathna kori thaka somoi te yate bohibi.”
Aru Tar Peter, James aru John ke loi tar logote jaise, aru Tai bisi dukh aru chinta bhabna hoise.
Tai taikhan ke koise, “Amar aatma bisi dukh hoise, jenaka moribole nisina. Na ghumai kene yate rukhi thakibi.”
Titia olop dur jai kene, Jisu niche giri prathana kurise, jodi parile eitu somoi ke Tai para dur kori dibi.
Aru Tai koise, “Abba, Pitri Apunar to sob koribo pare. Moi para eitu gilas hatai dibi. Hoilebi Amar ichha te nohoi kintu jeneka Apunar ichha ase koribi.”
Tetia Tai ahi kene taikhan ghumai thaka paise aru Peter ke koise, “Hei Peter, tumi ghumai jaise? Tumi ek-ghanta bhi rukhibo na pare?
Tumikhan porikhya te ni giribo karone na ghumai kene prathan kori thakibi, Aatma to taiyar ase kintu mangso to komzor ase.”
Aru Tai jai kene agote koa nisina koi kene prarthana korise.
Aru jetia Tai ahise taikhan ghumai thaka paise kelemane taikhan laga soku nin para bhorta asele, aru Taike ki jawab dibo na jana hoi thakise.
Tetia tin-bar ahi kene taikhan ke koise, “Tumikhan etia bhi aram para ghumai ase? Hoise! Somoi ponchise. Sabi! Manu laga Putro ke dhori kene paapi khan laga hath te di dibo.
Uthibi, amikhan jai jabo, sabi, Moike thoka manu usor ase.”
Aru tai eitu kotha koi thaka somoi te, Judas baroh jon te ekjon asele, tai prodhan purohit, likha manu aru bura khan para pothai dia talwar, lathi aru bisi manu loi ahise.
Taike thokai dia manu taikhan ke ekta chinha disele, “Jun ke moi chuma dibo, heitu ase, Taike dhori lobi, aru bachai kene loi jabi.”
Aru jetia Judas ahise, tai joldi ahi Jisu ke koise, “Rabbi,” koikene Taike chuma khai dise.
Tetia taikhan ahi kene hath para Taike dhori loise.
Aru tate usor te khara thaka ekjon tar talwar ulai kene maha purohit laga nokor upor te cholai dise, aru tar kan katti dise.
Tetia Jisu taikhan ke koise, tumikhan Moike daku bhabi kene Moike dhori bole talwar aru lathi loi ahise?
Tetia taikhan sob Taike chari kene polai jaise.
Aru kunuba ekta jawan chokara tar lengta sorir te ekta linen kapur kori kene Tar pichete kori ahi asele, tetia manu khan taike dhori loise.
Aru tai tar linen kapur chari kene lengta hoi polai jaise.
Aru taikhan Jisu ke loi maha purohit logote jaise, aru tate prodhan purohit aru likha manu aru bura khan sob joma hoise.
Kintu Peter dur hoi kene Tar piche-piche ahi maha purohit laga varanda te noukor khan logote jui thapi thakise
Tetia prodhan purohit aru sob maha sabha Taike morai dibole Jisu laga birudh missa kotha bisarise kintu eku paa nai.
Kelemane bisi manu Tar birudh te missa kotha koi dise, kintu taikhan laga kotha thik mila nai.
Tetia kunuba Tar birudh te missa kotha di koise.
“Tai eneka koa amikhan hunise, je Moi manu hath para bonai rakha eitu girja ke bhangai di kene, aru tin din te dursra hath para nohoi kene bonai dibo.”
Kintu tetia bhi taikhan laga kotha thik milaabo para nai.
Aru maha purohit taikhan majote uthi kene Jisu ke hudise, “Apuni eku bhi nokobo? Manu khan Apuni birudh te ki-ki koi ase?”
Kintu Tai ekdom chup thakise. Aru eku jawab dia nai. Aru maha purohit Taike hudi koise. “Apuni Ekta dhoinyo laga Putro Khrista ase?”
Jisu koise hoi, “Moi ase; aru tumikhan khan dekhibo Manu laga Putro jetia tai takot para dahina haat phale bohibo aru akash laga badal para ahi thaka dekhibo.”
Tetiya maha purohit tar nijor kapra phatai kene koise, “Etia amikhan ki gawa dibo lage?
Apuni khan bhi Isor laga ninda koa hunise? Apuni khan ki bhabi ase?” Aru taikhan sob taike morai dibo lage koise.
Tetia kunuba Tar upor te Thuki se aru tai mukh bon kori Taike koise, “Bhobokti kobi!” Aru solawta khan bhi Taike loise aru thapor marise.
Tetia Peter niche te bohi asele to maha purohit laga nouko-rani tate ahise.
Aru taike koise, “Tumi bhi Nazareth Jisu logote asele?”
Kintu tai nohoi koise, “Moi najane, tumi ki koi ase moi bujhi pa nai.” Aru tai bahaar ulai jaise.
Aru heitu noukorani taike aru dekhi kene usor thaka khan ke koise, “Eitu manu bhi taikhan te ekjon ase!”
Kintu tai nohoi koi dise, aru olop, pasotee jun tate khara asele Peter ke koise, hosa ase apuni bhi taikhan majote ekjon ase, kelemane apuni bhi Galilee manu ase.
Tetia Tai srap di kosom khai koise, apuni jun laga kotha koi ase moi heitu manu ke najane.
Aru tetia dusra bar murga hala kurise, titia Peter Jisu koa kotha bhabona ahise, je murga dui bar hala kura agete tumi Moike tin-bar najane kobo, tetia tai heitu kotha bhabi kene kandise.
Phujur hoa loge-loge prodhan purohit likha manu aru bura khan aru sabha manu sob kotha melai kene Jisu ke bandi Pilate laga hath te di dise.
Pilate Taike hudise, “Tumi Yahudi laga raja ase?” Tai jawab di taike koise, “Apuni koa to ase.”
Aru prodhan purohit khan Taike bisi kotha te bodnam lagai asele.
Kintu Jisu eku koa nai, karone Pilate bisi asurit hoise.
Aru eitu purob somoi ekta manu bondi te thaka ke ulaai dibole niyom asele, kun ke taikhan icha ase.
Aru tate Barabbas nam ekjon manu morai dia tai khan logote bondi te asele aru jun he vidroh kora te manu morai disele.
Tetia bisi thaka manu binti korise jeneka apuni amikhan karone kori ahise teneka kori dibi koikene jor para hala kori koise.
Kintu Pilate taikhan ke jawab di koise, “Moi tumar nimite Yahudi laga Raja ke chari dibo naki?”
Kelemane tai jani asele prodhan Purohit khan he Taike suku joli kene dhori taike di dise.
Kintu prodhan purohit khan he manu khan ke chukuli kori disele Barabbas ke taikhan ke dibi koikene.
Aru Pilate koise, “Tinehole moi tumar Yahudi laga Raja Tai ke ki kori dibo?”
Eitu karone taikhan aru hala kori koise, “Taike Crus te maridibi!”
Tetia Pilate taikhan ke koise, “Kele, Tai ki beya kaam korise?” Kintu taikhan aru bisi jor para hala korikene koise, “Taike ke Crus te Maridibi.”
Karone Pilate bisi manu ke khusi kori dibo ichha para Barabbas ke taikhan nimite chari dise, aru Jisu ke chabuk mari kene Taike Cross te maribole di dise.
Tetia sipahi khan Taike raja darbar (jote Praetorium koi) tate loi jaise aru pura platon ani joma kori loise.
Aru taikhan bai-gni rang kapur Taike pindhai dise, aru taikhan katta mukut bonai kene Tar matha te rakhi dise.
Aru Taike eneka koi thakise: “Salaam, Yahudi laga Raja!”
Tetia taikhan ekta lathi loi Tar matha te mari, aru Tar upor thuk phelai se aru athu kari kene taike sonman kora nisina kori thakise.
Aru taikhan Taike dhemali korise aru taikhan Tar para beguni rang kapur ulaai kene Tar nijor kapur lagai dise, aru Taike Crus te mari dibole bahaar te loi jaise.
Tetia taikhan Alexander, aru Rufus laga baba nam Simon Cyrene ekjon tate bosti para ahi asele, taikhan taike jobor josti Jisu laga cross ke loi jabole dhori loise.
Aru taikhan Taike Golgotha nam motlob ase “Matha hardi laga jaga” tate loi anise.
Tetia taikhan tita pani draikha-ross te melai kene Taike khabo dibole bisarise, kintu Tai heitu kha nai.
Aru jetia taikhan Taike cross te mari dise, taikhan lottery kori kene Tar kapur bhag kori loise kun ki pabo koikene.
Aru tin ghanta somoi te taikhan Taike cross te mari dise.
Aru Tar matha upor te Tar golti likhi dise, “YAHUDI KHAN LAGA RAJA” koikene.
Aru taikhan duita chor bhi cross te mari dise ejkon Tar dahina phale, aru dusra Tar bayaa phale.
Aru Taike golti thaka khan logote gonti kori loise koikene pobitro kitab te likhi dia kotha pura hoise.
Aru rasta te aha joa sob matha hilai-hele kori kene hinsa korise, “Ha! Tumi girja ke bhangai di kene, aru tin din te bonai dibo koa manu.
Crus para niche nami ahi aru Apuni nije ke bachai lobi!”
Israel laga Raja Khrista etia cross para niche namibi, amikhan bhi dekhi kene biswas koribole,” aru jun ke Tar logote cross te disele taikhan bhi Taike ninda korise.
Aru tetia choi ghanta somoi hoise, tate pura des te nou ghanta tok andhera hoi jaise.
Aru nou ghanta somoi te Jisu jor para hala kori koise, “Eloi, Eloi lama sabachthani?” Motlob ase, “Amar Isor, Amar Isor kele Apuni Ami ke chhari dise?”
Jun manu usor te khara asele, taikhan eitu huni kene koise, “Sabi Tai Elijah ke mati ase.”
Tetia kunuba ekjon polai spanj jinis ani loi tenga pani te bhijai kene ekta nol para Taike khabole dise, aru koise, “Rukhibi aru sabi, Elijah ahi Taike ulai dibo, na nai sabo!”
Aru Jisu jor para hala kori Tar jeevon di dise.
Tetia girja laga porda upor para niche tok phati kene dui tukra hoise.
Tetia centurion Tar samne khara thakisele, jetia Tai jor para hala kori Tar jeevon dise, eitu dekhi kene koise, “Hosa ase, eitu manu he Isor laga Putro ase.”
Tate kunba maiki khan asele jun dur para sai asele, Mary Magdalene, aru Mary (choto James aru Joses laga ama), aru Salome bhi asele.
Jetia Tai Galilee te asele to heitu khan Tar piche-piche ahi Tai ke seva kori thakisele, aru bisi maiki khan bhi asele, jun he Jerusalem para Tar logote ahi thakisele.
Jetia sam hoise, eitu bisram din age din, taiyari din asele.
Joseph Arimathea te thaka manu naam asele, tai sabha laga dangor manu asele, tai Isor laga raijyo aha ruki thaka manu asele, tai mon dangor para Pilate logote jai kene Jisu laga gao mangise.
Pilate asurit hoise, je Tai joldi morise koikene, aru centurion ke mati ani hudise, Tai mori jaise?
Jetia tai centurion para jani loise, to goa Joseph ke dibole koi dise.
Tetia Joseph Jisu laga goa namai kene bhal linen kapur para bandi kene chatan para bonai rakha ekta kobor te rakhi dise, aru kobor laga dorja te ekta pathor para bond kori dise.
Aru Mary-Magdaline aru Joses laga ama Mary bhi Jisu laga goa kote rakhi ase sai asele.
Jetia bisram din jaise, Mary-Magdaline, James aru Salome ama Mary taikhan sugandhi bostu anise, taikhan Jisu ke abhishek kori dibole.
Aru hapta laga prothom din ekdom phujur te suraj ula loge-loge taikhan kobor te ahise.
Aru taikhan kun kobor laga dorja para pathor ke hatai kene amikhan ke dibo? Eitu kotha kori ahi asele.
Kintu jetia taikhan soku uthai sai sele, to pathor to hati kene thaka paise, kelemane eitu bisi dangor asele.
Aru kobor bhitor te jai kene taikhan jawan manu ekjon lamba boga kapur pindhi kene dahina phale boha paise, tetia taikhan bisi bhoi khaise.
Kintu tai taikhan ke koise, “Bhoi no koribi. Tumikhan Nazareth Jisu ke bisari ase, jun ke cross te mari disele. Tai jee uthi jaise. Tai yate nai. Taike kote rakhise heitu jagah sabi.
Kintu tumikhan jai kene tar chela khan aru Peter ke koi dibi, ‘Tai tumar age Galilee te ponchi ase, tate tumikhan Taike paai jabo, jeneka Tai tumikhan ke koisele.’”
Karone taikhan kobor para ulaai kene polai jaise, kelemane taikhan kappi aru hairan hoise, taikhan kunu ke bhi eku koa nai kelemane taikhan bhoi lagisele.
Tetia hapta laga prothom din joldi Tai jee uthi jaise, aru sob para age Mary Magdalene jun para Tai saat-ta bhoot ulaai disele, heitu ke dikhai dise.
Tai jai kene jun manu tar logote kandi aru dukh kori thaka khan ke koi dise.
Eitu pasote taikhan para duijon manu dusra bosti phale jai thaka te Tai alag chera hoi duijon ke dekhai dise.
Tai duijon bhi jai kene taikhan ke koise, kintu taikhan duijon ke bhi biswas kora nai.
Pasote jetia egroh jon khan khabole bohi asele, taikhan ke dikhai dise, aru Tai taikhan mon tan aru biswas nakora karone taikhan ke galise, kelemane Tai jee uthia pasotee jun Taike dekhise aru taikhan ke koise kintu biswas no kora karone.
Aru Jisu taikhan ke koise, “Tumikhan prithibi sob te jai kene sob sristi khan ke eitu su-samachar jonai dibi.
Jun manu biswas kori baptizma lobo, taikhan bachibo kintu jun biswas nokoribo taike nosto koridibo.
Aru biswas kora khan logote eitu china thakibo, taikhan Moi laga nam te bhoot khan ke khedai dibo aru taikhan alag-alag basha te kobo.
Taikhan saap ke uthai lobo, aru taikhan Jodi zahar khai lebhi eku beya nohobo, taikhan bemar manu upor te hath rakhile heitu khan bhal hoijabo.”
Tetia Probhu Jisu taikhan logote kotha koa pasotee Taike sorgote uthai loi jaise, aru Isor laga dahina hath te bohi jaise.
Aru taikhan jai kene sob jagah te prosar kori jaise, aru Probhu taikhan logote kaam kori aru vachan dia ke loi praman kori jai thakise.
Bisi manu eitu kotha aru kaam khan laga hisab tu joma kori kene likhibo nimite kosis korise, juntukhan amikhan majot te hoise
aru eitu jun pora amikhan laga hath te dise jun suru pora nijor suku pora dekhi kene aru baiko laga sewak khan asile.
Eitu nimite ami eitu bisi bhal dikhi ase, hosiyar pora bisari kene sob kotha suru pora apuni ke hisab-kitab bhal pora likhi ase mahan Theoplius,
eneka hoile tumi janibo eitu bostu laga asol kotha juntu tumi ke sikhai dise.
Aru eitu somoi te Herod, Judea laga raja thaka somoi te Abijah laga dol pora Zachariah naam laga ekta cholauta thakise. Tai laga maiki toh Aaron laga khandan aru tai laga naam toh Elizabeth thakise.
Aru tai duijon Isor usorte bisi bhal thakise, aru Probhu pora ki koi sob kotha tu sapha pora mani thake.
Aru tai khan bachha thakanai, kelemane Elizabeth toh bachha pabole napara maike thakise, aru taikhan laga umor bhi besi hoi jaise.
Etiya eneka hoise, jetiya Zechariah tai laga thaka jagate, Isor laga ki kaam ase itu korithakise.
Ekta cholauta laga niyom hisab te, tai ke Isor laga pobitro ghor bhitorte jaikene dhup aru dhuna julabole lottery pora basi se.
Jetiya dhuna julijaise eitu homoi te sob manukhan bahar te prathana kori thakisele.
Tetiya sorgoduth tai usorte ahise, aru jun jaga te dhuna julaisile eitu laga dahina phale khara korise.
Jetiya Zechariah eitu dikhise tai bisi chinta hoise aru bhoi tu tai uporte ahi jaise.
Hoilebi, sorgoduth koise, “Bhoi nakuribi Zechariah, toi laga prathana huni loise. Toi laga maiki Elizabeth ekta chokora pabo. Aru tumi tai laga naam tu John rakhibo.
Aru apuni khan anand aru bhal lagibo, aru bisi manukhan tai laga jonom te khusi koribo.
Aru tar Probhu usorte bisi dangor hobo. Tai ketiya bhi draikhe-ross nakhabole laga, tai ama laga peth te thaka homoi pora he Pobitro Aatma pora bhorta hoijabo.
Aru tai Israel laga bachha khanke Probhu Isor logote wapas anibo.
Elijah laga aatma aru takot pora Probhu laga kaam te tai hai ahge korikene loi jabo. Isor laga aru bhal kotha namani kene thaka baba aru bachha khan laga mon ghuria dibo, aru juntu Probhu ahibole ase eitu nimite rasta toh sapha koridibo.”
Aru sorgoduth tai ke jawab di kene koi se, “Moi Gabriel ase, jun Isor usorte khara kore. Ami ke apuni logote kotha kobole pathaise, aru eitu bhal khobor tu apuni ke kobole nimite.
Aru eitu nimite, sob kaam tu nohua tak apuni chup thakibo aru kotha ulabo naparibo, kelemane apuni moi laga kotha bisas koranai, eitu sob tu tai laga thik homoi te pura hobo.”
Aru manukhan Zechariah nimite rukhi thakisele, aru taekhan chinta-bhabana korise jetiya tai girja ghor bhithor te deri korise.
Aru jetiya tai bahar te ulai ahise tai kotha kobole paranai, tetiya taikhan bhabise tai ke kiba ekta Isor pora dikhaise; aru tai manukhan ke dikhai dise, aru kotha koribo naparikena hei thakise.
Aru eitu sob tu hoise jetiya tai laga sewa kora homoi tu pura hoise, tai laga ghor te jai jaise.
Aru eitu din piche, tai laga maiki Elizabeth bacha bukhise, aru panch mohina tak tai nijeke lukaikene rakhise, aru koi thakise,
“Isor ami uporte eneka korise, aru ekta homoi te moi uporte te Probhu hei daya korise, aru manu usorte sorom nikhilabo nimite.”
Aru choi mohina hua homoi te, Isor hei sorgoduth Gabrial ke Galilee juntu Nazareth koi etu jaga te pothai se,
ekta sapha chukuri jun Joseph koikene ekta manu logote sadi koribole laga kotha milikena asile, aru jun David ghor manu ase; aru eitu chukuri laga naam toh Mary thakise.
Aru tai logote ahikena, sorgoduth koise, “Salaam apuni jun bisi morom paikena ase! Probhu apuni logote ase.”
Aru tai eitu kotha khan hunikena chinta hoise aru tai bhabi thakise eitu keneka laga salaam dise.
Aru sorgoduth taike koise, “Bhoi nakoribi, Mary, apuni toh Isor usorte morom paise.
Aru apuni ekta chokora bacha bukhibo, aru apuni Tar laga naam to ‘Jisu’ rakhibo.
Tai bisi dangor hobo aru Tar sob pora untcha te thaka laga bachha kobo. Aru Probhu Isor tai ke, tai laga purbons (ancestors) David laga singhasan dibo.
Aru Tar hodai nimite Jakob laga ghor te cholai thakibo, aru Tar laga roijya (desh) ketiyabi khotom nahobo.”
Aru Mary hei sorgoduth logote koise, “Eitu keneka hobo, kelemane moi kun manu ke bhi najane?”
Aru sorgoduth hei taike koise, “Pobitro Aatma apuni logote ahibo, aru Sob Pora Dangor takot pora apuni ke bon kori dibo, eitu nimite jun he pobitro bachha jonom hobole ase tai hei Isor laga Putro kobo.
Aru sabi apuni laga ghor manu Elizabeth bhi tai laga buri umor te chokora pabole ase. Aru tai laga choi mohina chuli ase, taike ekta bachha napa maiki koi thakisile.
Kelemane Isor nimite eku napara nai.”
Aru Mary koise, “Sabi moi Probhu laga ekta maiki sewak ase. Apuni ki koi ase eitu nisina hobole dibi.” Tetiya sorgoduth jai jaise.
Etu huwa pichete, Mary uthikena joldi pahar bosti jaise, Judah laga ekta jaga te.
Aru Zechariah aru Elizabeth laga ghor te ghusi kene salaam dise.
Aru eneka hoise jetiya Mary pora Elizabeth ke salaam dise, pet bhitorte bachha thaka tu khusi pora hilise, aru Elizabeth tu Pobitro Aatma pora bhorta hoise.
Aru tai khusi pora hala korikena koise; “Sob maiki bhitorte tumi ekta asirbad thaka ase, aru jun he apuni laga bhitorte ase eitu bhi asirbad ase.
Aru eitu moi logote keneka hoise, moi laga Probhu laga ama moi logote ahise.
Aru sabi, apuni laga saalam jetiya moi kan pora hunise, moi laga bhitorte bachha thaka tu khusi pora hilise.
Tetiya Mary koise,
“Moi laga jibon Probhu ke mahima kore,
Aru moi laga Aatma khusi kori ase jun Isor hei moi laga Tran-korta ase.
Aru tai upor pora sob se chutu maiki ekta tai laga sewak ke saise.
Aru sabi, etiya pora sob manukhan moike asirbad ase kobo.
Kelemane moi laga Takot Ekjon pora moi nimite dangor kaam koridise aru tai laga naam tu pobitro ase.
Aru tai laga morom tu etiya pora loikene ahaa din tak jun manu taike bhoi kore tai logote ase.
Tai laga hath pora bisi dangor kaam korise.
Aru jun manu tai laga mon te phutani bhabana kore tai khan ke alag kori diye.
Aru taikhan bohi kene raj kora jaga pora nichete girai dise.
Aru jun chutu hoi ase eitu khan ke uthaise.
Aru bhuka thaka khan ke bhal saman pora bhorta koridise,
Aru dhun manu khanke khali koridise.
Aru tai laga sewak Israel ke modot korise, tai laga morom tu yaad korise,
Aru tai kotha korise moi khan laga Baba khan - Abraham aru tai laga bachha khan logote hodai nimite.”
Aru Mary Elizabeth logote tin mohina tak thakise aru eitu pichete tai laga ghor te jai jaise.
Aru Elizabeth bachha pabole laga homoi ahi jaise aru tai ekta chokora ke jonom dise.
Tai laga ghor manu aru usorte thaka khan Probhu pora kiman dangor aru morom kaam korise eitu dikhikene tai logote khusi korise.
Aru ath din hui thaka homoi te thaikhan bachha ke Isor usorte sunnot koribole anise, aru tai laga baba Zechariah laga naam te rakhibole thakise.
Hoilebi tai laga ama pora koise, “Nohobo. Hoilebi, tai ke John laga naam pora hei matibo.”
Aru tai khan koise, “Apuni laga ghor manu bhitorte kun bhi eitu naam thaka manu nai.”
Aru tai khan tai laga baba ke hath dikhai kena ke matibole mon ase eitu hudise.
Tai laga baba pora likhibole saman mangise aru likhise, koise, “Tai laga naam tu John ase.” Tetiya tai khan sob asurit hoi jaise.
Aru achanak pora tailaga mukh toh khuli jaise aru tai laga jeba toh khuli jaise, aru tai Isor ke asirbad dise.
Sob Judea laga jaga te eitu laga kotha he koithakise, aru jiman manukhan tai khan laga usorte thake taikhan sob bhoi ahi jaise.
Jun manu eitu kotha hunise eitu sob te taikhan laga nijor mon te rakhise, aru koise, “Eitu bachha kineka hobo?” Kelemane Isor laga hath tai logote ase.
“Asirbad hobo Probhu, Israel laga Isor,
Kelemane Tar modot koribole ahise, aru Tar laga manukhan nimite ki bhabise eitu pura hoise.
Aru tailaga sewak David laga ghor pora amikhan nimite ekta bachai dibole laga ulaise,
Jeneka tai purana homoite pobitro bhaubadi laga mukh pora koisele.
Beya pora mukti pabo aru taikhan laga hath pora amikhan ke bachai lobo.
Tai eneka korikena amikhan laga baba uporte morom tu dikhai dibo. Aru tai ki koise eitu hodai yaad koribo.
Aru juntu kosom Abraham moikhan laga baba logote khaise, eitu dibo nimite
Aru moikhan ke dusman laga hath pora bachai kene ulai luwa nisina moikhan taike bhoi nakori kene tai laga sewa koribo,
Pobitro ta te aru sapha pora tai ke hodai mahima koribo.
Aru apuni, oh bachha, sob pora dangor bhaubadi matibo kelemane apuni Probhu laga aghe te jabo aru rasta sapha koribo.
Tar laga manukhan ke mukti laga gyan dibole nimite, aru taikhan laga paap pora maph pabole nimite.
Aru eitu sob tu pura hobo kele mane moikhan laga Isor tu morom aru nomro ase.
Eitu nimite uporte thaka ujala bhi moikhan ke modot koribole ahibo,
Aru jun andhera te bohi ase aru mora-laga chayate bohikena ase; moikhan laga theng tu shanti laga rasta te beraboli dibo.”
Aru bachha tu dangor hoise aru aatma te takot hoise, aru tai jongol te takhise jetiya tak tai nijor ke Israel manu usorte ahi dikhai diyanai.
Aru eitu din khante eneka hoise, Caesar Augustus pora ekta niom ulaise, eitu prithibi laga sob manukhan naam likhibole lage.
Jetiya Quirinius pora Syria ke cholai thakise eitu homoi te poila naam likha te suru hoise.
Aru sob manu nijor laga naam likhibole nijor desh te jaise.
Aru Joseph bhi Galilee te jaise, Nazareth aru Judea laga sheher pora, David laga sheher te juntu Bethlehem koi, kelemane tai he David laga khandan pora ahise.
Tai Mary ke loikena naam likibole jaise, jun tai logote shadi koribole laga kotha milaikene thakise, aru tai bachha bukhi thakise.
Aru jetiya tai khan tate thakise, bachha jonom hobole homoi ahise.
Aru tai bachha chokora ke jonom dise, tai laga poila bachha, aru lamba kapur pora bandi loise, aru tai ke khair (manger) te gumai dise kelemane taikhan thakibole jaga thaka nai.
Aru eitu jaga te saguli rakha manukhan thakise. Aru rati te taikhan kheti te saguli khanke sai kene thakise.
Aru Probhu laga sorgoduth taikhan usorte ahise, aru Probhu laga mahima taikhan uporte dise, aru taikhan bisi bhoi lagise.
Aru sorgoduth pora koise, aru eitu nimite, dangor khusi kotha anise, aru eitu sob manu nimite hobo.
Aru aji laga din te, David laga desh te, ekta bachha jonom hoise, jun Probhu Khrista ase!
Aru achanak pora bhorta sorgoduth sorgo pora, Isor ke dhonyabad dikene koise,
“Untcha te thaka Isor ke mohima hobo dibe, duniya aru manu uporte shanti hobole dibi, jun uporte tai khusi ase.”
Aru jetiya sorgoduth khan sorgo te jai jaise, saguli rukhi thaka manukhan ekjon-ekjon ke koise, “Ahibi moikhan Bethlehem te jabo, aru ki hoise eitu sabo, juntu kotha Probhu koi moike janibo dise.”
Aru tai khan joldi korikene Mary, Joseph ke lok paise aru khair te ghumai thaka bachha ke lok paise.
Aru jetiya thaikhan bachha ke dikhise, taikhan eitu sob kotha tu jai kena manukhan ke koise.
Jetiya taikhan utu bachha laga kotha koise sob manu eitu kotha tu hunikena tai khan sob asurit hoise.
Hoilebi Mary toh ki dikhise eitu sob tu tai laga mon te hei rakhise.
Aru saguli rakha khan, ji kotha tai khan ke koise aru taikhan hunise eitu loigena Isor ke dhonyabad dikena jaise.
Aru jetiya ath din pura hoise, tai laga sunnot niyom kora din te, aru tetiya tai laga naam tu Jisu koikena mati dise, aru eitu sorgoduth pora ama laga peth te thaka homoi te matise.
Aru jetiya sapha kora laga din par hoise, Moses laga kanun hisab te, taike Jerusalem te Isor usorte dibole nimite anise
(Aru eitu Isor laga niyom te likhikene ase, “Jiman mota ama laga peth pora ulai ahise, tai Probhu usorte pobitro ase”),
Aru bolidan dibole nimite juntu Probhu laga niyom te koise, “Ek-jura kopu chiriya aru duita chutu kobutar.”
Aru sabi, Jerusalem te ekta manu thakisile, tai laga naam Simon asile, eitu manu sapha aru Isor ke aradhana dikena thaka manu asile. Israel manu nimite shanti bisari thakise; aru Pobitro Aatma tai logote thakise.
Aru Pobitro Aatma pora taike dikhai dise, ki tai mora tu nidikhibo, jetiya tak Probhu pora Tar laga Khrista ke napathabo.
Aru tai ekta Aatma hoikene mondir te ahise; aru jetiya Jisu laga ama baba pora tai ke anise; ki niyom ase eitu hisab te tai uporte koribole nimite.
Aru tai laga hath te uthaikene Isor ke dhonyabad dise,
“Etiya apuni laga sewak ke shanti pora jabole dibi Probhu, apuni laga kotha hisab te.
Moi laga suku pora apuni laga poritran dikhise,
Apuni sob tu taiyar kori dise apuni laga manukhan usorte:
Isor najana jatikhan dikhabole nimite ekta ujala ahise, aru Israel manukhan nimite mohima hobole nimite.”
Aru tai ki koise eitu huni kene tai laga ama aru baba asurit hoise.
Aru Simeon tai khan ke asirbad korise, aru Mary tai laga ama ke koise, “Sabi eitu bachha ke Israel laga manu khanke uthia dibo nimite rakhise; aru ek din asurit kaam tu kotha namana khan ke dikhai dibo.
Aru ekta talwar apuni laga jibon te maribo- kelemane bisi manu laga mon te bhabona kosi thaka tu ulai ahibo.”
Anna bhi ekta bhoiwadi thakise, Phanuel laga chokori aru Asher laga jati manu thakise. Tai umar bhi bisi hoi jaise, sat sal thak tailaga mota logote thakise,
Aru tai chaurasi sal tak ekta mota morijua maiki thakise. Tai ketiya bhi mondir tu charanai, rati aru din tai prathana aru upas te hai sewa kori thakise
Aru jetia tai khan laga usorte ahise, tai Isor ke dhonyabad dibole suru hoise, aru sob ke eitu bachha laga kotha koise keneka korikena Jerusalem laga manukhan mukti pabole ase.
Aru bachha tu dangor aru takot hoise, gyan pora bhorta, aru Isor laga morom tu tai laga uporte thakise.
Aru hodai sal te tai laga ama baba Jerusalem te dhonyabad dibole nimite jai.
Jetiya tai baroh sal hoijaise, taikhan hodai nisena aru dhonyabad dibole nimite jaise.
Aru jetiya eitu dhonyabad diya laga homoi tu khotom hoise, jetiya taikhan ghor jaithakise, Jisu tu Jerusalem te thaki jaise. Aru tai laga ama aru baba tu eitu najane.
Aru tai khan bhabise Jisu toh tai khan logote-hei eki logote jai ase, ek din laga safar tu koriloise. Aru eitu pichete tai ke ghor manu aru sathi khan majote bisari bole suru hoise.
Aru jetiya tai ke pa nai taikhan aru Jerusalem te ghurikene jaise aru taike bisaribole suru hoise.
Aru tin din pichete tai ke mondir te paise, sikai diya manu khan majote bohi kene ki koi ase eitu huni thakise aru sawal hudi thakise.
Aru jiman manu tai laga gyan aru kotha hunise, sob manukhan bisi asurit hoijaise.
Aru jetiya tai ke dekhise, taikhan sob asurit hoijaise, tai laga ama pora koise, “Chokora, moikhan ke kile eneka korise? Sabi, apuni laga baba aru moi bisi chinta pora apunike bisari thakise.”
Hoilebi Tar pora koise, “Kele moike bisari ase? Apunikhan najane naki moi laga baba ghor te moi thakibole lage koi kene?”
Hoilebi Tar ki koise eitu kotha taikhan bujibole paranai.
Eitu pichete taikhan logote Nazareth te ahi jaise, aru tai khan laga kotha mani kena thakise. Tai laga ama sob kotha tu mon bhitorte hei rakhise.
Aru Jisu tai laga gyan aru budhi te bisi bari kene jaise, Isor aru manu logote morom paise.
Jetiya pondro sal Tiberius Caesar raj korisele aru Pontius Pilate tu Judea laga Cholawta thakise, aru Herod bhi Galilee laga ekta Cholawta thakise, aru tai laga bhai bhi Ituraea aru Trachonitis laga ekta cholawta thakise, aru Lysanias toh Abilene laga ekta cholawta thakise,
Jetiya Annas aru Caiaphas, dangor purohit thakise, Isor laga kotha Zechariah laga chokora John logote ahise jetiya tai jongol te thakise.
Aru tai Jordan laga sob jaga te jaise, baptisma pora mon ghurabole aru paap pora maph pabole nimite.
Aru Isaiah bhawbadi pora likha kotha kawa nisina,
“Jongol pora ekta awaz mati ase,
‘Probhu nimite rasta sapha koribi, aru
Tar laga rasta tu sida koribi.
Sob pahar nichhe khan bhorta hoi jabo,
Aru sob pahar khan ke nichhe anibo,
Aru beya rasta khan sob sida hoi jabo,
Aru tan rasta khan norom hoi jabo,
Aru sob mongso Isor laga mohima dekhibo.’”
Aru tetiya John pora manukhan ke koise jun baptisma lobole ahise, “Saph laga khandan khan! Ahi bole thaka khong pora polabole kun pora hosiar korise?
Hoilebhi eitu kothar tu toyar ase, ghas laga jar te lagabole nimite. Eitu nimite, juntu ghas tu phul nadhure eitu kati kene jui te julai dibo.”
Tetiya manu khan taike hudibole suru hoise, “Tetiya hoile moikhan ki koribole laga?”
Aru tai khanke koise, “Jun logote duita kapur ase ekta kapur tu dusra ke dibi jun logote nai, aru jun logote khana ase eitu bhi eneka hei koribi.”
Aru poisa utha manukhan bhi baptisma lobole ahise, aru taikhan pora koise, “Sikhai diya manu, moikhan ki koribole lage?”
Tetiya taikhan ke koise, “Apunikhan ke kiman poisa uthabole nimite koise eitu pora aru bisi nauthabi.”
Aru tate kunba sipayi khan thakise taikhan pora hudise, “Aru moikhan ki koribole lage?” Tai taikhan ke koise. “Apuni khan joborjost pora kun logote bhi poisa nolobi, aru misa pora manuke naphasa bi, aru ki pai eitu logote hei khusi thakibi.”
Etiya manukhan rukhi thakise aru mon te asurit bhabana hoise John nimite, tai khrista hoi na nahoi,
John hei sob ke koise, “Moi tumikhan ke pani pora baptisma dise, kintu moi pora bhi dangor ekjun ahi ase, moi tai laga juta laga rusi khulibole bhi layak nohoi. Tai hai Pobitro Aatma aru jui pora sob ke baptisma dibo.
Tai laga porkha aru katha tai hath te ase. Ekdom sapha kori kene guti toh dhan ghor te joma koribo. Kintu chamra tu jui thaka jui te phelabo.”
Aru bisi kaam te mon dangor kori dise aru John Isor laga kotha manukhan ke hunai dise.
Jetiya John pora Herod raja ke hosa kotha koi dise, tai laga bhai laga maiki Herodias nimite, aru tai bisi beya kaam kora nimite,
Aru kora nimite: John ke jail te bon koridise.
Eitu homoi ahi jaise, jetiya sob manu baptisma loise, Jisu bhi baptisma korise, aru prathana kora homoi te sorgo tu khuli jaise.
Aru tai uporte kopu chiriya nisina Pobitro Aatma ahise, sorgo pora Isor kotha koise, “Tumi moi laga Putro ase, jun ke moi morom kore, moi tumar uporte bisi khusi ase.”
Etu homoi te Jisu tis-sal umor thakise jetiya Isor kaam suru korise. Tai Joseph laga bachha thakise,
Matthat laga bacha, aru Levi laga bacha, Melchi laga bacha, aru Jannai laga bacha, aru Joseph laga bacha
Mattathias laga bacha, Amos laga bacha, Nahum laga bacha, Esli laga bacha, aru Naggai laga bacha.
Maath laga bacha, Mattathias laga bacha, Semein laga bacha, Josech laga bacha aru Joda laga bacha
Joanan laga bacha, Rhesa laga bacha, Zerubbabel laga bacha, Salathiel laga bacha aru Neri laga bacha
Melchi laga bacha, Addi laga bacha, Cosam laga bacha, Elmadam laga bacha aru Er laga bacha,
Joshua laga bacha, Eliezer laga bacha, Jorim laga bacha, Matthat laga bacha aru Levi laga bacha,
Simeon laga bacha, Judah laga bacha, Joseph laga bacha, Jonam laga bacha aru Eliakim laga bacha,
Melea laga bacha, Menna laga bacha, Mattatha laga bacha, Nathan laga bacha aru David laga bacha
Jesse laga bacha, Obed laga bacha, Boaz laga bacha, Salmon laga bacha aru Nahshon laga bacha
Amminadab laga bacha, Admin laga bacha, Arni laga bacha, Hezron laga bacha, Perez laga bacha aru Judah laga bacha
Jacob laga bacha, Isaac laga bacha. Abraham laga bacha, Terah laga bacha aru Nahor laga bacha,
Cainan laga bacha, Arphaxad laga bacha, Shem laga bacha, Noah laga bacha aru Lamech laga bacha,
Methuselah laga bacha, Enoch laga bacha, Jared laga bacha, Mahalaleel laga bacha aru Cainan laga bacha,
Enos laga bacha, Seth laga bacha, Adam laga bacha aru Isor laga bacha.
Jetiya Jisu Pobitro Aatma pora bhorta hoise tai Jordan nodi pora ghuri jaise, Atama pora taike jongol te loi jaise.
Ta te taike chalis din satan pora porikha korise. Eitu din bhitor te tai eku khanai, din khotom hua pichete tai bhuk lagise.
Saitan hei tai ke koise, “Tumi jodi Isor laga Putro hoi, pathor ke hukum dibi, roti hobole.”
Jisu hei tai ke koise, “Eitu likha ase, manu ekta roti pora jinda nathakibo.”
Satan hei achanak Jisu ke duniya laga raijyo dekhai dise.
Aru Satan hei taike koise, “Moi tumike eitu sob adhikar aru mahima dibo, kelemane eitu sob moi loi loise aru moi jun ke echha kore, moi taike dibo pare.
Jodi Tumi moi ke salaam kore, eitu sob Tumar laga hoijabo.”
Kintu Jisu hai taike koise, “Isor kotha te likha ase, tumi Isor ke hei aradhana koribi, aru tai laga kaam hei koribi.”
Pichete Satan hei Jisu ke Jerusalem te loi jaise, aru mondoli uporte tai ke loi jaise aru koise, “Jodi tumi Isor laga Putro hoi, iyate pora nichhe giri jabi.
Kele eitu likha ase, tai sorgoduth ke hukum dibo, tumar ke bachabo karne.’
Aru, taikhan tumake hath pora uthai lobo, eitu pora tumar paw tu pathor te nagiribo.’”
Jisu hei taike koise, “Eitu likha ase, ‘Tumar Isor ke porikha nokoribi.’”
Jetiya Satan sob porikha khotom korise, eitu pichete Satan tu polai jaise, aru Tar ke girabole rokhi thakise.
Pichete, Jisu Galilee te wapas Pobitro Aatma hokti loikene ahise, aru sob jaga te tai laga khobor huni loise.
Tar synagogue te Isor laga kotha sikabole suru korise, manukhan hunikene bisi bhal paise.
Aru tai Nazareth te ahise, jun jaga te tai dangor hoise, aru Yehudi niyom te, tai sabbath din te synagogue te humaise, aru khara korikena awaj uthai kene porise.
Isaiah prophet laga kitab Jisu ke dise. Tar kitab tu khuli-kena ki likha ase eitu paise,
“Probhu laga Aatma moi uporte ase,
Tai moike mati loise gorib khan ke Isor kotha kobole,
Tai moike prosar koribole aru bandhi rakha khanke khulibole,
Aru andha manu khan dikhibole,
Dukh te dapai rakha manu ke bachabole,
Aru Probhu laga din te sob manu khusi pabole.”
Tar hei tai khanke koise, “Ahji Isor kotha tu pura hoise aru apuni khan huni loise.”
Sob manu Tar ke bhal koise aru asurit hoise Tar laga bhal kotha hunikene ki kotha tai mukh pora ulaise, aru tai khan koise, “Eitu Joseph laga chokora nohoi naki?”
Tar hai taikhan ke koise, “Hosa pora apuni khan moike eitu kotha kobo, ‘Doctor, nijor ke bhal koribi. Tumi Capernaum te ki korise ami huni loise, eneka nijor desh te hei koribi.’”
Kintu, “Moi hosa kotha kobo, bhaobadi ke nijor desh te kun bhi sanman nokore.
Moi hosa pora tumikhanke koi ase mota nathaka maiki bisi jon Israel te Elijah laga din te thakise, jetiya akash tu tin sal choi moina bon thakise, jetiya dangor dukh din eitu desh te ahise.
Kintu Elijah ke kun logote pothai dianai, khali Zarephath, Sidon te ekta mota nathaka maike logote.
Etu homoi te bisi leprosy Israel te thakise. Elisha bhawadi laga din te, kintu kunbi bhal huwa nai khali Syrian desh laga Naaman hai bhal hoise.
Aru sob synagogue te thaka manu khan khong uthise, jetiya taikhan eitu kotha hunise.
Tai khan khara hoise, aru Jisu ke tanikene tai khan laga tawn laga untcha pahar pora Jisu ke phelai dibole korise.
Kintu loi juwa homoi te, Jisu taikhan majot pora ulai jaise.
Eitu pichete Jisu Capernaum te namise, juntu Galilee laga ekta city asile aru tate sob manu khan ke Sabbath din te Isor kotha hikai se.
Tai khan bisi asurit hoise, Tar laga kotha hunikene, kelekoile Tai hokti pora Isor kotha tu koise.
Etiya synagogue te ekta manu satan aatma pora dhora, jor pora hala korise aru dangor awaj te koise,
“Ha!Tumar logote amikhan ki kaam ase, Nazareth laga Jisu? Moi khan ke borbad koribole ahise? Moi jane Tumi kun ase- Isor laga Pobitro Ekjon Ase!”
Jisu hei satan ke hukum dise, “Chup thakibi, aru tai pora bahar te ulai jabi!” Aru satan hei eitu manuke taikhan majote girai dise, satan ulai se, taike eku noksan koranai.
Manukhan sai kene asurit lagise, aru ekjon-ekjon logote kotha pati koise, “Eitu ki kotha ase, jintu pora satan laga aatma ke hukum aru hokti pora taikhan ke ulai dise?”
Eitu khobor tu sob jaga te manu khan huni loise.
Pichete, Jisu synagogue charikene Simon laga ghor te jaise. Eitu homoi te Simon laga sasu-ma bisi bimar thakise, tai khan tai nimite prathana mangise.
Tai usorte khara hoikene, Jisu hei bimar tu khedai se, aru tai bhal hoise, aru tai uthikena sewa koribole suru hoise.
Jetiya suraj tu namijaise, jiman manu alag-alag bimar thakise, Jisu usorte loikena ahise, aru Jisu ke tai khan uporte hath rakhi kene bhal koridise.
Satan bisi tai khan pora ulai kene, hala korise, aru koise, “Tumi Isor laga Putro ase!” Jisu hei hukum dikena satan khan ke kotha kobo diya nai, kele tai khan jani thakise tai Khrista ase.
Aru jetiya din hoise, Jisu ulai kene manu nathaka jaga te jaise, aru manukhan bisari kene tai laga pichete bisari jaise. Taikhan ke chari kene jabo nadibo nimite kosis korise.
Kintu Jisu taikhan ke koise, “Moi aru bhi susamachar prosar koribo lage, Isor laga raijyo nimite, bisi jaga te, eitu karne amike duniyate pothaise.”
Tar synagogue te prosar korikene Judea laga sob jaga te jaise.
Etiya eneka hoise, bisi manu Jisu ke Isor kotha hunai dibole koi thakise, eitu homoi te tai Gennesaret pukhri te rukhi thakise.
Aru Tar dekhise duita naw pukhuri kinar te ahise, kintu mas mara manu khan naw pora nami kene tai khan laga jal dhulai thakise.
Aru jetiya kotha koikena khotom korise, Tai Simon ke koise, “Eitu naw tu pani besi thaka phale loi jabi aru tumar laga jal tu ekbar phelabi.”
Simon koise, “Probhu, ami khan raat bhor jal marise aru eku bhi puwa nai, hoilebi apunar kotha te, moi jal phela bo.”
Aru jetiya tai khan jal phelai se, taikhan bisi mas paise, aru tai khan laga jal phati jaise.
Dusra nau te thaka sathi khan ke koise, ahibi amikhan ke modot koribi. Aru tai khan sob milikena duita naw te mas khan bhorta korise, eitu pora naw tu pani te dubibole hoise.
Simon Peter, jetiya eitu dekhise, Jisu laga paw nichete girikene koise, “Amar usor pora jai jabi, kele moi ekjun paapi manu ase, Probhu.”
Asorit kaam tu Peter aru tai laga sathi khan dikhise, keneka eman mas dhuribo parise,
aru eitu nisina James aru John, Zebedee laga bachha, Simon logote sathi thakise, aru Jisu hei Simon ke koise, “Bhoi nokoribi; etiya pora tumikhan manu dhora jal hobo.”
Jetiya tai khan laga naw mati kinar te anise, tai khan sob chari kene Tar pichete jaise.
Tai jetiya ekta citi te jaise, ekta manu leprosy pora bhorta hoi kene thaka dekhise. Aru jetiya Jisu ke dikhise, tai Jisu laga paw te giri kene mangise aru koise, “Probhu, jodi apuni echha kore, apuni moike sapha koribo pare.”
Jisu hei tai ke choi kene koise, “Moi echha ase, sapha hobi.” Eitu homoi te leprosy bimar taike charise.
Aru Jisu hei taike koise kun ke bhi nokobi, kintu “Purohit logote jai kene dikhabi. Aru ekta sapha huwa bolidan koribi, Moses laga niyom te koa nisina, eitu manu khan nimite ekta gawahi hobo.”
Kintu eitu asorit kaam laga khobor tu sob jaga te punchise, aru bisi manu tai laga kotha hunibole aru bimar pora changai pabole ahise.
Kintu Tar manu nathaka jaga te jai kene prathana kori thake.
Enika ekta din te tai hikai thakise, Pharisee khan aru kanun hikai dia cholawta khan bhi bohi thakise. Alag-alag bosti pora ahise, Galilee, Judea aru Jerusalem pora. Changai koribole Isor laga hokti Jisu logote thakise.
Tetiya manukhan hei ekjun paralize manuke chetai te bukhikene anise, Jisu jun jaga te bohi thakise eitu jaga te anibole kosis korise.
Jetiya tai khan manu bisi thaka karone tai ke anibo paranai, tai khan ghor uporte uthise, aru tiles khuli kene manu khan thaka jaga te, Jisu usorte namai dise.
Tai laga bisas dikhi kene, Jisu koise, “Manu, tumar paap maph hoise.”
Tetiya kanun jana likhi thaka manu aru Pharisee khan mon pora koise, “Tar kun ase eneka misa kobole? Kun hei paap maph koribole pare, khali Isor hei nohoile?”
Kintu Jisu tai khan ke koise, “Tumi khan mon eneka kele bhabi ase?
Kuntu kobole asan ase, ‘Tumar paap tu maph hoise’ na ‘Uthikena berabi?’
Kintu tumi khan jani jabo. Isor laga Putro logote hokti ase duniya te paap pora maph dibole” - aru Tar paralyse thaka manu ke koise- “Moi koi ase, uthibi, tumar laga chatai uthabi, aru ghor te jabi.”
Eitu homoi te manu majote tai khara hoi jaise, aru tai laga ghumai thaka chatai uthai se, aru Isor ke mahima di kene nijor ghor te jai jaise.
Sob manu khan asurit hoise, aru Isor ke Mahima dise, aru manu khan bhoi khaise, aru koise, “Ami khan ketiya bhi nadikha asurit kaam tu ahji dikhise.”
Eitu pichete, Jisu bahar te jai kene poisa utha manu, Levi koikene naam thaka laga ghor te bhoi thakise, Tar tai ke koise, “Moi laga pichete ahibi.”
Tai uthi kene aru sob charikena, Jisu laga pichete jaise.
Aru Levi ghor te jai kene, dangor ekta khana, Jisu nimite rakhise, aru tate bisi poisa utha manu khan eke logote table usorte bohi thakise.
Jisu hei tai khan ke jowab dise, “Jun manu bhal ase tai ke doctor nalage, kintu bimar manu ke hei lage.”
Moi dharmik manu ke mati bole aha nai, kintu paapi khan mon ghura bole nimite.”
Tetiya tai khan Tar ke koise, “John laga chela khan upwas aru prathana kore aru Pharisee khan laga chela bhi eneka hei kore. Kintu tumar chela khan, kha-loa kore.”
Kintu Jisu hei taikhan ke koise, “Sadi te aha manu ke bhukha rakhibo pare naki, jetiya tai khan logote sadi koribole mota tu thaki ase, ineka kure?”
Kintu eneka din ahi ase, jetiya sadi kora manu tai khan pora jai jabo, eitu din pora tai khan upwas koribo.”
Aru Jisu tai khan ke ekta kahani koise. “Kun bhi phata kapur logote notun kapur nisilai, jodi eitu kore, notun kapur bhi phati jabo, aru notun kapur tu purana kapur logote namili bo.
Kun bhi angur ros purana daba te nadhale. Eneka korile, notun ros pora daba tu bhangai dibo, aru eitu borbad hoi jabo.
Kintu notun ros tu nuton daba te dhali bo lage.
Jun manu purana ros kha pichete, notun ros tu nalage, kele tai koi, ‘Purana tu hei bhal ase.’”
Etiya Sabbath din te eneka hoise Jisu kheti majote jai thakise, aru chela khan dhan guti ulai kene hath pora sapha kori khai thakise.
Kintu Pharisee khan koise, “Tumi khan eneka kele kori ase, Sabbath din te eneka koribole niyom nai nohoi?”
Jisu tai khan ke koise, “Tumi khan pura nai naki David aru tai logote thaka manu khan bhug laga homoite ki korise?
Tai Isor ghor te humaise aru pobitro jaga te roti thaka tu loi kene tai khaise, aru tai logote thaka khan ke bhi dise, juntu niyom pora chubo aru khabo napare, khali purohit hei khabo pare.”
Tar taikhan ke koise, “Isor laga Putro Sabbath laga malik ase.”
Aru ekta Sabbath te eneka hoise, Tar synagogue te humai kene hikaise. Ekjon manu ta te thakise, aru tai laga dahina hath tu sukai jaise.
Kanun jana aru Pharisees khan mon te Jisu ke sai thakise, jodi Tar Sabbath din te kunba ke bhal kore na nai, eitu pora golti dhoribole tai khan bisari thakise.
Kintu Tar tai khan laga bhabana jani kena eitu manu ke koise jun laga hath tu sukai jaise, “Uthibi, ami khan majote khara hoi jabi.” Eitu manu tu uthi kene tai khan majote khara hoi jaise.
Pichete Jisu tai khan ke koise, “Moi tumi khan ke hudibo, Sabbath di te bhal kaam koribo lage na manu ke nuksan koribo lage, aatma ke bachha bo lage na, beya koribo lage?
Aru Jisu sob manu ke saikena eitu manuke koise, “Tumar hath tu shida koribi.” Tai korise, aru tai laga hath tu bhal hoise.
Kintu cholawta khan khong pora bhorta hoise aru Jisu ke keneka phasabo eitu kotha patise.
Aru eneka hoise aha din te Tar ulai kene pahar uporte prathana koribole jaise, aru Tar pura rati Isor logote prathana kori thakise.
Aru jetiya din hoise tai chelakhan ke mati se, aru baroh jon ke basi loi se, aru taikhan ke apostles naam dise.
Simon (jun ke Peter naam dise) aru tai laga bhai Andrew; James aru John; Philip aru Bartholomew;
Matthew aru Thomas; aru James Alphaeus laga chokora; aru Simon jun ke Zealot bhi matise;
Aru Judas James laga chokora; aru Judas Iscariot, jun hai dhoka dise.
Jetiya Tar pahar pora tai khan logote nami kene ahise, bisi manu joma hui thakise. Aru bisi manu Judea, Jerusalem, aru samundar kinar Tyre aru Sidon pora ahise.
Aru manu khan Jisu ke chobole kosis korise kele mane Tar pora changai laga hokti ulai thakise.
Tar suku uthai kene chelakhan ke saise, aru koise, “Asirbad pabo gorib manu khan, kelemane tumi khan nimite Isor laga raijyo tu ase.
Asirbad pabo jun bhuk lagi ase, kele tumi bhorta hobo. Asirbad pabo kun etiya kandi ase, tumi khan hasibo.
Asirbad pado jetiya manu khan tumi ke ghin koribo, tumi ke chari dibo aru bodnam korikene naam tu beya koridibo, manu laga bachha nimite.
Khusi anonda pora nachibi, sabi, tumar enam tu sorgo te dangor ase. Kele mane taikhan laga baba khan bhi Isor manu ke hei eneka dukh dise.
Kintu oh dhun thaka manu khan, duniya te aram pai loise.
Oh kun manu bhorta thakise, tumi bhuk lagibo. Oh tumi etiya hasi ase, kele tumi dukh koribo aru kandibo.
Oh jetiya manu khan tumike bhal ase kobo, taikhan misa bhaobadi khan ke bi eneka korise.
Kintu moi etiya tumi khan ke koi ase, tumar dusman ke morom koribo aru bhal kaam tu dekhai dibi jun tumike beya pai.
Jun manu tumi khanke shrap diye aru apunike bhal na pai tai nimite prathana koribi.
Jun manu tumike ekta thapor mare tai ke aru alak phale bhi mari bole dibi jun manu tumar kapra ekta loi jai, aru ekta bhi tai ke lobole dibo.
Jun manu tumi ke mange, di thaki bi, aru jun manu tumar saman loi jai, wapas namangibi.
Manu ki korile tumi khusi pai, tumi bhi eneka tai khanke koribi.
Kun manu tumike morom kore aru tumi bhi eitu manu ke hei morom korile, ki lab ase? Paapi manu bhi eitu khan ke hei morom kore jun manu tai khan ke morom diye.
Jun manu tumi karne bhal kaam kore, aru tumi bhi eitu manu nimite hei bhal kaam kore, ki laab ase? Kele mane paapi manu bhi eneka hei kore.
Jun manu pora pabole akha ase, tai ke hei dile, ki laab ase? Paapi manu pora bhi paapi manu ke dhar diye, ki tu diye wapas pabole.
Kintu dusman ke morom koribi aru bhal kaam tu dikhai dibi, aru bodli te kiba pabo nimite akha nokoribe, eneka korile, tumar enam tu dangor thakibo, aru tumi jinda Isor laga bachha hobo, kele koile toi paapi aru dharmik sob ke prem kore.
Tumi doya koribi jeneka Baba Isor bhi doya kuri ase.
Bichar nokoribi, tumike bhi bichar nokoribi. Bodnam nakoribi, aru tumike bhi bodnam nakoribo, maph dibi, tumi bhi maph pabo.
Di thaki bhi, tumi bhi pai thakibo: jun pora bhal kori bhorai kene, bisi hoikene giri thakibo- tumar laga theng uporte giribo. Ki hisab pora tumikhan dibo eitu hisab pora tumi khan bhi pabo.”
Aru Tar taikhan ke ekta kahani koise. “Ekta andha manu pora aru ekta andha manuke rasta dikhabo pare naki? Tai khan jai kene nala te nagiribo naki?
Ekta chela tu guru pora dangor nohoi, kintu jun manu bhal korikene siki loi tai guru nisina hoi jai.
Tumi bhai laga suku letera ke kele sai thake, kintu tumi nijor suku laga dangor letera tu nasai?
Tumar bhai ke eitu keneka kobo, kokai, tumar suku te ki letera ase eitu ami sapha kori dibo; tumar suku te dangor letera thaka tu tumi dekha nai? Tumi dusto manu! Poila tumar suku te letera thaka tu ulai lobi, tetiya hei tumi sapha pora tumar bhai laga suku te letera thaka tu ulabole paribo.
Kelemane bhal ghas te beya guti tu naulai aru eitu nisina beya ghas te bhi bhal guti tu naulai.
Sob ghas tu tai laga guti pora hei jani jai. Manu khan kata ghas pora dimoru phol noulai, aru jongol pora angur guti napai.
Tumi khan moi ke ‘Probhu, Probhu,’ kele mate aru moi ki koi eitu nokore?
Aru jun manu moi logote ahhe aru moi laga kotha tu hunikene kore, moi tumikhan ke dekhai dibo tai keneka ase.
Tai ghor bonai thaka ekjon manu nisina ase aru bhal kori kene pathor uporte ghor bonai aru ban-pani ahise, aru ghor tu pani pora bhorta hoi jaise, kintu hilabo paranai, kele eitu ghor tu bhal kori kene bonaise.
Kintu kun manu huni kene kaam tu nokore, eitu manu tu eneka ase, jun hei ghor bonaise hoile bhi bhal kori kene mati tu nakhundi kena bonaise. Aru jetiya eitu ghor te dangor hawa pani lagise, achanak pora eitu ghor tu pura barbad hoi jaise.”
Jetiya Jisu sob kotha tu koi dise aru manu khanke hunai dise, Tar Capernaum te ahise.
Aru ekta Roman sipahi laga sewak, jun ke tai bisi morom kore, tai bimar pora mori bole thakise.
Aru jetiya Roman laga sipahi Jisu laga kotha hunise, tai Yehudi laga cholawta manu khan Jisu usorte pothai se, Jisu ke ahi kene tai laga sewak ke changai koribole.
Aru jetiya taikhan Jisu usorte ahise, Tar ke anurodh korise, “Tai ekta bhal manu ase aru apuni eneka kori dile bhal ase,
kelemane tai moi khan laga desh tu morom kore, aru tai moi khan nimite synagogue bhi bonai dise.”
Jisu tetiya tai khan logote jaise. Kintu Tar jetiya ghor te ponchibole usor hoise, eitu commander pora manuke pothaise, aru Tar ke koise, “Probhu, apuni dukh nauthabi, kelemane moi laga ghor bhitorte apuni ahibole moi layak nohoi.
Eitu nimite moi nijor bhi apuni laga usorte ahibole layak nahoi, kintu apuni ekta kotha koi dibi aru moi laga sewak bhal hoi jabo.
Moi nijor bhi ekta hukum chola manu ase, moi nichete sipahi khan ase. Moi ekjon ke kobo ‘Jabi’ aru tai jai; aru dusra ke kobo, ‘Ahibi’ aru tai ahhe; aru moi laga sewak ke, ‘Eitu koribi,’ aru tai kore.”
Aru jetiya Jisu eitu kotha hunise, Tar taike bisi asurit hoise aru jun manu khan tai laga piche kori thakise, taikhan ke sai kene koise, “Moi tumi khan ke koi ase, Israel te moi eneka bisas thaka manu dikha nai.”
Aru jun khan ke ghor te pothai disele, taikhan sewak tu bhal hoi kene thaka dikhise.
Aru dusra din te eneka hoise jetiya Jisu Nain laga taun te jaise, aru Tar laga chela aru manu khan tai logote jai thakise.
Aru jetiya tai taun laga dorja te ponchise, ekta mora manu ke uthai loi jai thakise ama laga ekta hai bachha thakise (tai mota nathaka maiki thakise), aru bosti laga manu khan eke logote thakise.
Jetiya Probhu tai ke dekhise, Tar eitu maiki ke bisi morom lagise aru tai ke koise, “Nakandibi.”
Jetiya Tar uthi kena mora boxsa tu dhorise, aru jun manu khan eitu bukhi thakise tai khan bhi shida khara hoi jaise. Tetiya Jisu hei koise, “Jowan manu, Moi tumake koise uthi bhi.”
Aru tetiya mora manu tu bohi kene kotha kobole suru hoise, aru Jisu hai eitu chokora ke tai laga ama ke di dise.
Aru tetiya sob manu bhoi lagi jaise, aru Isor ke dhonyabad dibole suru hoise, aru koise, “Ekjon dangor bhaobadi moi khan majote ahise” aru “Isor hei manu uporte morom korise.”
Aru eitu khobor Jisu laga sob jaga te bhorta hoise, Judea aru usorte thaka bosti, taun te bhi khobor tu jaise.
Aru John laga chela khan eitu sob khobor tu jai kene John ke koise. Tetiya John pora tai laga diuta chelakhan ke matise,
aru tai khan ke Probhu ke hudibole pothaise, “Ahibole thaka tu apuni ase naki, na dusra ekjon ke rukhibo?”
Aru jetiya taikhan Jisu usorte ahise, manu khan koise, “John jun Baptist ase, tar pora moi khan ke eitu kobole nimite pothaise, “‘Ahibole thaka tu apuni ase na moi khan dusra ekjon ke rukhibo?’”
Eitu homoi te Tar bisi manu ke bimar pora changai korise, biya aatma dhora manu aru suku nedekha manu khan ke bhi bhal korise.
Tetiya Jisu hei taikhan ke koise, “Tumikhan yate pora ja pichete, John ke jai kene tumikhan ki dekhise aru hunise eitu kobi. Andha manu khan dekhi pai ase, berabole napara manu khan beraibole pari ase, gaw te bemar thaka khan sapha hoi ase aru huni bole napara khan huni ase mora manu jinda hoi ase, aru gorib manu khan Isor laga kotha tu huni bole paise.
Aru jetiya John laga manu khan jai jaise, Jisu manu khan ke John laga kotha kobole suru hoise, “Tumi khan balu laga jaga te ki sabole jaise? Ekta jongol ghas, hawa pora hilai diya tu?
Kintu apuni khan bahar te ki sabole jaise? Ekta manu norom kapur lagai kena thaka tu? Sabi, jun manu dam kapur lagai ase, aru aram pora thaki ase tai khan sob raja laga ghor te ase.
Kintu apuni khan bahar te ki sabole nimite jaise? Ekta bhaobadi? Hoi, moi apuni khanke koise, Tar tu bhaobadi pora bhi dangor ase.
Eitu Tar ase jun nimite eitu likha ase, ‘Sabi, moi ekta Isor manu ke pothai ase, tumar khan usorte te, jun hai rasta tu sapha koribo.’
Moi tumi khan ke koi ase, jun manu ama pora jonom loise, kun bhi John nisina dangor nohoi, kintu jun Isor laga raijyo te sob se chutu ase tai pora bhi dangor ase.”
Aru jiman manu eitu kotha hunise, poisa utha manu khan bhi, John logote baptisma luah khan sob Isor pora dharmik ase koi dise.
Kintu Pharisee aru bisi kanun jana Yehudi khan Isor laga echha tu na mani kene baptisma lua nai.
“Tenehoile, Moi, etiya laga manu khan ke ki logote tulona koribo, tai khan ki nisina ase?
Tai khan bazar te thaka bachha khan nisina ase, bohi kene ekjon-ekjon ke mati kena koi, ‘Ami tumi khan usorte basuri bojaise, tumikhan nach kora nai; moi khan mon dukh laga gana korise, hoilebi tumikhan kandanai.’
John jun Baptist ase, tai ahikena roti aru, angur ros bhi khua nai, aru tumikhan koi, ‘Tai logote bhut ase.’
Kintu manu laga bachha ahikena khua lua korise, aru tumikhan koi, ‘Sabi, tai ekjon khakuah aru nisa-pani kora, poisa utha khan aru paapi manu laga sathi!’
Gyan pora sob bhal aru beya tu jani loi.”
Ekjon Pharisee pora Jisu ke tai logote khabole matise. Jetiya Pharisee laga ghor te ponchi se, Tar khabole bohise.
Etiya sabi, eitu citi te ekta paapi maiki thakise. Jetiya tai dekhise, Jisu Pharisee laga ghor te khabole bohi thakise, bhal gun aru bisi dam laga tel anise,
aru khara hoi kene paw usorte, kandi kene suku pani pora Tar laga bhori tu bhijai se aru chuli pora musi kene tai laga bhori tu chumai dise, aru bhal gun tu lagai musi se.
Aru jetiya Pharisee jun hei Jisu ke mati se tai dekhi kene tai nije ke koise, “Etu manu jodi bhaobadi ase, Tar janibo thakise eitu jun tai ke choi ase, etu keneka maiki ase, tai ekjon paapi maiki ase.”
Aru Jisu hei tai ke koise, “Simon, moi tuma ke kiba kobole echha ase.” Aru tai koise, “Koi dibi, Probhu!”
“Duita manu poise dhar loise le. Ekjon tu pansho, aru dusra tu pachas denarii loi kena thakise.
Aru jetiya tai khan logote poisa dibo nimite thaka nai, malik hei duijon ke maph koridise. Eitu nimite kun manu pora tai ke bisi morom koribo?
Simon koise, “Moi hisab te jun ke tai bisi dhar tu maph korise.” Tetiya Tar taike koise, “Tumi thik bhabana korise.”
Aru tetiya Jisu eitu maiki phane sai kena Simon ke koise, “Tumi eitu maiki ke dikhise. Moi tumi laga ghor te ahise. Tumi moi ke paw dhula bole pani bhi deyanai, kintu tai laga suku pani pora moi laga paw tu bhijai dise, aru tai laga chuli pora musi dise.
Tumi moi ke ekta chuma bhi diyanai, kintu moi jetiya pora yati ahise tai moi laga paw to chuma dibole charanai.
Tumi moi laga matha te tel dhala nai, kintu tai moi laga paw tu bhal gun thaka tel pora musi se.
Eitu nimite moi tumike koi ase, tai laga paap, bisi thakise, eitu sob maph kori dise- kele mane tai bisi morom korise, kintu jun manu olop hei maph kore, tai olop hei morom kore.”
Tetiya Tar tai ke koise, “Tumi laga paap sob tu maph hoise.”
Jun manu khan ta te bohi thakise tai khan ekjon-ekjon logote kobole suru hoise, “Eitu kun ase, paap bhi maph kori bole pare?”
Etiya eneka hoise, Jisu alag-alag bosti aru citi te Isor laga raijyo laga kotha koi kene jai thakise, Tar logote baroh jon chelakhan bhi thakise,
aru kunba maikikhan jun beya aatma aru bemar pora bhal hoise. Mary tai laga naam tu Magdalene, jun pora sat-ta satan ulai jaise;
aru Joanna, Chuza laga maiki, Herod laga manager, Susanna; aru dusra manu khan bhi, Isor laga kaam nimite tai khan logote ki ase eitu di dise.
Aru jetiya bisi manu, taun bosti pora ahise, Tar kahani koikene tai khan ke koise:
“Ekta kheti kora manu guti phelabole jaise. Aru jetia tai guti phelaise kunba rasta te girise, aru paw pora chipai dise, aru akash te chiriya thaka khan pora khai dise.
Aru kunba guti pathor uporte girise, aru jetiya dangor hoise, eitu sukhi jaise, kelemane pathor uporte patla mati thakise.
Aru kunba guti kata majote girise, aru dangor bhi hoise, hoile bhi kata pora tai ke dabai dise.
Kintu kunba guti, bhal mati te girise, aru jetiya eitu dangor hoise, bisi guti ulaise. “Etu kahani kuwa pichete, Tar awaz uthai kene koise, “Kun manu logote hunibole khan ase, tai hunilobi.”
Tetiya chela khan hei Tar ke hudise, “Eitu kahani laga ki motlob ase?”
Tar koise, “Tumi khanke Isor hei sorgo laga raijyo jani bole dise, kintu dusra manuke moi kahani pora koi, utu karone tai khan sai thaki lebi nadikha aru huni lebhi buji bole napare.’
Etiya kahani laga motlob eneka ase: guti mane Isor laga kotha ase.
Rasta te gira guti ase kun kotha hunise, kintu satan hei ahi kene mon pora guti ke chini loi jai, eitu pora tai khan bisas nokoribo aru roikha napabo.
Aru pathor uporte guti gira tu Isor kotha khusi pora hune. Kintu tai laga rusi tu bhitorte jabo napare, tai khan olop homoi nimite bisas kore, aru porikha aha homoi te giri jaise.
Aru kata bhitorte gira guti ase jun khan kotha tu hune, kintu duniya pora tani loi, dhun sampoti, rong tamash aru lalaj pora bandhi jai aru uthi bole napare.
Kintu bhal mati te gira guti khan tu, jun khan mon di kene Isor kotha tu hunise aru mon te rakhi se, bhal pora guti dhore, hosa aru shanti pora.
Kun manu diya jolai kene bisna nichete narakhe. Kintu eitu ke uporte rakhe, aru eitu pora sob manu dekhibole pai.
Kun bostu lukai kene rakhi bo naparibo, diya pora sob bostu dekhijabo.
Eitu karone tu ki hune, jun manu ase, tai aru bisi pabo, aru kun manu komti ase, tai logote ki ase eitu bhi loi jabo.”
Pichete Jisu laga ama aru bhai khan Tar usorte ahise, kintu taikhan Jisu thaka usorte jabo para nai kelemane manu bhorta thakise.
Jisu ke manukhan khobor dise, “Tumar ama aru bhai khan bahar te rukhi ase, Tumike sabole rokhi ase.”
Kintu Jisu Khrista tai khan ke koise, “Moi laga ama aru bhai eitu khan ase jun manu Isor kotha hune aru kore.”
Eitu ek din eneka hoise, Tar chelakhan logote ekta nawka te uthise, aru tai khan ke koise, “Ahibi amikhan nodi laga dusra phale jabo.” Aru tai khan bohi kene jaise.
Nawka te jai thaka homoi te Tar ghumai jaise. Eitu homoi te dangor hawa pani ahise. Tai khan laga nawka te pani gusibole suru hoise aru tai khan moribo bhabi thakise.
Tai khan Jisu ke uthaise aru, koise, “Probhu! Probhu! Moi khan sob moribole ase!” Kintu Tar uthi kene hawa pani ke hukum korise, aru pura pani tu shanti hoijaise.
Jisu hei tai khan ke koise, “Tumi khan laga bisas tu kot te ase? Aru tai khan bhoi pora asurit hoi kene ekjon-ekjon ke koise, “Eitu kun ase, Tar hawa aru pani ke hukum dise, aru tai khan manise?”
Pichete tai khan nodi par kori kene Gerasenes, Galilee usorte jaise.
Aru jetiya Jisu ke dekhise, tai hala korise, Tar agote girise aru tai jor pora hala kori kene koise, “Moi aru tumi logote ki kaam ase, Jisu, jinda Isor laga Putro? Moi anurodh kori ase, moi ke dukh nedibi.”
Jisu hei beya aatma tu eitu manu pora ula bole korone hukum dise. Bisi homoi te morai dibo nisina kore, loha laga rusi pora bandhi kene thakile bhi aru manu khan pora bandhi rakhi lebhi, sob rusi khan bhangai kene satan para jongol te loi jai.
Jisu hei tai ke hudise, “Tumar naam ki ase?” Aru tai koise, “Legion,” kelemane bisi beya aatma tai bhitorte thakise.
Aatma khan Tar ke anurodh korise, ami khan ke khotom hobole hukum nidibi.
Tetiya bisi gahori pahar kinar te dana khai thakise, beya aatma khan gahori bhitorte jabole nimite anurodh korise. Jisu hei gahori bhitorte jabole koi dise.
Pichete aatma khan manu pora ulai kene gahori bhitorte humai jaise, aru gahori khan sob pahar nichete giri kene mori jaise.
Gahori pala manu khan eitu dekhi kene citi te polai kene khobor dise.
Aru manu khan ki hoise eitu sabole ahise, manu khan Jisu usorte ahikene aru manu ke dekhise jun laga gaw pora beya aatma tu ulai jaise aru tai Jisu laga paw nichite bohi thakise, sapha kapur bhi lagaise aru dimak bhi bhal hoise aru eitu sai kene manu khan bhoi lagise.
Aru jun manukhan eitu sob dekhise eitu khobor dise, aru keneka satan dhora manu tu bhal hoise.
Aru Gerasenes laga sob manukhan bhoi lagi kene Jisu ke koise, morom pora jai jabi. Eitu pichete, naw te bohi kene jai jaise.
Jun manu pora beya aatma khan ulai kene jaise, tai Jisu logote jabole anurodh korise, kintu Jisu hei tai ke wapas pothai kene koise,
“Tumi nijor ghor te jabi aru Isor hei ki kori dise eitu jai kena koi dibi.” Tai pichete tai ghor te jaise, sob jaga te khobor di dise Jisu hei tai jibon te ki kori dise.
Jetiya Jisu ahise, sob manu khan tai ke salaam korise, kele mane tai khan Tar ke rukhi thakise.
Aru tate ekjon manu thakise tai laga naam Jairus, tai synagogue laga cholawta thakise, Jisu laga paw te giri jaise, aru Jisu ke tai laga ghor te ahibole anurodh korise.
Tai laga ekta baroh sal chokori, moribole ase aru jetiya tai rasta te jai thakise, bisi manu khan tai logote joma hoi jaise.
Ekta maiki baroh sal pora khun jai thakise, tai dawai diya manu logote sob taka poisa khorcha korise, kun bhi tai ke bhal kori bole pora nai.
Tai piche te jai kene manu majot pora Jisu laga kapra chuise, aru eitu homoi te tai laga khun jai thaka tu bon hoise.
Tetiya Jisu hai koise, “Kun pora moi ke chuise?” Jetiya sob manu chup thakise, Peter koise, “Probhu, bisi manu khan ahi kene apuni ke chui ase.”
Kintu Jisu hei koise, “Kunba manu moike chuise, Moi jani ase moi pora hokti ulai jaise.”
Jetiya maiki tu luka bole napara hoise, tai bhoi pora kapi kene Jisu usorte girise. Sob manu usorte te tai koi dise ki nimite tai Jisu ke choise, aru keneka tai ekbar pora bhal hoise.
Jisu hai taike koise, “Swali tumar bisas pora tumi bhal hoise. Shanti pora jabi.”
Tar kotha koi thaka homoi te, kunba synagogue laga cholawta ghor pora ahise, aru koise, “Tumi laga swali tu mori jaise. Sikai diya manu ke aru dukh nidibi.”
Kintu jetiya Jisu hunise, Tar eneka tai ke koise, “Bhoi nakoribi; khali bisas koribi, aru tai changai hoi jabo.”
Aru jetiya tai ghor te ahise, Tar kunke bhi bhitorte ahhibole diyanai, khali Peter, John aru James ke, aru eitu bachha laga ama aru baba ke.
Aru sob manu mon te dukh kori kene tai nimite kandi thakise, “Nakandi bhi, tai mora nai, kintu ghumai ase.”
Kintu Tar uporte tai khan hasi dise, swali tu morise bhabi kene.
Tetiya tai laga aatma tu wapas ahise aru tai uthi kene kiba khabole mangise.
Tai laga ama baba asurit lagise, kintu Tar ki hoise iyate ke hoise eitu kun ke be nakobi.
Aru jetiya Tar barohta chelakhan ke matise. Tar pora tai khan ke hokti aru adhikar dise satan ke kheda bole aru bimar ke bhal koribole,
aru Tar taikhan ke pothaise, bimar manu ke changai koribole aru Isor raijyo laga kotha kobole nimite.
Aru Jisu hei tai khan ke koise, “Eku loi najabi- tumi laga bag, lathi, poisa aru roti, duita kapra bhi loi najabi.
Juntu ghor te ghusibo, tate hei thakibi, jetiya tak eitu jaga tu nachare.
Jun jaga te tumi khan ke namate, eitu tawn pora ula homoi te, tumi laga paw pora dhuli tu hatai dibi, eitu tai khan nimite ekta sakhi hobo nimite.”
Aru tai khan alag hoi kene bosti phane jai jaise, Isor laga kotha koi kene aru sob jaga te changai kori kene jaise.
Etiya Herod ekta raja, ki hoi ase eitu sob tu hunise, aru tai bhabana korise, kelemane kunba pora koise John tu mora pora jinda hoise,
aru kunba tu koise Elijah hei ahise, aru kunba pora tu koise, poila laga bhaobadi ekta jinda hoise.
Kintu Herod koise, “Moi John laga matha alag koridise, kintu eitu kun ase jun laga moi eman kotha huni ase?” Eitu karone Jisu ke sabole tai kosis kori thakise.
Aru jetiya apostle khan wapas ahise, tai khan ki korise eitu sob koi dise. Tetiya Tar pora tai khan ke loi jaise, aru ekdum chup-chap pora Bethsaida taun te tai khan jai jaise.
Kintu jetiya manukhan eitu hunise, tai khan tai pichete jaise. Tar sob ke matise aru Isor laga raijyo kotha tu tai khan logote koise, aru jun manu changai lage, tai khan ke changai korise.
Etiya sam hobole homoi hoise, baroh ta chela khan Tar usorte ahikene koise, “Manu khanke pothai dibi, tai khan usor bosti te jai kene ghuma bole aru khabole bisaribo, kele mane moi khan eku nathaka jaga te ase.”
Kintu Jisu tai khan ke koise, “Tumi khan manu khanke kiba khabole dibi.” Kintu tai khan koise, “Moi khan logote pasta roti aru duita mas hai ase- jodi moi khan jai kene sob manu nimite khana kina nai koile.”
(Tate panch hazar manu thakise.) Tetiya Tar pora chela khan ke koise, “Tai khan ke ekta bhag te pachas manu kuri kene bohibo dibi.”
Aru tai khan eneka korise aru sob ke bohibole dise.
Pasta ruti aru duita mas tu hath te loi kena, Tar sorgo phale saise, Tar asirbad dise aru duita bhag kori kene chela khan ke dibole dise.
Tai khan sob khai kene bhorta hoise, aru juntu bachi jaise eitu tai khan uthaise- barohta tukri te bhangi kene diya roti tukra thakise.
Aru eneka hoise Jisu jetiya tai ekla pora prathana kori thakise chelakhan bhi tai logote thakise, aru Tar tai khan ke hudise, “Manu khan moike kun ase koi kene koi?”
Tai khan koise, “John Baptist kora jon. Aru kunba koi Elijah, aru dusra khan pora koi purana homoi pora jinda huwa bhaobadi.”
Tetiya Tar taikhan ke koise, “Kintu tumikhan moi kun ase koi kene bhabe?” Tetiya Peter hei koise, “Isor laga Khrista.”
Kintu Tar pora tai khan ke eitu kotha kun ke be nokobole koise.
Tar koise, “Manu laga Putro bisi dukh pabo aru cholawta manu pora chari dibo, dangor purohit aru kanun jana manu khan pora bhi golti dhoribo aru Tar ke morai dibo, kintu Tar tin din te jinda hobo.”
Aru Tar sob ke koise, “Kunba manu moi pichete ahi bole echha thakile, tai nijor ke pahoribo lage aru hodai crus uthai kene moi pichete ahibo lage.
Jun manu tai laga jibon tu bachabole kaam koribo tai harai dibo; kintu jun manu moi nimite jibon dibo tai roikha pabo.
Kun manu moi laga kotha aru moi nimite sorom kore, moi bhi tai nimite sorom pabo. Jetiya Tar Isor usor pora pobitro sorgoduth khan ke loi ahibo.
Kintu moi hosa kotha koi ase, kunba manu khan yate rukhi ase, tai khan Isor laga raijyo nedekha thaka nomoribo.”
Eitu kotha khan kuwa ath din pichete, Tar pahar uporte prathana koribole jaise, Peter, John aru James logote.
Jetiya Tar prathana kori thakise, Tar laga chehera bodli hoise, aru tai laga kapra tu asurit laga boga hoise.
Aru sabi, duijon manu Tar logote kotha koi thakise, Moses aru Elijah thakise,
Mohima pora taikhan ahise, tai jabo laga kotha tu patise, jitu Jerusalem pora pura hoi jabo.
Jetiya Peter aru sathi khan ghumai thakise, aru jetiya ghumai kene uthise, tai khai Tar laga mohima dekhise, aru duijon manu Tar logote khara hoi thakise.
Tai pichete eneka hoise, jetiya duijon manu Jisu usor pora jai jaise, Peter Tar ke koise, “Probhu, ami khan yati tinta pillar bonabo, ekta apuni nimite, aru ekta Moses karne, aru ekta Elijah karne.” (Tai ki koi thakise tai najane).
Kintu jetiya tai eitu koi thakise badal ahhikene tai khan ke lukai dise, aru tai khan bhoi lagi se.
Aru akash pora ekta awaz ahise, koise, “Eitu amar Putro ase, jun ke bachi loise; Tar laga kotha huni bi.”
Jetiya eitu kotha tu khotom hoise, Jisu ke ekla dekise. Tai khan chup thakise aru ki dekhise kun ke bhi kuwa nai.
Aru ekta din te eneka hoise, jetiya tai khan pahar upor pora nichete ahise, bisi manu ke lok paise.
Aru sabi, ekjon manu mojo pora hala kori, koise, “Sikha manu, moi anurodh korise, ami laga bachha ke sabi, tai moi laga ekta bachha hai ase.
Sabi, ekta beya aatma achanak ppra dhurikene tai laga mukh pora letera thuk ulaise. Tai ke jokom kori kene beya aatma tu ulai jaise.
Moi apuni laga chela khan ke beya aatma kheda bole koise le, kintu tai khan kheda bole paranai.”
Tetiya Jisu hei taikhan ke koise, “Bisas nathaka aru beya rasta te jai thaka manu khan, moi tumi khan logote kiman din thakibo? Tumar bachha ke yate anibi.”
Jetiya chokora tu ahi thakise, satan hei taike mati te girai kene hilai dise. Kintu Jisu hei beya aatma ke khedai dise, aru chokora ke bhal kori dise, aru baba logote di dise.
Tai khan Isor laga asurit kaam tu dekhise. Kintu jetiya manu khan ki hoise eitu dekhise tai khan asurit lagise, Jisu tai laga chela khan ke koise,
“Eitu kotha tu tumi khan mon bhitorte jabole dibi: kelekoile Manu laga Putro dukh pabole jaise manu laga hath pora.”
Kintu tai khan eitu kotha tu buji bole para nai. Eitu kotha tu lukai kene thakise, eitu karone buji bole para nai, aru taikhan Jisu ke eitu kotha hudi bole bhoi lagise.
Pichete chela khan majote kotha ulaise, ki kun hai sob pora dangor hobo.
Kintu Jisu tai khan ki monte bhabana korise eitu jani loise, aru ekta chutu bachha ke, Tar usorte uthai loise,
aru tai khan ke koise, “Jun manu eitu bachha ke moi laga naam pora mate, tai moike mate; aru jun manu moike mate, jun moi ke pothaise tai ke mate. Kun manu chutu koribo, tai hei dangor hobo.”
John hei koise, “Probhu, ami khan dekhise kunba manu apunar naam pora beya aatma khedaise aru ami khan tai ke rokhai dise, kelekoile tai moi khan laga pichete nahoi.”
Kintu Jisu hai taikhan ke koise, “Tai khan ke nurukhabi, jun manu tumikhan birodh te nai, tai tumi khan logote ase.”
Etiya Tar ke uthai loi jabo nimite din tu usorte hoise, Tar Jerusalem te jabole bisi mon hoise.
Kintu tate thaka manu khan Tar ke swagat kora nai, kelemane tai Jerusalem te jabole hei mon thakise.
Aru jetiya chela khan James aru John dekhise, tai khan koise, “Probhu, ami khan sorgo pora jui ahi kene tai khan ke khotom kori bole kobo naki?”
Kintu Tar ghuri kene tai khan ke kotha koise,
aru tate pora alak bosti te jaise.
Tai khan rasta te jai thaka homoi te, kunba manu Jisu ke hudise, “Apuni kun jaga te jabo moi bhi apuni logote jabo.”
Jisu tai ke kole, “Siyal khan laga bhi gath ase aru akas te chiria khan laga bhi ghor ase hoile bhi Manu laga Putro laga matha rakhibole ekubhi jaga nai.”
Tetiya Jisu aru ekjon ke koise, “Moi laga pichete ahibi.” Kintu tai koise, “Probhu, poila moi jai kene baba ke kobor di kene ahibo.”
Kintu Tar koise, “Mora khan, mora khanke kobor dibole dibi. Kintu tumi, jai kene Isor laga raijyo prochar koribi.”
Aru ekjon koise, “Moi bhi apuni laga pichete ahibo, Probhu, kintu moi poila jai kene sob ghor manu ke jai ase kobo.”
Kintu Jisu hei koise, “Jun manu kheti te hal tu dhori kene pichete te nasai, tai he Isor laga raijyo nimite thik ase.”
Aru jetiya eitu sob kaam pura hoise, Probhu pora arubi bahatar manu ke mati kene Isor kaam nimite asirbad korise, aru duijon-duijon kori kene tai khan ke pothaise jun jaga te Jisu tai nijor bhi jabo thakise.
Tar hei tai khan ke koise, “Kheti tu bhorta hoi ase, kintu kaam kora manu olop hei ase. Eitu nimite kheti laga malik ke kobi, aru kaam kora manu pothai dibole nimite.
Nijor rasta te jai thakibi, sabi, moi tumi khanke ekta memna nisina bheriya usorte pothai ase.
Poisa laga bag nolobi, rasta te jabo le laga bag bhi nolobi, aru nijor chapal bhi nolobi, aru rasta te jai thaka homoi te kunke bhi salaam nidi bi.
Jun tu ghor te ahge ghusibo, poila kobi, ‘Shanti eitu ghor te thakibo!’
Jodi ekta shanti chokora tate thake, tetiya tumi laga shanti tai uporte thakibo; jodi nohoi, eitu shanti toi logote wapas ahijabo.
Etiya eitu ghor te hei thakibhi, ki kha luwa di ase eitu khai kene thakibi, kelemane ki kaam kori ase, eitu laga laab tu pabole lage. Aru ekta ghor pora alag ghor te jai nathaki bhi.
Tumikhan juntu taun te jabo, aru jodi tai khan tumi ke matile, tumi khan usorte ki khabola rakhibo eitu he khabi.
Aru jun manu bimar ase tai ke changai koribi, aru tai khan ke kobi, ‘Isor laga raijyo tumikhan usorte ahise.’
Kintu juntu citi te tumikhan ke namate eitu laga rasta te ulai kene kobi,
‘Juntu dhuli moi khan laga paw te lage eitu bhi sapha kori ase apunikhan birodh te! Kintu eitu jani lobi, Isor laga raijyo tu usorte ahise.’
Moi tumikhan ke koi ase eitu din te tumikhan Sodom aru Gomorah te dukh pa pora bhi bisi dukh pabo.
Hai tumi, Chorazin! Hai tumi, Bethsaida! Jintu dangor kaam tumi khan nimite koridise, eitu kaam Tyre aru Sidon nimite korise koile, tai khan poila pora mon ghurai kene thakibo.
Kintu Tyre aru Sidon pora bhi bisi dukh tumikhan pabo. Jintu din te Isor laga bichar hobo.
Aru tumi Capernaum, sorgote tumi khan ke untcha naam koribo, eneka ase? Tumikhan ke ekdum niche, mora laga jaga te phelai dibo.
Jun manu tumi khan laga kotha hune, tai khan moike hune aru jun tumikhan ke ghin kore tai moike bhi ghin kore, aru jun moike chare, tai kun pora moike pothaise tai ke bhi chare.”
Tetiya Tar hei taikhan ke koise, “Moi sai thakise satan sorgo pora bijili nisina girise.
Sabi, moi tumi khan ke, saap aru bicho khan ke khotom koribole nimite takot dise, aru jiman dusman laga takot ase eitu sob khan ke khotom koribole nimite, aru eiku pora bhi tumi khan ke jokhom koribole naparibo.
Hoilebhi tumikhan eitu nimite bisi khusi nokoribi, eitu aatma khan tumi khan logote ase koi kene, kintu khusi koribi ki tumi khan laga naam tu sorgo te likha ase.”
Aru eitu homoi te Jisu Pobitro Aatma pora bisi khusi korise aru koise, “Moi apuni ke dhonyabad di ase Baba, sorgo aru prithibi laga Probhu, kelemane apuni eitu sob kotha tu gyani aru bujibole pora manu khan logote lukai kene rakhise, aru eitu sob kotha tu chutu bachha khan ke janibole dise. Hoi Baba, eitu sob apuni usorte sabole bhal dikhe.”
Eitu sob kaam aru kotha tu moi laga Baba pora moike dise, aru kun bhi najane Putro tu kun ase, khali Isor Baba hei jane, aru kun Isor Baba ase eitu khali Putro pora hei jane, aru kun ke Putro pora matilobo tai ke hei sob tu dekhai dibo.
Tetiya Tar chela khan ke ghuri kene sai se aru aste pora koise, “Asirbad aru eitu chuku, jun manu dekha nai eitu bhi dekhise.
Moi tumikhan ke koi ase, bisi purohit aru raja khan tumi khan ki dekhise eitu sabole nimite bisi echha korise, kintu tai khan eitu dekha nai, aru tumi khan ki hunise tai khan eitu hunibole mon korise kintu tai khan hunibole pa nai.”
Aru sabi, ekta Yehudi laga kanun jana manu Jisu ke porikha koribole nimite khara hoise aru, koise, “Probhu moi ananto jibon pabole nimite ki koribole lage?”
Tetiya Jisu hei tai ke koise, “Niyom hisab te ki likha ase? Tumi eitu keneka pore?”
Tetiya tai koise, “Tumi Probhu Isor ke pura mon pora morom koribi, aru tumi laga jibon pora, aru takot pora, aru tumi laga bhabana pora, aru tumi usorte thaka manu ke tumi nijor ke kene morom kore eitu nisina morom koribi.
Tetiya Jisu hei taike koise, “Tumi thik kotha koise. Eneka koribi, aru tumi jinda thakibo.”
Kintu tai nijor ke thik dekhabole nimite, Jisu ke koise, “Moi laga usorte thaka manu tu kun ase?”
Tetiya Jisu hei tai ke jowab di kene koise, “Ekta manu Jerusalem pora Jericho phane jai thakise. Taike chor aru dokait khan pora dhuri kene marise tai laga kapur khan sob phatai dise aru tai ke adha mora charikena polai jaise.
Tetiya achanak pora ekta purohit eitu rasta phane pora jai thakise, aru jetiya tai eitu manu ke dekhise, tai dusra phane pora ulai kena jai jaise.
Eitu nisina, ekta Levi, jetiya tai eitu jaga te ahikene manu ke dekhise, tai bhi dusra phane pora ulai jaise.
Kintu ekta Samaritan, tai yatra te jai thaka homoi te, eitu manu usorte ahise aru jetiya tai ke dekhise, tai bisi mon dukh hoise aru morom lagi jaise.
Aru jetiya eitu manu usorte punchise, tai laga gaw te jokhom khan bandi dise, tel aru angur ros pora. Aru eitu pichete tai laga janwar uporte uthai dise, aru ekta ghor te loi jaise, aru tai ke bhal pora sai dise.
Aru dusra din te tai poisa ulai kene tate thaka manu khan ke dise aru koise, “Tai ke bhal pora sabi, aru ki korcha korile, jetiya moi aru wapas ahibo, eitu homoi te moi sob didibo.’
Tumi ki bhabe tin jon bhitorte kun hei tai laga asol usor thaka manu ase jun ke dokait aru chor khan pora mari kene chari dise?”
Tetiya tai koise, “Jun manu tai ke morom korise.” Tetiya Jisu hei tai ke koise, “Jabi aru tumi bhi eneka hei koribi.”
Aru tai khan jai thaka homoi te, Tar ekta bosti te ghusi se, aru tate ekta maiki Martha koi kene thakise tai hei Jisu ke tai laga ghor te matise.
Tai laga ekta bhoini thakise Mary koi kene, aru tai Jisu laga paw usorte bohi kene Tar ki kotha koi ase eitu huni thakise.
Kintu Martha olop beya lagise kelemane tai sob kaam tu ekla kori thakise, eitu karna tai jai kene koise, “Probhu, apuni eku chinta nokore naki moi laga bhoini moike kaam koribole ekla chari dise? Eitu nimite tai ke kobi, moi ke modot koribole nimite.”
Tetiya Probhu hei tai ke koise, “Martha, Martha, tumi bisi alag kaam nimite chinta kori ase,
kintu khali ekta kaam tu hei bisi dorkar ase. Aru eitu Mary pora bhal kaam tu hei bisari loise, aru eitu tai logot pora ketiya bhi loi najabo.”
Aru eneka hoise jetiya Jisu ekta jaga te prathana kori thakise, jetiya khotom hoise, ekjon chela Tar ke hudise, “Probhu, amikhan ke prathana sikhai dibi jeneka John tai laga chela khan ke sikaise.”
Ami khan ke kha luwa hodai dibi.
Ami khan laga paap tu maph dibi, ami khan bhi dusra laga paap maph dise. Ami khan ke porikha te giri bole nidibi.’”
Aru Tar taikhan ke koise, “Tumi khan logote kun sathi ase, aru tai logote rati te jai kene koi, “Sathi, moike tin ta roti dibi,
kelekoile moi laga ekjon sathi dusra jaga pora berai kene etiya ahise, moi taike dibole eku nai’?
Tetiya tai bhitor pora amike eneka kobo pare, ‘Moi ke etiya digdar nokoribi. Dorja tu bon hoise, aru moi aru bachha khan etiya ghumai ase. Moi etiya uthi kene tumike eku dibo naparibo.’
Moi tumi ke koise, jodi bhi tai uthi kene tai laga sathi ke dibole mon nai, hoilebi tai mangi thaka karone tai ji hoilebi uthi kene tai ke jiman lage didibo.
Moi arubi tumi ke koi ase, mangibi, aru tumi pabo; bisaribi, aru tumi pai jabo, dorja te khatabi, khuli jabo.
Jun manu mange tai pai; jun manu bisare tai bhi pai; aru jun manu khatai taike khuli diye.
Apuni khan majote kun baba eneka ase, jodi bachha pora mas mange taike saap dibo?
Aru jodi tai anda mange, tai ke bichu dibo naki?
Eitu karne, tumi khan beya manu hoilebi nijor bacha ke bhal saman hei dibole jane, tene hoile sorgote thaka Baba Isor kun manu mange tai ke Pobitro Aatma nidibo naki?”
Tetiya Jisu ekta kotha kobole nadiya biya aatma ke khedai dise. Aru jetiya beya aatma tu ulai jaise, eitu manu kotha kobo parise, tate thaka manu khan asurit hoise.
Kintu kunba manukhan koise, “Tar satan ke khedai Beelzebul laga naam pora jun hei beya aatma khan laga raja ase.”
Aru dusra manu khan, Jisu ke porikha kori kene koise, sorgo pora ekta asurit kaam dekhabole koise.
Kintu, tai khan laga bhabana jani kene Jisu hei koise, “Juntu raijyo alag-alag bhabana hoikene ase, eitu bhangi jabo, aru parivar alag-alag bhabana hoile, eitu parivar bhangi jabo.
Aru jodi saitan bhi alag-alag hoi jai, tai laga raijyo keneka khara hobo? Tumikhan koi ase moi Beelzebul laga takot pora saitan khedai.
Jodi moi beya aatma khan ke Bleezebul (Saitan aatma pora khedai), tetiya hoile tumi khan laga bachha khan kun laga aatma pora beya aatma khan khedai? Heitu karone, eitu khan hei tumi khan ke bichar koribo.
Jodi moi Isor laga anguli pora khedai, tetiya hoile Isor laga raijyo tu tumi khan usorte ahise.
Jetiya ekta takot thaka manu pora hatiyar loi kene ghor tu rokhi thake, tai laga ki-ki ase eitu naharai.
Kintu tai pora bhi bisi takot thaka manu tai ke hamla korile, tai, ke harai dibo, tai laga hatiyar bhi loi lobo, jun uporte tai bharose kore, aru ji dhun sompoti tai laga ase, sob bhag hoi jabo.
Kun manu moi logote nathake, moi laga birodh te ase, aru kun manu moi logote nathake, tai alag hoi jai.
Jetiya ekta beya aatma ekjon manu pora ulai jai, tai sukha jaga te aram pabole karone berai thake, aru koi, ‘Moi poila kot te pora ulaise ta te aru bi wapas jai jabo.’
Aru jetiya tai ahhe, tai dekhe sob tu sapha aru bhal kore kene rakhi ase.
Tai jai kene aru sat-ta beya aatma loi kene eitu manu te ghusi jai. Poila pora bhi eitu manu laga jibon tu bisi beya hoi jai.”
Etiya eneka hoise, jetiya Tar eitu kotha koi thakise, ekta maiki awaj uthai kene manu khan usorte Jisu ke koise, “Asirbad ase eitu ama jun apuni ke jonom dise aru dudh khilaise.”
Kintu Tar koise, “Holebi, asirbad pabo jun manu Isor kotha huni kene mani thake.”
Jeneka Jonah Ninevite khan nimite asurit kaam korise, eitu nisina Manu laga Bachha bhi manukhan nimite eneka hobo.
Dakshin laga Rani bichar din te uthi kene etiya laga manu khan ke bichar koribo, kele tai duniya laga kona pora Solomon raja laga gyan kotha hunibole ahisile aru sabi Solomon pora bi mahan ekjon yate ase.
Nineveh laga manu khan uthai kene etiya laga manu khan ke bichar koribo, kelemane tai khan mon ghurai se Jonah prochar kora homoi te aru sabi, Jonah pora bi mahan ekjon yate ase.
Kunbhi diya tu jolai kene lukai narakhe kintu diya rakha jaga te rakhe, kun manu bhitorte ahhe puhor tu dekhi pai.
Tumar suku tu gaw diya ase. Jetiya tumar suku bhal thake, tumar pura gaw tu pohor pora bhorta hoi. Kintu jetiya beya hoi jaise, tumar gaw bhi pura andhar hoi jai.
Heitu karone, bisi savdhan hoi jabi eitu pora tumar jibon tu andhar nohobo nimite.
Jodi tumar gaw tu ujala pora bhorta hoi jai, aru kun jaga te bhi andhar nai, tetiya eitu ujala pora bhorta hoi jabo, jeneka tumi uporte puhor tu bhorta hoi thakibo.”
Jetiya Tar koikene khotom hoise ekjon Pharisee para tai ke khabole matise. Jisu tai logote khabole bohise.
Jetiya Pharisees dekhi kene asurit hoise, Jisu khana kha agote hath dhula nai.
Kintu Probhu taike koise, “Tumi Pharisee khan kap aru borton laga bahar tu sapha kore, kintu tumi khan mon bhitorte beya aru lalchi pora bhorta thake.
Murkho manukhan! Jun hei tumi laga bahar tu bonai se, Tar tumi laga bhitor bhi bonaise?
Kintu tumi bhitor laga morom tu dikhai dibi, aru sabi, tumar pura jibon tu sapha hoi jabo.
Kintu hai Pharisee khan, tumikhan kheti laga sobji aru bagan te thaka pata khan loikene dos bhag diya, kintu hosa Isor laga morom tu namane, eitu koribole dorkar ase, aru dusra bhal kaam bi nacharibo lage.
Hai Pharisee khan, tumi khan Synagogue te sob se bhal jaga te bohi bole mon aru bazar te manu bhoi pora salaam diya tu khusi pai.
Hai Pharisee aru kanun chola manukhan, tumi khan nadekha kobor nisina ase, eitu uporte manu khan najenikene berai thake.”
Tetiya ekjon kanun jana manu Jisu ke hudile aru koise, “Probhu, eitu koi kene ami khan ke sorom khilaise.”
Tetiya Tar koise, “Hai tumikhan, kanun sika manu, tumi khan manu ke bhari bukhibole diya juntu tai khan bukhi bole napare, kintu tumi khan anguli pora eitu bhar tu bukhi bole mon nai.
Hai, tumikhan, bhaobadi khan laga kobor tu bonaise hoile bhi tumi khan laga baba khan tai khan ke morise.
Hosa koile, tumi khan laga baba khan pora ki kori se eitu laga tumi khan sakhi ase, tai khan pora morise aru tumi khan kobor khan bonaise.
Eitu korone Isor laga gyan pora sob koi dise, moi bhaobadi khan aru prochar kora manu ke potha bo, aru tai khan ke dukh dibo aru kunba ke morai dibo.’
Eitu karone, duniya shuru pora jiman bhaobadi laga khun ulai se, sob laga bichar etiya laga manukhan logote koribo.
Abel laga khun pora suru kori kene Zechariah, laga khun ula tak, jun ke pobitro jaga te moraise. Hoi, moi tumi khan ke koise, eitu sob hisab tu etiya laga manu khan pora dibo lagibo.
Hai kanun sikai diya manu, tumi khan gyan laga chabi tu loi kene rakhise; tumi khan be tai bhitorte najai aru kun manu jabole mon ase tai khan ke bhi jabo nadiye.”
Jetiya Jisu ta te pora ulai jaise, kanun jana manu aru Pharisee khan eitu sob kotha tu huni kene khong uthise aru Tar logote jhagara korise,
tai khan rokhi thakise, Jisu kiba ekta golti kotha koile, Tar ke phasa bo koikene.
Eneka homoi te, hazar-hazar manu eke logote joma hoise, bisi manu huwa karone ekjon-ekjon uporte girise, Tar chela khan ke poila koise, “Pharisee khan laga chalaki pora savdhan hobi, kelemane tai khan chalak ase.
Eitu karne ki kotha andhar te koise, ujala te sob hunibo aru tumi ghor bhitorte ki kotha khan ki koise eitu kotha ghor uporte awaz uthai kene kobo.
Moi tumi khan ke koi ase sathi khan, bhoi nokoribhi jun manu tumi laga gaw tu morai dibo, aru eitu pichete tai khan eku koribo naparibo.
Kintu moi tumikhan ke koi dibo kun ke tumikhan bhoi koribole lage. Morai diya pichete, norok te phelabole jun laga takot ase, tai ke bhoi koribi. Hosa moi tumikhan ke koi ase Isor ke hei bhoi koribi.
Aru pastha ghor te thaka chiriya dui poisa te bikiri nokore naki? Hoilebi eitu khan ke be Isor napahore.
Tumikhan matha laga chuli bhi ekta-ekta pora ginti korikene ase. Bhoi nokoribi. Ghor te takha chiriya pora bhi bisi daam laga ase.
Moi aru bhi tumikhan ke kobo, jun manu moike manukhan usorte paap shikar kore, manu laga baccha tai bhi sorgoduth usorte tai khan ke shikar koribo,
kintu jun manu moike manukhan usorte moike namati bo, moi bhi sorgoduth usorte tai ke namati bo.
Jun manu moi laga bodnam koribo tai maph pabo, kintu kun manu Pobitro Aatma namani bo tai maph napabo.
Eitu karne jetiya tai khan tumi ke synagogue te loi jabo, aru kanun jana manu aru cholawta khan tumi khan ke kotha hudibo, tetiya tumikhan ki kobo lage eitu karone chinta nokoribi,
tumi khan ki kobo lage Pobitro Aatma eitu homoi sob sikhai dibo.”
Tetiya kunba ekjon manu majo pora Jisu ke koise, “Probhu, moi laga bhai ke kobi tai laga dhun sompoti bhag kori kene moi ke dibole.”
Kintu Jisu hei taike koise, “Bhai, tumikhan uporte bhag aru bichar koribole moi ke kun koise?
Tar manukhan ke koise, “Lalchi aru beya echha pora nijor ke bachai kene rakhibi, sob thakilebi manu laga jibon dhun sompoti bisi thaka para nohoi.”
Jisu taikhan ke ekta kahani koise, “Ekjon dhoni manu laga mati ke bhal kheti ulaise,
Eitu manu mon te bhabikene koise, moi ki koribo, kheti bisi bhal hoise aru rakhibole jaga nai?’
Kintu tai koise, ‘Moi eneka koribo: dhan ghor tu bhangai kene dangor ghor bonabo aru tate moi laga dhan aru sob bhal saman rakhibo.
Aru moi laga mon ke kobo, “Oh mon, bisi sal nimite kha luwa joma korikene rakhise. Kha luwa kori kene, khusi, koribi.’”
Kintu Isor hei taike koise, “Okora manu, aji rati tumi laga aatma uthai lobo, aru ki dhun sompoti tumi joma kori kene rakhise, eitu jun laga hobo?’
Jun manu nijor nimite dhun sompoti joma kore, kintu Isor phane dhoni nahoi.”
Tetiya Jisu hei tailaga chela khan ke koise, “Eitu nimite mai tumi khan ke koi ase, nijor laga jibon nimite chinta nokoribi, ki khabo aru ki phindibo, nijor gaw nimite chinta nokoribi.
Kelemane jibon tu kha luwa pora bhi dangor ase, aru tumi laga kapur pora bhi dangor tu tumi laga gaw ase.
Sabi akash te uri thaka chiriya khan ke, tai khan kheti bhi nakate. Aru tai khan laga dhan rakhibole jaga bhi nai, kintu Isor hei tai khan ke khabole diye. Tenehoile tumi khan chiriya pora bhi daam laga ase.
Kintu apuni khan bhitor te kun hei chinta korikene jibon tu lamba koribole paribo?
Aru jodi tumi khan eitu chutu kaam tu bhi koribole napare, tene hoile dusra kaam nimite kele chinta kori ase?
Sabi keti te lili phul tu keneka dangor hoi. Tai khan kheti bi nakore aru jama bi nakore. Hoilebi moi tumi ke koi ase, Solomon ekta dangor raja hoilebi lili phul nisina sundor hobo napare.
Kintu kheti laga ghas khan aji ase kali tu phelai dibo, hoilibi Isor hei eitu khan sundor pora bonai se, Oh bisas natakha manu khan, eitu khan pora bhi tumi khanke sundor nobonabo naki!
Prithibi laga manu khan eitu khan pichete hei berai thake, kintu eitu tumi nimite dorkar ase, eitu Baba Isor hei sob jane.
Poila Isor laga raijyo dharmik jibon bisaribi tetiya sob pai jabo.
Komti manu, bhoi nokoribi, kelemane Baba Isor pora tumi khan ke raijyo dibole khusi ase.
Tumi khan logote ki ase sob tu bikiri kori kene gorib khan ke de dibi. Jun jaga te chor nahai aru puka bhi nakhai, sorgote tumi laga dhun sompoti jama kori eitu jaga te ketiya bhi naharabo.
Kelekoile jun jaja te tumi laga dhun sompoti thake, eitu jaga te mon tu hodai thake.
Tumi laga komor tu bandhi lobi, aru diya tu jolai rakhibi,
aru eneka manukhan nisina hobi jun malik ke shadi pora wapas aaha tu rukhi thake, aru jetiya tai ahi kene dorwaja te mare, tai khan phot kori kene dorwaja tu khuli bole pare.
Asirbad ase eitu sewak khan jun malik aha homoi te rukhi kene thake. Hosa pora moi tumi khan ke koi ase, Tar laga pet te kapra bandikene taikhan ke khabole jaga te bohai dibo, aru Tar ahikene nijer pora taikhan ke kha luwa khabole dibo.
Aru malik ji homoi te ahile bhi, tai khan sewak khan ke rukhi thak dekhile, eitu sewak tu asirbad ase.
Kintu eitu jani lobi, jodi malik tu jane tai laga ghor te chor ketiya ahi bole ase, tetiya tai ketiya bhi ghor tu chor hobole nidibo.
Tumi khan be tayar kori thakibi, kelemane Manu laga Putro ki homoi te ahibo tumi kobo napare.
Tetiya Peter hei koi ase, “Probhu, apuni eitu kahani moi khan ke koi ase na, sob ke bhi koi ase?”
Probhu hei koise, “Tenehoile kun tai khan majote bisasi sewak ase jun ke malik pora basi lobo tai laga dusra sewak khan ke sabole, tai khan laga kha luwa thik homoi te dibole?
Asirbad ase eitu sewak jetiya tai laga malik ahi kene tai ke kaam kora dikhe.
Moi hosa koi ase tai eitu sewak ke tai laga sob dhun sompoti tu sabole di dibo.
Kintu jodi sewak tai laga mon te bhabe, ‘Moi laga malik tu ahi bole bisi homoi loi ase,’ aru sewak khan ke maribole suru hoi, aru kha luwa kori kene, arunisa te giri thake,
aru tetiya tai laga malik achanak pora ahi jabo, jun tu homoi te tai bhabana kori thaka nai, tetiya malik hei tai ke kati phelai dibo aru tai laga bodli dusra bhal ke kaam tu dibo.
Aru jun sewak tai malik laga echha tu jane, kintu malik laga echha nisina eku korikena nathake, tetiya hoile tai ke marikene bisi dukh dibo.
Kintu jun manu eku najane, hoilebi mar kha laga kaam tu kori thakise tai khan olop hei mari khabo. Kintu jun manu ke bisi diya hoise, tai khan logote pora bisi pabo lage, aru jun manu ke kaam bisi diya hoise, tai logote pora eitu sob kaam laga hisab mangibo.
Moi eitu duniyate jui phelabole ahise, aru moi eitu hei echha ase eitu suru hoi jai kene thakibo nimite.
Moi baptisma pora baptisma kori bole ase, aru moi chinta te ase jetiya tak eitu khotom nahoi!
Tumi khan bhabise naki moi eitu prithibi te shanti dibole ahise? Nahoi, moi hosa koi ase, kintu sob alag-alag hoi jabo.
Eitya pora ghor te pans jon bhi alag- alag hoi jabo- tin jon bhitorte te duijon aru duijon bhitor te tin jon dusman hoi jabo.
Tai khan alag hoi jabo, baba pora bachha khan ke charibo, aru bacha khan bhi baba ke charibo; ama pora chokori ke charibo aru chokori bhi ama laga dusman hobo, sas pora buwari ke charibo aru, buwari bhi sas ke charibo.”
Etiya Jisu manu khan ke koise, “Tumi khan jetiya pachim phale badal utha dikhe, ‘Borukhun ahise, aru eitu ahi jai.
Aru jetiya dakshin laga hawa mare, tumikhan koi, ‘Bisi gorom ahibo, aru eitu hoi jai.
Aru tumi khan hosa tu ki ase eitu bichar nakore?
Tumi dusman logote bichar koribole ja homoi te, rasta te thaka homoite eitu jhagara tu faisla koribole echha koribi, nohole tumike tani kene bichar ghor te loi jabo, sapha pora tumi ke daruga hath te di dibo, aru daruga pora tumike jail te hali dibo.
Moi tumi ke koi ase, tumi poisa laga sob hisab kitab pura nakora tak tumi ula bole naparibo.”
Tetiya kunba manu khan eitu homoi te thakise aru Tar ke koise eitu khan Galilee laga manukhan ase jun ke Pilate pora bolidan kora homoi te tai khan laga khun bhi milai dise.
Jisu tai khan ke koise, “Tumi khan bhabi se naki eitu Galilee manu khan dusra Galilee manu khan pora bisi paapi asile naki kelemane tai khan eneka dukh paise?
Nohoi, moi tumi khan ke hosa kobo jodi tumi khan mon noghurai, tumi khan bhi eneka hei khotom hoi jabo.
Aru atharo jon manu kun khan uporte Siloam laga minar giri kene maridise, tumi khan bhabise naki tai khan Jerusalem te thaka manu khan pora bhi bisi paapi thaki sile?
Nohoi, moi tumi khan ke koi ase. Jodi tumi khan mon noghurai tai khan nisina khotom hoi jabo.”
Tetiya Jisu ekta kahani koise, “Ekta manu tai laga bagan te ghas rupaisile, aru tai eitu ghas te phal bisarikene jaise, kintu eiku panai.
Tetiya tai bagan sa manu ke koise, ‘Sabi, tin sal moi eitu ghas te phal bisari kene ahise, kintu eiku panai. Kati dibi. Eitu mati tu kele nuksan koribo?’
Tetiya sewak pora malik ke koise, Probhu, eitu sal nimite chari dibi, moi aru ekbar bhal pora eitu ghas tu mol dikene sabo.
Jodi eitu ghas pora thik homoi te phal diye, tu bhal ase, kintu jodi eitu pora bhal phal nediye tenehoile, apuni eitu ghas tu kati dibo!’”
Aru tetiya Jisu Sabbath din te synagogue khan te hikai thakise,
Aru tate ekta maiki athora sal pora komjor laga aatma thakise tai laga komor tu tera thakise aru ekdum shida koribo napari kene thakise.
Aru jetiya Jisu tai ke dikhise, Tar usorte mati kene koise, “Maiki, tumi laga komjori pora tumi mukti paise.”
Tetiya Tar laga hath tai uporte rakhise, aru eitu homoi te tai sida hoi jaise aru tai Isor ke dhonyabad dise.
Kintu synagogue te thaka cholawta khan Jisu pora moike ke Sabbath din te bhal kora nimite eitu dikhi kene bhal panai aru manukhan ke koise, “Choi din tak kaam koribole dorkar ase. Eitu homoi te hei bhal hobole ahibi, kintu Sabbath din te nahibi.”
Kintu Probhu tai khan ke koise, “Mon letera manukhan! Tumi khan Sabbath din te tumi khan laga guru, saguli khan ke tai laga ghor pora ulai kene pani khabole loi najai naki?
Eitu maiki, Abraham laga suwali ase, jun ke saitan para atharo sal tak bandhi kene rakhise tene hoile tai ke Sabbath din te kuli nidibo lage naki?”
Jetiya Tar eitu kotha kori kene khotom hoise, jun Jisu ke husa kori thakise tai khan sorom lagi jaise, kintu sob manu khan khusi kori kene dhonyabad di thakise jintu kaam Tar kori kene dikhai dise.
Tetiya Jisu hei koise, “Isor laga raijyo tu keneka ase, aru moi eitu ke ki logote tulona koribo?
Eitu ekta sorso guti nisina ase jeneka ekta manu hei loi kene tai laga kheti te phelaise, aru eitu dangor hoikena ghas hoi jaise, aru ta te chiriya khan bhi ahikene ghor bonai thakise.”
Aru Tar koise, “Isor laga raijyo tu ki logote tulona koribo?
Ekta ama pora tin tukri chawal guri majote khomir dhali dise, jetiya tak eitu phuli janai.”
Aru Jisu taun aru bostikhan te jai kene hikai thakise aru Jerusalem te jabo nimite tayar kori thakise.
Etiya ekjon pora Tar ke koise, “Probhu, jun poritron pai ase tai khan olop jon hei ase naki?” Tetiya Tar taikhan ke koise,
Jetiya ghor laga malik pora dorwaja tu bon koridibo, tetiya tumi dorja tu marikene kobo, ‘Probhu, moi khan nimite khulibhi.’ Kintu tai tumi khan ke kobo, ‘Moi tumi khan ke najane, tumi khan kot pora ase.’
Tetiya tumi hei kobo, ‘Moi khan apuni logote bohi kene eke logote khai sile, aru moi khan laga jaga te ahikene sikai dise.’
Tetiya Tar kobo, ‘Moi tumi khan ke koi ase, moi tumi khan kot pora ahise najane. Moi usor pora dur hoi jabi sob beya kaam kora khan!’
Eitu jaga te, kandi thakibo, aru dath chubabo aru jetiya Abraham, Isak aru Jakob aru sob bhaobadi khan ke Isor laga raijyo tu dekhibo, kuntu pora tumi khan ke bahar phelai dibo.
Tai khan purab, paschim, uttar aru dakshin pora ahikene Isor laga raijyo te bohibo.
Aru sabi, kun manu pichete thakise tai khan aghe te ase, aru kunba jun aghe te ase, tai khan pichete hoi jabo.”
Eitu homoi te, kunba Pharisee khan Tar usorte ahikene koise, “Ami khan ke charibhi aru yate pora jai jabi, kele mane Herod tumi ke morai dibole bisari ase.”
Jisu hei tai khan ke koise, “Jai kene siyal ke kobi, ‘Sabi, moi beya aatma khan ke khedai dise aru bimar khan ke aji aru kali bhal korise, aru tin din pichete moi laga lakshya te ponchi jabo.’
Jeneka hoile bhi moi kori thaki bole aji, kali bhi aru aha din te bhi, kele Jerusalem te bhaobadi khan harai ja tu bhal nai.
Oh Jerusalem, Jerusalem, kun hei bhaobadi khan ke morai diya aru tumi khan usorte ahile pathor pora mari kene pothai diye. Moi kiman echha korise tumi khan laga bachha khan ke eke logote rakhibole nimite jeneka ekta murgi tai laga bachha khan ke pakhi nichete rakhe. Kintu tumi khan eitu echha nokore
Sabi, tumi khan laga ghor tu khali hoi jaise. Kele moi kobo, tumi khan moi ke aru nedikhibo eitu homoi naha tak, jetiya tumi khan kobo, ‘Asirbad pabo jun Probhu laga naam te ahise.’”
Etiya eneka hoise, Jisu ekta Pharisee khan laga ghorte Sabbath din te khana kabole nimite jaise, aru tai khan Tar ke bhal pora sai thakise.
Aru tate ekta manu thakise jun gaw phula bimar pora dukh pai thakise.
Tetiya Jisu Pharisee khan aru kanun jana manu khan ke hudi kene koise, “Sabbath din te changai koribole pare na nai?”
Kintu tai khan eku kuwa nai tetiya Jisu taike dhorise aru changai kori dise, aru taike pothai dise.
Tetiya Tar tai khan ke koise, “Tumi khan majote kunba, tai laga bachha nahole bhi tai laga janwar Sabbath din te pani te girile jai kene phat kori kene uthai nolobo naki?”
Tai khan eitu kotha te eku jowab dibo para nai.
Tetiya Tar taikhan ke kahani koi thakise jun ke ghor te khabole matisile, tai khan keneka kori kene bhal jaga te bohibole pabo, eitu Jisu hei dekhikene koise,
Jetiya tumikhan ke sadi khabole mate, tumi khan bhal jaga te nobohe, kintu tumi khan pora bhi kunba bhal manu ke mati kene tate bohi bole nimite eitu jaga tu rakhi dise,
aru jetiya kun pora tumi aru dusra manu jun ke khabole matise tai ahijai, tai tumikhan ke kobo, ‘Tumi laga jaga tu tai ke dibi,’ aru tetiya sorom pora tai ke eitu jaga tu dikena tumi chotu jaga te hei bohi jai.
Jetiya, tumi ke mate, jabi aru sob se chotu jaga te hei bohibi, jetiya jun pora tumike matise tai ahibo, tai tumike kobo, ‘Sathi, uporte ahibi.’ Tetiya tai laga sonman tu dusra manu bohi thaka usorte bisi hoi jabo.
Jun manu nijor ke dangor kori bole bisare tai chutu hoi jabo, aru jun manu tai nijor ke chutu kore tai ke uthai dibo.”
Tetiya tai eitu manu ke kobo jun hei tai ke matise, “Jetiya tumi kha luwa koribo, tumi laga bhal, sathi, ghor manu khan aru dhoni manu ke namatibi, nohoile tai khan bhi tumi ke matibo, aru tumi tai khan nimite ki korise eitu hei pabo.
Kintu jetiya tumi kha luwa kore, garib, berabole napara, andha aru bimar manu khan ke matibo,
aru tumi khan asirbad pabo, kelemane tai khan tumi ke ghurai kene eku dibole naparibo. Kintu tumi khan ke Jisu Khrista wapas lobole aha homoi te bisasi khan logote sob kaam laga enam dibo.”
Jetiya jun table te bohi thakise eitu khan hunise, tai Jisu ke koise, “Asirbad ase jun Isor laga raijyo te roti khabo!”
Aru jetiya khabole homoi ahise, tai laga sewak khan ke pothai kene jun manu khan ke matise tai khan ke koise, ‘Ahibi, sob tu tayar hoi jaise.’
Kintu tai khan sob nijor bahana koribole suru hoise. Poila ekjon pora koise, ‘Moi ekta kheti kinise, aru moi tate jai kene sabo lagibo. Morom pora beya napabi.’
Aru ekjon pora koise, moi pasta guru kinise, moi taikhan ke kheti te loi jaikena ekbar sabo. Morom pora beya napabi.’
Aru dusra ekjon pora koise, ‘Moi ekjon maiki logote sadi korise, aru eitu nimite moi ahibole naparibo.’
Tetiya sewak khan hei sob kotha tu tai laga malik ke ahikene koise. Ghor laga malik khong uthi kene, sewak khan ke koise, ‘Bahar te joldi jabi aru bosti rasta pora gorib manu, berabole napara, chuku andha aru bimar manu ke loi anibi.’
Tetiya sewak khan pora koise, ‘Probhu apuni ki koise eneka kori dise, aru bhi bisi jaga bachi kene ase.’
Tetiya malik tai laga sewak khan ke koise, ‘Bahar te jabi aru rasta kinar aru jun jaga pora hoile tai khan ke mati kene loi anibi, moi laga ghor tu bhorta hobo lage.
Moi tumi khan ke koi ase, jun manu khan ke moi poila matisile tai khan moi ki kha luwa bonaise eitu khabo le napabo.’”
Etiya bisi manukhan Jisu laga pichete jai thakise, Tar ghuri kene tai khan ke koise,
“Jun manu moi logote ahibole echha ase kintu tai nijor laga baba, ama, maiki, bachha, bhai, bhoini aru nijor jibon tu ghin nokore, tai moi laga chela hobole naparibo.
Jun manu tai nijor laga crus uthai kene moi pichete nahe tai moi laga chela hobole naparibo.
Jun manu ekta ghor bonabole echha kore, tai poila bohi kene kiman poisa ase eitu gonti nokore- tai logote poisa thaka tu ghor khotom koribo paribole nimite punchibo na nai?
Jetiya, tai ghor laga bhetimul tu uthai dibo, aru ghor tu khotom koribole naparile, sob manu sai kene tai ke hasi dibo,
aru kobo, eitu manu ghor tu bonai kene shuru korise kintu khotom koribole paranai.’
Aru ekta raja, dusra raja logote larai kori bole ase, tai poila bohi kene nasabo naki, tai laga das hazar manu pora dusra raja laga bis hazar logote larai koribo paribona nai?
Kintu, tai dur te thaka homoi te, ekjon manu ke shanti pora kotha kori kene larai tu rukhai dibo.
Eitu nisina, jun manu tai laga sob dhun sompoti chari kene nahile moi laga chela hobole naparibo.
Eitu nimite nimok tu bhal ase, kintu nimok tu tai laga swadh tu harai dile ki nimite laab hobo?
Eitu mati nimite bhi kaam nai aru kheti te mol kori bole bhi kaam nahibo. Tai khan eitu phelai dibo. Jun manu logote hunibole kan ase, tai khan huni bi.”
Aru eitu homoi te sob poisa utha aru paapi manu khan Jisu laga kotha hunibole nimite ahise.
Kintu Pharisee khan aru kanun jana manu khan ekjon-ekjon logote koi thakise, “Eitu manu paapi khan ke ma te, aru tai khan logote bohi kene khai.”
Tetiya Jisu hei eitu kahani taikhan ke koise,
“Iyate kun ase, jun logote ekso bhera ase kintu tai ekta harai se koile, tai eitu ninyanve ke jongol te chari kene jun tu harai kene ase eitu ke bisari bole najabo naki?
Aru jetiya tai eitu bhere tu pai jai, tai laga pithi te uthai kene khusi pora loi ane.
Jetiya tai ghor te ahijai, tai sob ke mate, tai laga sathi aru usorte thaka manu khan ke, tai khan ke koi, ‘Khusi koribi moi logote, moi laga harai kene thaka bhere pai jaise.’
Moi tumi khan ke koi ase, sorgote bhi eneka khusi koribo jetiya ekta paapi manu mon ghurai kene ahibo, eitu ninyanve pora bhi bisi jun manu mon ghurabole mon nai.
Aru jetiya tai eitu poisa tu pai loi tai laga sathi aru ghor usorte thaka manu khan ke mati kena, koi ‘Moi logote khusi koribi, kele mane moi laga harai juwa poisa tu moi paise.’
Eitu nisina, moi tumi khan ke koi ase, aru Isor laga sorgoduth majote bhi khusi hoi jetiya ekta paapi manu mon ghurai kene ahe.”
Tetiya Jisu hei koise, “Ekta manu laga duita chokora thakise,
aru chutu chokora pora baba ke koise, ‘Baba, moi laga dhun sompoti te ki bhag ase eitu moike dibi.’ Tetiya tai laga baba pora dui bhag kori kene dui jon ke di dise.
Aru bisi din nohoi kene, chutu chokora tai laga ki ase eitu sob joma kori kene dur jaga te jai jaise, aru tate tai laga sob dhun sompoti cholai kene khotom kori dise.
Jetiya tai logote ki thakise eitu sob khotom hoi jaise, aru eitu pura desh te dangor akal ahi jaise, aru tai bisi dukh pai thakise.
Tetiya tai kaam bisari kene ekta manu laga ghor te jaise, aru eitu manu pora taike kheti te gahori ke dana khila bo nimite pothai dise.
Tai ke bisi bhuk lagi thakise aru tai gahori dana hoile bhi khabo bhabi kene jaise, kintu tai khabole eiku panai.
Jetiya tai nijor laga halat dekhise, tai koise, ‘Moi laga baba ghorte kiman ta sewak thakise tai khan bhi pet bhorta kori kene khabole pai thakibo, kintu moi yate, bhuka pora muri bole ase!
Moi uthi kene moi laga baba ghor te jabo, aru tai ke kobo, “Baba, moi sorgo aru apuni agete paap korise.
Moi apuni laga chokora kobole layak nai; moike bhi apuni laga ekta sewak nisina hei bonai kene rakhibi.’”
Tetiya tai uthi kene baba laga ghor te jaise. Jetiya tai dur te hei thakise, tai laga baba pora dekhise aru morom pora bhorta hoi jaise, tai aru polai jai kene tai ke dhuri chuma dise.
Tetiya chokora pora koise, ‘Baba, moi sorgo aru apuni usorte paap korise. Moi apuni laga chokora kobole layak nai.’
Kintu baba pora tai laga sewak khan ke koise, ‘Sob se bhal kapra joldi anibi, aru tai ke lagai dibi, aru tai laga anguli te anguthi lagai dibi, aru nutun chapal bhi lagai dibi.
Aru sob se bhal guri tu ani kene maribi, aru moi khan sob kha luwa kori kene khusi koribo!
Kelemane moi laga chokora tu mori jaisile, kintu eitya jinda hoise; tai harai jaise, kintu etiya pai loise.’ Tetiya tai khan sob khusi korise.
Eitu homoi te tai laga dangor chokora kheti te thakise. Jetiya tai ghor usorte ponchise, tai manukhan gana kori kene nachi thaka hunise.
Tetiya tai ekta sewak ke mati kene ki hoi ase eitu hudise.
Tetiya sewak pora koise, ‘Tumi laga bhai wapas ahise aru tumi laga baba pora sob se bhal guru katise. Kelemane baba pora tumi laga bhai ke bhal kori kene wapas pai loise.’
Kintu dangor chokora tu khong uthise aru bhito rte jabole mon kora nai, eitu karone tai laga baba bahar te ulai kene tai ke ahibole nimite matise.
Kintu dangor chokora pora tai laga baba ke koise, ‘Sabi, eman sal moi apuni nimite kaam korise, aru ketiya bhi kanun bhanganai, hoilebi apuni moike ekta chutu sagole bhi diyanai moi laga sathi khan logote jai kene khusi koribole,
kintu jetiya apuni laga eitu chokora ahise, jun hai apuni laga dhun sompoti sob tu beya kam kori kene phelai dise, tai nimite apuni sob se bhal guru tu katise.’
Tetiya baba hei taike koise, ‘Bacha, tumi hodai moi logote ase, aru eitu sob tu tumi laga hei ase.
Kintu eitu kha luwa kori kene khusi koribole nimite dorkar thakise, kelemane tumi laga eitu bhai mori jaisile; kintu etiya jinda hoise; tai harai jaisile, hoilebi etiya tai ke pai loise.’”
Tetiya Jisu hai chela khan ke koise, “Ekta dhoni manu thakise aru tai laga ekta sewak bhi thakise, kintu tai poisa korcha kori ase koikena kunba pora malik ke koi dise.
Tetiya dhoni manu tai ke mati kene hudise, ‘Eneka kotha khan tumi laga moi kele huni ase? Tumi ki kaam korise eitu sob hisab kitab moike dibi, kelemane tumi aru moi nimite kaam koribole naparibo.’
Moi ki koribole lage moi jane, jetiya moike kaam pora ulai dibo, manukhan taikhan laga ghorte moike matibo.’
Tetiya sewak pora jiman manu malik pora dhar loi kene thakise sob ke tai matise, aru poila ekjon ke hudise, ‘Tumi moi laga malik ke kiman dibole ase?’
Tai koise, ‘Moi ekso bottle olive tel dibole ase.’ Tetiya tai ke koise, ‘Tumi laga hisab lobi aru joldi bohi kene, likhibi pachas.’
Aru dusra ke hudise, ‘Aru tumi kiman dibole ase?’ Tai koise, ‘Ekso bag chawal.’ Taike koise, ‘Eitu hisab lobi, aru joldi pora likhibi assi.’
Tetiya malik pora eitu beya sewak jun chalaki pora kaam kora nimite tai ke bhal paise, aru tai ke koise. Kelekoile, jyoti laga chokora khan pora bhi eitu yug laga chokora khan taikhan nijor laga yug khan pora bhi bisi chalak ase.
Moi tumi khan ke koi ase, paap laga dhun sompoti pora sathi bonai, aru jetiya etu khotom hoi jai, dukh pa jaga te loi jai.
Jun manu olop te bhi bisas hoi kene thake tai bisi te bhi eneka hai thake, aru jun manu olop te bhi thoka baji kore tai bisi te bhi eneka hei kore.
Jodi tumi khan eitu sapha nathaka dhun tu bhal pora cholai kene rakhibo napare, tene hoile eitu hosa dhun tu tumi khan ke kun pora dibo?
Aru tumi khan dusra manu laga dhun tu bhal kori kene nocholai le, tetiya tumi nijor laga dhun tu keneka cholabo?
Ekta sewak pora duita malik laga kaam koribo naparibo, eneka korile tai ekjon ke ghin koribole lagibo aru ekjon ke morom koribole lagibo, aru nohoile ekjon ke chari kene dusra hei jai jabo. Tumi khan Isor aru dhun sompoti eke logote sewa koribole naparibo.
Aru tate thaka Pharisee khan jun poisa ke morom kore, eitu kotha khan jetiya hunise, taikhan Jisu uporte beya paise.
Tetiya Jisu hai tai khan ke koise, “Tumi khan manu usorte nijor ke bhal dikhai, kintu Isor tumikhan laga mon tu jane. Jun manu usorte dangor hobole bisare tai Isor usorte komjor hoi jai.
Bhaobadi khan aru kanun khan John laga homoi tak hei thakise. Eitu homoi para Isor laga raijo laga kotha tu prochar hoise, aru sob manu eitu jani bo nimite joborjost jaise.
Sorgo aru prithibi harabo nimite asan ase kintu ki kanun te sikai ase eitu harai najabo.
Kun manu tai laga sadi kori kene thaka maiki ke chari diye aru dusra maike ke sadi kore tai paap kaam kore, aru jun manu mota pora chari diye maiki logote sadi kore tai bhi paap kaam kori ase.
Etiya ekta dhuni manu thakise, tai dami aru bhal kapur lagai kene asile, hodai din khusi aru moja pora thake.
Kintu ekta gorib manu Lazarus koi kene thakise aru tai laga gaw tu beya ghaw pora bhorta kori kene dhuni manu laga gate usorte bohi thake,
aru eitu dhoni manu laga thali pora ki giribo eitu khabole nimite rukhi thake. Kintu kuta khan bhi ahi kene tai laga ghaw tu chati thake.
Etiya eitu gorib manu tu mori jaise, aru tai ke sorgoduth pora Abraham laga usorte loi jaise. Aru eitu dhoni manu bhi mori jaise aru tai ke kobor te di dise,
aru ketiya bhi khotom nohuwa jaga pora tai laga suku tu uthai kene Abraham ke dekhise aru tai laga usorte Lazarus ke bohi thaka dekhise.
Tetiya eitu dhoni manu kandi kene koise, ‘Baba Abraham, moi uporte morom koribi aru Lazarus ke pothai dibi, iyate tai laga anguli pora hoilebi moi ke pani di kene jiba tu thanda kori dibo, kelemane moi eitu jui te juli kene dukh pai ase.’
Kintu Abraham pora koise, ‘Bachha, yaad koribi tumi laga jibon te sob bhal saman hai paise, aru Lazarus tu sob beya hai paise. Kintu etiya tai iyate aram pora ase, aru tumi dukh te ase.
Eitu sob tu sai kene, tumi aru moikhan majote ekta dangor rasta bon korikene ase, jun manu iyate pora tumi logote jabo naparibo aru tai khan bhi tate pora iyate ahibo naparibo.’
Tetiya dhoni manu hai koise, ‘Moi apunike anurodh kori ase, baba, apuni kunba ke moi laga baba ghor te pothai dibi-
kelekoile moi laga pansta bhai ase, tai khan ke hosiar koridibole, kelemane tai khan bhi eitu dukh khotom noha jaga te nahibo.’
Kintu Abraham koise, ‘Tai khan logote Moses aru dusra bhaobadi khan bhi ase; tai khan laga kotha hunibo dibi.’
Kintu Abraham taike koise, ‘Jodi tai khan Moses aru bhaobadi khan laga kotha namane, tene hoile, mora manu uthi jai lebhi tai khan mon naghurabo.’”
Jetiya Jisu hei chela khan ke koise, “Dukh ketiya bhi nahibo eneka kun bhi kobo napare, kintu jun manu eitu dukh tu loi kene ahhe, tai tu saza pabo!
Eneka manu dusra ke dukh diya pora nijor gola te pathor bandhi kene pani nichete phelai dile hei bhal hobo.
Nijor ke bhal korikene sai lobi. Jodi apuni laga bhai paap kori ase, tene hoile tai ke rukhai dibi; aru jodi tai mon ghurai, maph kori dibi.
Jodi bhi tai tumi logote sath bar paap kaam kore ek din te, aru sath bar wapas ahi kene koi, ‘Moi ke maph dibi, tumi tai ke maph koribo lage!”
Apostles khan Probhu ke koise, “Moi khan laga bisas tu uthai dibi.”
Tetiya Probhu hei koise, “Tumi khan laga bisas ekta sorso guti nisina thakile bhi, tumi khan eitu mulberry ghas ke kobo, ‘Niche shikor pora ulai jabi, aru jai kene samundar te ulabi,’ aru eitu tumi laga kotha manibo.
Aru iyate kun manu hai tai laga sewak kheti te kaam kori thaka homoi te nohoile bhi saguli rukha homoi te tai ke kobo, ‘Joldi ahikene kha luwa koribi’?
Kintu, tai eitu manu ke eneka nokobo naki, ‘Moi kiba khabole nimite tayar koribi, aru tumi laga kapur tu bandi lobi jetiya moi kha luwa kore, aru eitu pichete tumi kha luwa koribi’?
Toi laga sewak ke ki hukum dise eitu kori diya nimite malik pora dhonyabad dise naki?
Eitu nisina tumikhan bhi, jetiya tumi khan ke hukum dise eitu kori loise, tumi khan eneka kobo lage, ‘Moi khan layak nathaka sewak ase. Moi khan ke ki koise eitu hai korise.’”
Aru eitu homoi te jetiya Jisu Jerusalem te jaise, Tar Samaria aru Galilee phane pora jai thakise.
Jetiya tai ekta bosti te ponchise, dosta bimar manu lok paise. Tai khan dur te khara kori thakise.
Aru tai khan awaj uthai kene, koise, “Jisu, Probhu, moi khan uporte morom koribi.”
Jetiya Tar taikhan ke dekhise, Jisu tai khan ke koise, “Jabi aru nijor ke cholawta khan ke dikhabi.” Aru jetiya tai khan jai jaise, tai khan sapha hoi jaise.
Tetiya ekjon tai khan majot pora, bhal hoise eitu dekhise, ghuri kene saise aru jor awaz pora Isor ke mahima korise.
Tai Jisu laga paw nichete giri jaise, aru Tar ke dhonyabad dise. Tar ekta Samaritan manu thakise.
Tetiya Jisu hai taike koise, “Dos jun manu bhal huwa nai naki? Nojun tu kot-te ase?
Tai khan majote aru Isor ke dhonyabad dibole kun bhi wapas aha nai naki, khali eitu manu jun alag desh pora ase?”
Jetiya Jisu hei taike koise, “Uthibi aru jabi. Tumi laga bisas pora tumike bhal korise.”
Jetiya Pharisee khan pora hudise Isor laga raijyo tu ketiya ahibo, Tar taikhan ke koise, “Isor laga raijyo tu koi kene nahai.
Aru eneka nokobo, ‘Sabi, iyate ase!’ Nohoile ‘Tate ase!’ Kintu sabi, Isor laga raijyo tu tumikhan majote ase.”
Tetiya Tar laga chela khan ke koise, “Eneka din ahibo, jetiya tumikhan manu laga bachha, ke sabole ichha koribi, kintu tumi khan dekhi napabo.
Tetiya tai khan pora tumike kobo, ‘Sabi tate!’ Nohoile ‘Sabi iyate!’ Tumi tai khan laga pichete nopolabi,
jetiya akash te bijili mara homoi te ekta jaga pora dusra jaga te ujala dikhe eitu nisina manu laga bachha bhi eneka hobo.
Kintu poila tai bisi dukh pabo lagibo etiya laga manu khan hath pora.
Tai khan kha luwa kori thakise, sadi kori thakise, aru jibon tu duniya laga khusi pora moja kori thakise, juntu din te Noah dangor naw bhitorte ghusi jaise, dangor hawa pani ahi kene manu ke khotom kori dise.
Aru eneka din Lot laga homoi te bhi hoise- tai khan khai thakise, moja kori thakise, ekjon-ekjon logote luwa-diya kori thakise, kunba ghor bonai thakise aru kunba kheti kori thakise:
kintu jetiya Lot Sodom pora ulai ahise, akash pora jui ahi kene sob manu ke khotom kori dise.
Aru eneka hei din ahibo jetiya manu laga bachha tu sob manu khan usorte dekhai dibo.
Aru eitu din te, jun manu ghor uporte ase aru tai laga saman khan ghor te ase, tai ke eitu saman lobole nimite nichete jabo nadibi; aru jun manu kheti te kaam kori ase, eitu ke ghuri kene pichete sabole nadibi.
Lot laga maiki ke yaad koribi.
Jun manu tai laga jibon bachi bole bisare tai harai dibo, kintu jun manu nijor jibon tu Isor nimite harai diye tai bachai lobo.
Moi tumi khan ke koi ase, eitu rati te duijon ghumai thakibo. Ekjon ke uthai lobo, aru ekjon tu chari jabo.
Aru eitu nisina duita maiki eke jagate dhan khundi thaki bo. Ekjon ke uthai loi jabo aru ekjon ke chari jabo.
Duijon manu kheti te kaam kori thakibo, ekjon ke loi jabo aru ekjon ke chari jabo.”
Tetiya taikhan pora Jisu ke koise, “Kot-te Probhu?” Tetiya Tar taikhan ke koise, “Jun jaga te manu laga gaw thake, tate pucha mangso kha chiriya khan bhi joma kori kene thake.”
Tetiya Tar taikhan ke kahani koise keneka tai khan prathana koribo lage aru ketiya bhi mon chutu nokoribo lage.
Aru koise, “Ekta citi te ekjon kanun chola manu thakise aru tai Isor ke bhoi nokore aru manu khan ke bhi hisab nokore.
Aru eitu city te ekta mota mori juwa maiki thakise, aru tai, eitu manu usorte hodai ahi thake, aru koi, ‘Moi laga dusman khan pora moike niyai dibi.’
Bisi din pora tai eitu maiki laga kaam koridibo mon thaka nai, kintu eitu maiki bisi kuwa nimite tai nijor ke koise, ‘Moi Isor ke bhoi nokore aru manu ke hisab nokore,
kintu eitu maiki moi ke hodai digdar diya nimite, moi tai nimite niyai kori dibo, eneka kori dile tai aru hodai ahi kene moi ke digdar nokoribo.’”
Tetiya Probhu koise, “Hunibi eitu kanun chola manu pora ki koise.
Etiya Isor hai jun ke bachai loise tai ke sajai nidibo naki? Jun tai usorte din aru rati khandi thake? Tai khan laga kotha hunibo nimite deri rukhi thakibo naki?
Moi tumi khan ke koi ase, tai joldi pora niyai tu ani dibo. Jetiya Manu laga Putro ahibo, Tar eitu duniya te bisas tu pabo?”
Aru Tar eitu kahani bhi koise jun tai khan nijor ke bhal manu ase koi thakise aru dusra ke ghin kori thakise,
“Duita manu prathana koribole nimite jaise- ekjon Pharisee, aru ekjon poisa utha manu.
Aru eitu Pharisee khara kori kene tai nijor logote eneka prathana kori thakise, ‘Isor, moi apunike dhanyobad di ase moi dusra manu khan nisina nohoi- chor, beya manu, paap kaam kori kene thaka manu aru poisa utha manu khan nisina bhi nahoi.
Moi hapta te duibar upwas loi. Moi ki pai eitu laga dos bhag bhi diye.’
Kintu poisa utha manu, dur te khara kori kene, tai nijor matha bhi sorgo phane sanai, kintu tai laga chati tu mari kene, koise, ‘Isor, moi uporte morom koribi, moi ekta paapi manu.’
Moi tumi khan ke koi ase, eitu Pharisee pora jun poisa utha manu thakise tai ke Isor usorte mahima pai kene nijor ghor te jaise. Kelemane jun manu tai nijor ke untcha uthabole bisare tai chutu hoi jabo, kintu jun manu nijor ke chutu kore tai ke uthai dibo.”
Etiya manu khan tar usorte bachha khan ke loi kene anise aru Tar pora tai khan ke chui dibo nimite. Kintu jetiya chela khan pora eitu dekhise tai khan ke ahibo diya nai.
Moi hosa pora tumi khan ke koi ase, jun pora ekta bachha nisina hoi kene Isor raijyo swekar nakore, tai ji hoilebi tate gusibo naparibo.”
Etiya ekta cholawta manu Tar ke hudise, “Bhal sikhai diya manu, moi anonto jibon pabo nimite ki koribo lage?”
Tetiya Jisu taike koise, “Moi ke kile bhal koi ase? Kun bhi bhal nai khali Isor hei bhal ase.
Isor laga kanun tumi khan jane beyobichar nokoribo, manu ke nomorabi, chor nokoribi, manu laga misa kotha nokobi, baba, ama ke morom koribi.”
Kintu cholawta manu hei koise, “Moi jowan pora eitu sob mani kene ahise.”
Jetiya Jisu tai kuwa kotha hunise, Tar tai ke koise, “Ekta kotha etiya bhi tumi mana nai: Tumi laga ki ase eitu sob bikiri koridibi aru gorib khan ke bhag kori dibi, tetiya tumi laga dhun sompoti sorgote thakibo- aru moi laga pichete ahibi.”
Jetiya cholawta manu Jisu laga kotha hunise, tai bisi mon dukh paise kele tai ekjon dhuni manu thakise.
Tetiya Jisu tai ke sai kene koise, “Dhuni manu sorgote jabole kiman digdar ase!
Biji laga chenda pora ekta ut jabole asan ase, hoile bhi dhuni manu Isor laga raijyo te jabole nimite asani nohoi.
Jun eitu kotha hunise tai khan koise, “Tenehoile kun hei roikha pabo?”
Kintu Jisu hai koise, “Juntu kaam manu napare, Isor hei pare.”
Tetiya Peter hai koise, “Sabi ami khan sob chari kene apuni laga pichete ahise.”
Jisu hai tai khan ke koise, “Hosa pora moi tumi khan ke koi ase jun manu tai laga ghor, maiki, bhai, ama, baba, bacha ke Isor laga raijyo nimite charise,
eitu duniya te aru bisi napabo- aru ahibole din te, anonto jibon.”
Baroh jun ke alag kori kene Tar tai khan ke koise, “Sabi, ami khan Jerusalem te jabo, aru bhaobadi khan pora manu laga bachha khan nimite ki likhise eitu hobole nimite.
Karone tai ke dusra jati hath te di dibo, aru Tar ke bodnam kore, aru bisi sorom khilabo, aru tai uporte thuk phelabo.
Aru Tar ke chabuk pora maribo, aru morai dibo, aru tin din te Tar jinda hoi jabo.”
Kintu chela khan eitu eku buji panai, aru eitu kotha tu tai khan pora lukai rakhise, aru ki kotha koise eitu bujibo para nai.
Etiya eneka hoise, jetiya Jisu Jericho te ahise, ekta andha manu rasta kinar te bohi kene bhik mangi thakise.
Tai manu khan hala kori kene jai thaka tu hunise, tai hudise eitu ki hoi ase.
Tai khan andha manu ke koise, “Nazareth laga Jisu eitu rasta pora jai ase.”
Tetiya tai kandi kene koise, “Jisu, David laga Chokora, moi uporte morom koribi.”
Jun manu tai agete jai thakise khong pora koise, tai chup thakibole. Kintu tai bisi hala kori thakise, “David laga Chokora, moi uporte morom koribi.”
Tetiya Jisu khara kori kene eitu manu ke usorte anibole koise. Aru jetiya tai usorte ahise, Jisu tai ke hudise,
“Moi tumi nimite ki koribole tumi echha ase?” Tai koise, “Probhu, moi suku pora sabole echha ase.”
Tetiya Jisu hai tai ke koise, “Tumi suku khulibi. Tumi laga bisas pora tumi bhal hoise.”
Aru tetiya Jisu ahise aru Jericho phane jaise.
Etiya ekta manu Zacchaeus koi kene thakise, aru tai poisa utha manu khan majote sob se dangor aru dhoni manu thakise.
Tai Jisu ke sabole echha korise, Tar kun ase koi kene, kintu manu bisi huwa pora sabo para nai, aru tai ekta khata manu thakise.
Tetiya tai polai jai kene ekta sycamore ghas te uthise. Jisu ke sabole nimite, kelemane Jisu eitu rasta pora hei jabo thakise.
Jetiya Jisu eitu jaga te ahise, Jisu tai ke sai kene koise, “Zacchaeus, joldi nami kene ahibi, aji moi tumi laga ghor te jai kene thakibo.”
Tetiya tai joldi kori kene nichete nami ahise, aru khusi pora Jisu ke tai laga ghor te ahibole matise.
Jetiya manu khan eitu dekhise, tai khan sob beya paise aru, koise, “Jisu ekta paapi manu laga ghor te jaise.”
Aru tetiya Zacchaeus uthi kene Probhu ke koise, “Sabi, Probhu moi laga adha saman khan gorib ke di dibo, aru jodi moi kunba ke thokaise, tai laga bhag pora bisi aru char bhag milai kene dibo.”
Tetiya Jisu hei tai ke koise, ‘Ahji poritran tumi laga ghor te ahise, kelemane tai bhi Abraham laga bachha ase.
Kelemane Manu laga Putro to manu harai kene thaka manukhanke bisaribole aru bachabole ahise.
Aru tai khan eitu kotha huni thakise, Jisu ekta kahani koise, kelemane tai Jerusalem te jabole nimite usor hoise, aru tai khan bhabise Isor laga raijyo tu tate joldi ahibole ase.
Tetiya Tar koise, ekta bhal ghor te jonom huwa manu dur ekta desh te tai laga raijyo pabo nimite jaise, aru eitu pichete tai wapas ahi jaise.
Tetiya tai laga dosta sewak khan ke matise, aru tai khan ke dosta suna laga poisa, dikena tai khan ke koise, ‘Eitu poisa loi kene tumi khan ki kam koribo pare eitu kori kene thakibi moi naha tak.’
Kintu manu khan tai ke bhal panai aru tai laga pichete ekjon ke pathai kene tai ke koise, ‘Eitu manu moi khan uporte raj kora tu moi khan ke nalage.’
Aru jetiya eitu manu wapas ahi jaise, tai laga raijyo tu pai kene, tetiya tai koise jun manu ke moi poisa dise tai khan ke mati kene loi tai usorte loi anibi, tate tai sabo kun pora bisi kaam kori kene laab paise.
Poila ekjon tai usorte ahi kene koise, ‘Probhu, apuni poisa diya pora moi aru eitu laga dus bhag dise kori dise.’
Tetiya eitu bhal manu pora taike koise, ‘Bhal kaam korise, sewak. Kelemane tumi olop diya homoi te bhi bhal kaam kori kene thakise, tumi eitu dosta citi uporte adhikar pora cholabo.
Aru dusra jon bhi ahise, aru koise, ‘Probhu apuni pora panch poisa diya tu moi panch bhag bisi kori dise.’
Teiya eitu bhal manu tai ke koise, ‘Tumi bhi bhal kaam korise eitu nimite panchta citi uporte tumi adhikar pora cholabo.’
Aru dusra sewak ahise, aru koise, ‘Probhu, eitu apuni diya laga poisa ase, moi eitu loi kena kapur pora bandhi rakhise,
kelekoile, moi apuni ke bhoi lagi thakise kelemane apuni hisab kitab thik rakha manu ase. Apuni ki joma nokore eitu uthai aru kitu noru pai eitu hei kate.’
Tetiya eitu bhal manu pora tai ke koise, ‘Tumi laga mukh pora hei moi tumike bichar koribo, tumi beya sewak! Tumi jani thakise moi ekta jobor jost korithaka manu ase, moi ki joma nokore eitu loi, aru ki nadhale eitu kate?
Tetiya hoile tumi eitu poisa tu kele bank te jama koranai, aru jetiya moi ahibo, eitu homoi te laab pora bisi ulai lobo thakise?’
Tetiya tai jun manu usorte khara kori thakise tai khan ke koise, ‘Tai logote pora poisa tu loi lobi, aru jun logote dos bhag ase tai ke di dibi.’
Kintu tai khan koise, ‘Probhu, eitu manu logote dos bhag ase.’
Moi tumi khan ke koi ase, jun manu logote bisi ase tai ke aru bisi di dibo, kintu jun manu logote eku nai, ki tai logote ase eitu bhi loi lobo.
Jetiya tai eitu khan koise, tai Jerusalem phane jai jaise.
Aru jetiya Tar Bethphage aru Bethany usorte ahi jaise, Olivet koikene ekta pahar te, Tar duita chela khan ke pothaise,
koise, “Moi juwa poila tumi khan eitu bosti te jabi. Jetiya tate punchibo, tumi khan tate kun pora bhi naboha ekta ghora laga bacha ke bandi kene dekhibo. Tai ke khuli kene iyate loi ahibi.
Jodi kunba tumikhan ke hude, ‘Kile tai ke khuli ase?’ Tumi khan eitu kobi, ‘Probhu ke eitu dorkar ase.’”
Aru jun ke eitu karone pothaise ji koise eneka hei dekhi paise.
Jetiya tai khan eitu ghora bacha ke khuli thakise, malik ahikene tai khan ke koise, “Kele eitu ghora bacha ke khuli ase?”
Tetiya tai khan pora koise, “Probhu ke eitu dorkar ase.”
Tetiya tai khan Jisu usorte anise, aru tai khan laga kapur gadha uporte phelai dise aru Jisu ke gadha uporte bohibole dise.
Aru jetiya tai khan jai thakise, manu khan kapur ulai kene rasta te rakhi dise.
Jetiya Jisu Olives pahar usorte ahi ponchise, aru bhorta chela aru manu khan dhonyabad dibole suru hoise, manu khan Jisu laga dangor kaam khan dekhi kene hala kori Isor ke mahima dise,
koise, “Asirbad ase eitu raja jun manu Probhu laga naam te ahise! Sorgote shanti hobo aru sob untcha jagate mahima dibo!”
Kintu kunba Pharisee manu khan majot pora koise, “Sikhai diya manu, apuni laga chela khan ke chup thakibole kobi.”
Tetiya Jisu hei koise, “Moi tumi khan ke koi ase jodi tai khan chup thake, pathor khan hala koribo.”
Aru jetiya Jisu Jerusalem usorte ponchise Tar sai kene kandise,
aru koise, “Ahji tumi khan uporte shanti eitu janile kiman bhal ase, kintu tumi khan eitu dekhi bole para nai.
Tumi khan daya najana karone eitu din te dusman khan pora tumi khan ke sob phale pora dhoribo aru dewar bonai kene dabai dibo.
Tumi aru tumi laga bachha khan ke mati te girai dibo. Tai khan ekta pathor bhi tumi khan uporte pora nacharibo, kelemane eitu ahibo thaka homoi tu tumi khan janibole para nai.”
Jetiya Jisu mondoli bhitorte ghusi se, Tar bhitorte bazar kori thaka manu khan ke khedaise,
Tai khan ke koise, “Eitu likha ase, ‘Moi laga ghor tu prathana laga ghor hobo, kintu tumikhan chor laga ghor bonai dise.”
Aru Jisu hei mondoli te sikhai thakise. Eitu homoi te dangor cholawta kanun jana manu aru Pharisee khan Jisu ke mora bole rukhi thakise,
kintu keneka pora tai ke dhoribo eitu tai khan koribo paranai, kelemane sob manu Jisu laga kotha tu hunikena bohi thakise.
Ek din jetiya Jisu ekta jaga te manu khan ke mondoli te shikai thakise aru susamachar prochar kori thakise, dangor purohit kanun jaga manu aru cholawta khan ahise.
Tai khan Tar ke eneka koise, “Ami khan ke kobi ki adhikar pora apuni eitu kori ase, aru kun ase jun pora eitu koribole apunike adhikar dise.”
Jisu tai khan ke koise, “Moi bhi tumikhan ke ekta kotha hudibo, aru tumi khan moi ke kobi.
John laga baptisma: sorgo pora hoise na manu pora hoise?”
Tai khan ekjon-ekjon logote kotha pati kena, koise, “Jodi moi khan koi, ‘sorgo pora ase’ Tar kobo, ‘Tene hoile tumi khan tai ke kele bisas koranai?’
Tai khan Jisu ke koise eitu kot pora ahise tai khan najane.
Tetiya Jisu tai khan ke koise, “Moi bhi tumi khan ke nokobo ki adhikar pora moi eitu khan kori ase.”
Tetiya Tar manu khan ke eitu kahani koise, “Ekta manu kheti, aru tai eitu kheti kora manu khan ke di dise, aru tai dusra desh te bisi din nimite jai jaise.
Aru jetiya homoi ahise tai ekta sewak ke kheti kora manu khan usorte pothai dise, jate tai khan kheti te ki phol ulaise eitu tai ke dibo kintu kheti kora manu khan eitu sewak ke marise aru khali hath pothai dise.
Aru ekta manu ke pothaise, kintu tai ke bhi marise aru bisi sorom khilai dise, aru tai ke khali hath pothai dise.
Tetiya aru ekjon ke pothaise, kintu tai ke bhi jokom kori kene, bahar te phelai dise.
Tetiya kheti laga malik pora koise, ‘Moi ki koribo? Moi bisi morom kori thaka bachha ke pothai dibo. Eneka korile tai khan tai ke adar koribo.’
Kintu jetiya kheti kora manu khan pora tai ke dekhise, tai khan ekjon-ekjon logote kotha patise, aru koise, ‘Eitu malik laga chokora ase. Ahibi tai ke morai dibo, jate eitu sob kheti tu moi khan laga hoi jabo.’
Aru tai khan laga chokora ke kheti pora bahar te phelai dise aru morai dise. Tetiya hoile kheti laga malik pora tai khan ke ki koribo?
Tai ahi kene eitu kheti kora manu khan ke khotom kori dibo aru eitu kheti tu dusra manu khan ke di dibo.” Kintu jetiya tai khan eitu hunise, tai khan koise, “Eneka ketiyabi hobo nadibo!”
Tetiya Jisu tai khan ke sai kene koise, “Tenehoile eitu ki likha ase:
Jun manu eitu pathor te gire, tai bhangi kene tukra hoijabo. Kintu jun manu uporte eitu gire, tai ke mihin kori dibo.”
Tetiya kanun jana manu aru dangor purohit khan eitu homoi te Tar uporte hath laga bole bisarise, kelemane tai khan jani jaise eitu kahani tai khan nimite hei koise. Kintu tai khan manu khan ke bhoi lagi thakise.
Eitu korone Tar ke tai khan bhal korikene sai thakise, aru Tar pichete manu lagai dise, jun Isor kotha tu mani kene thaka nisina kori thakise, Jisu laga kotha te golti bisari nimite, aru taikhan raja aru adhikar pora chola cholawta khan laga hath te di dibole paribo.
Tetiya tai khan pora Tar ke koise, “Probhu, moi khan jane apuni hosa kotha tu hei sikhai, aru kun logote bhi alag pora bebohar nokore, aru Isor laga kotha tu hosa pora sikhai.
Moi khan Caesar ke poisa diya tu kanun te thik ase, na nai?”
Kintu Jisu tai khan laga chalaki tu jani jaise, aru tai khan ke koise,
“Moike eitu denarius dikhabi. Kun laga chehera aru kotha tate likha ase?” Tetiya tai khan koise, “Caesar laga.”
Tetiya Tar tai khan ke koise, “Eitu nimite ji tu Caesar laga ase eitu Caesar ke hei dibi aru ji tu Isor ke dibo lage eitu Isor ke dibi.”
Eitu kotha pora tai khan Jisu ke manu majote pora dhoribole paranai, kintu Jisu laga jowab te ekjon-ekjon bhitorte koi thakise, aru tai khan chup-chap hoi jaise.
Tetiya kunba Sadducee khan jun ji uthai eitu bisas nokore Jisu usorte ahikene hudise,
aru koise, “Probhu, Moses pora moi khan ke likhise, jodi kunba laga bhai ase aru tai maiki thaki kene mori jaise, aru tai bachha nai, tene hoile eitu mori ja laga bhai tu maiki ke lobo pare aru tai laga mori ja bhai nam te bachha jonom kori kene khandan ulabo pare.
Tate sat-ta bhai thakise, aru dangor wala pora maiki shadi korise, kintu bachha nathiki kene mori jaise;
aru dusra pora moike ke loise kintu tai bhi bachha nathaki kene mori jaise.
Aru tin pora bhi maiki ke loise kintu tai eneka hei mori jaise, aru eitu nisina sath jon bhi loise kintu tai bhi bacha nathaki kene mori jaise.
Aru ses te maiki bhi mori jaise.
Tetiya Jisu tai khan ke koise, “Eitu yug laga chokora khan sadi kore aru sadi kori bo nimite di diye.
Hoilebi taikhan junkhan eitu prithibi te thakibole nimite hisab hoise, aru morikena arubi jinda hoise, sadi bhi nakore, sadi tebi nadiye;
kelemane tai khan ketiyabi nomoribo, tai khan sorgoduth hoi jabo; aru tai khan jinda thaka Isor laga bachha ase kobo, kilemane taikhan ji-utha laga chokora khan ase.
Aru moses pora bhi eitu juli thaka ghas pora muri ja utha tu dekhai dise, jetiya tai Probhu ke Abraham laga Isor, Isak laga Isor aru Jakob laga Isor matise.
Etiya Tar tu mora laga Isor nohoi kintu jinda khan laga ase, kelemane moi khan sob tai logote jinda ase.”
Tetiya kunba kanun jana manu pora Jisu ke koise, “Probhu, apuni bhal pora koise.”
Kelemane tai khan aru Tar ke hudibole himat kora nai.
Tetiya Jisu tai khan ke koise, “Tai khan keneka kobo pare, Khrista tu David laga bachha ase koi kena?
David tai nijor bhi Psalms laga kitab te koi kene ase,
Probhu pora moi laga Probhu ke koise,
‘Moi laga dahina hath te bohibi,
Jetiya tak moi dusman khan ke tumi laga paw nichete giribole nediye.’
David tai nijor pora Khrista ke ‘Probhu’ mate, tene hoile Tar keneka tai laga bacha hobo?”
Jetiya sob manu khan huni thakise, Tar tai laga chela khan ke koise,
Eitu kanun jana manu khan pora hosiyar thakibi, jun manu lamba kapur te birabole bisare, aru bazar te sob pora bhal jaga tu hei bisare, aru sob synagogue te untcha jaga te bohibole bisare, aru kha luwa jaga te bhi bhal hei bisare.
Mota mori ja maiki khan ke dukh diye aru dikhabole nimite lamba prathana kore. Eitu khan nisina pichete dangor shajai pabo.”
Etiya Jisu uporte sai kene ekta dhuni manu ke dekhise, tai laga dhun tu dan te rakhi thakise.
Aru tetiya Tar ekta gorib mota nathaka maiki ke dekhise tai logote duita poisa thaka tu dan te di thakise.
Tetiya Jisu tu koise, “Hosa pora moi tumi khan ke koi ase, eitu gorib mota nathaka maiki hei sob pora bisi dise.
Jiman manu dan dise tai khan logote bisi thaka hisab te hei dise. Kintu eitu maiki, tai logote eku nai, hoilebi tai ki ase eitu sob di dise.”
Etiya kunba manu khan mondoli laga kotha koi thakise, keneka kori kene eitu mondoli tu sundur pathor aru manu khan laga dan pora keneka bonaise, Tar koise,
“Eitu tumi khan etiya dekhi thaka tu, eneka din ahibo, jetiya ekta pathor bhi nabachibo aru bhangi keneka phelai dibo.”
Tetiya taikhan Tar ke, koise, “Sikhai diya manu, eitu sob tu ketiya hobo, aru eneka din ahibole ase koi kene moi khan keneka janibo?”
Tetiya Tar koise, “Hosiyar thakibi aru kun pora bhi tumike thokai dibo nidibi. Bisi manu moi laga naam loi kena ahibo, aru kobo, ‘Moi Jisu ase,’ aru ‘homoi tu usorte ahise.’ Tai khan laga pichete najabi.
Jetiya tumi khan larai aru jhagara laga kotha khan hunibo, bhoi nokoribi, kelemane eitu khan sob poila hobo lagibo, kintu eneka sob hoilebi ses homoi tu joldi nahibo.”
Tetiya Jisu hei tai khan ke koise, “Ekta desh pora ekta desh uporte uthibo, aru ekta raijyo pora dusra raijyo logote lorai koribo.
Kintu eitu khan huwa agete, manu khan tumi khan ke hath dibo aru bisi dukh pabo synagogue aru jail te bhi dhali dibo, raja aru dangor cholawta manu usorte anibo moi laga naam luwa nimite.
Tumi khan ke gawahi dibole nimite ekta bhal homoi hobo.
Eitu nimite nijor mon tu shanti rakhibi aru homoi naha agote ki kobo lagibo eitu nimite chinta nokoribi,
kintu moi tumikhan ke kotha kobole aru gyan dibo, tate tumi khan usorte kun ahibo tai khan tumi laga kotha mana koribole naparibo.
Kintu tumi khan laga nijor ama baba pora tumike chari dibo, aru bhai ghor manu, sathi khan bhi chari dibo, aru kunba ke tu tai khan morai bi dibo.
Moi laga naam nimite tumi khan ke sob manu pora beya pabo.
Kintu tumi laga matha te thaka ekta chuli bhi naharabo.
Kintu tumi khan nomro aru bisas te thakile tumi khan laga aatma tu pai lobo.
Kintu jetiya Jerusalem tu sipahi pora gherikene dekhibo, tetiya jani lobo, khotom hobole homoi tu ahise.
Aru Judea te thaka khan pahar te polai jabi, eitu jaga majote thakile chari kena jai jabi, aru jun manu eitu desh bhitorte nai tai khan ke gushi bole nidibi.
Eitu din tu niyai kora laka homoi ase, ki tu likha ase eitu para hobole nimite.
Kintu oh jun bachha bukhi ase, aru jun bacha khan ke sai ase! Eitu jaga te dangor dukh ahibole ase, aru manu khan uporte Isor laga khong ahibole ase.
Tai khan nijor talwar laga dhar pora giri jabo, aru dusra desh te tai khan ke dhori kene loi jabo, aru Jerusalem tu dusra jati manu pora raj cholabo jetiya tak eitu alag jati manu khan ke bhabe eitu pura nahoi.
Aru asurit kaam tu suraj, chand aru tare khan ke dekhibo, aru samundar laga pani pahar nisina uthibo aru manu khan sai kene bhoi lagi jabo.
Eitu duniya te ki ahibole ase eitu khan bhabi kene bhoi pora manu khan giri jabo, kelemane sorgo laga takot tu hilai debo.
Tetiya tai khan dekhibo manu laga Putro badal te takot aru dangor mohima loi kene ahi thaka tu.
Jetiya eitu sob hoi thakibo, khara koribi aru matha tu uporte uthai lobi, kelemane tumi anondo jibon te jabole nimite usor hoise.”
Tetiya Tar taikhan ke ekta kahani koise: “Sabi eitu dimoru ghas ke, aru sob ghas khan ke.
Jetiya ghas te phul ulai jai, tumi khan dekhi aru nijor pora jani jai ke gorom din ahise.
Eitu nisina, jetiya tumikhan eitu sob hoi thaka dikhibo tetiya jani Isor laga raijyo tu usorte ahise.
Hosa pora moi tumi khan ke koi ase, eitiya laga manu khan kothom hoi najabo jetiya tak eitu sob pura nahoi.
Sorgo aru prithibi harai jabo, kintu moi laga kotha ki koise eitu ketiyabi naharabo.
Nijor ke bhal kori kene rakhibi, nisa pani khai kene tumi khan laga mon tu bhari koribole nidibi, aru jibon laga kiman chinta bhabana ase eitu pora mon dukh nokoribo, kelemane eitu din achanak pora bon hoi jabo.
Ekta jal phela nisina, jiman manu duniyate thaki ase tai khan uporte ahibo.
Kintu sob homoi te savdhan thakibi, prathana te takot koribi eitu sob ki hobole ase eitu khan pora pabole paribo nimite, aru Manu laga Putro usorte khara koribole paribo nimite.”
Aru eitu din khan te Tar mondoli te shikai thakise, aru rati te Tar Olivet pahar uporte jai kene thakise.
Etiya Bhomir Nadiya Roti Laga Utsov, kuntu ke Par-Huwa mate, eitu homoi usorte ahise.
Dangor purohit aru kanun jana manukhan Jisu ke keneka morai dibole eitu laga upai bisari thakise, kele tai khan manu khan ke bhoi lagi thakise.
Satan Judas bhitorte ghusi jaise, jun laga naam Iscariot bhi ase, tai bhi chela bhitorte ekjon thakise.
Eitu pichete Judas jai kene kotha patise, dangor purohit aru sipohi laga dangor sahab khan logote keneka kori kene Jisu ke dhoribo eitu upai bisarise.
Tai khan khusi paise, aru tai ke poisa dibole nimite kotha milaise.
Judas kotha tu mani kene, Jisu ke keneka pora manu nathaka homoi te dhoribo eitu upai bisari thakise.
Jetiya khomir nediya roti khua laga din ahise, eitu din te bhera saguli bolidan koribole niyom ase.
Jisu pora Peter aru John ke pothai kene koise, “Jaikene ami khan nimite Udhar Puwa naam pora kha luwa rakhibi, moi khan mili kene khabo.”
Tai khan teo ke koise, “Probhu kun jaga te jai kena amikhan jugut koribo?”
Teo tai khan ke koise, “Sabi, jetiya tumikhan city te ponchibo, ekta manu pani laga baltin loikena thaka lok pabo. Tai laga pichete jabi jun tu ghor te tai ghuse.
Tetiya ghor laga malik ke jai kene kobi, ‘Sikai diya manu pora apunike koi ase, “Bahar manu thakibole laga kamra tu kot ase, jun jaga te moi laga chela khan ke loi kene Udhar Puwa naam laga kha luwa koribo?’”
Tetiya tai tumikhan ke uporte loi jai kene dangor ekta bhal kamra dekhabo. Jai kene tate hei tayar koribi.”
Aru jetiya tai khan jaise, aru Jisu pora tai khan ke ki koise eneka hei paise. Tetiya tai khan Udhar Puwa laga kha luwa jai kene tayar korise.
Aru jetiya homoi tu ahise, Jisu bohi jaise aru Tar laga chela khan bhi bohi jaise.
Tetiya Tar tai khan ke koise, “Moi dukh napa agete tumi khan logote bohi kene eitu Udhar laga khana khabole mon thakise.
Moi tumi khan ke koi ase, moi eitu nakhabo jetiya tak eitu sob pura nohoi Isor laga raijyo te.”
Jetiya Jisu kup tu loise, aru dhonyabad dise, Tar koise, “Eitu lobi, aru ekjon-ekjon logote bhag kori lobi.
Moi tumi khan ke koi ase, jetiya tak Isor laga raijyo tu nahe moi eitu angur ros tu grohon nokoribo.”
Jetiya tai roti tu loise aru dhonyabad dise, Tar bhag korikene tai khan ke di kene koise, “Eitu moi laga gaw ase aru tumi khan nimite diya hoise eitu moi ke yaad korikene lobi.”
Tar cup tu loi kene koise, “Eitu kup tu moi laga khun laga notun niyom ase, tumi khan nimite ulai diya hoise.
Kintu sabi, kun manu moike dhoka dibo tai ami khan logote bohi ase.
Manu laga Putro ke ki hobole ase eitu tu eneka he hobo. Kintu oh jun manu pora eneka koribo tai hou paise!”
Chela khan majote kotha patise ami khan majote kun pora eneka kaam tu koribo.
Pichete tai khan majote jaghara ulaise aru koise kun hei tai khan majote sob pora dangor hobo.
Tetiya Tar tai khan ke koise, “Dusra jati laga raja tai khan uporte cholawta kore tai khan ke bhal kori diya khan’ eneka mate.
Kintu tumi khan eneka nohoi. Tumi khan majote kun manu dangor bhabi thake tai sob pora chotu hobo lage; aru jun manu aghe te ase, tai tu sewa korithaka manu nisina hobo lage.
Kintu tumi khan moi laga porikha te moi logote ase.
Moi tumi khan ke di ase jeneka moi laga, baba Isor pora raijyo moi ke dise,
eitu nisina tumi khan bi moi laga raijyo te kha luwa koribo, aru tumi khan singhasan te bohi kene Israel laga baroh jati uporte bichar koribo.
Aru Probhu koise, “Simon, Simon, sabi satan hei tumi ke gehu dana nisina chani loise.
Kintu moi tumi nimite prathana korise, eitu pora tumi laga bisas tu naharabo; aru tumi, jetiya ghuri ahibo, tumi laga bhai khan ke mozbot koribi.”
Kintu Peter hei koise, “Probhu, moi tumi logote jabole jugut ase, jail te bhi aru mori bole bhi.”
Kintu Tar koise, “Moi hosa koise, Peter, murgi hala nakura agete tumi moi ke najane koi kene tin bar misa kobo.”
Jisu tai khan ke koise, “Jetiya moi tumi khan ke poisa laga bag, dorkar laga saman, aru juta noloi kene jabole dise tetiya kiba naponcha thakise naki?” Tai khan koise, “Eku komti huwa nai.”
Tetiya Tar pora tai khan ke koise, “Kintu etiya, kun manu poisa laga bag ase tai loi lobi, aru eitu nisina, ki saman laga bag ase, tai loi lobi, aru kun manu logote talwar nai tai nijor kapur bikiri kori kene kini lobi.
Moi tumi khan ke koi ase, ji kotha moi nimite likha ase eitu pora hobo lagibo, ‘aru Tar ke kanun nathaka khan logote gonti koridise. Kilemane ji kotha moi nimite koise eitu sob pura hoi ase.”
Aru tai khan koise, “Probhu, sabi! Iyate duita talwar ase.” Eitu nimite Tar taikhan ke koise, “Eitu kafi ase.”
Aru bahar te ulai kene, niyom hisab te, Olive Pahar te jaise, aru chela khan bhi tai laga pichete jaise.
Jetiya tai khan ekta jaga te ahise, Tar tai khan ke koise, “Prathana koribi tumi khan porikha te nigiribo karone.”
Tar tai khan pora olop dur te jai kene, mati te athukari kene prathana korise,
aru koise, “Baba Isor, jodi apuni echha kore, eitu kap tu ami pora hatai dibi. Kintu Moi laga echha nohoi, apunar echha hobole dibi.”
Tetiya sorgoduth ahikene Jisu ke modot korise.
Tar dukh pora prathana kora homoi te Tar laga posina khun hoi kene mati te giri thakise.
Aru Jetiya Tar prathana kori kene uthise, Tar chela khan usorte ahise, aru dekhise chela khan mon dukh pora ghumai thakise,
eitu nimite Tar pora tai khan ke koise, “Tumi khan kele ghumai ase? Uthibi aru prathana koribi, eitu pora tumi khan porikha te nagiribo.”
Aru jetiya Tar kotha koi thakise, tate bisi manu ahi jaise, aru jun laga naam Judas thakise, baroh jon chela majote ekjon tu, manu khan ke loi anise. Tai Jisu usorte chuma dibole ahise.
Kintu Jisu tai ke koise, “Tumi Manu laga Putro ke chuma di kene thokai ase?”
Aru jiman manu khan kinar pora Jisu ke sai kene koise, “Probhu, ami khan talwar ulai kene tai khan logote larai koribo naki?”
Tetiya maha purohit laga sewak ke chela ekjon pora dyna kan tu kati phelai dise.
Kintu Jisu tai khan ke koise, “Eneka nokoribi!”” Aru Jisu hei kan tu lagai kene, changai kori dise.
Aru Jisu hei dhoribole aha manu khan, dangor purohit, aru mondoli laga sipai khan aru cholawta khan ke koise, “Tumikhan talwar aru hatyar khan loikene ekjon chor manuke dhura nisina ahise naki?
Moi jetiya mondoli te hodai din tumi khan logote thakise, tumi khan moi uporte hath utha nai. Kintu etiya tumar homoi ahise, aru andhar laga hokti ase.”
Eitu pichete tai khan ghor baharte jui jolai kene eke logote bohise, aru Peter bhi lukai kene bohi thakise.
Aru ekta maiki sewak, Peter ke jui usorte bohi thaka dekhi kene koise, “Eitu manu bhi Jisu logote thakise.”
Kintu Peter koise nohoi, “Maiki, moi Tar ke najane.”
Aru olop pichete ekjon pora tai ke dekhise, aru koise, “Tumi bhi Jisu logote beraise.” Kintu Peter koise, “Bhai moi nohoi.”
Ek ghanta pichete aru ekjon ahikene koise, “Hosa pora, eitu manu bhi Tar logote thakise, tai bhi ekta Galile laga manu ase.”
Kintu Peter hei koise, “Bhai, moi najane tumi ki kotha koi ase.” Eitu kotha koi thaka homoi te, murga hola kori se.
Tetiya Jisu ghuri kene Peter ke saise, aru tetiya Peter Jisu kuwa kotha tu mon te ahise, Jisu ki koisile, “Tumi tin bar moi ke misa kobo aru tetiya murga hala koribo.”
Tetiya Peter bahar te jai kene tita mon pora bisi kandise.
Aru tetiya sipai khan Jisu ke beya kotha koi kene mari bole suru hoise.
Tai khan Jisu laga suku te kapra bandi kene, koise, “Prophesy koribi! Kun pora tumi ke marise?”
Aru tai khan bisi bodnam aru beya kotha kori kene Jisu ke sorom khilaise.
Aru jetiya din ahise, cholawta manu khan ahi kene joma hoise, maha purohit aru kanun jana manu, aru Jisu ke bichar laga jaga te loi jaise,
aru koise, “Jodi tumi Khrista hoi, ami khan ke kobi.” Kintu Tar tai khan ke koise, “Jodi moi tumi khan ke koi, tumi khan ketiya bhi bisas nokoribo;
aru moi tumi khan ke hudile, tumi khan ketiya bhi moi ke jowab dibole naparibo.
Kintu etiya pora Manu laga Putro ke Isor laga dahina hath te bohi thaka dikhibo.”
Tetiya tai khan koise, “Eitu karone, tumi Isor laga Putro hoi naki?” Aru Tar tai khan ke koise, “Tumi khan hei koi ase moi hei hoi.”
Tai khan koise, “Amikhan eitu kotha aghete aru ki jani bole gawahi lagi ase? Ami khan tai laga nijor mukh pora eitu kotha huni loise.”
Tetiya sob manu uthi kene Jisu ke Pilate laga agete anise.
Aru tai khan suru hoise, aru koise, “Eitu manu desh tu beya kori ase, aru Caesar ke saman dibole mana kore, aru tai nijor ke Christa, ekta raja ase koi.”
Tetiya Pilate pora Tar ke hudise, “Tumi Yehudi manu laga Raja ase naki?” Kintu Tar tai ke koise, “Tumi nijor pora koise.”
Tetiya Pilate maha purohit aru manu khan ke koise, “Moi eitu manu uporte eiku golti nadikhe.”
Kintu tai khan eitu mana nai aru, koise, “Tar manu khan ke loi kene pura Judea te sikai kene berai thake, Galilee pora suru kori kene aru eitu jaga te bhi sikhai.”
Aru jetiya Pilate eitu hunise, tetiya tai hudise Jisu tu Galilean ase naki.
Jetiya tai janise Jisu uporte kanun cholabo nimite Herod laga hath te hei adhikar ase, tai Herod usorte Tar ke pothai dise, Herod tai nijor bhi Jerusalem te thakise.
Aru jetiya Herod pora Jisu ke dekhise, tai bisi khusi paise, kele mane tai Jisu ke bisi din pora sabole mon thakise, aru tai Jisu pora kiba ekta asurit kaam kora tu sabole mon thakise.
Tetiya tai Jisu ke bisi kotha hudise, kintu Tar eiku jowab diya nai.
Tetiya Herod aru tai laga sipahi khan mili kene Jisu ke sorom khelaise. Tar ke raja laga bhal kapur lagai dise, aru Pilate usorte wapas pathai dise.
Thik eitu din te Pilate aru Herod bhal sathi hoi jaise, kintu olop din aghete tai duijon bhitorte khota nimili thakisile.
Tetiya Pilate pora maha purohit, cholawta aru manu khan ke matise,
aru tai khan ke koise, “Tumi khan eitu manu ke moi usorte loi kene ke beya rasta te loi jai ase, kintu tumi khan Tar uporte ki arop lagai ase, moi eitu manu uporte eku beya dekha nai.
Aru Herod bhi Tar uporte eiku golti dekhanai, utu karone tai Jisu ke moi khan logote pothai dise, aru sabi, morai diya laga sajai dibole nimite eneka eku kaam Tar kora nai.
Eitu nimite moi taike sajai dibo, aru chari dibo.”
Kelemane Jerusalem te jetiya dangor utsov hoi, niom pora duijon bhitorte ekjon jail te thaka manu ke charibole lage.
Kintu tai khan sob hala kori kene koise, “Eitu, manu ke sajai dibi aru bodli te Barabbas ke chari dibi!”
(Barabbas ke jail te dhalise kelemane tai manu ke morai disele aru citi te beya kaam khan kori kene thakise.)
Aru Pilate manu khan ke koise, Jisu ke charibole mon thakise.
Kintu tai khan aru bhi hala kori kene koise, “Crus te morai dibi, crus te morai dibi.”
Pilate tin bar tai khan logote koise, “Kile, eitu manu pora ki beya kaam korise? Moi Tar uporte eiku golti dekha nai Tar ke morai dibole. Eitu karone tai ke sajai dikene chari dibo.”
Tai khan sob awaj uthai kene khong pora mangise Jisu ke crus te morabo lage, hala kori thakise.
Eitu pichete Pilate hei tai khan laga kotha tu mani loise.
Barabbas ke Pilate hei jail pora khuli dise, tai manu morai diya aru beya kaam kora ekta dokait thakise. Kintu Jisu ke tai khan hath te di dise.
Manu khan Jisu ke bahar te loi jaise, aru ekjon manu Simon, Cyrene ekta desh pora ahi thakise, crus tu tai uporte dikene Jisu pichete te jaise.
Eitu homoi te bisi manu khan, aru maiki manu khan bisi mon dukh pora Tar usorte kandi thakise, aru Tar laga pichete jai thakise.
Jisu hei ghuri kene tai khan ke koise, “Jerusalem laga swali khan, moi nimite nakandibi, kintu tumi khan nijor nimite aru bachha khan nimite kandibi.
Kelemane sabi, eneka din ase jetiya tai khan kobo,’ ‘Asirbad ase eitu bachca napa maiki khan aru jun laga pet pora bacha jonom huwanai, aru dudh khila nai.
Aru tai khan pahar ke kobo, ‘Ami khan uporte giribi,’ aru pahar khan giri kene ‘ami khan ke bon kori dibi.’
Jodi kacha ghas te eneka kore, tene hoile sukha ghas laga ki halat hobo?”
Aru duijan dokait ke Jisu logote loi jai kene crus te morai dise.
Jetiya eitu jaga te ponchise, eitu jaga laga nam tu “Matha laga Hardi,” tate Jisu ke crus te dise, aru duita dokait ke bhi Jisu laga dahina aru baya phane crus te mari dise.
Tetiya Jisu hei koise, “Baba Isor, tai khan ke maph koridibi, tai khan ki korise eitu tai khan najane.” Pichete tai khan Jisu laga kapur tu lottery kheli kene bhag korise.
Sob manu rokhi kene sai thakise. Aru tetiya cholawta manu khan Jisu ke sorom khelai kene koise, “Tar dusra ke bachaise. Etiya nijor ke bhi bachai lobi, jodi tai Isor laga Khrista ase, bachi luwa jon tu.”
Sipai khan bhi Jisu ke sorom khelaise, aru tita pani dise,
Tar uporte ekta kotha likhi dise, “Jisu Yehudi khan laga raja.”
Tetiya ekjon dokait Jisu usorte crus te thaka pora sorom khelai se Jisu ke koise, “Tumi Khrista nohoi naki? Tumi nijor ke bachai lobi aru ami khan kebi bachai lobi.”
Kintu dusra ekjon pora tai laga sathi ke koise, “Tumi Isor ke bhoi nalage, ami khan beya kaam kora nijor sajai pai ase?
Aru eitu ami khan pabo lage, ami khan ki beya kaam korise eitu hisab te hei sajai pai ase. Kintu eitu manu eiku golti koranai.”
Tetiya tai koise, “Jisu, moi ke yaad koribi jetiya apuni porom desh te jabo.”
Tetiya Jisu hei tai ke koise, “Moi hosa koise, tumi aji moi logote porom desh te thakibo.”
Kintu tin baji homoi te, achanak eitu sob jaga te andhera ahi jaise.
Suraj tu andhar hoi jaise aru Jerusalem mondoli laga porda tu phati jaise.
Eitu pichete jor pora kandi kene Jisu koise, “Baba apuni laga hath te moi laga Aatma tu di ase.” Jisu eitu koikena, Tar laga sas tu chari dise.
Aru jetiya sipai eitu ki hoise eitu dekhise, tai Isor ke mohima dise, aru koise, “Hosa pora Tar ekjon dharmik manu thakise.”
Jiman manu eitu sabole ahise, ki hoise eitu tai khan dekhise, tai khan nijor chati te mari kene jaise.
Kintu jun manu Tar ke bhal pora jane, aru jiman maiki manu Galilee pora Tar logote berai thakisile, dur pora ki hoise eitu sai thakise.
Eitu homoi te ekjon manu Joseph koi kena, ekjon cholawta thakise tai ekjon bhal aru dharmik manu asile.
(Tai kanun jana manu khan logote kotha milanai). Tai Arimathea citi laga Yehudi manu thakise, aru tai bi Isor laga raijyo nimite rokhi thakise.
Tai Pilate, usorte jai kene Jisu laga gaw tu mangise.
Aru crus pora gaw tu namaise, aru sapha norom kapur pora Jisu laga gaw tu bhandi dise, pathor kati kene kobor bonai rakha jaga te Jisu ke rakhise, jun jaga te ketiya bhi manu ke rakha nai.
Etiya Jugut Din tu ahise, aru Sabbath din tu suru hobole homoi ahise.
Aru Galilee pora jiman maiki manu Jisu pichete berai thakise, aru tai khan Jisu laga kobor tu saise aru jun jaga te Tar ke rakhise.
Aru maiki khan wapas jai kene bhal sent aru tel Jisu laga gaw te lagabole nimite jugut korise. Aru tai khan niyom hisab te Sabbath din tu pobitro rakhikene araam hei korise.
Etiya hapta laga poila din te, tai khan kobor usorte ahise, bhal sent aru tel jugut kori kene tai khan anise.
Kintu tai khan dekhise kobor bon kori kene rakha pathor tu khuli kene ase,
kintu tai khan bhitorte jai kene Probhu Jisu laga gaw tu dekha nai.
Aru enika hoise, jetiya Jisu laga gaw tu kobor te dekhanai tai khan asurit hoise, achanak pora, duijon manu boga kapra lagai kene tai khan usorte khara hoise.
Aru, maiki khan bhoi lagi kena matha niche kori kene mati te girise, eitu manukhan pora maiki khan ke koise, “Tumi khan jinda manu ke mora khan majote kile bisari ase?
Tar iyate nai, kintu jinda hoise! Yaad koribi keneka Tar tumi khan ke koisile Galilee te thaka homoi te,
koisile Manu laga Putro keneka paapi manu hath te didibo aru Tar ke crus te morai dibo, aru tin din te Tar aru bhi jinda hoi jabo.”
aru jetiya kobor pora wapas jaise, tai khan jai kene egaroh jon chela aru sob manu ke khobor di dise.
Aru Mary Magdalene, Joanna, aru Mary James laga ama aru maiki khan jai kene chela khan ke khobor di dise.
Kintu eitu khobor tu chela khan misa bhabise, aru maiki khan kuwa kotha tu bisas kora nai.
Hoilebi Peter, khara hoi kene, Jisu laga kobor te polai kena jaise, aru usor pora sai se aru khali Jisu ke bandi rakha kapra hei dekhise. Aru tai bahar te ulai kene ki hoise eitu bhabise.
Etiya sabi eitu din te, duijon manu ekta bosti te jai thakise. Jerusalem pora sath mile dur Emmaus bosti te.
Tai khan Jisu laga kahani koi kene jai thakise.
Aru eneka hoise, tai khan kotha pati kena jai thaka homoi te, Jisu tai khan usorte ahi kene eke logote jai thakise.
Kintu tai khan suku pora Jisu ke chinibole para nai.
Tetiya Jisu tai khan ke koise, “Tumi khan ki kotha pati kena mon dukh pora jai ase?” Tai khan khara hoi jaise, mon dukh pora.
Kintu ekjon Cleopas Jisu ke koi kene hudise, “Apuni Jerusalem pora ekla hei ahi ase naki aru ki hoise eitu bhi najane naki?”
Tetiya Jisu tai khan ke koise, “Ki khobor?” Tai khan koise, “Nazareth Jisu laga kotha, kun ekjon manu thakise, aru asurit kam aru kotha para Isor usorte aru sob manu usorte tai ekjon dangor bhaobadi thakise,
Aru maha purophit aru cholawta manu khan pora Tar ke dhorise aru bodnam kori kene crus te morai dise.
Kintu moi khan bisas kori thaki se Tar hei Israel manu ke mukti dibo. Kintu eitu sob pura hoi kene, aji tin din hoi jaise.
Kintu kunba maiki khan kobor te joldi jai kene, moi khan ke ahi kene asurit kotha koise.
Aru tai khan Jisu laga gaw tu kobor bhitor te dekhanai, tai khan koise ami khan ke sorgoduth khan hei koise Tar zinda ase koikene.
Kintu ami khan logote thaka kunba kobor te sabole jaise aru jeneka maiki khan pora koise eneka hei dekhise, kintu Jisu ke tate dekhanai.”
Tetiya Jisu tai khan ke koise, “O okora aru mon chutu kori thaka khan junkhan bhaobadi khan pora ki koise eitu sob ke bisas kore!
Eitu dorkar thaka nai naki Khrista dukh pai kene, aru bhi Isor laga mohima te humabo?”
Moses pora suru kori kene aru kiman bhaobadi khan thakise, tai khan ke ki Isor kotha te Tar nimite likha ase eitu buji bole dise.
Tai khan kote jabole ahisile eitu bosti te ponchise, aru Jisu aghe te jabo nisina korise.
Kintu Tar ke anurodh kori kene koise, “Ami khan logote thakibi, aji laga din tu kothom hobole hoise.” Aru Jisu tai khan logote thakibole jaise.
Aru ekeka hoise, jetiya tai khan eke logote bohise, Tar ruti loise, aru asirbad korise, aru bhangi kene tai khan ke dise.
Tetiya tai khan laga suku tu khulise, aru tai khan Tar ke chini paise, aru Jisu tai khan usor pora Aatma hoi kene jai jaise.
Tai khan ekjon-ekjon logote kotha patise, “Moi khan laga mon tu joli thaka nai naki, jetiya Tar ami khan logote ahi thakise, aru jetiya Isor laga kotha tu puri kene hunai sile?”
Eitu homoi te tai khan uthise, aru Jerusalem te wapas jaise. Egharoh chelakhan eke logote joma hoi thakise, aru dusra khan bhi eke logote thakise.
Aru koise hosa pora Probhu jinda hoise, aru Simon usorte ahise.”
Jetiya eitu kahani koi thakise, Jisu tai khan majote ahi kene khara hoi kene koise, “Tumikhan uporte shanti thakibo.”
Kintu tai khan asurit lagise, aru bisi bhoi lagise, tai khan bhabise ekta aatma tai khan laga usorte ahise.
Tetiya Jisu tai khan ke koise, “Tumi khan kile bhoi lagise, aru kile mon te alag bhabana kori ase?
Ami laga hath aru paw tu sabi aru eitu moi hai ase. Moi ke chui kene sabi kele aatma tu mangso aru hardi nathake, kintu moi poila nisina hei ase.”
Jetiya Tar eitu kotha koise, Tar tai khan ke hath aru paw dikhai dise.
Aru eitu homoi te tai khan bisas nokora nisina hoi jaise, Tar aru tai khan ke koise, “Tumi khan logote kiba khabole ase naki?”
Tetiya tai khan Jisu ke jolai rakha mas khabole dise,
aru Tar tai khan usorte loi kene khaise.
Aru tai khan ke koise, “Eitu moi laga kotha ase moi jinda thaka homoi te tumi khan ke koisile, Moses laga kitab te ki moi nimite likha ase, aru bhaobadi aru gana te ki likha ase eitu pura hobo lage.”
Tetiya Tar tai khan laga dimak Isor kotha bujibole khuli dise, aru tai khan ke koise,
“Eitu nimite kotha likha ase: Khrista dukh pabo, aru mora pora tin dinte jinda hobo;
aru mon ghurabole aru paap pora khima pabole sob desh te porchar koribo, Jerusalem pora suru hobo.
Tumi khan eitu laga gawahi hobo.
Moi tumi khan ke baba Isor para ki kosom dise pothai ase. Kintu tumi khan eitu citi chari kene najabi jetiya tak sorgo pora takot napabo.”
Aru Jisu tai khan ke olop dur Bethany te loi jaise, aru hath uthai kene tai khan ke asirbad korise.
Etiya eneka hoise, jetiya Tar tai khan ke asirbad kori thakise badal ahikene Jisu ke uthai kene sorgo te loi jaise.
Tai khan Jisu ke mahima kori thakise, aru khusi anonda pora Jerusalem te wapas jaise,
aru tai khan mondoli te jai kene thakise, aru Isor ke dhonyabad aru aradhana kori thakise.
Suru te kotha asele, aru kotha Isor logote asele, aru kotha to Isor ase.
Eitu to suru pora Isor logote asele.
Sob bostu Tai pora he bonaise, aru ki bonai se Tai nathaki kene eku bhi bona nai.
Tar logote jeevon asele, aru jeevon to manu laga joti asele.
Aru joti to andhera ke ujala kori dai, kintu andhera to joti ke jitibo na para.
Isor pora pothai dia ekjon asele, jun laga nam John ase.
Tai gawahi hoi ahise, joti laga kotha jonai dibole, aru sob tai karone biswas koribole.
John to joti nohoi, kintu tai joti laga gawahi dibole ahise.
Tai duniya te thakisele, aru Tai he duniya bonaise, kintu duniya Taike janibo para nai.
Tai nijor manu logot ahise, aru Tar nijor manu Taike loanai kora nai.
Kintu jiman jon Taike loise, Tai he taikhan ke Isor laga bacha hobole hosa dise, jun Tar naam pora biswas kori loise.
Heitu jonom to khun pora bhi nohoi, manso pora bhi nohoi, aru manu icha pora bhi nohoi, kintu Isor laga icha pora ase.
Aru kotha to mangso hoise amar majote thakise, amarkhan Tar mohima dikhise, mohima ekta Putro jun to Pitri pora ahise, morom pora bhorta aru hosa.
John Tar kotha gawahi di hala kuri, koise, “Eitu he ekta ase jun to Moi koise, jun amar piche ahi ase, Tai moi pora bi bisi dangor ase, kelemane Tai moi pora pohila thakise.”
Aru Tar bhorta hoi thaka pora amikhan anugrah pora anugrah paise.
Kelemane niyom to Moses pora ahise dise. Kintu anugrah aru hosa, to Jisu Khrista pora he ahise.
Isor ke kun bhi ketiabi dekha nai. Ekta matro Isor, jun Priti laga usor te bohi ase, heitu ke he Tai dekhai dise.
John laga gawahi eitu ase, Yahudi khan Jerusalem pora purohit aru Levi khan ke pothaise Taike hudibole, “Apuni kun ase?”
Tai mani loise, aru nohobo koa nai, kintu swikar kori koise- “Moi Khrista nohoi.”
Aru taikhan taike hudise, “Nohoile tumi kun ase? Apuni Elijah ase?” Tai koise, “Moi nohoi.” Taikhan koise, “Apuni bhabobadi ase?” Aru tai jawab di koise, “Nohoi.”
Tetia taikhan taike koise, “Apuni kun ase? Tenehole moikhan ke pathai dia khan ke jawab dibo lage? Apuni nijor ke kun ase koi?”
Tai koise, “Ami ekta awaz ase, juntu jongol te hala kori koi ase: ‘Probhu laga rasta sidha koribi,’ juntu bhabobadi Isaiah pora koise.”
Aru Pharisees khan jun khan ke pothaisele.
Taikhan taike hudise, “Jodi apuni Khrista nohoi, Elijah bhi nohoi, aru bhabobadi bhi nohoi to kele, baptizma di ase?”
John taikhan ke jawab dise aru koise, “Moi to pani pora baptizma di thaka he ase. Kintu tumar majote ekjon khara ase, jun ke tumikhan najane.
Jun he amar pichete ahi ase heitu ke moi Tar juta laga rosi bhi khulibole para manu nohoi.
Eitu kotha Jordan laga nodi uphale Bethany te hoise, jote John baptizma di thakise.
Dusra din John, Jisu he tar logote aha dikhi kene koise, Sabi, eitu duniya laga paap uthai loi jabole thaka Isor laga Mer ase!
Eitu he ase, kun laga kotha moi koisele, ‘Ekjon amar piche ahi ase, jun he moi pora bhi dangor ase, kelemane Tai moi pora pohila thakisele.”
Moi bhi Taike na janisele. Kintu Israel manu ke dekhai dia kori dibo karone moi eitu pani pora baptizma di ahise.”
Aru John eitu gawahi di kene koise, “Aatma he paro nisina sorgo pora ahi Tar upor te bohi joa moi dekhise.”
Moi Taike na jani sele kintu jun he moike pani pora baptizma dibole pathaise, heitu he moike jun upor te Atma ahi thaki joa tumi dikhibo, heitu he Pobitro Aatma pora baptizma dibo thaka to ase koise.’
Aru moi eitu dekhi kene gawahi dise, je eitu he Isor laga Putro ase.”
Dusra din John tar duijon chela loi tate khara asele.
Tetia duijon chela to John koa huni kene Jisu piche ahi jaise.
Tetia Jisu ghuri saise to tai duijon Tar piche ahi thaka dekhise, aru hudise, “Tumikhan kun ke bisari ase, taikhan Taike koise, “Rabbi Apuni kote thaki ase?”
Tai taikhan ke koise, “Ahi kene sabi.” Taikhan ahi kene Tai kot thakise heitu dekhise, aru heitu din Tar logote thaki jaise, aru heitu somoi dos ghanta nisina asele.
Duijon John laga kotha huni, kene Jisu logote ahi jaise, heitu te ekjon to Simon Peter laga bhai Andrew asele.
Tai prothom tar kokai Simon ke pai kene taike koise, “Moikhan Messiah pai loise,” motlob ase Khrista.
Aru tai taike loi Jisu logote anise, Jisu taike sai kene koise, “Tumi Jonah laga Putro Simon, tumi ke Kefa matibo” (motlob pathor).
Dusra din Jisu Galilee te jabole asele, aru Philip ke lok paise aru taike koise, “Amar pichha koribi.”
Philip Bethsaida pora ahise, jote Andrew aru Peter laga nogor ase.
Philip Nathaniel ke pai kene taike koise, “Moses laga kitab te aru prophet khan he jun laga kotha likhi rakhise, heitu amikhan pai loise, heitu Joseph laga putro Nazareth Jisu he ase.”
Kintu Nathaniel taike koise, “Bhal bostu Nazareth pora ulabo paribo?” Philip taike koise, “Ahibi aru sabi.”
Tetia Jisu Nathaniel Tar phale aha dekhi kene tar bikhoi ke koise, “Sabi, eitu hosa te Israel manu ase, tai kopot manu nohoi!”
Nathaniel Taike koise, “Apuni moike keneka janise?” Jisu taike jawab di koise, “Philip tumi ke matia age jetia tumi dimoru gos niche boha te, Moi tumi ke dekhise.”
Nathaniel Taike jawab dise, “Rabbi, Apuni Isor laga Putro ase! Apuni Israel laga Raja ase!”
Jisu jawab di aru koise, “Kelemane Moi tumi ke koise, ‘Moi Tumi ke dimoru ghas niche te boha dekhise koa karone tumi biswas korise? Tumi eitu pora bhi bisi dangor kam dekhibo.”
Aru Jisu taike koise, “Hosa pora tumi khan ke kobo, je tumikhan sorgo khuli diya, aru Isor laga duth khan, aru Manu laga Putro uporte aha aru joa dekhibo.”
Tin din pichete, tate sadi asele, Cana laga Galilee te, aru Jisu laga ama bhi tate thaki asele.
Aru eitu sadi te Jisu aru Tar chela khan ke bhi matisele.
Jetia draikha-ross khotom hoise to Tar ama Taike koise, “Taikhan draikha-ros aru nathaka hoise.”
Kintu Jisu taike koise, “Maiki, Moi nimite eitu ki ase aru tumi nimite? Amar somoi ponchia nai.”
Tar ama nokor khan ke koise, “Ki hoilebi Tai tumikhan ke kuri bole koile eitu koribi.”
Tetia choita pathor pani kolsi chuai Yahudi khan laga samaroh te dhulai rakha jaga heitu ekta te bis nohole bhi tis ase.
Jisu taikhan ke koise, “Kolsi te pani bhorai dibi.” Tetia taikhan eitu bhorai dise.
Aru Tai nokor khan ke koise, “Eitu olop ulai lobi aru loi jai kene kha-loa saa manu ke dibi.” Aru taikhan ineka korise.
Tetia kha-loa sa manu eitu pani ke khai saise jun to draikha-ross hoise, aru eitu kot pora ahise najane, kintu nokor khan jun he pani ani disele heitu khan to jane, aru kha-loa sa manu sadi koribo thaka mota ke matise.
Aru koise, “Sob manu prothom te bhal draikha-ros diye, aru jetia bhal to khai loi kene nisa hoi jai eitu pasotee sosta laga draikha-ros diye, kintu apuni to bhal ros eitia tok bhi rakhi ase.”
Jisu Galilee Cana te eitu chinha kori kene Tar nijor mohima dekhai dise, aru chela khan Taike biswas korise
Yahudi khan laga Nistar din usor asele, aru Jisu Jerusalem te jaise
Tetia taikhan girja te bail aru sagoli aru kabotar bikiri kori aru toka-poisa bodla-bodli kori thaka paise.
Aru Tai ekta chabuk bonai kene girja pora, bail aru mer sob bahar te khedai dise, aru toka-poisa bodla-bodli kori thaka khan laga poisa sob phekai dise, aru taikhan laga mez bhi ultai dise.
Aru Tai paro bikiri kori thaka khan ke koise, “Tumikhan eitu sob yate pora loi jabi. Amar Pitri ghor ke bojar jaga no bonabi.”
Tetia Tar chela khan yad ahise je likha asele, Tumar ghor laga “Josh he Moike khai jabo.”
Tetia Yahudi khan solawta Taike koise, “Apuni ki chinha amikhan ke dikhabo, je Apuni eitu kam kora laga?”
Jisu taikhan ke jawab di koise, “Eitu girja ke nost kuri dibi, aru Moi tin din te aru khara kori dibo.”
Tetia Yahudi khan laga solawta koise, “Eitu girja banabole chheyalis saal lagise, aru Apuni tin din te eitu khara kori dibo?”
Kintu, Tai nijor gao laga girja ke koisele.
Karone, jetia Tai mora pora aru jee uthise, Tar chela khan yad ahise, je Tai eitu taikhan ke koisele, aru Jisu taikhan ke koa kotha ke bhi aru pobitro kitab ke bhi biswas kori loise.
Jetia Tai Nistar purb somoi Jerusalem te asele, bisi manu Tai kori dia asurit kaam ke dekhi kene Tar nam pora biswas kori loise.
Kintu Jisu Tai nijor pora taikhan ke biswas kora nai kelemane Tai taikhan sob ke jani asele,
aru kunu bhi manu laga gawahi Taike kobo nalage kelemane manu bhithor te ki ase sob Tai jane.
Pharisee khan majote ekjon salowta Yahudi manu naam Nicodemus asele.
Tai rati Jisu logote ahi Tai ke hudise koise, “Rabbi moikhan jane Apuni Isor pora aha ekjon skikha manu ase, kelemane Isor Tar logote na thakile kunu bhi Apuni chinha dikhai thaka, eitu koribo na parebo.”
Jisu taike jawab di koise, “Moi hosa pora tumikhan ke koi ase, jodi kunu bhi notun jonom noloile, Tai Isor laga raijyo dekhi na paabo.”
Nicodemus Taike koise, “Manu bura hoa pasote keneka kori jonom lobo paribo? Keneka tai nijor ama pet te dusra bar ghusi kene jonom lobo pare, tai paribo?”
Jisu jawab dise, “Moi hosa pora tumikhan ke koi ase, jun bhi jetia tok pani aru Aatma pora jonom nolobo, tai Isor raijyo te gusibo na paribo.
Jun mongso pora jonom hoise, heitu mongso ase, aru jun Atma pora jonom hoise heitu Atma ase
Moi ‘tumikhan notun jonom lobo lage’ koa karone asurit nohobi.
Hawa jun phale jabole mon ase, tate jai thake, aru tumi heitu awaaz huni thake, kintu heitu kot pora ahise aru kot phale jabole ase heitu na jane, eitu karone jun bhi Aatma pora jonom hoise teneka he ase.”
Nicodemus jawab di Taike koise, “Eitu keneka hobo paribo?”
Jisu taike koise, “Tumi Yahudi laga sikha manu hoi kene bhi eitu kotha bujhibo na pare?
Moi tumi ke hosa kobo, Moi ke jane heitu he koi, aru ke dekhise heitu koi dia, kintu tumikhan Amar koi dia ke lobo napare.
Jetia Moi tumikhan ke duniya laga kotha koise, aru tumikhan biswas koria nai, jodi Moi sorgo laga kotha koile tumikhan biswas koribo?
Aru kun bhi sorgote joa nai ekla kun he sorgo pora ahise, mane Manu laga Putro jun sorgo te thake.
Eitu nimite jun Taike biswas koribo, nost nohobo kintu anonto jeevon pabo.
Kelemane Isor duniya ke eneka morom korise Tar nijor ekta matro Putro ke di dise, tenehole jun Taike biswas koribo, khotom nohabo, kintu anonto jeevon pabo.
Kelemane Isor duniya ke khotom koribole nijor Putro ke potha nohoi, kintu eitu karone ase, Tar karone he duniya bachibole.
Jun Taike biswas koribo heitu ke golti nidibo, kintu jun Taike biswas no koribo, heitu ke golti kori dibo, kelemane Tai Isor laga ekta matro Putro laga nam pora biswas no kora hoise.
Aru golti laga karon bichar to eitu ase, joti duniya te ahise, kintu manu to joti pora bhi andhera ke bisi morom kore, kelemane taikhan laga kaam beya asele.
Jun bhi beya kaam kore, tai joti ke ghin kore, aru joti usor te nahe, eneka nohobo lage, tar kaam khuli dekhi jai.
Kintu jun hosa te jai, heitu khan Isor laga icha pora he kori thaka ke dekhai dibo karone joti usor te ahe.”
Eitu pasote Jisu aru Tar chela aru Judea des te jai jaise, aru Tai tate taikhan logote thaki kene baptizma di thakisele.
Aru John bhi Salim usor Aenon te baptizma di thakisele, kelemane tate bisi pani thaka karone, aru taikhan ahi baptizma loi thakise.
Kelemane heitu somoi John ke dhori bon kora jaga te rakha nohoi.
Tate John chela khan Yahudi manu ekjon logote sapha laga kotha loi lagi asele.
Aru taikhan John logote ahi tai ke koise, “Rabbi, jun Jordan nodi paar te apuni logote asele, apuni Tar kotha koi disele, sabi, heitu manu baptizma di thakise, aru sob Tar logote ahi jai ase.”
John jawab dise aru koise, “Jetia tok sorgo pora manu ke nidile tetia tok tai eku na pabo.
‘Moi Khrista nohoi’ kintu ‘Tar agete pathai dia he ase,’ eitu moi agote koa apuni khan he amar kotha koi dia ase.
Jun sadi kora mota ase, heitu sadi kora mota ase, kintu sadi kora mota laga sathi khan khara Tar kotha hunibo, sadi kora mota laga awaaz pora bisi khusi pabo, eitu nisina amar khusi bhi eitu pora pura hobo.
Tai bisi hoi jabo lage, kintu moi komti hoi jabo lage.
Jun upor pora ahise, heitu he sob laga upor ase, jun prithibi pora ahise heitu prithibi laga ase, aru duniya laga kotha koi thake, jun sorgo pora ase heitu sob laga upor ase.
Aru ki Tai dekhise aru di thake, aru kunu heitu ke koi di thaka aru kunu bhi Tar koi di thaka ke grohon no kore.
Jun Tar koi thaka grohon kori loi, heitu manu Isor he hosa ase koikene jani loi.
Kelemane kun ke Isor he pothai dise, heitu pobitro kitab he koi, kelemane Tai to Atma ke napi kene nidia
Pitri to Putro ke morom kore, aru sob bostu Tar hath te di dise.
Jun Putro ke biswas korise anonto jeevon tar laga hoise, kintu jun Putro ke biswas nokore heitu jeevon ne dekhibo, kintu Isor laga khong tar uporte thaki jabo.”
Tetia Jisu jani loise je Pharisees khan hunise Tai John pora bhi bisi manu ke baptizma di kene chela bonai loise koikene
(Jisu Tai nijor pora baptizma na dae, kintu Tar chela khan he di thakise)
Tetia Tai Judea chhari kene aru Galilee phale jai jaise.
Kintu Tai Samaria hoi kene jabo dorkar asele.
Aru Jacob laga kua bhi tate ase, Jisu jai thaka somoi te Tai dukh pai kene eitu kua usor te bohi jaise, aru heitu somoi choi ghanta nisina asele
Tetia Samaritan maiki ekjon pani lobole ahise, aru Jisu taike koise, “Moi ke pani khelabi.”
Kelemane Tar chela khan to khoa-loa kinibole tawn te jaisele
Tetia Samaritan maiki Taike koise, “Keneka Apuni Yahudi hoi kene moi Samaritan maiki ke kele, pani khelabi koikene mangi ase?” Kelemane Yahudi khan Samaritan logote eku bhi lenden nokore.
Jisu taike jawab di koise, “Jodi tumi Isor laga daan ke janile, aru kun ase kun pora tumike koi ase Tumar logote, ‘Moike pani khela bi,’ tumi Tar logote mangibo, aru Tai tumi ke jeevon laga pani dibole asele.”
Maiki Taike koise, “Sahab, Apuni logote pani ula bole baltin nai, aru kua bhi ghalta ase. To jeevon pani kot pora Apuni logote ahise?
Kele, apuni amar baba Jacob pora dangor ase, jun he eitu kua amikhan ke dise? Aru tar nijor bacha khan aru nijor pala janwar sob eitu te khabole dise?”
Jisu taike jawab di koise, “Jun bhi eitu pani khabo aru pyas lagi jabo,
kintu jun bhi heitu pani khabo jun ke Moi dibo, heitu kitiabi aru pyas na lagibo. Kintu jun ke Moi pani dibo tai karone ekta dhara hoi anonto jeevon tok boi thaki jabo.”
Eitu maiki Taike koise, “Sahab, moike pyas na lagibo karone aru pani lobole eman dur nahibole heitu pani moike dibi.”
Jisu taike koise, “Jabi, aru tumar mota ke yate loi anibi.”
Heitu maiki koise, “Amar mota nai. Jisu taike koise, “Tumi ‘amar mota nai’ koa to thik koise.”
Kelemane tumi pans-ta mota thakisele, aru eitia jun logote tumi thaki ase heitu tumar mota nohoi koa, eitu tumi hosa koise.”
Maiki Taike koise, “Saheb, moi janise Apuni ekta bhabobadi ase.”
Amar baba khan eitu porbot pora aradhana kori thakise, aru Apuni koi ase manukhan aradhana koribole jaga to Jerusalem he hoi.”
Jisu taike koise, “Hei maiki, Amar kotha biswas koribi, tumikhan eitu porbot te bhi aru Jerusalem te bhi Pitri Isor ke aradhana koribole na para somoi ahi ase.
Tumikhan najana ke aradhana kore, moikhan to jun ke aradhana kore jani kene kore, kelemane poritran to Yahudi pora ase.
Kintu somoi ahi ase, aru eitia ahise, hosa te aradhana kora khan aatma pora Isor ke aradhana hobo lage, Pitri eneka khan ke he bisare, jun aatma te aradhana kore
Isor to Aatma ase, aru kun Tai ke aradhana koribo aatma aru hosa te aradhana koribo lage.”
Eitu maiki Taike koise,“Moi jani ase Messiah ahibo kotha jun ke Khrista koi jetia Tai ahibo, Tai sob kotha amikhan ke koi dibo.”
Jisu taike koise, “Moi to tai ase, ekjon tumi logote kotha koi.”
Tetia Tar chela khan ahi Tai kunuba maiki logote kotha kora dekhikene asurit hoise, kintu kunu bhi Tai ki lage aru kile tai logote kotha kori ase koikene huda nai.
Aru eitu maiki tar pani daba chari kene tawn te dauri jaise, aru manu khan ke koise.
“Ahibi aru ekjon ke sabi, moi ki korise heitu sob Tai koi dise, eitu Khrista koa to nohoi na?”
Karone taikhan tawn pora ulai Tar logote ahise.
Eitu somoi Tar chela khan Tai ke koise, “He Rabbi, kiba khabi.”
Tetia chela khan apas te kotha korise, “Kunuba pora khabole kiba Taike dise?”
Jisu taikhan ke koise, “Amar bhojan to Moike pothai diya laga ichha ke pura kori diya to he ase.
Kele tumikhan no koi, ‘Katibole aru bhi char mohina baki ase’? Sabi, Moi tumikhan ke koi ase, soku uthai kene kheti ke sabi, heitu khan kattibole paaki bogaa hoise!
Aru katia khan nijor mozdur paabo, aru phol joma kori anonto jeevon karne rakhi dibo, to katia manu aru bijon hissi dia duijon mili anondo kori thaki jabo.
Kelemane, ‘Ekjon bijon hissi dise, aru dusra katti thake’ koa kotha to hosa ase.
Moi tumikhan ke jot tumi porishram no korate kattibole pothaise, dusra porishram korise, aru tumikhan ke dusra porishram kora te pravesh koribo dise.”
Aru heitu nagor te thaka Samaritan bisi manu Taike biswas kori loise, kelemane eitu maiki he eneka koise, “Moi agote ki-ki korise sob Tai moike koi dise.”
Karone jetia Samaritan khan Tar logote ahise, taikhan binti korise, Tar tate dui din thaki jaise.
Aru Tar kotha pora bisi manu biswas kori loise.
Tetia taikhan heitu maiki ke koise, “Eitia to amikhan apuni koa karone nohoi, kintu amikhan nijor kaan pora Taike huni loise, aru jani loise, je hosa ase eitu he Khrista, duniya laga Tran-Korta ase.”
Aru dui din pasote Tai tate pora Galilee te jai jaise. 44 Kelemane Jisu Tai nijor koisele, je bhabobadi tar nijor des te hole aadar na paac.
Kelemane Jisu Tai nijor koisele, je bhabobadi tar nijor des te hole adar na pai.
Jetia Tai Galilee te ahise, Galilee khan Taike loi loise, ji kaam Tai purb somoi Jerusalem te korise, taikhan eitu sob dekhise taikhan bhi purb te jaisele Nawab Laga Putro Ke Susto Kora
Tetia Tai aru Galilee te thaka Cana te ahise, jote Tai pani pora draikha- ross bonai disele, aru tate ekjon nawab manu laga putro Capernaum te bemar thakisele.
Jetia tai hunise Jisu Judea pora Galilee te ahi ase, tai Tar logote ahi binti korise, ahi amar putro ke susto kori dibi, kelemane tai moribole hoi ase.
Tetia Jisu taike koise, “Jetia loike tumikhan chinha aru asorit kaam ne dekhibo, tetia loike ketio biswas no koribo.”
Nawab manu Taike koise, “Saheb amar bacha mora agote ahibi.”
Jisu taike koise, “Jabi. Tumar putro jinda ase.” Eitu manu Jisu taike koa ke biswas korise, aru jai jaise.
Tai rasta te ahi asele, tetia tar noukor khan ahi taike lok paise aru koise, apunar putro jinda hoise.
Tetia tai taikhan ke hudise, thik keneka somoi te tai bhal hoise. Aru taikhan taike koise, “Joa kali thik saat baji somoi te tar bukhar tai ke chhari jaise.”
Tetia tar baba jani loise, heitu somoi Jisu taike koa thik somoi te asele, “Tumar putro jinda ase.” Aru tai aru tar ghor manu sob biswas kori loise.
Jisu Judea pora Galilee te ahi chinha kori dikhai dia eitu dusra bar ase.
Eitu pasote tate Yahudi khan laga ekta purb asele, aru Jisu Jerusalem te jaise.
Jerusalem te mer laga duar usor ekta pukhri asele, eitu Hebrew kotha te Bethesda koi, tate pansta varanda bonai rakhisele
Tate andha, langra, aru jothor rogi bisi manu eitu pukhri laga paani hilaa ke asha te bohi rukhi thake.
Kelemane olop somoi pasote ekta sorgo-doot ahi eitu pukhri te paani ke hilaai dia, aru kun sob pora prothom paani te jabo heitu ji bemar thaki le bhi bhal hoi thake.
Jetia Jisu heitu ke tate bisi din bemar pora eneka thaka dekhi aru jani kene, taike koise, “Tumi susto pabole mon ase?”
Bemar manu taike jawab dise, “Saheb, paani hilaa somoi te moike loi jabole kunu bhi nai, aru moi tate jai thaka te dusra moi pora pohila jai thake.”
Jisu taike koise, “Uthi kene tumar charpai uthai loi jai jabi.”
Aru joldi heitu manu bhal hoi jaise, aru nijor chatai uthai loi aha joa korise, aru heitu din bisram din asele.
Karone Yahudi khan jun bhal hoise heitu ke koise, “Aji to bisram din ase, tumi tumar charpai uthai loi joa to uchit nohoi.”
Tai taikhan ke koise, “Kun moike bhal korise, tai moike koise, ‘tumar charpai uthai loi jai jabi.’”
Tetia taikhan taike koise, “Tumi ke ‘tumar charpai uthai loi jabi’ koa heitu kun ase?”
Kintu susto hoa manu to heitu kun ase na jane, kelemane tate bhir asele, eitu karone Jisu tate pora piche hati jaisele.
Eitu pasote Jisu girja te taike paai kene koise, “Sabi, tumi to bhal hoise! Aru eitu pora bhi bipot tumar upor te nahibo karone, aru paap no koribi.”
Eitu manu Yahudi khan logote jai kene koi dise kun taike bhal korise, heitu Jisu ase koikene.
Karone Yahudi khan Jisu ke tarona di thakise, aru Taike morai dibole bisari thakise, Tai bisram din te eitu kaam kori dia karone.
Kintu Jisu taikhan ke jawab dise, “Amar Pitri etia loike kam kori ase, aru Moi bhi kam kori ase.”
Karone Yahudi khan Taike morai dibole aru bisi jor korise, kelemane Tai bisram din he nohoi kintu Isor ke Tar Pita koi, Tai nijor Isor ke barabar kora karone.
Tetia Jisu taikhan ke koise, “Moi tumikhan ke hosa kobo, Putro Tar nijor eku koribo napare kintu Pitri he ki-ki kore, heitu khan ke dekhi Putro bhi heitu ke he kori thake.
Kelemane Pitri Putro ke prem kore, aru ji kaam Tai kore sob Taike dekhai dia, tumikhan ke asurit koribole, eitu pora bhi dangor Taike dikhai dibo.
Kelemane jeneka Pitri mora manu ke uthai aru jinda kori dia. Teneka Putro bhi jun ke bhal pai heitu ke jinda kori diya.
Kelemane Pitri kunu ke bichar nokore, kintu bichar koribole sob kaam Putro ke di dise.
Karone sob manu Pitri ke aadar kore, teneka Putro ke bhi aadar koribi, jun bhi Putro ke aadar no kore, taike pothai dia Pitri ke bhi aadar no kore.
Moi tumikhan ke hosa kobo jun Moike huni kene Moike pothai dia ke aadar koribo, anonto jeevon tar laga hoise, aru saza laga kotha nai, kintu mora paar kori jeevon te jai jaise.
Moi tumikhan ke hosa kobo mora manu Isor laga Putro laga awaaz huni lobo, aru jun huni lobo heitu khan jinda hobole somoi ahi ase, aru etia ahise.
Kelemane jeneka Pitri nijor jeevon rakhe, teneka Putro ke bhi, Tar jeevon rakhibole adhikaar dise.
Aru Tai Manu laga Putro ase karone bichar laga bhi adhikaar di dise.
Tumikhan eitu kotha karone asurit nohobi, kelemane kobor te hui thaka sob Tar awaaz huni lobo.
Aru jun bhal kaam korise, heitu khan jeevon karne punar utthan hobo, jun beya kaam korise, heitu khan sazaai nimite punar utthan hobo, eneka somoi ahi ase.
Moi nijor eku koribo na pare jeneka hunise bichar kore, aru Amar bichar hosa ase, kelemane Moi nijor ichha te nohoi kintu, moike potha Amar Pitri ichha ke he kore.
Jodi Moi nije ke sakhi dile, Amar sakhi hosa nohoi.
Tumikhan John logote manu pothaise, aru tai hosa sakhi dise.
Kintu Moi manu pora sakhi na lage, kintu Moi tumar udhar nimite eitu koi ase
Tai to joli thaka aru jiliki thaka deepak ase, aru tumikhan tar puhor te ekbar khusi pora thaki jabo mon hoisele.
Kintu Amar ji sakhi ase, John sakhi pora dangor, kelemane ji kaam ke pura koribole Pitri he Moike dise, mane, ji kam Moi kori ase, heitu pora Pitri he Moi ke pathaise koikene Amar sakhi di ase
Aru Moike pothai dia Pitri Tai nije Moike sakhi dise, tumikhan to ketia bhi Tar awaaz hunia nai, aru Tar roop bhi dekha nai.
Aru tumikhan Tar kotha tumar mon te na rakhe, karon jun ke Tai pothaise heitu ke biswas nokore.
Tumikhan pobitro kitab te anonto jeevon pai, heitu bhabi kene bisari thake, aru Amar sakhi to heitu he ase.
Kintu tumikhan jeevon paabo karone Amar logote nahe.
Moi manu pora aadar ni bisare
Kintu tumikhan Isor ke morom no kora eitu Moi jane.
Ami Amar, Pitri naam to ahise, aru tumikhan Moike grohon nokore, jodi kunuba tar nijor naam te ahile, tumikhan heitu ke to grohon kori lobo.
Tumikhan Isor pora aha aadar ke ni bisare, kintu nije apaste bisari thaka khan, keneka biswas kori lobo tumikhan?
Moi Pitri usor te tuma ke golti lagabo na bhabibi, tumikhan ke golti kora to ase, heitu Moses jun ke tumikhan bharosa rakhisele.
Jodi tumikhan Moses kwa biswas korile, Moike bhi biswas koribo, kelemane tai Amar bikhoi likhise.
Kintu jodi tumikhan tai likha ke biswas no Kore, to tumikhan Amar kotha keneka biswas koribo?
Eitu khan hoa pasote, Jisu Galilee laga samundar laga dusra phane jai jaise, juntu ke Tiberia samundar bhi koi.
Tetia bisi manu Tar pichha kori ahise, kelemane Tai bimari khan te asorit chinha kaam kori dia ke dekha karone.
Aru Jisu pahaar te uthise, aru Tar chela khan logote tate bohi jaise.
(Aru tetia Yahudi khan laga Nistar purb usor asele.)
Tetia Jisu Tar soku uthai bhir tar logote aha khan dekhise, Tai Philip ke koise, “Manu khan pora khabo karone amikhan kot pora roti kinibo paribo?”
(Kintu Tai tar mon sabole teneka he koisele, kelemane Tai nijor ki koribo lage sob jane).
Philip Taike jawab dise, “Dui soh dinar laga roti pora ekjon ke olop-olop di lebhi no ponchibo.”
Tar chela pora ekjon Simon Peter laga bhai, Andrew Taike koise.
Yate ekjon lora ase, tar logote pansta roti aru duita chhoto mas ase, kintu eman bisi manu karone eitu pora ki koribo paribo?
Tetia Jisu koise, manu khan ke bohai dibi, heitu jagah te ghas bisi asele, karone manu khan ke bohai dise, aru heitu khan ginti korise aru pans hazaar nisina asele.
Tetia Jisu roti loi kene aru dhanyabad di Tar chela khan ke tate boha khan ke batibole dise, aru teneka mas ke bhi, aru jiman lage eiman dise.
Karone taikhan joma kori loise, aru pans-ta roti khai kene tukra bachi thaka ke baroh-ta tokri bhorta joma kori loise.
Tetia manu khan Tai asorit kaam kori dia ke dekhi kene koise, duniya te ahibole thaka bhabobadi to hosa te eitu ase.
Karone manukhan ahi Taike jobor josti dhori kene raja bonai dibole bhabi thaka, Tai jani kene ekbar aru Tai ekla pahaar te jai jaise.
Jetia saam hoise, to Tar chela khan samundar kinar te jaise.
Aru nao te jai kene samundar paar Capernaum phale jaise, eitu somoi andhera hoise, aru Jisu tetia bhi taikhan logote aha nai.
Tetia andhi karone samundar te hawa maribole lagise.
Jetia taikhan laga nao to tin nohole chari mile nisina chari jaise tetia taikhan Jisu pani te khujkan kene nao usor te aha dekhi se aru taikhan bhoi khaise.
Kintu Jisu taikhan ke koise, Moi ase bhoi no konbi.
Tetia taikhan Taike nao te lobole taiyar hoise, aru joldi heitu nao jote jabole ase ponchi jaise.
Aru dusra din bhi manu khan samundar paar te thaki jaise, taikhan tate ekta nao he dekhise, aru dusra nao dekha nai, tate Tar chela khan he jaise, aru Jisu Tar chela khan logote heitu nao te joa nai, matro Tar chela khan he jaise.
Aru bhi Tiberia phale pora dusra nao bhi ahise, jote Probhu he roti loi Isor ke dhanyabad di kene taikhan roti khaisele.
Jetia manu khan tate Jisu aru Tar chela khan ke na paise to taikhan aru nao te uthi jaise, aru Jisu ke bisari Capernaum phale ahise.
Aru samundar paar te Taike paai kene Taike koise, “Rabbi, Apuni ketia yate ahi jaise?”
Jisu taikhan ke jawab dise, Moi Tumikhan ke hosa kobo, tumikhan chinha dekha karone nohoi, kintu tumikhan roti khai tripto paa karone Moike bisari ase.
Nost hobo laga bhojan karne porishram no koribi, kintu ji anonto jeevon tok thakibo, bhojan jun to Manu laga Putro he Tumikhan ke dibole ase, heitu karone parishram koribi, kelemane Pitri Isor he Tar upor te mohor lagai loise.”
Tetia taikhan Taike koise, Isor kaam koribole amikhan ki koribo lage?
Jisu taikhan ke jawab te koise, Isor kaam to jun ke Tai pothaise heitu ke biswas kora to he Isor laga kaam ase.
Karone taikhan Taike koise, tenehole Apuni amikhan ke ki chinha dikhai ase, je amikhan dekhi Apuni ke biswas koribole?
Amar purbo-purush khan jungle te manna khaise, je Tai he khabole sorgo pora roti dise, eneka likha ase.
Tetia Jisu taikhan ke koise, Moi tumikhan ke hosa kobo, sorgo pora roti tumikhan ke dia to Moses nohoi, kintu Amar Pitri he hosa laga roti tumikhan ke dise.
Kelemane Isor laga roti heitu ase, jun he sorgo pora ahi kene duniya ke jeevon di thake.
Tetia taikhan Taike koise, he Probhu eitu roti hodai amikhan ke di thakibi.
Aru Jisu taikhan ke koise, he jeevon roti, jun Mor logote ahe heitu ketio bhukh na lagibo, aru jun Moike biswas koribo heitu ketio aru pyasa nohobo.
Kintu tumikhan Moike dekhi paise, kintu biswas no kore, eitu Moi tumikhan ke koi dise.
Pitri he jun Moike dise, heitu sob Mor logote ahibo aru kun Mor logote ahibo, heitu ke Moi ketio na chharibo.
Kelemane Moi nijor ichha te nohoi, kintu Moike pothai dia laga ichha pura koribole sorgo pora niche ahise.
Kelemane Amar Pitri ichha eitu ase, jun Putro ke dekhibo, aru Taike biswas koribo, heitu anonto jeevon pabo aru Moi hekh din te taike uthai lobo.”
Tetia Yahudi khan Tar birudh kotha korise, kelemane Tai koise, “Sorgo pora aha roti Moi he ase.”
Aru taikhan koise, “Eitu Jisu nohoi, Joseph laga putro, jun laga ama-baba amikhan jane? Tai kele eneka koi ase, Moi sorgo pora ahise’?”
Karone Jisu taikhan ke koise, Tumikhan apaste bulmat no koribi.
Moike pothai dia Amar Pitri he loi ani nidile, kun bhi Mor logote ahibo na paribo, aru Moi hekh din te heitu ke uthai lobo.
‘Taikhan sob Isor pora sikhi lobo’ koa kotha bhabobadi khan kitab te likha ase. Kun holebhi Pitri laga kotha huni aru sikhi loise heitu khan Mor logote ahibo.
Jun Isor pora ahise, heitu he nohole kun bhi Pitri ke dekha nai.
Moi tumikhan ke hosa kobo, jun bhi Moike biswas koribo heitu anonto jeevon paabo.
Jeevon roti Moi ase.
Tumar purbo-purush khan jungle te manna khaise, aru morise.
Eitu roti to manu khai kene bhi no moribo, laga sorgo pora aha roti ase.
Sorgo pora aha jeevon roti Moi ase. Jodi kunuba eitu roti pora khabo, tai anonto jeevon paabo, aru ji roti jeevon karone Moi duniya ke dibole ase, heitu Amar mongso ase.”
Karone Yahudi khan taikhan apas te vivad korise, “Eitu manu keneka kori Tar mongso amikhan ke khabole dibo paribo?”
Tetia Jisu taikhan ke koise, “Moi tumikhan ke hosa kobo, tumikhan Manu laga Putro laga mongso jodi na khabo, aru Tar khun na khabo, tenehole jeevon tumar ontor te nai.
Jun Amar mongso khabo, aru Amar khun khabo, heitu anonto jeevon tar laga ase, aru Moi hekh din te heitu ke uthai lobo.
Kelemane Amar mongso asol te khawa laga ase, aru Amar khun bhi asol te pia laga khun ase.
Jun Amar mongso khabo aru Amar khun, khabo to tai Amar ontor te, aru Moi tar ontor le thake.
Jeevit Pitri he Moike pothaise, aru Moi Pitri karone jeevit ase, teneka jun Moike khabo, heitu bhi Moi karone jeevit hobo.
Eitu to sorgo pora aha roti ase, tumar purbo-purush khan manna khaise aru mori jaise, jun bhi eitu roti khabo anonto jeevit thakibo.
Tai Capernaum te manukhan ke sikhai thaka somoi te taikhan laga synagogue te koise.
Karone Tar chela khan jetia eitu hunise to koise, eitu kotha to bisi dikter kotha ase, eitu kun hunibole paribo?
Jetia Tar chela khan eitu kotha karne kotha patise, Jisu eitu jani kene taikhan ke koise, “Kotha karone tumi khan thokar lagise?
Aru jodi tumikhan Manu laga Putro Tai jot agote thakisele, tate upor te joa dekhile keneka hobo?
Jeevon di thaka to Atma ase, gao to eku labh nai, Moi tumikhan ke koa khan to atma ase, aru jeevon bhi ase.
Kintu tumar majote kunuba biswas no kora ase, kelemane Jisu he suru pora jani ase, je kun biswas nokore Aru kun Taike dhori dibole ase.
Aru tai koise, “Eitu karone, Moi tumikhan ke koisele, je jetia loike Pitri pora vardaan nidile kun bhi Amar logote ahibo na paribo.”
Tetia Jisu baroh jon ke koise, “Tumikhan bhi wapas jabole mon koranai na, tumikhan bhi?”
Kintu Simon Peter Taike jawab dise, “Probhu amikhan kun logote jabo? Anonto jeevon laga vachan to Apuni logote ase,
aru amikhan biswas kori ase, aru jani ase, je Apuni he jinda Isor laga Putro Khrista ase.”
Jisu taikhan ke jawab dise, “Kele Moi he tumikhan baroh jon ke basi loise nohoi? Kintu tumar majote ekjon soitan ase?”
Tai Simon laga putro Iscariot Judas laga kotha he koise, kele- mane eitu he Taike dhori dibo to ase, aru Tai baroh jon te ekjon ase.
Eitu khan hoa pachote Jisu Galilee te berai thakise, kelemane Yahudi khan Taike morai dibole thaka karone Tai Judea phale berabo mon kora nai.
Yahudi khan laga tambu laga purb usor ahi ponchise.
Karone Tar bhai khan Taike koise, Judea te jai jabi, je Tumi ki kaam kori ase heitu Tumar chela khan bhi dekhibole dibi.
Kelemane Jun bhi tar nijor nam ke uncha koribo mon kore, to lukai kene nokore. Jodi Tumi eitu kam korise koile Tumi nijor ke dikhai dibi duniya ke
Kelemane Tar nijor bhai khan bhi Taike biswas kora nai.
Tetia Jisu taikhan ke koise, Amar somoi hoa nai, kintu Tumar karone hodai somoi taiyar ase.
Prithibi tumikhan ke ghin no koribo, kintu Moike ghin kore kelemane Moi tarkhan laga beya kam ke gawahi dai.
Tumikhan purb te jabi; Moi to eitia eitu purb te najabo, kelemane Amar somoi pura hoa nai.”
Jetia Tai taikhan ke eitu sob koise, Tai Galilee te thaki jaise.
Kintu Tar bhai khan joa pasote Tai bhi khula-khula nohoi, kintu luka-luki nisina purb te jaise.
Tetia, Yahudi khan purb te bisarise aru koise, “Tai kote ase?”
Aru taikhan Tar bikhoi kunuba Tai bhal manu koi aru kunuba nohoi kintu Tai manu ke thokai thaka he ase koi,
Hoilebhi Yahudi khan ke bhoi pora kun bhi Tar kotha khuli nokoi.
Aru jetia purb laga adha somoi jaise to Jisu girja te ahi updesh dibole hoise.
Aru Yahudi khan asurit hoise, koise, “Keneka eitu manu pobitro kitab jani, pora lekha na thaki kena?”
Jisu taikhan ke jowab di aru koise, “Amar updesh to Moi pora nohoi, kintu Moike pothai dia pora ase.
Jodi kunuba Isor laga ichha te jabo mon korile, heitu kotha to Isor pora ahise, na Moi nijor khusi pora ase.
Jun bhi nijor khusi pora kobo, to heitu tar nijor ke prosonsa kori thake, kintu jun bhi taike pothai dia ke prosonsa korile heitu hosa aru tar mon te adhorm na thake.
Moses tumikhan ke niyom dise nohoi? Kintu tumikhan kunubhi niyom ke na mane, kele tumikhan Moike morai dibole bisari thake?”
Bhir khan jawab di koise, “Tumar logote soitan ase. Kun Tuma ke morai dibole bisari ase?”
Jisu taikhan ke koise, “Moi ekta kam kori dise, aru tumikhan sob asurit korise.
Joti manu khan bisram din te sunot kori kene Moses laga niyom na bhangai, to kele tumikhan Moi ke gusa kure kelemane Moi bisram din manu ke bhal kure nemete?
Upor sai kene bichar no koribi, kintu thik pora bichar koribi.”
Tetia Jerusalem pora aha kunuba koise, “Mari dibole bisari thaka to Eitu manu nohoi?”
Kintu sabi, Tai to khula-khula kotha koi ase aru kunu bhi Taike eku nokoi, Tai he asol te Khrista, koikene solawta khan bhi jani loise?
Ji hoile bhi eitu manu kot pora ase, amikhan eitu to jane, kintu jetia Khrista ahibo to Tai kot pora ase eitu kun bhi na janibo.”
Tetia Jisu girja pora manu ke sikha te Tai jor pora koise, “Tumikhan Moike jane, je Moi kot pora ahise, hoilebhi Moi nijor khusi pora aha nohoi kintu jun he Moike pothaise heitu hosa ase, tumikhan heitu ke na jane.
Kintu Moi Taike jane, kelemane Moi Tar pora ahise, aru Tai he Moike pothaise.”
Karone, taikhan Taike dhoribole koshis korise, kintu kunbhi Tar upor te hath dia nai, kelemane Tar somoi no poncha karone.
Aru bisi manu Taike biswas kori loise, aru taikhan koise, “Jetia Khrista ahibo, Tai eitu manu kori dia pora bhi bisi asorit kaam koribo naki?”
Manu khan Jisu bikhoi kotha koi thaka eitu Pharisee khan jani kene, prodhan purohit aru Pharisees khan Taike dhoribole adhikari khan ke pothai dise.
Tetia Jisu taikhan ke koise, “Moi olop somoi karone tumikhan logote ase, pasote jun Moike pothaise Tar logote jai jabo.
Tumikhan Moike bisaribo, aru na paabo, aru jote Moi jabo tate tumikhan ahibo na paribo.
Tetia Yahudi khan apaste kotha korise, Tai kote jabole ase, je amikhan Taike na paabo, Tai Yunani khan ephale-uphale hoi thaka khan ke sikha bole jai jobole ase?
Tai koa eitu ki kotha ase, ‘Tumikhan Moike bisaribo, kintu Moike na paabo, aru jot Moi jabo tate tumikhan ahibo na paribo’?”
Aru purb laga ses din, je dangor din ase, Jisu uthi kene jor te koise, “Jodi kunuba pyasa ase to Mor logote ahi kene khabi.
Jun Moike biswas koribo, tenehole pobitro kitab te koa nisina, nodi jinda laga pani tar pet pora boi ahibo.”
Kintu Tai Taike biswas kora khan pabole thaka Aatma laga kotha he koise, aru Jisu eitia loike nijor mohima te joa Pobitro Aatma eitia loike dia nai.
Eitu karone bhir pora kunuba, eitu huni kene, “Asol bhabobadi eitu he ase” koise.
Aru dusra koise, “Eitu he Khrista ase.” Kintu kunuba koise, “Khrista to Galilee pora ahibo naki?”
Khrista to David laga vansh pora aru Bethlehem bosti jot David thakisele, tate pora ahibo eneka pobitro kitab te koa nohoi?”
Tetia Tar karone manu khan dui bhag hoi jaise.
Aru kunuba Taike dhoribole hoisele, kintu kunu bhi Tar upor te haath dia nai.
Tetia adhikaari khan, prodhan purohit aru Pharisees khan logote aru wapas ahise, aru taikhan koise, “Kele tumikhan Taike loi aha nai?”
Adhikaari khan jawab dise, “Kunu bhi Tar nisina kotha no koi.”
Tetia Pharisees khan taikhan ke jawab dise, “Kele, tumikhan bhi dhokha te puri jaise?
Sardaar aru Pharisee khan kunuba Taike biswas kori loa nohoi na?
Nicodemus Jun he rati te Jisu logote ahise, aru taikhan te ekjon asele koise taikhan ke.
“Kele amar niyom to agote manu laga kotha nuhuni aru kaam ke najani kene golti lagai thake?”
Taikhan taike jawab dise, “Tumi bhi Galilee manu ase? Sabi aru bisaribi, kelemane Galilee pora kunu bhabobadi bhi naulai.”
Aru sob manu nijor-nijor ghor jai jaise.
Jisu Olive pahar te jai jaise.
Ekdom phujur Tai aru girja te ahise, aru sob manu khan ahise; Tai bohi kene taikhan ke sikhai thakise.
Tetia likha khan aru Pharisee khan maiki loi anise jun he byabichar kora te dhorise, aru tai ke taikhan majo te khara kori dise.
Taikhan Taike hudise, “Sikha manu, eitu maiki byabichar kora te dhorise.
Aru niyom te pathor pora eneka khan ke mari dibi koikene Moses he hukum di rakhise; kintu Apuni to eitu te ki koi ase?”
Taikhan Jisu ke porikha lobole he Taike eneka hudise, kintu Jisu eku bhi nuhuna nisina niche jhuki kene Tar anguli pora kiba likhi thakise.
Kintu taikhan Taike hudi thakise, to Tai sidha khara hoi kene koise, “Tumar majote kun paap kura nai, tai he sob pora poila pathor taike maribi.”
Aru Tai niche jhuki kene anguli pora mati te likhi thakise.
Tetia taikhan eitu hunise, taikhan ekta-ekta kori jaise, sobse pora bura suru kuri kene. Aru Jisu he ekla thaki jaise, aru maiki to majote he thakise.
Jisu sidha khara kuri tar ke koise, “Maiki, kote ase tumar ke golti dia khan? Kun bhi tumi ke golti dia nai?”
Tar koise, “Kunu bhi nai Probhu,” Jisu koise, “Moi bhi tumi ke golti nidibo. Jabi aru paap no koribi.”
Tetia Jisu aru taikhan ke, koise, “Moi he duniya laga puhor ase; jun Amar pichha koribo heitu andhera te najabo kintu jeevon puhor paabo.”
Pharisees khan Taike koise, “Apuni nijor ke sakhi di ase; Tumar sakhi hosa nohoi.”
Jisu taikhan ke jawab di koise, “Jodi Moi nijor karone sakhi dele bhi, Amar sakhi hosa ase. Kelemane Moi kot pora ahise aru kote jabole ase heitu Moi jane, kintu tumikhan to Moi kot pora ahise aru kote jabole ase najane.
Tumikhan to mongso anusar bichar kore; Moi kunu ke bhi bichar no kore.
Joti Moi bichar kori, Amar bichar hosa ase kelemane Moi ekla nohoi, kintu Moi Pitri logote ase, jun Moike pothaise.
Aru tumar niyom te bhi likha ase duijon laga sakhi to hosa ase koikene.
Moi nije ke sakhi di ase, aru Pitri jun Moike pothaise heitu bhi Ami ke sakhi di ase.”
Tetia taikhan Taike koise, “Tumar Pitri kote ase?” Jisu koise, “Tumikhan Moike bhi aru Amar Pitri ke bhi najane; jodi tumikhan Ami ke janile, Amar Pitri ke bhi janibole asele.”
Tai eitu kotha girja ghor te bhandar jaga pora koi thakise, aru kun bhi Taike dhoria nai kelemane Tar somoi eitia bhi ponchia nai.
Karone aru Tai taikhan ke koise, “Moi to jai jabo, aru tumikhan Moike bisaribo aru Tumikhan nijor paap pora mori jabo. Moi kote jabo, tate tumikhan ahibo na paribo.”
Karone Yahudi khan koise, “Tai nije no moribo, Tai kuribo? Kelemane Tai koi ase, ‘Kot Moi jabo tumikhan tate ahibo na paribo?’”
Eitu karone, Moi koise tumikhan nijor paap pora mori jabo. Kelemane Moi he heitu koikene tumikhan biswas no korile, tumi khan nijor paap pora mori jabo.”
Tetia taikhan Taike koise, “Apuni kun ase?” Jisu taikhan ke koise, “Ki Moi tumikhan ke suru pora koise eitu ase.”
Moi bisi kotha kobole aru bichar kuribole ase tumikhan karone. Kintu Moike pothai dia to hosa; aru Tai pora ji huni loise, eitu khan Moi prithibi ke koi thake.”
Taikhan bujanai je Tai Pitri karone taikhan ke koise.
Tetia Jisu taikhan ke koise, “Manu laga Putro jetia upor joa dekhibo, tetia tumikhan jani lobo, je Moi he heitu ase, aru Moi nije eku nokore, kintu jeneka Pitri he Moike sikhai, heitu he Moi koi thake.
Aru Moike pothai dia to Moi logote thake, Tai Moike ekla na chare, kelemane Moi hodai Tar ichha ke he kori thake.”
Jetia Jisu eitu kotha koi dise, to bisi manu Taike biswas kori loise.
Tetia Taike biswas kori loa Yahudi khan ke koise, “Tumikhan Amar kotha mani thakile tumikhan Amar laga hosa chela hoise;
aru tumikhan hosa ke jani lobo, aru hosa he tumikhan ke azad kori dibo.”
Taikhan Taike koise, “Amikhan Abraham laga khandan ase, ketia bhi kunu laga nokorbi kura nai; keneka Apuni koise, ‘Tumikhan ke azad kori dibo?’”
Jisu jawab dise, Moi tumikhan ke hosa kobo, jun bhi paap te thakise to tai paap laga dasi ase.
Aru dasi to hodai ghor te na thake, kintu Putro to hodai thake.
Karone, joti Putro tumi ke azad korile, tumi hosa ke azad hoise.
Tumikhan Abraham laga khandan ase eitu Moi jane, kintu tumikhan moike morai dibole bisari asele kelemane Amar kotha tumar mon te jagah na thaka karone.
Moi koise ki Amar Pitri pora dekhise; karone tumikhan bhi tumar baba pora ke hunise, eitu he kori bhi.”
Taikhan Taike jawab di aru koise, “Amar baba Abraham ase. Jisu taikhan ke koise, “Jodi tumi Abraham laga bacha hoile, tumi Abraham laga kam khan koribi.
Je eitia tumikhan Moike morai dibole bisari ase, ekta manu kun tumi khan ke hosa koi dise Moi ji Isor pora hunise. Abraham teneka kam kora nai.
Tumi khan, tumar baba khan laga kaam kori thake.” Taikhan Taike koise, “Amikhan byabichar pora jonom loa nohoi; amar khan baba ekta ase; Isor.”
Jisu taikhan ke koise, “Jodi Isor Tumar baba hoile, tumikhan Moike morom koribo, kelemane Moi Isor pora ahise, Moi nije pora aha nohoi, kintu Tai Moike pothaise.
Kele tumikhan Amar kotha bujhibo na pare? Karone Tumikhan Amar kotha khan na huna nimite ase.
Tumikhan to tumar baba, saitan, aru tumikhan tar icha ke he koribole bhal pai, tai to suru pora khun kora ase aru tar mon hosa te khara na thaka karone tai hosa nai tai logot. Ketia tai misa koi, tai nijor mon pora koi thake, kelemane tai misa ase aru misa laga baba ase.
Kintu, Moi hosa koi, tumi moike biswas no kore.
Kun Moike paap korabo pare? Jodi Moi hosa koi, to tumikhan Moike kele biswas no kore?
Jun Isor pora ahise tai Isor kotha khan huni; kintu tumikhan taikhan kohta nahuna karone, kelemane tumikhan Isor laga nohoi.”
Tetia Yahudi khan Taike jawab di koise, “Amikhan hasa koa nohoi je Apuni Samaritan ase aru ekta saitan logote ase?”
Jisu koise, “Moi logote saitan nai, kintu Moi Amar Pitri ke sonman kori, aru tumikhan Moike sonman koribi.
Hosa, hosa, Moi tumi kobo, judi kunba Amar kotha huni eitu ketia bhi mora na dekhibo.”
Tetia Yahudi khan Taike koise, “Etia amikhan jani loise, Tumi logote saitan ase. Abraham aru prophet khan bhi mori jaise; aru Apuni koise, ‘Jodi jun Amar kotha ke rakhi lobo, eitu mora na dekhibo.’
Apuni amar Pitri Abraham pora dangor ase nahoi Jun mori jaise, aru tumi? Prophet khan bhi mori jaise. Apuni nije ke kun koikene bhabi ase?”
Jisu jawab dise, “Jodi Moi nije ke mahima korile, Amar mahima eku nai, kintu Moike mahima kora Amar Pitri he ase, jun ke tumikhan tumar Isor koi.
Tumikhan Taike najane, kintu Moi Taike jane. Aru jodi Moi koi, ‘Moi tai ke najane’, tumar nisina Moi bhi misa hoise, kintu Moi Taike jane aru Tar kotha ke mane.
Tumar Pitri Abraham to Moi laga din ke dekhibole asha te anando kori ase, aru Tai dekhi paise aru khusi korise.”
Tetia Yahudi khan Taike koise, “Apuni ponchas sal bhi hoanai, aru Apuni Abraham dekhise?”
Jisu taikhan ke koise, “Hosa, hosa Moi tumikhan ke kobo, Abraham agot pora, Moi thakise.”
Tetia taikhan Taike mari dibole pathor uthaisele; kintu Jisu Tai nije lukai kene girja pora bahar ulaai jaise.
Tetia Jisu jai thakisele, to jonom pora andha ekjon ke Tai lok paise.
Aru Tar chela khan Taike hudise, “Rabbi, kun paap nimite, eitu manu na tar baba ama khan karone jonom pora tai andha hoise?”
Jisu jawab dise, “Eitu manu laga paap bhi nahoi, Tar baba-ama khan laga bhi nahoi, kintu tai karone Isor laga kaam dekhai dibole nimite.
Amar khan kaam to kun Moike pothaise Tar laga kaam kori thakibo lage, jetia loi ke din ase, kelemane rati ahi ase.
Jetia loi ke Moi duniya te thakise, Moi he duniya laga joti ase.”
Jetia Tai eitu sob koi dia hoise, Tai mati te thuki kene thuk pora buka bonai loise, aru eitu buka pora andha manu laga soku te lagai dise.
Aru Jisu taike koise, “Jabi, dhui lobi siloam pokhir te,” (motlob ase pothai dia). Karone tai jaise, aru dhui dise, aru dekhibo parise.
Karone tar usor suboria khan agote taike dekha khan taike dekhi kene koise, “Eitu manu to rasta te bohi bhikh mangi thaka to nohoi?”
Kunuba koise, “Eitu tai ase.” Dusra koise, “Nohoi, kintu tar nisina ase.” Kintu tai koise, “Eitu moi ase.”
Tetia taikhan taike koise, “Keneka tumar soku khuli jaise?”
Tai jawab dise, “Jun laga naam Jisu koi Tai mati buka bonai kene amar soku te lagai dise, aru moike koise, ‘Jabi Siloam te aru dhui dibi.’ Aru moi jai kene dhui dise, aru moi dekhi ase.”
Taikhan taike koise, “Tai kote ase?” Tai jawab dise, “Moi na jane.”
Taikhan jun andha asele heitu ke Pharisee khan logote loi anise.
Eitu Sabbath din jetia Jisu mati pora buka bonai kene tar soku bhal kori disele.
Tetia Pharisee khan bhi taike aru hudise. Tumar soku keneka khuli jaise, Tai taikhan ke koise, “Tai amar soku te mati lagai dise aru eitia moi dikhise.”
Karone kunuba Pharisee koise, “Eitu manu to Isor pora nohoi kelemane Tai Sabbath din ke na mane.” Kintu kunuba koise, “Keneka paapi manu eneka asorit kam kori dikhabo paribo?” Aru taikhan bhag hoise.
Taikhan aru andha manu ke hudise, “Tumi Tai karone ki kobo, je tumar soku khuli dise?” Andha manu koise, “Tai to bhaobadi ase?
Aru taikhan tar ama baba ke hudise, koise, “Eitu tumar chokora ase, jun jonom pora andha asele? Aru keneka kori eitia dekhi ase?”
Tar ama baba taikhan ke jawab di koise, “Amikhan jane eitu amar chokora ase aru jonom pora andha paa to ase.
Kintu amikhan eitu najane tai keneka kori eitia dekhibo Pari ase, aru kun tar soku khuli dise, amikhan najane tai nije koi dibo.”
Tar ama baba Yahudi khan ke bhoi pora teneka koise, kelemane Yahudi khan agot pora eneka koi kene ase jodi kunba Khrista naam kobo, heitu manu laga naam synagogue pora ulaai dibo.
Eitu karone, tar baba ama koise, “Tai jawan hoise, taike hudi bi.”
Aru taikhan dusra par eitu andha thaka manu ke mati ani kene aru taike koise, “Isor ke mahima koribi, amikhan jane heitu to paapi manu ase.”
Tai jawab di koise, “Moi na jane judi Tai paapi manu ase. Ekta kotha Moi jani ase; je Moi andha asele, aru eitia dekhi ase.”
Tetia taikhan taike koise, “Tai tuma ke ki korise? Keneka kori tai tumar soku khuli dise?”
Tai taikhan ke koise, “Moi apuni khan ke koi dise, aru apunikhan hunia nai! Kele apunikhan aru hunibo mon kori ase? Apunikhan bhi Tar chela hobole ase?
Tetia taikhan taike gali di kene koise, tumi to Tar chela ase, kintu amikhan to Moses laga chela ase.
Amikhan jane agote Isor Moses logote kotha korise kintu eitu manu to amikhan najane Tai kot pora ahise.”
Tai taikhan ke jawab di koise, “Eitia to asorit ase, je apunikhan Tai kot pora ahise najana, eitia amar soku bhal kori dise.
Amikhan jane Isor paapi manu ke nahune, kintu kun Isor ke thik mane aru Tar icha kore, eitu khan ke hune.
Prithibi suru pora eitia loiki kunu bhi jonom pora andha manu soku bhal kuri dia huna nai.
Jodi eitu manu Isor pora aha nohoile, Tai eku bhi koribo na paribo.”
Taikhan taike jawab di koise, “Tumi to hosa ke paap pora jonom hoise, aru tumi amikhan ke sikhabole ase?” Titia aru taikhan tar naam ulaai dise.
Jisu hunise, je taikhan heitu manu ke synagogue pora ulaai dise koikene, aru jetia Tai taike lok paise, “Tai taike hudise, tumi Manu laga Putro ke biswas kore?”
Tai jawab di koise, “Aru Tai kun ase, Probhu, moi Taike biswas koribo karone?”
Aru Jisu taike koise, “Taike dekhi loise, aru tumar logote kotha kori thaka eitu he Tai ase.”
Tetia tai koise, “Probhu, moi biswas korise” aru tai Taike aradhana korise.
Jisu koise, “Moi eitu prithibi ke bichar koribole ahise jun manu na dekhe eitu ke dekhibole, aru Jun manu dekhi thake eitu ke andha kori dibole.”
Kunuba Pharisee khan Tar logote asele taikhan eitu kotha huni, “Taike koise, amikhan bhi andha ase?”
Jisu taikhan ke koise, “Jodi tumikhan andha ase, hoile tumar paap na thakibole asele, kintu eitia tumikhan koi ase, ‘Amikhan dekhi ase,’ karone tumar paap thakise.”
“Hosa pora Moi tumikhan ke kobo, kun bhi mer rakhia gate pora na ghusi kene, kintu dusra rasta pora ghusibo eitu khan chor aru dakoit ase.
Kintu jun gate pora ghusibo heitu mer roikhya ase.
Tai karone gate khuli dibo, aru mer bilak tar awaaz hunibo, aru tai nijor mer laga nam mati kene bahar loi jai thake.
Aru taikhan Najana manu laga piche te najabo, kintu polai jabo, kelemane heitu khan najana manu laga awaz najane,”
Jisu eitu parable taikhan ke koise, kintu taikhan Tai ki koise heitu laga motlob bujhibo paria nai.
Tetia Jisu taikhan ke aru koise, “Hosa pora Moi tumikhan ke kobo, Moi he mer laga gate ase.
Moi pora agote jiman ahise sob chor aru dakoit ase, kintu mer bilak taikhan ke hunia nai.
Moi he gate ase, jodi kunuba Moi pora ghusibo koile to tai Poritran pabo, aru bhitor bahar aha joa koribo, aru dana paabo.
Chor khali chor koribole nohoi kintu morabo aru beya kuribole. Moi to eitu karone ahise, je taikhan jeevon pabole aru eitu ke bisi pabo karone.
Moi bhal mer roikhia ase. Bhal mer roikhya to mer bilak karone nijor jaan diye.
Jun roikhya nohoi, aru mer malik bhi nohoi. Kintu nokor, jetia wolf aha dekhile mer ke chari kene polai jai, aru wolf he mer ke dhori loi, aru ephale-uphale kori thake.
Kelemane tai nokor manu ase eitu karone polai jai, tai mer korone chinta na thake.
Moi bhal mer roikhya ase, aru Moi nijor mer ke jane, aru Amar mer khan bhi Moike jane.
Jeneka, Pitri Moike jane, Moi bhi Pitri ke jane, aru Moi mer karone Amar nijor jeevon di ase.
Aru Amar dusra mer bhi ase jun eitu mer-jaga te na thake taikhan ke bhi Moi anibolage, aru taikhan Amar awaz hunibo, aru tetia sob ekta mer jaga te aru mer roikhya bhi ekta te hobo.
Amar Pitri Moike morom kore: kelemane Moi heitu wapas loi lobo karone Amar nijor jeevon di ase.
Kun bhi eitu Moi pora shingibo na pare, kintu Moi he nije ke di ase dibole aru loi lobole bhi Moi adhikar ase, eitu hukum Moi laga Pitri pora paise.”
Eitu kotha karone Yahudi khan laga majote aru kotha ne mila hoise, aru apas te alag hoise.
Aru bisi manu koi, “Tar logote saitan ase, aru Tai pagala ase. Kele Apunikhan Tar kotha huni ase?”
Aru dusra koise, “Eitu kotha eneka manu laga nohoi jun logote saitan thakise. Kene ka soitan pora andha laga soku khuli dibo?”
Aru eitu somoi Jerusalem te samarpan laga Purb asele. Aru eitu thanda din laga niyom asele,
aru Jisu solomon laga varanda koa girja te aha joa kori asele.
Tetia Yahudi khan Taike gheri loise, aru Taike koise, “Apuni kiman der amikhan ke duvidha te rakhibole ase? Jodi Apuni Khrista ase to amikhan ke koi dibi.”
Jisu taikhan ke jawab dise, “Moi tumikhan ke koi dise, aru tumikhan biswas kora nai. Ji kam Moi Amar Pitri naam te kori ase, eitu he Amar sakhi di ase.
Kintu tumikhan biswas nokore kelemane tumikhan Amar laga mer nohoi.
Amar laga mer Amar awaz hune; Moi taikhan ke jane, aru taikhan Amar piche ahi thake.
Aru Moi taikhan ke anonto jeevon dai, aru taikhan ketia bhi namoribo, aru kun bhi taikhan ke Amar hath pora chingi loi jabo na naparibo.
Amar Pitri, Jun he heitu sob moike dise, heitu sob pora dangor, aru kun bhi Pitri laga hath pora heitu ke chingibo.
Moi aru Amar Pitri ekta ase,
Jisu taikhan ke jawab dise, “Moi Amar Pitri pora tumikhan ke bhal kam dekhai dise eitu kun to kaam karone tumikhan Moike pathor maribole hoise?”
Yahudi khan Taike jawab dise, “Bhal kam karone amikhan Apuni ke pathor maribole nohoi, kintu Isor ke ninda kora, aru kelemane Tumi,manu hoi kene, nije ke Isor bonai thaka karone.”
Jisu taikhan ke jawab dise, “Eitu tumar khan niyom te likha nai, ‘Moi koise, “Tumikhan bhi Isor ase’”?
Jodi Tai tumikhan ke Isor koile, kun khan logote Isor baiko ponchise, (aru pobitro kitab laga kotha khan to bhangi jabole nohoi),
tumikhan Taike koi ase jun Pitri he pobitro bonai kene duniya te pothai dise, ‘Tumi ninda kori ase,’ kelemane Moi koi ase, ‘Moi Isor laga Putro’?
Jodi Moi Ami Pitri laga kaam no kore, to Moike biswas no koribi.
Kintu Moi kori ase, joti tumikhan Moike biswas nokorile, kaam to sai biswas koribi, to tumikhan jani lobo aru biswas kori lobo, je Pitri Moi ontor te aru Moi Tar ontor te.”
Karone taikhan Taike aru dhoribole hoise, Kintu Tai taikhan hath pora ulaai jaise.
Aru Tai ekbar Jordan par jaga kote John prothom baptizma di thakisele tate jai kene thaki jaise.
Tetia bisi manu Tar logote ahi koise, “John to eku chinha dikha dia nai, kintu John Tar bikhoi kotha ji-ji koise, eitu sob hosa ase.”
Aru tate bisi manu Taike biswas kori loise.
Titia ekjon naam Lazarus koa bemar asele. Tai Bethany bosti laga ase, Mary aru tar bohini Martha.
Aru Mary eitu to agote itra tel pora Probhu ke abhishek kori kene tar chuli pora Tar bhori ke mussi dia heitu he ase, aru bemar Lazarus tar bhai ase.
Korone tar bohini manu pothai koise, “Probhu, kun ke apuni morom kore eitu bemar ase.”
Jetia Jisu eitu kotha hunise, Tai koise, “Eitu bemar to mori jabole laga bemar nohoi, kintu Isor ke mahima aru Manu laga Putro ke mahima hobo korone ase.”
Aru Jisu Martha aru tar bohini aru Lazarus ke bhi morom kore.
Aru jetia Tai hunise Lazarus bemar ase koikene, Jisu jot thakisele tate dui din aru thaki jaise.
Tetia eitu pasote, Tai Tar chela khan ke koise, “Ahibi amikhan Judea te aru jabo.”
Tar chela khan Taike koise, “Rabbi, aji-kali Yahudi khan Apuni ke pathor maribole bisari ase, aru Apuni tate jabole ase?”
Jisu jawab dise, “Kele din te baroh ghanta nohoi? Jodi kunuba dinte, jaile tai thokar na khae, kelemane tai duniya laga ujala ke pai thaka karone.
Kintu jodi kunuba rati te jaile, to puhor tar logote na thaka karne thokar khae.”
Tai eitu khan kotha koi diya pasote, Tai taikhan ke koise, amikhan laga sathi Lazarus ghumai ase, kintu Moi taike uthai dibole jabo.”
Tetia Tar chela khan koise, “Probhu, jodi tai ghumi ase to bachi jabo.”
Jisu tar mori bole laga kotha he koise, kintu taikhan to aram pora ghumi thaka kotha he bhabise.
Tetia Jisu taikhan ke saf koi dise, “Lazarus mori jaise.
Moi khusi ase, tumikhan karone, je moi tate thaka nai karone tumikhan biswas kori lobo, kintu amikhan tar logote jabo.”
Karone jetia Jisu ahise, to Tai janise, je taikhan taike kobor te rakhi dia char din hoise.
Aru Bethany to Jerusalem usor ase dui kos he dur nisina te ase.
Aru Yahudi khan bisi manu Martha aru Mary logote ahise, tar bhai karone mon aram kuri dibole.
Tetia Martha, jetia hunise Jisu ahi ase, lok pabole jaise, kintu Mary to ghor te bohi ase.
Martha Jisu ke koise, “Probhu, jodi Apuni yate thakile, amar bhai na moribole asele.
Kintu eitia bhi, Moi jane Apuni Isor ki mangilebi Isor eitu Apuni ke dibo.”
Jisu taike koise, “Tumar bhai aru jinda hoi jabo.”
Martha Taike koise, “Moi jane tai aru ji uthibo hekh din te.”
Jisu taike koise, “Moi, he ji utha aru jeevon ase; jun Moike biswas koribo, jodi tai morilebi, jinda hobo;
Aru jun bhi jinda thaki Moi ke biswas koribo moribo, tumi eitu kotha biswas kori?”
Tai Jisu ke koise, “Hoi, Probhu, Moi biswas ase Apuni Khrista, Isor laga Putro, jun duniya te ahibole thaka.”
Aru tai eitu koi dia hoise, to tai jai jaise aru lukai kene tar bohini ke koise, “Sikha manu yate ahi ase, aru apuni ke mati ase.”
Tai eitu hunia loge uthi kene jaise, aru Tar logote ahi jaise.
Etia loike Jisu bosti te poncha nai, kintu jote Martha Taike lok korise tate he thakise.
Tetia Yahudi khan, jun khan tar ghor te asele eitu khan tar mon aram kuri thakisele, tetia Mary joldi uthi kene joa dekhise, to tai kobor te jai kene kandibole jai ase eitu bhabi tar piche ahise.
Jetia Mary Jisu jote asele tate ponchise, to tai Jisu ke dekhi Tar bhori te giri kene koise, “Probhu, joti Apuni yate thakile, amar bhai no moribole asele.”
Ketia Jisu tar kandia dekhise, aru Yahudi khan tar logote aha khan kandia dekhise to Tai Atma te bisi bhabise aru mon chinta hoise;
aru Tai koise, “Tumikhan tai ke kote rakinse? “Taikhan Taike koise, “Probhu, ahi kene sabi.”
Jisu kandise.
Tetia Yahudi khan koise, “Sabi kiman morom kore ase Lazarus ke!”
Kintu taikhan kunuba koise, “Tai agote andha manu laga soku bhal kori dia Tai eitu manu na hoi, eitu manu ke bhi moribo na dibo para nai?”
Aru Jisu bisi mon dukh hoi kobor te ahise, eitu ekta gupha asele, aru ekta pathor pora dhaki rakhisele.
Jisu koise, “Pathor ke hatai dibi. Martha, mori joa laga bohini, Jisu ke koise, “Probhu, etia tu pucha gundai thakibo, char din hoise.”
Jisu tarke koise, “Kele Moi tumi ke koa nohoi, jodi tumi biswas korile, tumi Isor laga mohima dekhibo?”
Tetia taikhan pathor ke hatai dise, Jisu Tar soku upor uthai koise, “Pitri, Moi Tuma ke dhanyabad di ase, Apuni Amar prathana huni loa karone.
Moi jane, je Apuni Moi ke hodai hune kintu Amar usor te thaka khan karone Apuni he Moi ke pothaise eitu jani kene biswas koribo karone Moi eitu koi dise.”
Tetia mora manu ulai ahise; aru bhori hath kapru pora bandi kene aru “Tar mukh ekta gamcha pora dhaki asele, Jisu taikhan ke koise, khuli dibi aru ke jabo dibi.”
Tetia bisi Yahudi khan jun Mary logote ahise aru Jisu kam kuri dia dekhi kena, biswas kori loise.
Kintu kunuba Pharisee khan logote jai kene Jisu kam kori dia sob koi dise.
Karone prodhan purohit aru Pharisee khan sabha te joma hoi kotha korise, “Amikhan ki korile bhal hobo? Eitu manu bisi asorit kori ase.
Jodi amikhan Taike eneka kori thakibo dile, sob manu Taike biswas kori jabo, aru Rome sipahi ahi amikhan laga jagah aru jati duita ke bhi ahi loi lobo.”
Aru taikhan laga majote ekjon manu nam Caipha ase, eitu sal pora prodhan purohit kam kori asele, taikhan ke koise, “Tumikhan eku najane.
Sob manu nost hoa pora ekjon mori joa he bhal hobo, eitu bhi tumikhan na bhabe.”
Eitu tar nijor pora koa nohoi, kintu eitu sal pora tai maha purohit kaam kori ase, eitu karone tai prophesied korise, je Jisu he eitu jati manu karone moribo;
Aru khali heitu jati karone he nohoi, kintu Isor laga khandan khan, ephale-uphale hoi thaka khan sob ke bisari ekta koribole ase.
Tetia taikhan eitu din pora Tai ke morai dibole bisari thakise.
Karone Jisu eitia pora Yahudi khan majote khula ne bera hoise, kintu tate pora jungle usor te Efraim eneka ekta des te Tar chela ke loi tate thaki jaise.
Aru Yahudi laga Nistar usor asele, tetia bosti pora bisi manu nije ke pobitro koribole Nistar agote Jerusalem jaise.
Tetia taikhan tate Jisu ke bisarise, aru girja te joma hoi kene koise, “Apunikhan ki bhabi ase? Tai eitu purb te nahibo?”
Aru prodhan purohit aru Pharisee khan pora hukum di rakhise, je Tai jot ase janile khobor dibi Taike dhoribole.
Tetia, Nistar, laga choe din agote Jisu Bethany te ahise, jote Lazarus, Jisu Tai he mora pora jinda korise, thakise.
Taikhan Tai karone rati laga kha loa bonai dise, aru Martha seva korise, kintu Lazarus bhi tate ekjon table te Jisu logote bohi asele,
Tetia Mary to adha litra bisi dam tel ani kene Jisu bhori te lagai dise, aru tar nijor chuli pora Tar bhori ke mussi dise, aru litra tel laga gun pora pura ghor bhorta hoise.
Kintu Judas Iscariot ekjon Tar chela ase, jun Taike thokabole ase, koise.
“Eitu tel tin sou dinar pora bikiri kori kene kele dukhia khan ke dia nai?”
Tetia Tai eitu koise, dukhia khan ke chinta karone koa nohoi, kintu tai chor asele. Taikhan laga poisa jhola bhi tar logote ase, aru tate ji halibo tai heitu ke ulaai kene loi loe.
Karone Jisu koise, “Ekla tar ke chari dibi. Tai Amar moidam dia din karone rakhibo dibi.
Kelemane dukhia khan tumar logote hodae thakibo, kintu Moi tumar logote hodae na thakibo.”
Tetia bisi Yahudi manu khan janise je Jisu tate ase, aru taikhan ahise, ekla Jisu karne aha nohoi, kintu jun ke Tai mora pora jinda kurise heitu Lazarus ke bhi sabole ahise.
Kintu prodhan purohit khan Lazarus ke bhi morai dibole bhabisele;
kelemane Yahudi khan bisi manu tar karne jai jaise, aru Jisu ke biswas kori loise.
Dusra din bisi bhir manu khan ahise purb te, taikhan hunise Jisu Jerusalem te ahi ase.
Tetia Jisu ekta gadha bacha pai kene heitu te bohi jaise; jeneka likha ase.
“Bhoi no koribi, Zion laga soali, sabi, tumar Raja ahi ase, gadha bacha upor te bohi kene.”
Tar chela khan bujhibo paria nai suru te; kintu jetia Jisu mohima hoise to taikhan bhabona ahise, eitu Tar nimite likha asele, aru manu khan Tar uporte eneka koridia bhabona ahise.
Tetia bhir khan gawahi dise taikhan Tar logote asele jetia Tai Lazarus ke matise kobor pora ulai kene mora pora jinda kori loise koikene
Karone bhir manu khan Taike lok koribole ahise, kelemane taikhan hunise Tai eitu chinha dikhaise.
Tetia Pharisee khan apaste kotha korise, “Sabi, tumikhan eku bhi koribo na paribo; sabi, prithibi Tar piche ahi ase.”
Tetia aradhana koribole purb te aha khan majote kunuba Yunani bhi asele.
Karone eitu manu Philip logote ahise, jun to Galilee jagah Bethsaida te thaka, tai ke hutise, koise, “Saheb, amikhan Jisu ke sabole mon korise.”
Philip ahi Andrew ke koise; Andrew aru Philip, he Jisu ke koi dise.
Kintu Jisu taikhan ke jawab dise koise, “Eitu somoi Manu laga Putro ke mohima hobole ahise.
Hosa, Moi tumikhan ke kobo, jetia loike ekta gehu dana mati te giri kene no moria, loike heitu ekla he thakie; kintu jodi heitu mori jaile, tetia bisi dana ulaai thake.
Jun nijor jeevon morom kore eitu harai dibo; kintu jun eitu duniya te nijor jeevon morom nokoribo, tai anonto jeevon karone bachibo.
Jodi kun Moike seva koribo, Amar piche ahibi; aru Moi jot thakibo tate Amar sevak bhi thakibo. Joti kun Moike seva koribo, Pitri bhi taike sonman koribo.
Etia Amar Atma bisi chinda ase aru Moi ki kobo? Pitri, Moike eitu somoi te bachabi’? Kintu eitu somoi karone he Moi ahi ponchise.
Pitri, mohima hobi Tumar naam.” Tetia sorgote ekta awaaz ahi koise, “Moi heitu agote mohima korise, aru bhi mohima kori dibo.”
Tetia tate khara thaka khan huni koise bijili marise. Dusra pora koise, “Sorgoduth Tar logote kotha kori ase.”
Jisu koise, “Eitu awaaz Moi karone nohoi, kintu tumikhan nimite.
Etia eitu prithibi ke bichar kori ase; Eitia eitu prithibi laga raja ke hatai dibo.
Jetia Moike eitu prithibi pora uthai loi jabo, Moi Amar manu sob ke tani loi jabo.
Kintu Tai koise eitu dikha bole keneka pora tai moribo.
Tetia bhir khan Taike koise, “Amikhan hunisele niyom te, Khrista hodae thakibo. Keneka Apuni koi ase, ‘Manu laga Putro ke upor loi jabo? Kun eitu Manu laga Putro ase?’”
Aru Jisu Taikhan ke koise, “Olop somoi karone puhor tumar logote ase. Jetia loike puhor tumar logote ase birai thakibi, andhera tumar logote ponchia agete, aru jun andhera te berai thake, tai kote jai najane.
Jetia loike tumar logote puhor ase, biswas koribi puhor ke tetia tumikhan puhor laga chokra khan hobo.” Jisu eitu khan koise aru taikhan pora luki jai jaise.
Aru Tai Taikhan ke bisi asorit chinha dekhaise, hoilebhi taikhan Taike biswas kora nai.
Agote Isaiah bhabobadi koa sob-hobole, juntu tai koise; “Probhu, kun amar koidia biswas korise, aru Probhu laga auzar kun ke dekhai dise?”
Karone Taikhan biswas koribo para nai, Isaiah bhi koise,
Isaiah eitu kotha koise kelemane tai Jisu laga mohima dekhise aru Tar nimite koise.
Kintu ineka hoilebi, bisi solawta khan Jisu ke biswas kori loise; kintu Pharisees khan karone, taikhan swekar kura nai taikhan synagogue pora ulaai dibo bhoi pora khuli dekhai dia nai.
Kelemane taikhan Isor prosansa pora, manu laga prosonsa he bhal pai.
Tetia Jisu jor pora koise, “Kun Moike biswas kori, biswas Moike ke he nohoi kintu Moike photai dia ke bhi biswas koribi,
aru jun Moike dekhise Moike phothai dia ke bhi dekhise.
Moi duniya te puhor hoi ahise, jun moike biswas kore tai andhera te na thakibo.
Jodi kunuba Amar kotha huni kene na mane, Moi tai ke bichar no kore; kelemane Moi duniya ke bichar koribole aha nohoi, kintu duniya ke bachabole he ahise.
Jun Moike aswekar kore, aru Amar kotha grohon no kore, heitu ke bichar koribole ekta ase, motlob ji kotha Moi koi dise heitu he hekh din te taike bichar koribo.
Kelemane Moi nijor pora kotha koa nohoi, kintu Pitri jun he Moike pothaise eitu he Moike hukum dise je ki jonai dibo lage aru ki kobo lage.
Moi jane Tar laga hukum anonto jeevon ase, eitu Moi thik pora jani ase, eitu karone Moi ki koi ase eitu Pitri he Moike koi dia ke he koi thake.”
Etia Nistar purb din agote, Jisu Tai jani loise, eitu duniya chhari Pitri logote jabole somoi ahise. Tai nijor manu khan jun eitu duniya te ase, heitu khan ke Tai morom kori ahise, aru teneka hekh tok morom korise.
Aru jetia rati laga kha loa hoise, Iscariot Judas Simon laga chokra mon te soitan ghusi kene dhekise, Jisu ke dhokai dibole.
Tai jani loise Pitri he sob jinis khan Tar ke dise, aru Isor pora ahise aru Isor logote jabole ase.
Tai kha loa somoi te uthi kena Tai nijor kapur ulai rakhi kene. Ekta gamcha loi Tar nijor komor bandi loise.
Tetia Tai borton te pani hali kene chela khan laga bhori dhui kene aru gamcha Tar komor te bandi thaka ke loi taikhan laga bhori mussi jaise.
Jetia Tai Simon Peter logote ponchise, Peter Taike koise, “Probhu, Apuni amar bhori dhubo?”
Jisu taike jawab di koise, “Moi ki kori ase eitu eitia tumi najane, kintu eitu pasote tumi jani jabo.”
Peter Taike koise, “Apuni ke amar bhori dhubo nidibo,” Jisu taike koise, “Jodi Moi tumike nudhule, tumi Moi phale eku bhi hisa nai.”
Simon Peter Taike koise, “Probhu, khali amar bhori he nohoi, kintu haath aru matha bhi dhui dibi.”
Jisu taike koise, “Jun goadhua hoise heitu khali bhori he dhuile hoise, baki sob sapha ase, aru tumikhan sapha ase; kintu tumikhan sob nohoi.”
(Kelemane Jisu jania kun Taike dhori bole ase; eitu korone Tai koise,” Tumikhan sob sapha nohoi.)
Jetia Tai taikhan laga bhori dhuwa hoise to Tai nijor kapur lagai loise aru bohi jaise, aru taikhan ke koise, “Tumikhan bujhise Moi ke ki korise tumikhan karone?
Tumikhan Moike ‘Sikha manu’ aru ‘Probhu,’ aru tumikhan thik koi ase, kelemane Moi heitu he ase.
Jodi Moi Sikha manu aru Probhu, hoi kene tumar bhori dhuile, to tumi khan bhi ekjon-ekjon laga bhori dhubo lage.
Kelemane Moi tumikhan ke motlob dikhai dise, tumikhan bhi teneka kori thakibi.
Hosa pora Moi tumikhan ke kobo, noukor tar malik pora dangor nohoi; aru jun ke pothaise eitu tai ke pothai dia pora dangor nohoi.
Moi tumikhan sob laga kotha koa nohoi; Moi jun ke basi loise taikhan ke jane, kintu pobitro kitab he pura hobo karone ase; Jun Amar logote roti khaise, eitu he Moi ke laat marise.
Moi tumikhan ke etia eitu nohoa agote koi dibo karone eitu jetia hobo, tumikhan biswas kuribo Moi ase.
“Hosa pora Moi tumikhan ke kobo, jun grohon kuribo Moi potha ke, Moike grohon korase, aru jun Moike grohon korise, tai Moike potha ke grohon kori loise.”
Jetia Jisu eitu sob koa hoise,Tai Aatma bisi dukh hoise. Tai gawa-di koise, Hosa pora Moi tumikhan ke kobo tumar majote ekjon Moike thokai dibo.”
Chela khan ekjon-ekjon ke saise, asurit hoi kene koise eitu kun hobo.
Kintu Tar chela te ekjon, jun ke Jisu morom kore, eitu Jisu laga usorte mez te matha niche kori bohi asele.
Karone Simon Peter taike ishara koise, “Tai kun laga kotha koi ase amikhan ke koi dibi koikene.”
Tetia tai teneka Jisu chati usor te niche kori kene Jisu koise, “Probhu, eitu kun ase?”
Jisu koise, “Eitu jun ke Moi roti bhijai kene dibo eitu he tai ase,” Aru Tai ekta roti uthai aru bhijai kene Simon laga putro Iscariot Judas ke dise.
Aru tai eitu roti loa pasote Soitan tar mon te ghussi jaise, tetia Jisu taike koise, “Tumi ki koribole ase joldi koribi.”
Kintu table usor te boha khan kunu bhi Tai eitu kotha taike kele koise eitu bujhibo paria nai.
Kunuba bhabise, Judas hath te paisa laga jhola thaka karone, Jisu tai ke koise, “Kiba kinibi amar khan lage festival karne,” nohole dukhia khan ke kiba dibole.
Jetia tai roti loise to joldi bahar ulaai jaise, aru eitu somoi rati asele.
Karone, jetia Judas ulaai jaise, Jisu koise, “Tetia Manu laga Putro mohima hoise, aru Tar pora Isor mohima hoise.
Isor pora tar ke mohima kuribo Tai nijor aru Taike joldi mohima hobo dibo.
Chutu bacha khan, Moi olop somoi tumar logote ase. Tumikhan Moike bisaribo, aru Moi Yahudi khan ke koa nisina, ‘Moi kot jai ase, tate tumikhan ahibo na paribo. Eitia Moi pora tumikhan ke koi ase.
Moi tumikhan ke notun hukum di ase, je tumikhan ekjun-ekjun morom koribi; Moi tumikhan ke morom kora nisina, tumi bhi ekjun-ekjun ke morom koribi.
Eitu karone sob manu pora tumikhan Amar chela koikene jani lobo, jodi tumikhan ekjun-ekjun morom korile.
Simon Peter Taike koise, “Probhu, Apuni kote jabole ase?” Jisu taikhan koise, “Moi kote jabole ase, tumi etia Amar piche nahibi, kintu pasote tumi Amar piche te ahibo.”
Peter Taike koise, “Probhu, kele, moi etia Tumar piche ahibo na pare? Moi to Tumar karone nijor jeevon bhi dibo.”
Jisu taike koise, “Tumi Moi nimite tumar nijor jeevon dibo? Hosa pora Moi tumi ke kobo, jetia loike tumi tin bar Moike najane kori no lobo, murga hala nokoribo.”
Tumar mon chinta no hobi. Tumi Isor ke biswas kuribi, Moi ke bhi biswas kuribi.
Amar Pitri ghor te jagah bisi ase, jodi nohoi, to Moi tumikhan ke koi dibole, kelemane Moi tumar karone jagah taiyar koribole jai ase.
Aru jodi Moi jai kene tumar karone jagah taiyar kori loile, Moi aru ahi tumikhan ke loi jabo, aru jote Moi thakibo tate tumikhan ke bhi thakibo dibo.
Tumikhan eitu rasta Jane Aru Jot Moi jai ase.”
Thomas Jisu ke koise, “Probhu, amikhan najane Apuni kote jai ase, tenehole moikhan keneka rasta janibo?”
Jodi tumikhan Moike janile, Amar Pitri ke bhi janibole asele, aru etia pora jani loise, aru Taike dekhi loise.”
Philip Jisu ke koise, “Probhu, amikhan ke Pitri dikhai dibi, tetia amikhan karne kafi hobo.”
Jisu taike koise, “Moi eman din pora tumar logote ase eitia bhi tumi Moike jana nai, Philip? Jun Moike dekhise tai Pitri ke bhi dekhise. Keneka tumi koi ase, ‘Pitri ke amikhan ke dikha bhi’?
Tumi biswas na kure Moi Pitri logot te aru Pitri Amar logot te ase koa to? Ji kotha Moi tumikhan ke koise, Moi nijor khusi pora koa nohoi, kintu Pitri he Amar logote thaki kaam kori thake.
Biswas kuri bhi Moi Pitri logote, aru Pitri Amar logote biswas kuribi nohole kaam khan karone bhi Moike biswas koribi.
Hosa, hosa, Moi tumikhan ke kobo, jun Moike biswas koribo, tai Moi ji kaam korise, tai bhi koribo, aru tai eitu pora bhi bisi dangor kam koribo kelemane Moi Pitri logote jai ase.
Tumikhan Amar naam pora ki mangibo, eitu khan kuribo, karone Putro nimite Pitri ke mahima hobo karone.
Jodi tumikhan Amar naam pora ji mangibo, Moi eitu kori dibo.
Jodi tumikhan Moike morom korile, Amar hukum khan manibo.
Aru Moi Pitri ke binti koribo, aru Tai tumar karone aru dusra ekta modot kora pothai dibo, heitu hodai tumikhan logote thaki jabo
hosa laga Atma. Prithibi grohon na kori kelemane prithibi tai ke ne dekhe, aru na jane. Kintu tumikhan to jane, kelemane tai tumar logote thake aru tumar ontor te thake.
Moi tumikhan ke anath hobo nidibo; Moi tumar logote ahibo.
Olop homoi karone eitu duniya Moike na dekhibo, kintu tumikhan to Moike dekhibo, kelemane Moi jinda ase, aru tumikhan bhi.
Heitu din tumikhan janibo je Moi Pitri logote, aru tumikhan Amar logote aru tumar logote Moi.
Jun logote Amar hukum khan ase aru rakhi thaki, itu khan ase Moike morom kora, aru jun moike morom kore Pitri bhi taike morom koribo, aru Moi taike morom kuribo aru Moi nijor taike dekhai dibo.
Judas(Iscariot nohoi) Jisu ke koise, “Probhu, Apuni nijor ke amikhan ke dekhai dibo, kintu prithibi ke nohoi itu keneka hobo?”
Jisu jawab di taike koise, “Jodi kunu bhi Moi ke morom kore, tai Amar kotha rakhibo. Moi laga Priti taike morom koribo, Ami duijon bhi tar logote ahibo aru tar logote Amar ghor banai lobo.
Jun Moike morom no kore, tai Amar kotha khan ke na rakhe, aru ji kotha tumikhan huni loise, eitu Amar kotha nohoi kintu Pitri laga ase, jun Moike pothaise.
Moi eitu khan sob kotha koi dise, tumar logote thaka somoi.
Keneka, Aram dibo Pobitro Aatma jun Pitri he Amar naam pora pothai dibo tai sob tumikhan ke sikhai dibo, aru ji Moi tumikhan ke koise eitu sob tumikhan ke ako mon te ahibo dibo.
Moi tumikhan ke santi rakhi dibo; Moi tumike dise Amar santi. Moi tumikhan na dibo jeneka prithibi dia. Tumar mon chinta no hobi aru bhoi nokoribi.
Tumi hunise Moi tumike koa,’ Moi jai ase, aru Moi tumar logote ahibo.’ Jodi tumikhan Moike morom kori, to tumikhan eitu pora khusi hobo lage, Moi Pitri logote jai ase, kelemane Pitri Moi pora dangor ase.
Eitu sob hoa agete Moi tumikhan ke koi di ase, jetia eitu sob hoi jabo, tetia tumikhan biswas kori lobo.
Moi tumikhan logote bisi kotha no koribo, kelemane eitu prithibi laga solawta ahi ase. Tai Moike eku koribo na paribo,
kintu Moi Pitri ke morom kora prithibi ke jonai dibo karone aru jeneka Pitri he Moike hukum dise eitu khan sob kori thake, Uthibi Amikhan yate pora jai jabo.
“Moi asol draikha ase, aru Amar Pitri kisan ase.
Moi tumikhan ke koi dia kotha pora tumikhan sapha hoise.
Amar logote thakibi, tetia Moi bhi tumar logote thakibo, jodi daal gas te na thakile nijor phol dibo napare, teneka tumikhan bhi Amar logote na thakile phol dibo na paribo.
Moi draikha aru tumikhan daal ase. Jun Amar logote thake aru Moi tar logote thake, tai bisi phol dibo, kelemane tumikhan Moi pora alag hoi kene eku koribo na pare.
Jodi kunuba Amar logote na thake to daal nisina phekai dibo, aru sukhi jabo, aru manu eitu joma kori jui te di dibo, aru eitu khan ke jolai dia.
Tumikhan Amar logote ase, aru Amar kotha tumar logote thakile, ki lage eitu mangibi, tetia eitu tumikhan karone kori dibo.
Tumar phol bisi ulaile Pitri laga mohima hobo, aru eitu pora tumikhan Amar chela koribo paribo.
Jeneka Pitri Moike morom korise, teneka Moi bhi tumikhan ke morom korise. Amar morom te thakibi.
Jodi tumi Amar hukum manile Amar morom te thakibo, jeneka Moi pitri laga kotha mani aha aru Taike morom kori aha nisina.
Moi eitu kotha tumikhan ke eitu karone koise, Amar anand tumar logote thakibole, aru tumar anand pura hobo karone.
Eitu Amar hukum ase, tumikhan ekjun-ekjun ke morom kuribi jenaka Moi tumarkhan ke morom kuri.
Kunuba tar sathikhan karone nijor jeevon dia eitu pora dangor morom aru nai.
Tumi Amar sathi ase jodi tumi Moi dia hukum mani thakile.
Aru to Moi tumikhan ke noukor khan namatibo, kelemane noukor tar malik ki kore najane. Kintu Moi tumikhan ke sathi koise, kelemane Moi ji kotha Amar Pitri pora hunise heitu sob tumikhan ke koi dise.
Tumikhan Moike basi loa nohoi, kintu Moi he tumikhan ke basi loise, aru tumikhan ke niyukt kori loise, tumar phol dhoribole aru thakibole, tumikhan Amar naam te Pitri ke mangibo Tai eitu tumikhan ke dibo.
Eitu hukum Moi tumikhan ke di ase, je tumikhan ekjun-ekjun ke morom koribi.
Jodi prithibi tumikhan ke ghin kori lebhi tumikhan jani ase, eitu tumar agote Moike ghin korise.
Jodi tumikhan duniya laga ase, to duniya tumar nijor ase koi kene morom koribole asele, kintu tumikhan duniya laga nohoi, kintu Moi he eitu duniya pora tumikhan ke basi loise, kelemane duniya tuma ke ghin kore.
Bhabhibi tuma ke Moi koa, ekta noukor tar malik pora dangor nohoi. Joti taikhan Moike dukh dile, taikhan pora tumikhan ke bhi dukh dibo; jodi taikhan Amar kotha manile tumar kotha bhi manibo.
Kintu Moi karone eitu sob tumikhan uporte koribo, kelemane taikhan Moike pothai dia ke na jane.
Jodi Moi nahile aru taikhan ke no koile, taikhan laga paap na thakibo asele, kintu etia taikhan nijor paap karon eku bahana nai.
Jun Moike ghin korise tai Amar Pitri ke bhi ghin korise.
Jodi Moi kunu ke bhi koribo napara kaam kori dikhai dia nai, hoile taikhan laga paap na thakibo asele, kintu eitia taikhan Moi kori dia khan ke dekhise, aru Moi aru Amar Pitri ke bhi ghin korise.
Aru heitu taikhan laga niyom te likha asele, taikhan moike eku golti nathaki kene ghin korise,’ eitu pura hobo karone hoise.
Jetia modot dia jun to Moi tumikhan logote pothabo mane Pitri pora aha hosa Atma eitu he Ami ke gawa dibo.
Kintu tumikhan bhi gawa ase kelemane suru pora tumarkhan Amar logote ase.
“Moi eitu khan koi dise Tumikhan ke karone tumikhan na giribole.
Taikhan teneka sob kuribo kelemane taikhan Pitri aru Moike na jana.
Kintu Moi tumikhan ke eitu khan sob koi dibo jetia taikhan laga somoi ahibo, tumikhan bhabona ahibo je Moi tumikhan ke koi dia, suru pora Moi tumikhan ke eitu karone koi dia nai, je Moi tumar logote thaka karone.
Kintu Moi eitia Moike pothai dia logote jai ase, kintu kunu bhi Moike Apuni kote jabole ase hudia nai?’
Kintu Moi tumikhan ke eitu kotha koa karone, tumikhan dukh hoise.
Kintu Moi tumikhan ke hosa kobo, Moi jaile tumikhan karone bhal hobo. Karone jodi Moi najaile, aram to tumar logote nahibo, kintu jodi Moi jaile, Moi tai ke tumarkhan karone pothai dibo.
Aru jetia tai ahibo, modot kura wala prithibi ke sabit kuribo paap ke misa kura, dhormik karone aru bichar karone thik kuribo.
Paap karone, taikhan Moike biswas no kora nai;
aru dhormik kotha kelemane Moi Pitri logote jai ase aru tumikhan Moike aru na dekhibo;
aru bichar kotha, kelemane eitu duniya laga solawta khan ke bichar kuri loise.
Moi etia bhi tumikhan ke bisi kotha kobole ase, kintu tumikhan etia eitu dhorjo koribo na paribo.
Hoilebi jetia tai, hosa Atma, ahibo, tai tumikhan ke sob hosa rasta dekhai dibo, kelemane Tai nijor pora eku bhi nokoi, kintu tai ke huni loise Tai heitu he kobo, Tai ahibole thaka sob tumikhan ke koi dibo.
Tai Moike mohima kori dibo, kelemane Tai Amar kotha ke loi tumikhan ke jonai dibo.
Sob bostu Pitri laga ase eitu Moi laga ase. Eitu karone Moi koise, je Atma Amar kotha sob tumikhan ke jonai dibo.
Olop somoi pasote tumikhan Moike ne dekhibo, aru olop somoi pasote tumikhan Moike aru dikhibo.”
Tetia Tar chela te kunuba ekjun-ekjun kotha korise, “Tai amikhan ki koi ase, ‘Olop pasote tumikhan Moike na dekhibo, aru olop somoi pasote tumikhan Moike aru dekhibo,’ aru ‘Kelemane Moi Amar Priti logote jai ase’?
Karone taikhan koise, “Eitu ki tai koi ase, ‘Olop somoi’? Amikhan na jane.”
Jisu janise, je taikhan Taike hudibole mon kori ase, aru Tai koise, “Tumikhan apaste olop somoi pasot tumikhan moike na dekhibo, aru olop somoi pasot tumikhan aru Moi ke dekhibo koa laga kotha ke huda-hudi kori ase’?
Hosa pora Moi tumikhan ke kobo, tumikhan kandi aru dukh koribo, kintu prithibi to anand koribo, tumikhan mon dukh koribo, kintu tumar mon dukh anand te ahi jabo.
Jetia maiki jonom dibole somoi aha to tai mon dukh kori thake, kelemane tar dukh somoi aha karone, kintu jetia tai bacha ke jonom pai loi, to tar dukh sob pahurijai kelemane ekjon eitu duniya te aha karone.
Karon tumikhan etia mon dukh kori ase, kintu Moi tumikhan ke aru lok pabo, aru tumar mon khusi pabo, aru tumar anand kun bhi chingi loi najabo.
Aru heitu din tumikhan Moike kiba bhi na hudibo. Hosa, hosa, Moi tumikhan ke kobo, jodi tumi Amar naam pora Pitri logote kiba mangile, Tai tumikhan ke dibo.
Etia tok tumikhan Amar naam te eku bhi manga nai, Mangibi, aru tumi paijabo karone tumar khusi pura hobo.
Moi eitu tumikhan ke dristant pora koi ase, kintu Moi tumikhan ke dristant nohoi kene khula- khuli pora Pitri laga kotha kobole somoi ahi ase.
Heitu din tumikhan Amar naam pora mangibo, aru Moi tumikhan karone Pitri pora mangibo, eneka Moi koa nohoi.
Kelemane pitri nijor tumikhan ke morom kore, aru tumikhan Moike morom korise, aru Moi Pitri pora ahise koikene tumikhan biswas kora karone.
Moi Pitri pora ahise, aru Moi duniya te ahise. Ako, Moi duniya chari kene Pitri logote jabole ase.”
Etia amikhan jani loise, je Apuni sob jane, aru kunu bhi Apuni ke hudibo na para. Eitu khan nimite, amikhan biswas kori ase Apuni Isor pora ahise.”
Jisu taikhan ke hudise, “Tumikhan etia biswas kori ase?
Sabi, eitu somoi ahi ase, hoi ahi jaise, jetia tumikhan sob ephale- uphale hoi kene nijor ghor te jai jabo, aru Moike ekla chhari dibo. Hoile bhi Moi ekla nohoi kelemane Pitri Mor logote ase.
Moi tumikhan ke eitu kotha koi dise karone tumikhan Moi pora shanti pabo. Eitu prithibi te dukh paabo, kintu anand koribi, Moi prithibi upor te jiti loise.”
Jisu eitu sob kotha koi dia pasote Tar suku upor uthai sorgo sai, kene koise, “Pitri, somoi ahi ponchise, Putro pora Tuma ke mohima koribo karone Putro ke mohima kori dibi.
Jeneka Apuni he sob manu ke Tar hath te adhikaar dise eitu te jun khan ke Apuni Taike dise, sob ke anonto jeevon dibi.
Aru taikhan ke Apuni he hosa Isor ase, aru dusra kunu nai, aru Apuni he pothai dia Jisu Khrista itu he anonto jeevon ase, janibo dibi.
Moi eitu prithibi te Tumar ke mohima kuri dise. Moi kam khotom hoise je Apuni he Moike koribole dia.
Etia, Pitri eitu duniya bona agote Moi Tumar logote mohima hobole thaka heitu ke etia Tumar logote mohima hobole dibi.
Moi Tumar nam taikhan ke dekhai dia kori dise, jun khan Apuni he duniya pora Moike dise, taikhan Tumar asele aru Apuni he taikhan ke Moike dise aru taikhan Tumar kotha mani loise.
Etia taikhan jani loise, sob to Apuni Moike dise, sob Tumar pora ahise koikene,
kelemane ji kotha Apuni Moike dise. Moi taikhan ke koi dise, aru taikhan grohon kori loise, aru Moi, Tumar pora aha hosa ke jani loise, aru Apuni he Moike pothaise heitu ke biswas kori loise.
Moi taikhan karone prathana kori ase. Moi eitu duniya karne kora nai, kintu jun khan Apuni Moike dise, kelemane taikhan Tumar ase.
Aru Amar laga ke ase, sob Tumar ase aru ke Tumar ase, sob Amar ase, aru Moi eitu pora mohima hoise.
Etia Moi duniya te bisi din na thakibo, kintu eitu khan to duniya laga manu ase, aru Moi to Tumar logote ahi ase. Pobitro Pitri, Apuni naam pora rakhi lobi je Apuni Moi ke dise karone taikhan bhi ekta hobo dibi jeneka Amarkhan bhi ekta ase.
Jetia loike Moi taikhan logote ase, Moi Tumar nam pora, ji Apuni Moike dise heitu khan roikhya kori aru taikhan kunu ke bhi harai dia nai, ekla khotom hobo thaka ke nohole, jeneka pobitro kitab te likha pura hobo karone hoise.
Kintu etia Moi Tumar logote ahi ase, aru Amar anand taikhan monte pura hobo karne Moi eitu duniya te thaka somoi te koi dise.
Moi Tumar kotha taikhan ke koi dise, aru prithibi taikhan ke ghin korise, kelemane jeneka Moi prithibi laga nohoi teneka taikhan bhi prithibi laga nohoi.
Moi taikhan ke eitu duniya pora uthai loi jabi, koikene prathana kora nohoi, kintu taikhan ke beya khan pora bachai rakhibi koikene binti kori ase.
Taikhan prithibi laga nohoi, Jeneka Moi prithibi laga nohoi.
Taikhan ke Tumar hosa pora pobitro kori lobi Tumar kotha hosa ase.
Jeneka Apuni Moike duniya te pothaise, teneka Moi bhi taikhan ke duniya te pothai dise.
Aru taikhan karone Moi nije ke pobitro rakhise, taikhan bhi hosa pora pobitro hobo karone.
Moi khali eitu karone binti kora nohoi, kintu taikhan ke bhi, jun khan taikhan kotha pora Moike biswas koribo sob karne binti ase
taikhan ke bhi ekta hobole, jenaka Apuni, Pitri, Moi Tumar logote aru Apuni Amar logote thaka nisina taikhan bhi Amar logote thakibole Apuni he Moike pothaise koikene duniya ke biswas hobole dibi.
Aru mohima Apuni he Moike dise, Moi taikhan ke di dise, karone taikhan bhi ekta hobole, jeneka Amikhan ekta ase.
Pitri, Amar icha ase jun khan Apuni Moike dise, eitu khan bhi jote Moi thakibo tate Mor logote thakibole, tenehole taikhan Moi laga eitu mohima ke dekhibo, mane duniya bona agote Apuni Moike morom kori ahise.
Dharmik Pita, duniya Apuni ke jana nai, kintu Moi Apuni ke jane; aru eitu khan to Apuni he Moike pothaise jani loise.
Aru Moi Tumar naam taikhan ke koi dise, aru koi thakibo, ji morom Apuni he Moike dise, eitu morom taikhan monte thakibole, aru Moi taikhan logote thakibole.
Tetia Jisu eitu kotha koi dia pasote, Tai chela khan ke loi Kidron pahar kinar para jaise, tate ekta bagan asele, tate Tai aru Tar chela khan jaise.
Tetia Judas, jun Taike thokai dibole thaka, bhi heitu jagah jane, kelemane Jisu Tar chela khan loi tate jai thake.
Tetia Judas, sipahi laga group aru prodhan purohit aru Pharisees aru sonteri khan loi lanterns, torches, aru hathiar loi ahise.
Tetia Jisu, eitu sob Tar upor ahibo thaka jani kene, Tai taikhan logote ahi taikhan ke hudise, “Tumikhan kun ke bisari ase?”
Taikhan Taike jawab dise, “Nazareth Jisu ke.” Jisu taikhan ke koise, “Moi ase.” Kintu Judas, Taike thokai dibole aru dhoribo, thaka manu bhi sipahi khan logote khara thakise.
Karone jetia Tai taikhan ke koise, “Moi ase,” Taikhan piche te hati kene mati te giri jaise.
Tetia Tai aru taikhan ke aru hudise, “Kun ke tumikhan bisari ase?” Aru taikhan koise, “Nazareth Jisu ke.”
Jisu jawab dise, “Moi tumikhan ke koise Moi ase. Jodi tumikhan Moike bisari ase, to agote eitu khan ke jabo dibi.”
Eitu pura kuri bole karone hoise jun to kotha Tai agote koisele; “Apuni Moike dia khan, Moi ekjon ke bhi harai dia nai.”
Tetia Simon Peter, jun logote talwar asele, eitu ulaai kene maha purohit noukor laga kaan katti dise, heitu noukor laga naam Malchus asele.
Karone Jisu Peter ke koise, tumar talwar nijor jaga te rakhi dibi. Juntu cup Pitri hai Moike dise, Moi eitu pora khabo na lage?
Tetia sipahi khan aru taikhan laga sahab aru Yahudi khan laga solawta Jisu ke dhori loise aru Taike bandhi loise.
Aru Taike loi prothom Annas logote jaise, tai Caiaphas laga sasur asele, jun he heitu saal pora maha purohit kaam kori asele.
Aru eitu Caiaphas agote Yahudi khan ke nirdes disele, je sob manu nost hoa pora ekjon mori joa he bhal ase, koa tai he asele.
Kintu Simon Peter Jisu pichha kori ahi asele, dusra ekjon chela bhi asele. Aru eitu chela to maha purohit, logote chinaki thakisele, karone tai Jisu logote maha purohit laga varanda te jaise.
Kintu Peter to dorja laga bahaar te khara asele, tetia dusra chela jun he maha purohit logote chinaki asele bahar ahi dorja rukhia ke koi kene Peter ke bhitor loi anise.
Tetia eitu maiki noukor jun he dorja ke sai thake Peter ke koise, “Apuni bhi eitu manu laga chela nohoi?” Tai koise, “Moi to nohoi.”
Tetia noukor khan aru sahab khan thanda laga karone jui jolai thapi asele, aru Peter taikhan logote khara jui thapi thakise.
Tetia maha purohit Jisu ke tar chela khan laga kotha aru tar updesh laga kotha hudise.
Jisu taike jawab dise, “Moi khuli kene jogot ke koi dise, Moi hodai synagogue te aru girja te jot Yahudi khan joma thake tate shikai thakise, aru eku bhi lukai kene koa nai.
Kele apuni Moike hudi ase? Hudibi jun hunise Moi taikhan koa. Sabi, taikhan sob jani ase ki Moi koise.”
Jetia Jisu eitu koise, to tate thaka ekjon sahap khara kuri Jisu ke thapor mari koise, “Kele Apuni maha purohit ke eneka jawab dibo?”
Jisu taike jawab dise, “Jodi Moi beya kotha koile, to eitu beya kotha laga sabut dibi, kintu jodi eitu thik ase hoile tumi Moike kele marise?”
Simon Peter khara hoi jui thapi thakisele. Tetia taikhan taike koise, “Apuni bhi Tar chela te ekjon nohoi?” Tai koise, “Moi to nohoi.”
Maha purohit laga ekta noukor jun laga kaan Peter he kati disele eitu khandan manu ekjon, koise, “Apuni bhi Tar logote thaka moi bagan te apuni ke dekha nohoi?”
Peter aru hohoi koise aru joldi murga hala kori dise.
Tetia taikhan Jisu ke Caiaphas logote sorkar jagah te loi jaise kintu eitu somoi phujur asele, aru taikhan sorkar jagah te loi joa nai kelemane Nistar khabole thaka karone letra hoi jabo bhoi pora.
Pilate taikhan logote ahi koise, “Tumikhan eitu manu ke golti lagai kene aru yate anise?”
Taikhan taike jawab dikoise, “Jodi Tai beya kaam no korile, amikhan Taike apuni usor te loi nahibole asele.”
Karone Pilate taikhan ke koise, “Loi jabi tumikhan Taike, aru tumar niyom hisab pora Taike bichar koribi.” Yahudi khan taike koise, “Amar niyom te kunu ke bhi morabole adhikar nai.”
Jisu Tai nijor keneka kori moribole ase, Tai nijor koi dia ke pura hobo karone eitu eneka hoise.
Tetia Pilate aru sorkar bichar laga kamra te jai kene Jisu ke matise, aru Taike koise, “Apuni Yahudi laga Raja ase?”
Jisu taike jawab dise, “Eitu kotha apuni nije koi ase, na kunuba Amar kotha apuni ke koise?”
Pilate jawab dise, “Moi Yahudi nohoi, Moi? Tumar jati aru prodhan purohit khan he Apuni ke amar hath te dise, Apuni ki kori dise?”
Jisu jawab dise, “Amar raijyo eitu duniya laga nohoi. Jodi eitu duniya laga hoile, manu pora Moike dhori kene Yahudi khan ke nidibo karone, Amar noukor khan larai koribo asele kintu Amar raijyo eitu duniya laga nohoi.”
Karone Pilate Taike koise, “Tenehole, Tumi Raja ase?” Jisu koise, “Apuni thik koise, Moi raja ase. Kelemane eitu karone, Moi jonom loise aru ahise, je hosa laga gawahi dibo. Karone, jun manu hosa te thake Amar awaz huni thake.”
Pilate Taike koise, “Hosa to ki ase?” Aru tai eitu koi kene Yahudi khan logote aru jaise aru koise, moi to Tar pora eku golti paa nai.
Kintu tumar niyom eitu Nistar te moi pora ekjon ke tumar karone chari dibole ase, karone moi tumar Yahudi laga Raja ke chari dile tumar ichha hobo?”
Tetia taikhan aru bisi hala kori koise, “Eitu manu nohoi kintu Barabbas ke dibi.” Kintu Barabbas dakoit asele.
Tetia Pilate Jisu ke loi jai chabuk maribo dise.
Aru sipahi khan katta mukut, taikhan Jisu laga matha te hali dise, aru baigni rong laga kapara Taike pindhai dise.
Aru Tar usor te ahi Yahudi laga Raja salam koi kene Taike thapor marise.
Tetia Pilate aru bahar ahi kene Taikhan ke koise, sabi, moi Tai pora eku golti paa nai karone tumikhan ke jonai dibole Taike loi tumikhan logote ahi ase.
Tetia Jisu katta mukut aru baigni rong kapara lagai kene ahise. Pilate taikhan ke koise, “Sabi, manu to!”
Jetia maha purohit aru sahap khan Jisu ke dekhi, taikhan jor pora hala kori koise, “Taike latkai dibi, latkai dibi Taike!” Pilate taikhan ke koise, “Tumikhan he Taike loi jai kene latkai dibi, kelemane moi to Tar pora eku golti paa nai.”
Yahudi khan taike jawab dise, “Amikhan bhi niyom ase, aru eitu niyom hisab te Tai moribo, lage, kelemane Tai nijor ke Isor laga Bacha koa karone.”
Karone jetia Pilate eitu kotha hunise, to tai aru bisi bhoi khai jaise.
Aru tai sorkar laga bichar kamra te jaise, aru Jisu ke koise, “Apuni kot pora ahise?” Kintu Jisu taike eku jawab dia nai.
Tetia Pilate Taike koise, “Apuni moike eku no kobo? Apuni moi na jane ke Moi chari dibole bhi hokti ase, aru Apuni ke latki dibole hokti ase?”
Eitu jawab pora, Pilate Tai ke chari dibole bhabi sele, kintu Yahudi khan hala kori koise, “Jodi apuni eitu manu ke chhari dile, apuni Caisar laga mitro nohoi, kun tar nijor ke raja koribo, eitu Caesar birodhi ase.”
Jetia Pilate eitu kotha hunise, to tai Jisu ke loi bahar ulaise ani bichar kura singhason te bohaise utu jagah ke “Pavement” mate, kintu Ibrani kotha te “Gabbatha koi.”
Eitu somoi Nistar laga taiyari din asele, aru choi ghanta somoi nisina asele, aru tai Yahudi khan ke koise, “Sabi, tumar Raja!”
Kintu taikhan hala kori, “Taike loi jabi, Taike loi jabi; Taike latkai dibi!” Pilate taikhan ke koise, “Kele tumar Raja ke moi cross te dibo?” Prodhan purohit koise, “Amarkhan Caesar nohole kunu raja nai.”
Tetia tai Jisu ke cross te dibole taikhan hath te di dise, karone taikhan Jisu ke loi jaise.
Aru Tai nijor cross loi kene ekta jagah te jaise juntu ke “Matha laga Hardi jaga” koi, jun to Ibrani kotha te “Golgotha” koa ekta jagah te jaise.
Tate taikhan Jisu ke cross te dise, aru dusra duijon ke bhi ekjun ephale aru dusra uphale kori, aru Jisu ke majote dise.
Aru Pilate ekta dosh patra likhi kene cross te dise, aru eneka likha Jisu YAHUDI KHAN LAGA RAJA.”
Karone, bisi Yahudi khan porhise, kelemane jote Jisu ke latkai dise eitu nogor usor te. Aru eitu chin to likha ase Ibrani, Latin aru Greek pora,
Tetia maha purohit khan aru Yahudi khan Pilate ke koise, “Eneka na likhibi, ‘Yahudi laga Raja,’ kintu Tai he nijor hai koi, ‘Moi Yahudi laga Raja ase.’””
Pilate jawab dise, “Ki Moi likhise Moi likhi dise.”
Jetia sipahi khan Jisu ke cross te latkai dise aru Tar kapor khan char bhag kori sob sipahi ekta-ekta bhag kori loi loise, aru Tar kurta bhi, kintu kurta to bina silai, upor pora niche tok bona asele.
Karone tai khan apas te kotha kori, “Amikhan eitu kurta to na phatai kene chitti kheli kori kun nam te ulabo tai he loi lobo eneka koise.” “Kelemane sastro te lekha taikhan amar kapor bhangai kori loise aru amar kurta loi chitti kheli loise eneka likha pura hobo karone eneka hoise, karone sepahi khan taikhan kori loise.”
Kintu Jisu cross usor te Tar ama aru tar bohini Clopas laga maiki Mary, aru Mary Magdalene khara asele.
Jetia Jisu Tar ama ke aru jun ke Tai morom kore thake Tar chela Tate khara thaka dekhi ama ke koise, “Maiki, sabi, tumar putro!”
Tetia Tai chela ke bhi koise, “Sabi, tumar ama!” Aru tetia eitu chela eitu somoi pora taike loi tar nijor ghor te jaise.
Eitu pasot, jani loise etia sob pura hoise sastro te likha khan, Jisu koise, “Moi pyaas lagise.”
Tate ekta daba te tenga pani bhorta rakhi asele, taikhan kopas te tenga pani te bhijai kene tar mukh te dise.
Karone jetia Jisu eitu tenga pani loise, Tai koise, “Eitu pura hoise.” Aru tar matha niche kori Tar pran dise.
Tetia Yahudi khan, kelemane eitu taiyari din asele, karone gao to cross narakhi bisram din te (kelemane bisram to khas din asele), Pilate logote hudise theng bhangai dibole aru taikhan ke namai dibole.
Tetia sipahi khan ahi prothom laga theng bhangai dise, aru dusra ke bhi jun ke Jisu logote latkai disele.
Kintu jetia Taikhan Jisu usor te ahise, aru Tai mori joa dekhise to tar theng bhangai dia nai.
Keneka, sipahi ekjon tar jati loi tar pet te ghusai dise, aru joldi khun aru pani ulaise.
Aru jun dekhise tai gawahi dise, aru tar gawa to hosa ase. Tai jane tai hosa koise, karone tumikhan bhi biswas koribi.
Kelemane sastrote “Tar hardi ekta bhi na bhangabo, eneka koa ke pura hobo karone eneka hoise.”
Aru, dusra sastro te koise, “Taikhan nijor jati pora mari dia ke nijor sabo.”
Nicodemus bhi ahisele, agote jun manu rati te Jisu logote ahisele. Tai anise myrrh aru aloes milai ekso pounds nisina anise.
Tetia taikhan Jisu laga goa loi kene Yahudi laga moidam dia niyom anusar linen kapur loi bhal gun pora milai loise.
Aru Jisu ke latkai dise tate ekta bagan asele, aru eitu bagan te ekta notun kobor asele, tate agote ketio kunu ke bhi rakhia nai.
Aru eitu din Yahudi khan laga taiyari din asele, aru eitu kobor bisi dur bhi nohoi, karone taikhan Jisu ke tate rakhi dise.
Saptah laga prothom din, joldi jetia andhera asele, Mary Magdalene kobor te ahise, aru kobor pora pathor ke hatai diya dekhi paise.
Tetia tai dauri ahi Simon Peter aru dusra chela jun ke Jisu laga priyo ase taikhan ke koise, “Manu khan Probhu ke kobor pora uthai loi jaise, aru amikhan najane Tai ke kote loi rakhi dise.”
Tetia Peter aru dusra chela duijon ulaai kene kobor te jaise.
Aru duijon polai jai asele, to dusra chela Peter pora age kobor te ponchise.
Aru tai jhuki kene bhitor saisele, to linen kapur thaka paise, kintu tai bhitor te joa nai.
Tetia Simon Peter tar piche-piche ahise, aru kobor bhitor te jaise. Tai linen kapur tate thaka paise
aru gamcha eitu Tar matha bandi rakhia to linen kapur logote nohoi kintu alag jaga te paise.
Tetia dusra chela jun prothom kobor te ponchisele, bhitor jaise aru dekhi kene biswas korise.
Kelemane taikhan etia loike Tai mora pora jee uthi jabo lage, eneka pobitro kitab te koa ke bujhia nai.
Tetia chela to nijor ghor te jai jaise.
Kintu Mary to kobor bahar te khara kandi thakise, aru jhuki kene kobor bhitor te sai sele.
Aru sorgoduth duijon ujala kapara pindhi jote Jisu laga gao rakhise, tate ekjon matha phale aru dusra Tar bhori phale thaka paise.
Tetia taikhan tar ke koise, “Maiki, kele tumi kandi ase?” Tar taikhan ke koise, “Kelemane amar Probhu ke uthai loi jaise, aru Taikhan Taike kote rakhi dise moi najane.”
Tai eitu koi kene piche phale saisele, to Jisu tate khara dekha paise, kintu tai eitu Jisu koikene jania nai.
Jisu taike koise, “Maiki kele tumi kandi ase? Tumi kun ke bisari ase?” Tar maali bhabi kene Taike koise, “Sahab, jodi Apuni Tai ke loi jaise koile Taike kote rakhi dise moike koi dibi tenehole moi Taike loi jabo.”
Jisu tarke koise, “Mary,” tar piche ghuri kene Taike koise Hebrew pora koise, “Rabboni” (mane Sikha manu”).
Jisu taike koise, Moike na chubi, kelemane Moi etia loike upor Pitri logote joa nai kintu Amar bhai khan logote jai koi dibi, Moi Amar Pitri aru tumar Isor bhi ase, Tar logote uporte jai ase.”
Mary Magdalene ahi kene chela khan ke koise, “Moi Probhu,” ke dekhise, aru Tai he moike eitu sob kotha koi dise.
Karone, saptah laga prothom din saam te chela khan jote joma thakisele, taikhan Yahudi khan ke bhoi pora dorja bond kori rakhise, Jisu ahi taikhan majote khara hoise, aru taikhan ke koise, “Santi hobi tumikhan.”
Aru eitu koa pasote Tai hath aru Tar panjar taikhan ke dikhai dise, tetia taikhan Probhu ke dekhi anondo korise.
Tetia Jisu koise, “Santi hobi tumikhan. Jeneka Pitri he Moike pothaise teneka Moi tumikhan ke pothai ase.”
Aru jetia Jisu eitu koi dise, Tai phuki dise, aru koise,Tumar khan “Pobitro Aatma loi lobi.
Kintu Jisu taikhan logote aha somoi Thomas Deduma bhi koa eitu chela tate thaka nai.
Dusra chela koise taike, “Amikhan Probhu ke dekhise.” Kintu tai taikhan ke koise, “Jetia loike moi Tar hath te gojal daag ne dekhibo, aru nijor anguli pora gojal laga chenda te hat na dalibo, moi biswas no koribo.”
Aru ath din pasote Tar chela khan ghor te joma thakisele, aru Thomas bhi taikhan logote thakise. Jisu ahise aru dorja bond asele, aru taikhan majote khara thaki jaise, aru koise, “Santi hobi tumikhan.”
Tetia Tai Thomas ke koise, “Tumar anguli yate loi anibi aru Amar hath sabi. Aru tumar hath loi yate ani, aru Amar panjar te halibi aru obiswas nohobi, kintu biswas koribi.”
Aru Thomas Taike koise, “Amar Probhu aru amar Isor.”
Jisu taike koise, “Kelemane tumi Moike dekhi kene biswas korise. Dhoinyo ase jun khan dekhi nai, aru biswas kori loise.”
Jisu aru bhi bisi chinha Tar chela khan usor pora kori dia, eitu kitab te na likha aru bhi bisi ase.
Kintu eitu sob likhi rakha kelemane, Jisu he Isor laga Putro ase eitu biswas koribole, aru biswas pora Tar naam te jeevon paabo karone ase. Amen.
Eitu hoa pasote Jisu Tar nije chelakhan ke dikhai dise Tiberias laga samundar kinar te aru dekhai dia eneka ase;
Taikhan Simon Peter aru Didymus koa Thomas, aru Galilee Cana laga Nathaniel aru Zebedee laga duijon Putro aru Tar chela khan kunuba bhi logote asele.
Simon Peter taikhan ke koise, “Moi mas dhoribole jai ase.” Taikhan taike koise amikhan bhi apuni logote jabo, tetia taikhan joldi jai kene ekta nao te bohi jaise, kintu eitu rati taikhan eku bhi paa nai.
Tetia, jetia phujur hoise, Jisu samundar kinar te khara asele, hoile bhi chela khan eitu Jisu ase koikene jania nai.
Karone Jisu taikhan ke koise, “Jawan khan khabole kiba ase?” Taikhan Taike koise, “Nai.”
Tetia Tai taikhan ke koise, “Nao laga dahina phale tumar jal hali dibi tetia tumikhan kiba pabo.” Tetia taikhan jal hali dise, to mas bisi dhori loa karone tanibo para nai.
Karone eitu chela jun ke Jisu morom kore eitu Peter ke koise, “Eitu Probhu ase.” Jetia Simon Peter eitu kotha hunise eitu Probhu he ase koikene, tetia tai tar bahar (kapara khan ulaai kene), samundar te jaise.
Kintu dusra chela khan to choto nao te ahise (kelemane taikhan kinar te jabole bisi dur nohoi, dui-sou hat lamba hat nisina he ase) aru taikhan mas bhorta thaka- jal ke tani ani loise.
Jetia taikhan joldi mati te ahi jaise, to taikhan koila laga jui te mas rakhi thaka, aru roti dekhise.
Jisu taikhan ke koise, “Anibi tumikhan eitia dhori loa pora olop mas.”
Simon Peter nao te jai kene bhorta mas dangor-dangor thaka jal ke mati te tani anise; tate bisi thakise hoile bhi jal to phatia nai.
Jisu taikhan ke koise, “Ahibi aru nashta kori lobi.” Kintu chela te kunu bhi Taike, “Apuni kun ase?” Hudibo mon dangor kora nai, kelemane Tai he Probhu koikene taikhan na jani loa karne.
Jisu ahi roti loi kene taikhan ke di dise, aru mas ke bhi.
Eitu tin bar asele Jisu Tai mura pora ji uthija pasote chela khan ke dikhai dia.
Jetia nashta kori loise, Jisu Simon Peter ke koise, “Simon Peter Jonah laga chokara, tumi eitu khan pora bhi Moike bisi morom kore?” Peter Tai koise, “Hoi Probhu moi Apuni ke morom kora Apuni jane.” Jisu taike koise, “Amar mer powali khan ke khelabi.”
Tai taike aru koise dusra bar, “Simon Jonah laga chokara, tumi Moike morom kore?” Peter Taike koise, “Hoi Probhu, Apuni he jane moi Apuni ke morom kore.” Jisu taike koise, “Amar mer ke roikhya koribi.”
Tai taike koise tin bar, “Simon Jonah laga chokara, tumi Moike morom kore?” Peter udas hoise kelemane Jisu taike tinbar koa karone, “Moi ke morom kore?” Tai Tarke koise, “Probhu, Apuni he sob jane, moi Apuni ke morom kore.” Jisu taike koise, “Amar mer khan ke khelabi.
Hosa pora Moi tumi ke kobo, tumi jawan somoi te tumi nijor komor bandi kot-te jabole mon kore tate jai thakisele, kintu jitia tumi burha hoi jabo tetia hath uthai kene dusra pora tumar komor bandi loi tumi jot jabole mon nokore tate loijabo.”
Tetia Peter ghuri piche sai sele, to jun ke Jisu morom kore eitu chela jun bhoj kora somoi thik Jisu chati usor te jhuki kene hudise, “Probhu, Apuni ke thokai dibole thaka kun ase?”
Karone Peter taike dekhi Jisu ke koise, “Kintu Probhu, eitu manu keneka hobo?”
Jisu taike koise, “Jodi Moi kobo Moi aru naha tok, taike thakibole dibo mon korile to tumi ki hoise? Tumi Amar pichha koribi.”
Karone eitu chela no moribo koikene bhai khan majote kotha kori thakise, kintu Jisu taike eitu chela no moribo koa nai kintu, “Jodi Moi aru naha tok taike thakibole dibo mon korile, tumi ki hoise?”
Heitu chela to jun he eitu kotha ke gawahi dise, aru eitu kotha ke likhi dia hoise, aru tar laga gawahi hosa ase, eitu amikhan jani ase.
Kintu aru bhi bisi kaam ase, Jisu kori dia ke jodi eitu sob kotha ekta-ekta kori likhi jabo koile, amar bhabna te kitab likhibole eitu duniya te jagah na paabo. Amen.
Poila kitab te moi likhise, Theophulis, Jisu ki sikhaise aru ki korise,
taike sorgote loi juwa din tak, Pobitro Aatma laga takot pora Tar nijor basi luwa apostle khan ke hukum dise.
Tar bisi dukh korikene aru jinda uthi ja pichete chalis din tak Tar hosa pora jinda thakise koikene dikhai dise, aru Isor raijyo laga kotha taikhan ke koise.
Tar jetiya taikhan logote thakise, tai khan ke hukum dise Jerusalem chari kene najabi, kintu Baba Isor laga echha rukhi thakibi ji kotha Tar koise, “Moi kuwa kotha tumi khan huni loise
kelemane John tu pani pora Baptizma dise, kintu tumikhan to olop din pichete Pobitro Aatma pora baptisma pabo.”
Jetiya taikhan eke loge joma korise, tai khan hudise, aru koise, “Probhu apuni itu homoi te Israel laga raijyo wapas dibo naki?”
Kintu Tai taikhan ke koise, “Eitu tumi khan janibole din aru homoi ahanai, Baba Isor hei nijor adhikar aru hokti pora koribo.
Kintu tumi khan hokti pabo, jetiya Pobitro Aatma ahibo, aru tumikhan moi laga gawahi koribo, Jerusalem te Judea aru Samaria te aru prithibi laga sob jaga te.”
Jetiya Probhu Jisu eitu kotha khan koi thakise, taikhan upor sai thaka homoi te, Tai ke upar te uthai loi jaise, aru badal ahi kene tai ke bon kori dise aru tai khan laga suku pora eku nedikha hoi jaise.
Jetiya tai khan Jisu ke sorgo te loi jai thaka tu sai thakise, aru achanak, duijan manu boga kapur lagai kene tai khan usorte khara hoi thakise.
Aru koise, Galilee laga manu khan tumikhan, kele sorgo phane sai kene khara kori ase? Eitu Jisu jun ke sorgo te loi jaise, Tar ke sorgo juwa dekha nisina aru wapas eneka aha dekhibo.””
Tetiya taikhan Jerusalem te ahise, Olive Pahar pora, jun to Jerusalem pora ekta bisram din nisina dur ase.
Jetiya taikhan ahi ponchise, taikhan upor kamra te jaise, jun jaga te sob manu bohi thakise, aru tate Peter, James, John, aru Andrew, Philip aru Thomas, Bartholomew, Mathew, Alpheus laga chokora James, Simon Zealot aru James laga bachha Judas.
Taikhan sob ekta mon hoi kena prathana kori thakise, tate maiki khan bhi ase, aru Jisu laga ama Mary aru Tai bhai khan bhi thakise.
Aru eitu homoi te eksoh-bis nisina bhai khan jama thakise, tetiya Peter hei koise,
“Bhai khan, Isor kotha te ki likhi ase eitu pura hobo lagibo, Pobitro Aatma hei David laga mukh pora Judas nimite koi sele, jun hei manu khan ke loi ani kene Jisu ke dhoribole dise.
Kelemane taike bi amikhan logote gonti korise, aru Isor laga kaam koribole tai laga bhag bhi thakise.”
(Ekjon manu tai laga letera kamai pora kheti kinise, aru eitu jaga te tai poila matha ulta kori kene girise, aru tai laga pet phati jaise, aru pet nari sob bahaar te ulaai ahise.
Aru Jerusalem te thaka manu sob eitu kotha janise, aru tetiya tai khan nijor kotha pora eitu kheti laga naam “Akeldama,” dise juntu laga motlob ase, “Khun laga Kheti.”)
“Kelemane Psalms laga kitab te likha ase, ‘Tai laga kheti khali hoi jabo, tate kun ke bhi thakibole nidibi,’ aru ‘kunba pora tai laga kaam tu loi lobole dibi.’
suru pora John ke baptisma diya homoi aru Jisu ke moi khan logot pora uthai loi naja tak- ekjon manu moi khan logote mili kene Tar uthi juwa laga gawahi koribole lage.”
Aru taikhan duijon manu ke aghe te rakhise, Joseph jun ke Barsabbas bhi koi, aru tai ke Justus, aru Matthias bhi mate.
Aru taikhan prathana korikene koise, “Apuni, Probhu, sob manu laga mon jane, eitu nimite duijon majote kun ke bachi loise eitu janai dibi
kun he sewa laga jaga lobo jun hei Judas ke chari kene nijor jaga te jai jaise.”
Tetiya taikhan lottery korise, aru lottery te Matthias naam te ulai se, aru tetiya tai ke egarohta chela majote te tai bhi ekjon hoi jaise.
Jetiya Pentecost din ahise, taikhan sob ek jagah te joma hoise.
Aru achanak tate awaz ekta sorgo pora ahise, aru jun jaga te tai khan bohi thakise eitu pura ghor tu bhorta hoi jaise.
Tetiya tate alag-alag kotha kobole suru hoise, jui nisina, aru ekjon-ekjon uporte bohi jaise.
Aru taikhan sob Probitro Aatma pora bhorta hoise aru alag kotha pora kobole shuru hoise, Aatma pora tai khan ke dusra bhasa pora kobole sikhai dise.
Aru tate Yehudi manu khan Jerusalem te thakise, Isor kotha jani kene thaka manu, aru akash nichete thaka sob jati Yehudi dhormik khan sob Jerusalem te ahi thakisele.
Aru jetiya eitu awaz hunise, tate manu khan sob ahi kene asurit lagise kelemane tai khan nijor laga kotha pora koi thaka hunise.
Tetiya taikhan sob asurit hoi jaise; aru tai khan koise, Sabi, tai khan Galilee manu nohoi naki?
Tene hoile keneka taikhan laga mukh pora amikhan ki kotha koi kene jonom korise eitu kotha koi ase?
Parthia laga aru Mede aru Elam laga, aru kun Mesopotamia te thake, Judea aru Cappadocia, Pontus aru Asia te,
Phrygia aru Pamphylia, Egypt aru Cyrene usorte Libya, aru Rome phale jai thaka manu khan,
aru Yehudi aru proselytes, Crete khan aru Arab khan, tai khan Isor laga dangor aru asurit kaam kora tu moi khan laga kotha pora koi thaka tu hunise.”
Tai khan sob asurit pora bhabana kori kene, ekjon-ekjon ke koise, “Eitu laga ki motlob ase?”
Kintu dusra khan pora sorom khelai kene koise, “Taikhan nisa pani kori kene ase.”
Kintu Peter egharoh jon logote khara hoi kene jor pora taikhan ke koise, “Judea laga manu khan aru Jerusalem te thaka khan, apunikhan eitu jani lobi, aru moi ki koi ase eitu bhal kori kene huni lobi.
Kintu eitu manu khan tumi khan pora bhabana kora nisina nisa pani khai kene thaka nai, kelemane etiya phojir nou-baji he ase.
Kintu eitu kotha bhaobadi Joel pora koise:
‘Eneka ses-din te hobo, Isor pora koise,
Moi laga Aatma sob manu uporte di dibo
Tumi khan laga lora suwali khan pora prophesy koribo,
Aru juwan manu khan darsan pabo,
Aru bura manu khan sapna dikhibo.
Moi laga Aatma di dibo, aru tai khan prophesy kobo.
Moi akash
Aru prithibi te asurit kaam dekhai dibo,
Khun aru jui aru dhuwa laga bhap.
Tetiya suraj tu andhera hoi jabo
Aru chand tu khun nisina dekhibo,
Probhu laga dangor mohima din naha aghete eitu khan sob hobo.
Aru jun manu ses homoi tak Probhu laga naam loi kene thake tai bachhi jabo.’
Israel laga manu khan, eitu kotha hunibi, Nazareth Jisu eneka manu thakise jun ke Isor pora tumi khan nimite pothai dise dangor aru asurit kaam koribole nimite, aru eitu sob Isor pora Probhu Jisu ke loi kene korise, aru eitu sob tumi khan pora dekhise.
Eitu manu, Isor pora keneka bhabana korise aru tar laga gyan pora, Jisu ke beya manu hath te di dise, aru tumi khan Tar ke gojal mari kene crus te morai dise.
Tai ekjon ase jun ke Isor mora pora jinda kori dise, mora pora tai ke chari dise, kelemane Tai ke mora pora aru bandhi rakhibole para nai.
Kelemane David Tai nimite koise,
‘Moi Probhu ke hodai moi laga chehera usorte dikhe,
Tai moi laga dahina hath te thake, moi beya rastate najabo nimite.
Eitu karone, moi laga mon khusi ase aru moi laga jiba dhonyabad kore.
Aru, moi laga gaw bhi bisas te jinda thakibo.
Kelemane apuni moi laga jibon mora jaga te chari nidibo,
Aru Apuni laga Pobitro Jon ke puchibo nidibo.
Apuni moi ke jibon laga rasta dikhai dise;
Aru apuni laga usorte moi ke khusi pora bhorta kori dibo.’
Bhai khan, moi tumi khan usorte khuli kene David pora ki kaam korise eitu kobole pare, tai duijon bhi morise, aru tai laga kobor aji tak moi khan logote ase.
Eitu karone, tai ekta bhaobadi thakise aru jani thakise Isor tai logote kosom khai se, tai laga khandan pora ekjon ulabo aru uthai kene Tar laga sinhason te bohai dibo.
Aru aha din te ki hobole ase eitu sob tu dekhi kene, tai Khrista mora pora jinda huwa laga kotha koise,
‘Tai ke mora khan mojote bhi chari diya nai, aru Tai laga gaw bhi puchi janai.’
Eitu Jisu- Isor he jinda kori dise, aru amikhan sob eitu laga gawahi ase.
Eitu nimite Tar ke Isor laga dahina hath te bohai kene uthai dise aru Baba Isor pora Tar moi khan uporte di dise, moi khan dikhe aru hunibole para tu.
‘Probhu hai amar Probhu ke koise, “Ami laga dahina hath te bohibi,
Jetiya tak tumi laga dusman khan ke tumi laga bhori raka jaga bonai nadiye.’”
Eitu karone, Israel te jiman ghor ase eitu jani lobi Isor Tai ke Probhu aru Khrista bonai dise, eitu Jisu jun ke tumi khan crus te mari dise.”
Jetia tai khan eitu kotha hunise, mon te jokhom paise, Peter aru tate thaka apostle khan ke koise, “Bhai khan, moi khan ki koribo?”
Tetiya Peter taikhan ke koise, “Mon ghurabi, moi koi ase, aru baptisma koribi, sob manu, Jisu Khrista naam pora aru nijor laga paap pora, tetiya tumi khan Pobitro Aatma laga asirbad pabo.
Kelemane eitu Isor laga kosom tumi aru tumi khan laga bachha khan nimite ase aru jun manu ke Isor pora mati loi anibo tai khan nimite bhi ase.”
Tai aru bisi kotha pora gawahi di kene taikhan ke samjhai se, aru koise, “Nijor ke beya manu khan pora bachai rakhibi.”
Tetiya tai khan eitu sob huni kene batisma loise, aru tin hazar bachi luwa Aatma majote tai khan ke bhi gonti kori loise.
Aru taikhan apostle khan pora ki sikhai dise eitu kotha khan koi jai thakise aru ekjon-ekjon logete fellowship kori, aru roti bhangai kene prathana te thakise.
Aru sob logote bhoi ahi jaise, aru asurit kaam apostle khan pora korise.
Aru bisasi khan logote mili kene thakise, aru taikhan laga ki kaam hoilebi mili kene kori thakise.
Aru taikhan nijor dhun-sampoti aru saman sob bikiri kori kene kun ke lage tai khan ke bhag kori dise.
Aru hodai din ekta bhabana loi kene girja te kaam kore, aru ekjon-ekjon logote khusi aru mon sapha pora ghor te roti bhangai kene Isor ke dhonyabad diye,
aru hodai Isor ke dhonyabad kore, aru sob logote morom pai kene, hodai Probhu ke kun bisas kori kene jibon pai tai khan majote gonti hoi jai.
Eitu homoi te Peter aru John prathana koribole mondoli te jai thakise.
Tetiya tate ekjon manu ama laga pet te thaka homoi pora berabole napara ke manu khan pora hodai bukhi kene mondoli laga gate Sundor koi kene ase tate rakhi diye, tai mondoli te aha manu khan ke poisa mangi bole paribo nimite.
Tai ketiya Peter aru John ke mondonli te juwa dekhise, taikhan ke poisa mangise.
Kintu Peter, John logote mili kenee tai ke bhal kori sai se aru, koise, “Moikhan phale saabi.”
Tetiya eitu bera bole napara manu tai khan ke sai se, aru bhabise kiba tai khan pora pabo.
Kintu Peter koise, “Sona aru chandi moi logot nai, kintu ki moi logot ase, eitu moi tumike dibo. Nazareth Jisu Khrista naam pora koi ase, uthi kene berabi.”
Aru Peter tai laga dahina hath dhori kene khara kori bole dise, aru eitu homoi te bhori laga hardi khan te takot ahi jaise.
Tetiya eitu manu khara hoi kene bera bole suru hoise; aru tai khan logote mondoli bhitor te jaise, kudi kene aru berai kene Isor ke dhonyabad dise.
Aru sob manu taike berai kene Isor ke dhonyabad kora dekhise.
Aru manu khan tai ke dekhi kena jani loise tai kun ase, tai mondoli laga Sundor dorja te bohi kene manu khan ke poisa mangi thake; manu khan tai logote ke hoise eitu dikhi kene bisi asurit hoi jaise.
Aru eitu manu Peter aru John logot te jai thaka karone, sob manu polai ahi kene Solomom laga veranda koa ekta jaga te joma hoise aru tai khan bisi asurit pora sai thakise.
Jetiya Peter eitu dekhise, manu khan ke koise, “Isarel laga manu khan, eitu dekhi kene kele eman asurit lagi ase? Aru kile moi khan ke eneka sai ase, moi khan laga takot aur bhal khan bisi bhal manu thaka nisina?
Kintu tumi khan Pobitro aru dhormik ekjon ke luwa nai, aru manu morai diya ekjon ke chari dibole binti korise.
Kintu Jibon-diya ke morai desi, jun ke Isor mora pora aru jinda kori dise- aru moikhan utu laga sakhi ase.
Etiya, Jisu laga naam aru bisas pora jun ke dekhise aru jane tai ke takot kori dise, aru Jisu laga naam te aru bisas pora eitu manu ke apuni khan sob usorte pura bhal kori dise.
Etiya, bhai khan, moi jane apuni khan najani kene kori dise, aru tumi khan laga cholawta khan bhi eneka korise.
Kintu ji kotha Isor he tai laga bhaobadi khan mukh pora koi disele,Tar laga Khrista dukh pabo, aru Tar eitu pura kori dise.
Mon ghurabi, aru, tetiya nijor paap pora maph pabo,
Probhu laga asirbad apuni khan logote nutun korikene ahibo; aru Tar apuni khan nimite bachi kena rakhi diya ekjon, Jisu Khrista ke pothai dibo.
Tai ke sorgo te loi jabo jetiya tak sob kaam pura nohoi, aru ji kotha Isor pora tai laga pobitro bhaobadi khan laga mukh pora koi di sele.
Moses pora koise, Probhu Isor pora tumi khan nimite moi nisina ekjon ulai dibo, aru Tar ki kotha kobo eitu tumi khan sob hunibo.
Aru kun eitu bhaobadi laga kotha nahunibo, eitu bhaobadi pora tai ke manu laga majot pora khotom kori dibo.
Aru Samuel pora loi kene jiman bhaobadi khan tai piche te ahise, jiman manu pora koise sob eitu din laga kotha hai koise.
Apuni khan bhaobadi laga bachha khan ase, aru Isor pora tumi khan laga baba khan logote koi nisina, Abraham ke koise, ‘Aru tumi laga bijon pora duniya te sob poribar asirbad pabo.’
Jetiya Isor pora Tai laga sewak ke mora pora jinda kori dise,Tar pora Tar ke tumi khan usorte poila pothai dise, tumi khan laga beya kaam pora ghurai kene loi anibo aru asirbad dibo.”
Jetiya Peter aru John manu khan logotte kotha kori thakise, purohit aru mondoli laga cholawta aru sadducee khan duijon logotte ahise.
Tai khan bisi chinta hoi jaise, kelemane Peter aru John Jisu mora pora jinda uthi jaise koi kene manu khan ke sikhai thakise.
Aru taikhan duijon ke dhori kene dusra din tak jail te rakhi dise, kelemane sam hoi ja karone.
Kintu jiman manu eitu kotha hunise tai khan bisas korise; aru bisas kora manu khan sob milai kene panch hazar nisina hoi jaise.
Aru dusra din te cholawta aru kanun jana manu khan sob Jerusalem te joma hoise.
Aru Annas moha purohit bhi tate thakise, aru Caiaphas, John aru Alexandra aru jiman dangor purohit sob joma hoise.
Aru jetiya Peter aru John ke tai khan laga majote rakhise, tai khan ke hudise, “Kun laga takot aur kun laga naam pora tumi khan eitu korise?”
Tetiya Peter, Pobitro Aatma pora bhorta hoi kene, tai khan ke koise, “Tumi manu khan laga cholawta khan, aru bura manu khan,
Moi khan ke ekta bimar manu ke bhal kaam kori diya nimite hudi ase, keneka kori kene tai bhal hoise?
Apuni khan aru Israel laga manu sob pora jani lobi, Nazareth Jisu Khrista naam pora, kun ke tumi khan crus te morai dise, kintu mora pora Tai ke Isor jinda kori dise, Tai laga naam pora eitu manu bhal hoi tumi khan usorte khara ase.
Jisu Khrista eitu pathor ase jun ke tumi khan pora phelai dise, ghor bana manu khan, kintu eitu pathor hai sob pora bhal aru kaam laga pathor hoi jaise.
Aru Tai nohoile dusra kun bhi poritran dibole naparibo, kelemane sorgo laga nichete kun bhi eneka nai ami khan laga paap pora mukti dibole nimite.”
Jetiya taikhan Peter aru John laga mon dangor dikhise, aru janise tai khan likha pora manu nohoi, tai khan asurit lagise, aru tai khan Jisu logote thakise koi kene jani jaise.
Aru jetiya apostle khan ke sabha laga bahar te pothai dise, taikhan nijor majot te kotha patise.
Tai khan koise, “Amikhan eitu duijon ke ki kori di le bhal hobo? Kelemane Jerusalem te thaka sob jani jaise, duijon ki asurit kaam kori dise, aru amikhan eitu mana koribo naparibo.
Kintu eitu kotha aru dusra manu khan logote bisi nakobole nimite, amikhan tai duijon ke koi dibo eitu naam loi kene dusra ke aru nasikhabo le.”
Peter aru John ke mati kene, tai khan hukum dise aru Jisu laga naam nokobo aru Tar laga kotha nasikhabole nimite koise.
Kintu Peter aru John taikhan ke koise, “Isor laga kotha huna tu thik ase na tumi khan laga kotha mana tu thik ase, eitu tumi khan bhabi kene sabi.
Kelemane amikhan ki dekhise aru hunise eitu nokoi kene thakibole naparibo.”
Tetiya Peter aru John ke dhomki di kene jabole dise, kelemane manu khan tai duijon laga asurit kaam tu dekhi kene Isor ke dhonyabad di thakise aru tai duijon ke sajai dibole eku golti tai khan dekha nai.
Kelemane jun ke asurit pora changai kori dise eitu manu chalis saal laga thakise.
Jetiya tai duijon ke chari dise, Peter aru John nijor manu khan logote jai kene maha purohit aru cholawta khan pora ki koise eitu tai khan ke koi dise.
Jetiya taikhan eitu hunise, tai khan sob awaz uthai kene eke logote Isor ke koise, “Probhu, apuni sorgo aru prithibi bonaise aru samundar te ji ase sob bonai diya Probhu Isor hoi.
Apuni ekjon ase jun hai Pobitro Aatma pora apuni laga sewak laga mukh pora koise, moi khan laga baba David,
‘Ki nimite dusra jat manu khan khong uthise,
Aru manu khan misa kotha khan kile bhabi thake?’
\v 26
‘Prithibi laga raja khan uthi khara hoise,
Aru cholawta khan eke logote joma hoise,
Probhu laga birodh te aru Khrista laga birodh te.’
Hosa pora, Herod aru Pontius Pilate, dusra jati aru Israel laga manu khan, sob eke logote jama hoi kene apuni laga pobitro sewak jun ke apuni asirbad korise tai ke manu khan pora hinsa korise.
Aru tai khan sob joma korise aru apuni laga hath pora ki koribole echha asele eitu sob poila pora hobo koi kene thakise.
Etiya, Probhu, tai khan laga dhomki ke sabi, aru apuni laga sewak mon dangor kori kene apuni laga kotha kobole nimite takot dibi.
Eitu karone apuni laga hath changai koribole nimite khuli dibi, aru apuni laga pobitro sewak Jisu laga naam te asurit kaam koribole nimite.”
Aru jetiya taikhan prathana kori khotom hoise tai khan jun jaga te thakise eitu hilibole suru hoise, aru taikhan sob Pobitro Aatma pora bhorta hoi jaise, aru taikhan bhoi nokori kene Isor laga kotha manj khan ke koise.
Aru jiman manu bisas te joma hoi thakise tai khan sob mon aru bhabhana sob eki hoi thakise, aru kun pora bhi nijor laga dhun sompoti eitu moi laga ase koi kena kuwa nai kintu ekjon-ekjon logote bhag korise.
Aru apostle khan takot pora, Probhu Jisu jinda hoise koikene gawahi di thakise, aru taikhan sob logote Isor laga morom thakise.
Aru taikhan majote kun bhi dukh nathaka hoise, kelemane kun manu logote kheti ghor aru saman ase sob bikiri kori kene eitu laga daam ani di thakise.
Aru apostle khan laga bhori nichete ani kene rakhi deye, aru taikhan kun ke ki dorkar ase eitu sai kene bhag kori diye.
tai laga ekta kheti thakise eitu bikiri kori kene poisa anise aru apostle khan laga bhori te rakhi dise.
Etiya ekjon manu Ananias, aru tai laga maiki Sapphira diujan mili kena chutu ekta mati bikiri korise,
Aru tai laga maike logote kotha milai kene adha poisa rakhi loise, aru adha poisa jai kene apostle khan laga bhori te rakhi dise.
Kintu Peter koise, “Ananias, kele satan pora tumi laga mon tu Pobitro Aatma ke misa kobole bhorta kori dise aru ki bikai korise eitu laga adha tumi kile loi rakhise?
Jetia mati tumi logote bikiri nohoi kene thakise, tetiya tumi laga mon te ahanai, aru jetiya bikiri hoi jaise, tumi thaki bole para nai? Tumi laga mon te keneka eitu bhabise? Tumi manu ke misa kuwa nai, kintu Isor ke hai misa koise.”
Jetiya Ananias eitu kotha hunise, tai giri kene tate mori jaise, aru jun eitu kotha hunise sob bhoi lagi jaise.
Aru tai ke uthai kene jowan khan ahi kena kapur pora bandi dise, aru loi jai kene, mati te hali dise.
Aru tin ghanta pichete, tai laga maiki ahise, ki hoise eitu najani kene thakise.
Tetiya Peter taike koise, “Tumi eitu mati eman pora bikiri korise.” Tetiya tai koise “Hoi, eman pora hai bikiri korise.”
Tetiya Peter taike koise, “Tumi duijon mili kene Isor laga Aatma ke porikha koribole kene bhabise? Sabi, tumi laga mota ke mati te hali diya manu khan dorja usor te khara kori ase, aru tumi ke bhi uthai loi jabo.
Tetiya tai eitu homoi te Peter laga bhori nichete giri kene mori jaise, aru jetiya jawan khan bhitor te ahise, taike mora paise, aru bahar te loi jai kene tai laga mota usorte dabai dise.
Aru jiman manu girja te thakise aru eitu kotha hunise tai khan sob bisi bhoi lagi jaise.
Aru chela khan laga hath pora asurit kaam manu usor te kori thakise, aru taikhan sob eki mon hoi Solomon laga Verandah te joma hoise.
Kintu tai khan logote kaam koribole kun laga bhi mon dangor thakanai; hoilebi manu khan pora tai khan ke bisi ejat di thakise.
Probhu laga naam te mota aru maiki bisi joma hoise, aru bisas khan logot mili kene ekta mon para kaam korise,
eitu karne manu khan bisna uthai kene bimar manu ke rasta te loi jai kene rakhi dise, jetiya Peter tate ahibo, tai laga chhaya bimar manu khan uporte lagi kene bhal hoi jabo.
Aru Jerusalem usorte thaka nagar khan pora manu khan bimar aru beya aatma pora dukh di thaka khan loi ani jama kori dise, aru sob manu jiman ahise bhal hoi jaise.
Kintu maha purohit khara hoi jaise, aru jun manu tai logote thakise tai khan bhi uthi jaise (Sadducee khan laga ekta dol); aru tai khan eitu sai kene jolon hoise
aru apostle khan ke dhori kene jail te rakhi dise.
Kintu eitu rati te Probhu laga sorgoduth ahi kene jail laga dorja khuli dise, aru taikhan ke bahar ulai dise, aru koise,
“Jabi aru khara kuri kene mondoli bhitorte jiman manu ase tai khan ke jibon laga kotha koi dibi.”
Aru jetiya taikhan eitu hunise, tai khan phojur te jai kene mondoli bhitorte sikhai se. Kintu maha purohit aru jiman manu tai logote thakise tai khan bhi ahise, aru Israel laga bacha cholawta khan ke sabha te eke logote matise, aru jail pora apostle khan ke loi ani bole nimite pothaise.
Kintu jetiya sahab khan jail te jaise kintu taikhan ke bisari panai, tetiya taikhan wapas jai kene khobor dise.
Koise, “Moi khan jai kene jail aru sipai khan bhi tate khara kori thakise, kintu jetiya khulise, moi khan bhitote kun ke bhi panai.”
Jetiya mondoli laga cholawta aru maha purohit khan eitu kotha hunise, taikhan asurit hoise, aru bhabise eitu keneka hoi jaise.
Tetiya kunba ahi kene taikhan ke koise, “Sabi, apunikhan kun ke jail te dhalidise, tai khan mondoli te khara kori kene manu khan ke sikhai ase.”
Aru jetiya tai khan ke anise, sabha usorte khara koribole dise. Tetiya maha purohit pora tai khan ke hudise,
aru koise, “Moi khan koi dise apuni khan eitu naam loi kene nashikabi, kintu, tumi khan Jerusalem tu pura tumi khan laga kotha pora bhorta kori dise, aru eitu manu laga khun moi khan uporte dhali bole bisari ase.”
Kintu Peter aru apostle khan koise, “Amikhan manu laga kotha huna pora Isor laga kotha hai poila manibo lage.
Ami khan laga baba khan laga Isor hei Jisu ke jinda kori dise, jun ke apunikhan khuri te latkai kene morai dise.
Isor hei Tar ke Probhu aru Tran-Korta bonai kene Tar laga dahina hath te rakhi loise, aru Israel manu khan ke naya jibon dibo aru paap pora mukti pabo.
Aru amikhan eitu kotha laga gawahi ase, aru Isor Tar laga kotha mani thaka khan ke dibole Pobitro Atama bhi eitu kotha laga sakhi ase.
Jetiya sabha khan eitu kotha hunise, tai khan bisi khong uthise, aru apostle khan ke morai dibole mon hoise.”
Kintu sabha te ekta manu thakise, ekjon Pharisee tai laga naam Gamaliel thakise, kanun jana manu, aru sob manu pora tai ke adar kore, tai khara kori kene apostle khan ke olop deri nimite bahar te loi jabole koise.
Aru taikhan ke koise, “Israel laga manu, moi ki koi ase eitu bhal pora hunibi aru tumi khan eitu manu khan logote ki koribole lage.
Kelemane poila te, Theudas uthi kene tai kunba ekjon ase koise, aru charsoh nisina manu tai laga pichete jaise, tai ke morai dise, aru jun manu tai laga pichete jai thakise tai khan bhi sob alag-alag hoi jaise.
Eitu pichete Galilee pora Judas koi kene ekjon uthise, tai bhi manu khan ke chela bonai loisele, kintu tai bhi harai jaise, aru jiman taike mani thakise sob alag-alag hoi jaise.
Etiya moi apunikhan ke koi ase, eitu khan pora dur thakibi aru taikhan ke chari dibi, kelemane jodi eitu dhorom aru kam to manu pora ase koile, tai khan bhi khotom hoi jabo.
Kintu jodi Isor pora ase koile, tumi khan tai khan ke ketia bhi hatabo na paribo; aru tumikhan nijor Isor logote lorai kori thaka nisina hobo.”
Tetiya tai khan apostle khan ke matise aru mari kene tai khan ke Jisu laga naam aru nolobole koise, aru jabole dise.
Tai khan sabha pora ulaai jaise aru Jisu laga naam nimite, dukh paise koi kene khusi pora jaise.
Aru eitu pichete, mondoli te aru ghor-ghor te, jai kene Jisu Khrista laga khusi kotha manu khan ke koi thakise.
Aru eitu din te, jetiya chela khan bisi hoi thakise, tetiya Greek khan, Yehudi khan ke birot kori thakise, kelemane mota mori ja maiki khan ke kha-luwa bhag kora homoi te hisab no kore koi kene tai khan beya pai thakise.
Tetiya barohta chela khan pora tai khan pichete aha khan ke koise, “Eitu moi khan nimite thik nohoi Isor laga kotha chari kene khoa-luwa laga bhag kori thaki te jabo na lage.
Eitu karone bhai khan, apunikhan majote bhal manu ekjon ke bachi lobi, sat-jon manu Pobitro Aatma aru gyan thaka, jun ke moi khan eitu kaam nimite bachi lobo.
Kintu amikhan hodai prathana kori thakibo aru Isor laga kotha aru kaam te aghe jai thakibo.”
Tai khan laga kotha sob manu khan pora bhal paise. Aru taikhan Stephen ke bachi loise jun dhormik aru Pobitro Aatma pora bhorta thakise, aru Philip, aru Prochorus, aru Nicanor, Timon, Parmenas, aru Nicolaus, Yehudi niyom mani thaka Antioch pora aha ekjon.
Taikhan ke apostle usor te anise, aru apostle khan pora hath di kene tai khan uporte prathana kori dise.
Tetiya Isor laga kotha khuli prochar hoi jaise, aru bisasi khan bisi-bisi hoi thakise Jerusalem te aru purohit khan bhi bisi manu bisasi khan logot mili jaise.
Etiya Stephen pura takot aru anugrah te bhorta hoi kene manu usor dangor asurit, kaam kori thakise.
Kintu synagogue te Freedmen koi kene kunba uthise, aru Cyrenia aru Alexandria manu, aru Cillica aru Asia para kunba ahi kene Stephen logote kotha para lagise.
Kintu tai khan Stephen laga gyan aru Aatma pora kotha kuwa dekhi kene tai uporte jiti bole paranai.
Aru tai khan cholawta aru kanun jana manu khan laga mon bhi ulta kori dise aru Stephen logote jai kene tai ke sabha usorte tani kene loi anise.
Taikhan misa kotha kuwa manu loi anise, aru koise, “Eitu manu pobitro jaga aru kanun laga beya kotha kobole bon nokore.
Kelemane amikhan tai pora eitu kuwa hunise, Nazareth laga Jisu pora eitu jaga ke khotom kori dibo, aru Moses ki niyom amikhan ke dise eitu sob bodli kori dibo.”
Aru jiman manu sabha te bohi kene thakise sob Stephen ke he sai thakisele, aru tai laga chehera ekta sorgoduth laga chehera nisina hei dekhise.
Tetiya maha purohit pora koise, “Eitu khan hosa ase?
Tetiya Stephen koise, “Bhai aru baba khan, moi laga kotha hunibi: Isor laga mohima baba Abraham logote jetiya tai Mesopotamia te thakise, tai Haran te nathaka agete;
aru tai ke koise, ‘Tumi laga mati aru ghor manu khan para ulai jabi, aru moi jun jaga tumi ke dikhabo tate jabi.’
Tetiya tai Chaldea laga des chari kene Haran te thaki jaise; aru tai laga baba mora pichete, Isor hai taike eitu jaga te loi anise, jun jaga te tumi khan etiya thaki ase.
Kintu Tai taike eitu jaga diya nai tai laga bhori rakhibole bhi deya nai. Kintu Isor pora tai ke aru tai laga khandan ke, ekta jaga dibo koi kene kosom dise jodi tai laga bachha bhi thaka nai.
Kintu Isor pora tai ke eneka koise, tai laga khandan khan dusra desh te alag manu hoi kene thakibo, aru eitu jaga laga manu khan tai khan ke noukor bonai rakhibo aru charso-sal tak bisi dukh dibo.
‘Aru,’ Isor koise, ‘jun jati taikhan ke nokor banabo, utu jati khan ke moi bichar koribo, tetia tai khan ulai ahi kene moi ke eitu jaga te mohima koribo.’
Tetiya Isor Abraham ke sunnot laga kosom desi, tetiya Abraham Isak laga baba hoise aru ath-din te Isak ke sunnot korise; aru Isak pora Jakob laga baba hoise, aru Jakob pora baroh ta bachha paise aru eitu khandan laga baba hoise.
Kintu Joseph laga bhai khan tai upote ke suku jolise hoise, aru taike Egypt te bikiri kori dise; kintu Isor tai logote thakise.
Aru Isor tai laga sob dukh pora bachai loise. Tai laga gyan pora Egypt raja Pharaoh laga mon tai jiti loise, aru raja pora tai ke Egypt aru tai laga ghor te bhal adhikar dise.
Tetiya Egypt aru Canaan desh te akaal ahise, aru bisi dukh paise, aru moi khan laga baba khan khabole panai.
Kintu jetiya Jakob hunise Egypt te dhan ase koi kene, tai ami khan laga baba khan ke ta te pothaise.
Aru dusra bar Joseph nijor bhai khan ke tai kun ase utu janibole dise, aru Pharoh bhi Joseph laga ghor manu khan ke jani loise.
Tetiya Joseph tai laga kokai bhai khan logote manu pothaikene Jocob aru tai logote pachatar jon loi anibole koise.
Tetiya Jakob Egypt te jaise, Jakob aru amikhan laga baba khan sob tate mori jaise.
Aru taikhan laga mora gaw tu Shechem te loi jai kene kote Abraham pora Hamor bachha khan logote poisa di kene mati kini rakhise tate kobor dise.
Jetiya Isor Abraham logote kosom khai kene rakha homoi ahise- eitu kosom juntu Isor hei Abraham logote korise- Egypt te manu bisi hoi jaise.
Joseph ke najana ekta raja Egypt te ulaise.
Tai ami khan laga manu ke thokai dise, aru jiman notun jonom huwa bachha khan ase tai khan ke ulai anibole koise jate tai khan eitu khan ke jinda thakibole nidibo.
Eitu homoi te Moses jonom hoise; tai Isor nimite bisi sundor thakise, aru taike tin mohina tok tai baba ghor te rakhise.
Kintu jetiya taike bahar te rakhise, Pharaoh laga swali taike loi kene nijor bacha nisina palise.
Aru Moses ke Egypt laga gyan aru niyom kanun sob shikai dise, aru tai kotha aru kaam te bhi bisi takot thakise.
Aru jetiya Israel manu ekjon ke dukh pai thaka dekhise, Moses eitu manu ke modod koribole jaise, aru eitu dekhi kene Moses pora eitu Egypt manu ke morai dise.
Tai bhabisele, tai laga manu khan bujhibo paribo, Isor hai taikhan ke bachai dibo nimite tai ke pothaise, kintu taikhan eitu bujhi bole para nai.
Aru dusra din te dui-jan Israel manu jhagra kori thaka homoi te tai ponchise, aru ekjon-ekjon logote shanti rakhi bole koise, ‘Bhai khan, kele nijor bhai kokai majote jhagara kori ase?’
Kintu jun tai usor manu logot jhakara kori thakise, taike pichhete dhakai kene, koise, ‘Tumi ke kun pora ami khan uporte hukum chola bole dise?
Juwa kali ekjon Egypt manu ke morai diya nisina, moi ke bhi morabole mon ase?’
Eitu kotha huni kene Moses polai jaise, aru Median laga desh te alag desh manu hoi kene thaki jaise, aru tate tai duita chokora bachha laga baba hoi jaise.
Aru jetiya chalis saal par hoi jaise, Probhu laga sorgoduth Sinai Pahar laga jongol te jui nisina kori kene tai usorte ahise.
Jetiya Moses jui dekhise, tai eitu dikhi kene bisi asurit hoise, aru usor pora sabole jaise, tetiya Probhu laga awaz hunise.
‘Moi tumi laga baba khan laga Isor ase, Abraham, Isak aru Jakob laga Isor.’ Tetiya Moses kapi kene bhoi pora tate phale sabole paranai.
Tetiya Probhu taike koise, ‘Tumi laga bhori pora juta ulaai rakhi dibi, kelemane kuntu jaga te tumi khara ase eitu jaga Pobitro ase.
Moi laga manu khan Egypt te dukh kori thaka dikhise, aru taikhan kandi thaka awaj hunise, aru taikhan ke bachha bole nimite ahise; eitu karone ahibi, Moi tumi ke Egypt te pothabo.’
Eitu Moses, jun ke taikhan mana-nai, aru koisile, ‘Kun hei tumi ke moi khan uporte cholawta koribo dise?’ Tai ekjon thakise jun ke Isor pora cholawta aru bachai dibole nimite pothaise- aru sorgoduth hath pora Moses ke jongol te dekhai dise.
Eitu Moses Egypt pora tai khan ke ulai anise, aru sob asorit kaam khan Egypt laga mati te dikhai thakise aru Ghas laga Samundar te, aru jongol majo pora tai khan ke chalis sal tak cholai kene loi jaise.
Eitu Moses ase, jun Israel khan ke koisele, ‘Isor pora tumi khan nimite ekta moi nisina bhaobadi ulai dibo tumi khan nijor manu mojot pora.’
Eitu tai ase, jun jongol te manu khan joma thaka te, tai tate amar khandan khan logot asele, aru utu Sinai Pahar te tai logot kotha korise, aru tai jinda kotha pai kene amikhan ke ponchai dise.
Eitu manu laga kotha moi khan laga baba khan mani bole mon kora nai, kintu tai ke hatai dise, aru tai khan laga mon Egypt phale hai jai jaise.
Aru Aaron ke koise, amikhan nimite murti khan bonai dibi jun moikhan ke loikene aghe jabo. Aru eitu Moses tu, jun heamikhan ke Egypt pora loi anise, tai ke ki hoise amikhan najane.
Tetiya taikhan ekta goru bachha bonaise, aru hath pora bona laga murti ke kiba ani kene boli dise, aru khusi manai thakise.
Kintu Isor taikhan ke chari kene taikhan ke akash aru tara khan ke puja koribole dise, jeneka bhaobadi khan laga kitab te likha ase,
‘Tumi khan moi ke janwar laga boli deya nai
Chalis sal jongol te thaka homoi te, tumi Israel manu khan kotha manise?
Apuni khan Molech laga tambu ke mani loi se,
Aru tumikhan laga bhagwan Rephan laga tara bhi, aru murti bonai kene puja koribole loi jaise karone:
Moi tumikhan ke Babylon pora bisi dur te loi rakhi dibo.’
Amar baba khan logot sakhi laga tambo ase, jeneka taike dekhaise jongol te, teneka bonabole koise, aru thik teneka bonai loise.
Eitu ase tombu ghor jun tu amikhan baba khan pora pai kene Joshua hath pora loi iyate anise, jetiya taikhan jati khan ke adhikar kori loise, jun khan Isor he amar baba khan usor pora khedai dise, aru utu David laga homoi tak thakise,
Kintu Solomon hei Isor karone ekta ghor bonai dise.
Kintu, Mohan Isor tu manu pora bonai diya ghor te nathake, bhaobadi pora kuwa nisina,
‘Sorgo tu Amar laga singhasan, aru prithibi Amar bhori rakha jaga.
Probhu koise, tumi Moi karne ghor bonai dibo?
Aru Amar aram kora jaga tu kote hobo?
Moi he nijor haath pora eitu sob bona nai naki?’
Tumi khan phutani aru mon aru kaan te sunnot nokora khan, tumikhan Pobitro Aatma laga hinsa kori thake, tumar baba khan kori aha, teneka apunikhan bhi kore.
Eneka kun bhaobadi ase jun ke tumi khan laga baba pora dukh diya nai? Ahibole thaka bhal manu ekjan laga kotha kuwa khan ke bhi morai dise, aru tumi khan manu morai diya aru manu ke thokai diya ekjon hoi jaise,
Tumi khan sorgoduth khan pora dia Isor laga niyom lowa khan, holibi tumar khan namane.
Jetiya taikhan eitu kotha hunise, sabha laga manu khan mon te bisi khong hoise, aru dath kamuri kene Stephen uporte khong uthise.
Kintu tai Pobitro Aatma te bhorta hoi kene, sorgote saise, aru Isor laga mohima aru Jisu to Isor laga dahina hath phale khara thaka dekhi paise.
Stephen koise, “Sabi, sorgo khuli thaka dekhi ase, aru Manuh laga Putro Isor laga dahina hath phale khara kori ase.”
Tetiya taikhan untcha awaj pora hala korise, aru kaan bond korikene sob eki logot tai usor te polai ahise.
Aru taikhan taike citi bahar te loi jai kene taike pathor mari dise, aru gawahi khan taikhan laga kapur loi jawan manu ekjon naam Saul laga bhori te rakhise.
Aru taikhan jetiya Stephen ke pathor mari thakise, tai Isor ke mati kena koise, “Probhu Jisu, moi laga Aatma loi lobi.”
Tetiya tai athukarikene jor awaj pora koise, “Probhu, tai khan ke eitu paap laga bichar nokoribi.” Eitu koi kene tai ghumai jaise.
Saul bhi Stephen ke morai dibole monjur korise, aru eitu din te Jerusalem te thaka girja te bisi dukh digdar ahise; aru sob bisasi khan Judea aru Samaria te alag-alag jai jaise, khali apostle khan hai thakise.
Bisasi manu khan pora Stephen ke loi mati te hali dise, aru manu khan mon-dukh korise.
Kintu Saul girja khan ke beya koribole kosis kori thakise; aru ghor-ghor te jai kene, mota aru maiki sob ke dhori kene jail te dhali dise.
Aru jun bisasi alag akag phane jai jaisele tai khan khusi laga khobor koi kene jai thakise.
Tetiya Philip Samaria citi te jai kene manu khan ke Khrista laga kotha prochar kori dise.
Aru Philip ki kotha prochar korise, taikhan mon di kene hunise, aru tai kori diya asurit kaam khan dekhise.
Bisi manu beya aatma thakise, tai khan pora ulai jaise, jor pora hala kori kene. Bisi manu paralyze aru lengra khan bhal hoise.
Aru eitu nogor manu khan bisi khusi korise.
Kintu tate Simon koi kene ekjon manu thakise, tai jaddu montor kori kene Samaria manu khan ke asurit koridise, aru tai nijor ke ekjon dangor manu ase koi.
Aru sob Samaria manu chutu pora dangor tai laga kotha bhal pora huni thakise aru koise, “Eitu manu logote Isor laga takot ase.”
Kintu jetiya Philip ke bisas korise, tai Isor laga raijo kotha aru Jisu Khrista laga naam te prochar korise, mota aru maiki khan babtisma loise.
Tetiya Simon nijor bhi bisas korise, aru tai baptizma loi kene Philip logote thaki, aru jetiya asurit kaam khan kora dekhise, tai bisi khusi paise.
Jetiya Jerusalem te thaka apostle khan Samaria te Isor kotha loise koi kene hunise, tai khan nimite Peter aru John ke pothaise.
Jetiya Peter aru John tate punchise, tai khan nimite prathana korise, tai khan Pobitro Aatma pabo nimite.
Kelemane Pobitro Aatma taikhan logote aha nai, kintu taikhan Probhu Jisu naam pora hai baptizma loise.
Tetiya Peter aru John taikhan upor te hath rakhi kene prathana kori dise, aru taikhan Pobitro Aatma paise.
Aru jetiya Simon dekhise apostle khan manu laga upor te hath rakhile Pobitro Aatma pai loa, eitu dekhi kene poisa dibole bisarise.
Tetiya tai koise, “Moi ke bhi eitu adhikar dibi, jate moi jun uporte hath rakhibo tai Pobitro Aatma pabo.”
Kintu Peter taike koise, tumi laga poisa tumi logote khotom hoi jabo, kelemane tumi Isor laga vardan poisa pora kinibole bhabi ase.
Tumi laga iyate eku bhag aru hissa nai, kelemane Probhu usorte tumi laga mon thik nohoi.
Eitu nimite mon ghurabi aru beya bhabana pora ulabi, aru Probhu usorte prathana kuribi, tetiya Teo tumi laga letera mon aru beya bhabana pora maph kori dibo pare.
Kelemane moi dekhi ase tumi laga beya bhabana aru paap pora bandi thaka mon tu.”
Tetiya Simon koise, “Probhu logot moi nimite prathana koridibi, apuni pora ki koi se eitu moi uporte nahibole nimite.”
Jetiya taikhan shaki aru Isor kotha koi dise, Peter aru John wapas Jerusalem te jaise, aru Samaria manu laga bosti khan te jai kene Isor kotha prochar korise.
Tetiya Probhu laga sorgoduth Philip logote kotha korise, aru koise, “Uthibi aru dakshin laga rasta jun tu Jerusalem hoi kene Gaza te jai tate jabi.” (Eitu rasta balu laga jaga pora jai.)
Tetiya tai uthi kene jaise. Aru tate Ethiopia laga ekjon hijara manu thakise, tai ekjon adhikar chola manu thakise, tai Candace, Ethopia laga rani laga dhon sa manu asele, aru tai mohima koribole Jerusalem te jai.
Aru tai laga ghora gaari te bohi kene ghor jai thakise, aru Isaiah bhaobadi laga kitab pori thakise.
Tetiya Aatma pora Philip ke koise, “Jai kene ghora gari usorte bohibi.”
Tetiya Philip tai usorte polai kene jaise, aru Tai Isaiah bhaobadi laga kitab porhi thaka hunise, aru koise, “Tumi ki pori ase eitu buji ase?”
Tetiya tai koise, “Moi keneka janibo, jetiya tak moi ke kunba pora nishikai?” Tetiya tai Philip ke ghora gari te bohibole matise.
Etiya jun tu kitab Ethiopia manu pora pori thakise eitu eneka ase, “Tar ke ekta bhera bolidan dibole nisina loi jaise, aru jeneka bhera bachha pora chulli kata manu usorte chup-chap pora bohe, eitu nisina, aru Tar pora Tar laga mukh khula nai.
Tar laga bichar sorom khilai di kene Tar usor pora loi jaise. Kun Tai laga manu khan ase koi kene kobo pare? Kelemane Tar laga jibon tu eitu duniya pora uthai loise.”
Tetiya hijara pora Philip ke hudise? Moi apuni ke anurodh kori ase, kun bhaobadi laga kotha koi ase, tai nijor laga koi ase, na dusra manu laga kotha koi ase?”
Tetiya Philip tai muh khulise, aru Isor kotha pora suru kori kene, Jisu laga kotha taike prochar korise.
Taikhan raasta te jai thaka homoi te pani thaka jagah ponchise, tetiya hijrah pora koise, “Sabi, iyate pani ase, moi ke baptizma lobole nimite ki pora rukhai ase?’”
Tetiya Philip pora koise, “Jodi tumi mon pora bisas kore, baptizma lobo pare.” Tetiya tai koise, “Moi bisas kore Jisu Khrista Isor laga bachha ase koikene.”
Jetiya tai khan pani pora ulaai ahise, Probhu laga Aatma pora Philip ke loi jaise, tetiya hijrah taike aru dekha nai, kintu tai bisi kushi pora jai jaise.
Kintu Philip tu Azotus te ahise, aru pura jaga te tai jaise, jetiya tak tai Caesarea ponche, tai sob citi khan te jai kene Isor laga kotha prochar korise.
Kintu Saul, Probhu laga chela khan ke morai aru bhoi khelai kene thakise, tai maha purohit logote jaise
aru tai moha purohit logote chithi mangise Damascus citi laga synagogue nimite, jodi tai rasta te jai thaka homoi te kunba manu pai, mota aru maiki hoilebi, eitu khan ke dhori kene Jerusalem te loi jaibole.
Jetiya tai safar te jai thakise, Damascus te ponchibole usor huwa homoi te, achanak sorgo pora ujala ekta puhor tai uporte jolise;
aru tetiya tai mati te giri jaise, aru ekta awaaj tai ke koi thaka hunise, “Saul, Saul, kile tumi Moike dukh di ase?”
Aru tetiya Saul koise, “Apuni kun ase Probhu?” Aru Probhu koise, “Moi Jisu ase jun ke tumi dukh di ase; pathor te paw marile nijor hei jokhom pabo.”
Tetiya tai asurit hoise aru bhoi pora kapi kene koise, “Probhu moi ki koribole lage?” Tetiya Probhu taike koise, “Uthibi aru citi te jabi, aru tumi ki koribo lage eitu sob tumi ke koi dibo.”
Jun manu Saul logote jai thakise taikhan chup hoi jaise, taikhan awaj hunise, kintu kun ke bhi dekha nai.
Tetiya Saul mati pora uthise, aru tai jetiya suku khulise tai eku bhi dekhibole paranai; tetiya taikhan tai laga hath dhori kene Damascus te loi jaise.
Aru tai tin din eku dekhibole paranai, aru kha luwa bhi kora nai.
Damascus te ekjon chela Ananias koi kene thakise. Probhu tai ke dorshan pora koise, “Ananais!” Tetiya tai koise, “Sabi, moi yate ase Probhu.”
Tetiya Probhu taike koise, ““Uthibi, aru Sidha kuwa rasta te jabi, aru Judas laga ghor te jai kene ekjon manu Saul, Tarsus pora aha koi kene ase na nai hudibi, kelemane tai prathana kori ase.
Aru tai dorshan te ekjon manu Ananias koi kene dhikise, aru tai uporte te hath raki kene thaka dekhise, jate tai aru dekhibo.”
Kintu Ananias koise, “Probhu, moi eitu manu laga kotha bisi manuh para hunise, tai Jerusalem te kiman manu ke dukh dise.
Tai moha purohit para adhikar loise aru jun manu apuni laga nam lobo tai ke jail te dhali dibo.”
Kintu Probhu taike koise, “Jabi, kelemane tai Moi laga ekjon kaam kora manu hobo, tai hei moi laga naam dusra jath manu khanke, raja khan ke aru Israel laga bachha khan ke koi dibo;
kelemane Moi taike dekhai dibo, tai moi laga naam nimite ki dukh uthabo lagibo.
Aru Ananias eitu ghor te jaise, aru tai laga haath Saul uporte rakhi kene tai koise, “Bhai Saul, Probhu Jisu, Tar tumike raasta te ahi thaka homoi ke dikhai dise, Tar moi ke tumi usorte pothaise, tumi aru dekhibo aru Pobitro Aatma pora bhorta hobo.”
Eitu homoi te Saul laga suku pora kiba chamra nisina giri jaise, aru tai dekhibole parise, aru uthi kene baptisma loise;
aru tai bhat khai kene takot paise. Aru chela khan logote Damascus te olop din thakise.
Tai joldi synagogue jai kene Khrista kotha prochar korise, Tai Isor laga Putro ase koi kene.
Aru jun manu tai laga kotha hunise sob manu asurit hoi kene koise, “Jerusalem te Khrista naam loa thaka khan ke dukh diya tu eitu manu nohoi? Aru yate bhi taikhan ke bandi kene maha purohit khan logot loi jabole ahise.”
Kintu Saul aru bisi mon dangor hoise, aru Damascus te thaka Yehudi khan nimite ekta chinta hoi jaise kelemane tai Jisu laga prochar kori thakise.
Kintu bisi din ja pichete, Yahudi khan Saul ke morai dibole kotha milai loise.
Kintu taikhan laga bhabana tu Saul jani loise. Tai ke morai dibole nimite din raat gate usorte te rukhi thakise.
Aru jetiya Saul Jerusalem te ahise, tai chela khan logote mili bole kosis korise, kintu taikhan sob taike bhoi korise, tai bhi ekta chela ase koi kene bisas kora nai.
Kintu Barnabas taike apostle khan logote loi jaise, aru koise tai keneka rasta te Probhu ke dheki paise aru Probhu pora tai logote kotha koise, aru tai Damascus ke keneka kori kene mon dangor pora Jisu naam prochar korise.
Tetiya tai chela khan logote Jerusalem te aha juwa korise. Aru tai mon dangor para Probhu laga naam loise.
Tai mon dangor para Probhu naam prochar korise aru Greece te thaka Yehudi logot kotha patise; kintu taikhan taike morai dibole kusis korise.
Jetiya bisasi bhai khan eitu janise, taike Caesarea te loi jai kene Tarsus te pothai dise.
Tetiya, Judea aru Galilee aru Samaria laga girja te santi thakise; aru Probhu laga bhoi te thakise aru ekjon-ekjon ke Pobitro Aatma pora mon dangor kori dise, aru girja bhi bisi hoi jaise.
Etiya eneka hoise, jetiya Peter citi laga sob jaga te jaise, Lydda te thaka Isor manu khan usorte bhi jaise.
Tate tai Aeneas koi kene ekjon manu ke lok paise, tai bisna te ath saal pora ghumai thakise, tai paralyzed bemari thakise.
Tetiya Peter taike koise, “Aeneas, Jisu Khrista tumi ke bhal kori di ase, uthibi aru tumi laga bisna thik kori lobi,” aru tetiya tai joldi uthi jaise.
Tetiya Lydda aru Sharon te thaka manu khan taike dekhi kene mon ghurai se aru Probhu ke bisas korise.
Joppa te Tabitha koi kene ekjon chela thakise, jun ke “Dorcas koe.” Eitu maiki sob bhal kaam kore aru gorib manu khan uporte bisi morom thakise.
Kintu eneka tai bimar hoi kene, mori jaise, aru taikhan dhulai kene taike upor kamra te rakhise.
Aru Lydda, Joppa usor te thakise, aru chela khan Peter tate ase koi kene hunise, taikhan duijon manu ke tai usorte anurodh kori kene pothaise, “Moi khan logote deri nohoi kene ahibi.”
Tetiya Peter uthi kene taikhan logot jaise, jetiya tai ponchise, aru sob mota mori juwa maiki kha tai usorte khara kori kene kandise, aru Dorcas pora tai jinda thaka homoi te tai khan nimite kapur bonai diya khan dikhai dise.
Kintu Peter taikhan sob ke bahar jabo dise, aru tai athukari kene, prathana korise. Tetiya, tai laga gaw phale sai kene koise, “Tabitha, uthibi.” Tetiya tai suku khulise, aru Peter ke dekhi kene, tai bohi jaise.
Tetiya Peter tai laga hath di kene tai uthai dise; aru Isor jana manu aru mota nathaka maiki, khan ke jinda hoi juwa tu dekhai dise.
Aru Joppa te thaka sob eitu kotha jani loise, aru bisi manu Probhu ke bisas korise.
Peter bisi din Joppa te Simon koi kena ekjon manu ghor te thakise.
Tetiya ekjon manu Cornelius koi kene Caesarea te thakise, aru tai Italy laga Regiment te ekjon dangor sahab thakise.
Tai ghor manu sob loi kene ekjon Isor ke bhoi kora manu thakise; tai manu khan ke poisa kaam thakile diye aru hodai Isor logote prathana kori thake.
Ek din tin baji nisina te, tai sapha pora sopna dekhise, ekta Isor laga sorgoduth tai logote ahi kene koise, “Cornelius!”
Kintu Cornelius sorgoduth ke bhoi pora sai kene koise, “Ki ase, malik?” Tetiya sorgoduth pora taike koise, “Tumi laga prathana aru dukh manu ke modot kura tu Isor pora dekhise.
Etiya Joppa te manu pothai kene Simon kun ke Peter bhi mati tai ke anibi.
Tai Simon koi kene ekjon chamara ulla kaam kora manu laga ghor te ase, tai laga ghor samundar kinar te ase.”
Jetiya sorgoduth taike kotha koi kene jai jaise, Cornelius tai laga duijon sewak ke matise, aru bisi majote ekjon bhal sipahi jun tai ke sewa kore tai ke bhi mati anise.
Aru taikhan ke sob kotha koi diya pichete, Cornelius tai khan ke Joppa te pothai se.
Tetiya tai bisi bhuk lagise, aru kiba khabole mon jaise, kintu jetiya manu khan bhat bonai thakise, tai ekta dorshan dekhise,
aru tai akash pora kiba ekta saman aha dekhise, dangor kapura, charta kinor pora bandhi kene prithibi nichete ahi thakise.
Aru tate prithibi laga sob janwar charta theng thaka aru mati te rengi kene choli thaka jongli janwar, aru akaas laga chiriya khan sob thakise.
Aru tetiya ekta awaj tai ke koise: “Uthibi, Peter, aru mari kene khabi.”
Kintu Peter koise, “Nohobo Probhu, moi ketiya bhi sapha nathaka aru letera saman khanai.”
Kintu aru ekbar awaj ahi kene koise: “Ki tu Isor pora sapha kori dise, eitu ke letera ase nokobi.”
Aru eneka ti bar hoise; tetiya saman pora bhorta thaka sorgo te wapas loi jaise.
Tetiya Peter eitu dorshan laga ki motlob ase koi kene bisi chinta bhabana korise, eitu homoi te, Cornelius pora kun manu ke pothai se tai khan ahi kene gate te khara hoi thakise, tai khan ahi kene Simon laga ghor kot te ase eitu bisari kene ahise.
Aru taikhan ahi kene matise, aru Simon kun ke Peter bhi koi, tai tate thaki ase na nai eitu hudise.
Jetiya Peter tai ki dorshan paise eitu bhabona kori thaka homoi te, Aatma pora taike koise, “Sabi, kunba manu tumi ke bisari ase.
Uthibi aru taikhan logote jabi, eku bhabana nokoribi, kele mane moi hei tai khan ke pothaise.”
Tetiya Peter nichete jai kene tai khan ke koise, “Sabi, tumi khan kun ke bisari ase eitu moi ase. Ki nimite tumi khan moi ke bisari kene ahise?”
Aru taikhan koise, “Cornelius ekjon ekta bhal Isor jana manu, aru sob Yehudi desh manu khan pora tai laga bhal kotha hai koi, pobitro sorgoduth pora eitu ghor te apuni logote pothaise, apuni pora koa khota tu hunibole nimite.”
Tetiya Peter taikhan ke tai logote thaki bole matise. Aru dusra din te uthi kene taikhan logote jaise, aru Joppa pora kunba bhai khan bhi tai logote jaise.
Aru dusra din te taikhan Caesarea te ponchise. Cornelius tai khan nimite rukhi thakise; tai laga sathi aru ghor manu khan ke bhi mati kene rukhi thakise.
Jetiya Peter ghor bhitorte ahise, Cornelius ahi kene tai ke lok korise, aru tai ke aradhana koribole Peter laga paw nichete girise.
Kintu Peter taike uthai kene, koise, “Uthibi! Moi nijor bi ekta manu hai ase.”
Aru jetiya Peter tai logote kotha kori thakise, tai jai kene manu bisi joma kori thaka paise.
Tetiya tai taikhan ke koise, “Apunikhan bhi jani ase, Yehudi manu dusra jati khan ke lok kora aru eke logote mili kene aha juwa kora niyom nai. Kintu Isor pora moi ke dikhaise aru koise kunke bhi letera aru sapha nai eneka nokobi.
Eitu nimite moi apuni khan usorte eku nokoi kene ahise, jetiya moi ke pothaise. Eitu karone moi hudise ki nimite moi ke lobole pothaise?”
Tetiya Cornelius koise, “Char din ahgete eiyu homoi te, moi ghor te prathana kori thakise; aru sabi ekjon manu moi usorte boga kapur lagai kene khara kori thakise.
Aru tai koise, ‘Cornelius, tumi laga prathana huni loise, aru tumi gorib manu khan ke modot kura tu Isor pora Tai usorte yaad kori ase.
Eitu karone kunba ke Joppa te potha bhi, aru Simon jun ke Peter koi. Tai ke matibi, tai samundar kinar te chamra ulla kaam kora manu Simon koi kene ekjon ghor te ase.’
Eitu karone moi apuni ke lobole manu pothaise. Aru apuni aha karona bisi bhal paise, aru eitu karone, amikhan ahji Isor usorte sob manu joma hoi ase, aru Probhu pora apuni ke ki koise eitu huni bole nimite joma hoise.”
Tetiya Peter mukh khuli kene koise, “Hosa pora, Isor tu kun logote bhi alag pora nasai kintu Tar sob ke eke morom kore.
Kintu, jun desh te hoilebi jun hei Isor ke bhoi koribo aru Tar laga echha pora kaam koribo tai uporte hodai Isor laga khusi thakibo.
eitu kotha ahise aru sob Judea te bhorta hoi jai ase tumikhan bhi jani ase, Galilee pora suru kori kene, aru baptisma kora pichete John pora koi dise;
aru Nazareth Jisu laga kotha khan, keneka kori kene Pobitro Aatma aru takot pora Tar ke Isor pora asirbad kori dise, jiman manu satan aatma pora bandhi rakhi se tai khan ke changai korise aru tai bhal kaam kori kene thakise, kelemane Isor tai logote asile.
Jisu ki korise moi khan sob eitu jane, Jehudi aru Yehudi khan laga desh sob jagah te, aru Jerusalem te ki-ki korise amikhan utu sob laga gawahi ase, taikhan Tar ke crus te latkai kene morai dise.
Kintu Isor Tar ke tin din te jinda kori dise aru manu khan ke dekhai dise,
sob manu ke nohoi, kintu Isor poila pora bachi luwa khan ke- moi khan jun Tar logote kha luwa korise Tar mori kene jinda huwa pichete.
Aru Tar moi khan ke sob manu khan logote jai kena Tar hai Isor pora bachi luwa ekjon ase aru mora aru jinda sob jati uporte bichar kora ekjon ase koi kene manu khan ke jonai dibi koise.
Jiman bhaowadi ase sob Tar laga gawahi hei ase, jun manu Tar ke bisas kore Tar laga naam te sob manu paap pora maph pabo.”
Jetiya Peter eitu kotha khan koi thakise, jun manu tai laga kotha huni thakise tai khan uporte Pobitro Aatma ahi jaise.
Aru Peter logot jiman sunnot kora bisasi khan ahise tai khan asurit hoi jaise, kelemane Pobitro Aatma dusra jati manu khan uporte bhi di dise.
Kelemane dusra jati manu khan alag kotha aru Isor ke dhonyabad di thaka hunise. Tetiya Peter koise,
“Kunba manu tai khan ke baptisma lobole nadibo nimite, pani pora dur rakhibo paribo, moi khan Pobitro Aatma pa nisina tai khan bhi paise?”
Aru tai taikhan ke Jisu Khrista naam pora baptizma lobole koise, tetiya taike aru olop din tai khan logote thaki bole anurodh korise.
Tetiya Apostle khan aru Judea te thaka bhai khan hunise dusra jati manu khan bi Isor laga kotha ke mani loise.
Aru jetiya Peter Jerusalem te ahise, jun manu sunnot korise tai khan logote kotha laga-lagi korise;
tai khan koise, “Apuni sunnot nokora manu khan logote jai kene kha-luwa korise!”
Kintu Peter taikhan ke bhal pora samjhai kene koise,
Moi Joppa laga nogor te prathana kori thakise aru moi upor pora saman nichete ahi thaka dorshan te dekhise, ekta dangor kapur charta kinar pora bandi kene ahi thakise, eitu moi logote ahise.
Moi eitu ke bhal pora sai kene bhabana korise. Moi duniyate charta thang thaka janwar dekhise, aru jongli janwar, mati te jai thaka janwar aru akas laga chiriya khan dekhise.
Aru moi ke ekta awaj pora koise, “Uthibi, Peter; mari kene khabi!”
Kintu moi koise, “Nohobo, Probhu; moi ketiya bhi pobitro aru sapha nathaka saman moi laga mukh te ghusa nai.”
Kintu dusra bar aru ekta awaj pora moi ke koise, “Ki saman Isor pora sapha ase koise, eitu ke letera nokobi.”
Aru eneka tin bar hoise, tetiya sob saman akaas te aru uthai loi jaise.
Aru eitu homoi te, moi thaka jaga te tin jon manu khara hoi thakise; tai khan ke Caesarea pora moi usorte pothaise.
Tetiya Aatma pora moike tai khan logote jabole koise, kintu tai khan kun ase eitu moi ke koi diya nai, tetiya choi jon bhai moi logote jaise, aru moi khan eitu manu laga ghor te jaise.
Tetiya tai amikhan koise keneka kori kene sorgoduth tai laga ghor te khara kori kene tai ke koise, “Joppa te manu ke pothabi aru Simon ke loi anibole kobi.
Tai tumi ke Isor kotha koi dibo, aru eitu kotha hunikene tumi aru tumi laga ghor manu khan sob poritran pabo.”
Tetiya moi Probhu laga kotha yaad ahise, keneka tai John ke koise, “John pani pora baptisma diye; kintu tumi khan Pobitro Aatma pora baptisma lobo.”
Jodi Isor taikhan ke bhi daan dise jeneka amikhan moi kun ase, Isor laga kotha namanibo nimite?”
Jetiya taikhan eitu kotha hunise, tai khan eku jawab diya nai, kintu tai khan Isor ke dhonyabad dise, aru koise, Tene hoile Isor pora dusra jati khan ke bhi notun jonom dise.”
Stephen ke morai diya homoi te bisasi khan dukh paa para alag-alag jai jaise, taikhan Isor laga kotha koi kene Phoenicia, Cyprus, aru Antioch te khali Yehudi khan logote prochar kori thakise.
Kintu taikhan kunba Cyprus aru Cyrene manu thakise, tai khan Antioch te ahise aru Greek manu khan logote bhi kotha patise, Probhu Jisu laga kotha tai khan ke prochar korise.
Aru Probhu laga hath taikhan uporte thakise; aru bisi manu, bisas kori kene, Probhu logote ghurai ahise.
Tetiya tai khan laga kotha Jerusalem te thaka girja khan pora hunise, aru taikhan Barnabas ke Antioch te pothai dise.
Jetia tai ahi kene Isor laga morom tu dekhise, tai khusi paise; aru tai khan laga mon dangor kori kene pura mon pora Probhu logote thaki bole koise.
Kelemane tai ekjon bisas te thaka aru Pobitro Aatma pora bhorta kori kene ekjon bhal manu thakise, aru bisi manu Probhu ke grohon korise.
Tetiya Barnabas Saul ke bisari kene Tarsus te jaise.
Aru jetiya taike paise, taike Antioch te loi anise. Aru eneka hoise, aru pura sal tai khan eke logote thakise aru gija te manu khan ke shikai thakise, aru tetiya Antioch te poila bar chela khan ke Khristian matise.
Aru eitu homoi te bhaobadi khan kunba Jerusalem pora Antioch te ahise.
Aru taikhan majote ekjon, Agabus asele, khara kori kene Aatma pora dikhai diya koise, pura prithibi te bisi dangor akaal ahibole ase, aru eitu Claudius laga din te hoise.
Tetiya, chela khan, jun hai pare, tai khan jai kene Judea te thaka bhai khan ke madot pothai dibo nimite kotha korise.
Aru taikhan eneka korise; Barnabas aru Saul laga haath pora ta te thaka bura khan ke poisa pothai dise.
Eitu homoi te raja Herod pora mondoli laga manu khan ke digdar dise.
Tai John laga bhai James ke talwar pora morai dise
Aru tai jetiya dekhise Yehudi khan eitu karone bisi khusi hoise, tai Peter ke bhi dhori bole jaise. Aru eitu homoitu khomir nadhala laga ruti kha laga utsov din khan thakise.
Jetiya tai Peter ke dhori loise, taike jail te dhali dise, aru charta sipahi khan ke tai uporte sa bole rakhi dise; tai Peter ke Udhar-Puwa laga din te manu khan usorte ulai kene ani bole bhabi thakise.
Eitu homoi te, Peter ke jail te rakhi thakise, kintu girja manu khan mon pora tai nimite hodai Isor logot prathana kori thakise.
Aru eitu rati ahge te jetiya Herod taike bichar koribole nimite anibole thakise, Peter duita sipahi majote ghumai thakise, loha laga rusi duita pora bandi kene, jetiya duita sipahi dorja usorte tai ke sai kene rokhi thakise.
Tetiya, achanak pora Probhu laga sorgoduth tai usorte ahise, aru jail bhitorte ujala pora bhorta hoi jaise. Tar Peter ke side te mari kene tai ke uthai se, aru koise, “Joldi uthibi,” aru tai ke bandhi kene rakha luha rusi giri jaise.
Tetiya sorgoduth taike koise, “Kapur lagabi aru sandal tu lagai lobi.” Peter eneka korise. Sorgoduth taike koise, “Bahar laga ki kapur ase eitu lagabi aru moi laga piche ahibi.”
Tetiya Peter sorgoduth laga pichete jaise. Kintu tai jana nai eitu sob tu hosa pora sorgoduth hei kori ase koi kene. Tai sapna hei dekhi ase bhabise.
Jetiya taikhan poila aru dusra sipahi ke par korise, tai khan citi usorte loha laga ekta gate ase tate ponchise; eitu nijor pora khuli jaise, aru tai khan ulai kene rasta nichete jaise, aru sorgoduth taike charikene jai jaise.
Aru jetiya Peter eitu hosa ase jani loise, tai koise, ““Etiya moi hosa pora jani loise Probhu moi ke Herod laga hath pora bachai lobole nimite Tar laga sorgoduth ke pothai dise, aru Yehudi manu khan ki bhabana kori thakise eitu pora moi ke ulai kene anise.”
Aru jetiya Peter dorja te marikene awaj dise, ekta chukuri sewak Rhoda koi kene dorja khuli bole ahise.
Jetiya tai Peter laga awaj janise, khusi pora dorja khulibole pahorise; aru tai, polai kena kamra te ahise; Peter dorja te khara kori kene ase koi kene koise.
Tetiya taikhan pora taike koise, “Tumi pagli hoise.” Kintu taikhan ke bisi koise. Tetiya taikhan koise, “Eitu tai laga sorgoduth hobo.”
Kintu Peter dorja tu mari thakise, aru jetiya tai khan dorja khulise, tai ke dekhi kene bisi asurit hoise.
Kintu tai taikhan ke haat pora chup thakibole dekhai dise, aru keneka kori kene Probhu pora tai ke jail pora ulai dise eitu tai khan ke koise, “Jai kene eitu kotha James aru bhai khan ke kobi.” Aru tate pora tai dusra jaga te jai jaise.
Aru jetiya din hoise, sipahi khan Peter logote ki hoise eku bhi jana nai.
Aru jetiya Herod Peter ke bisari kene pa nai, tai sephai khan ke hudise aru tai khan ke morai dibole hukum dise. Eitu pichete tai Judea pora jai kene Caesarea te thakise.
Aru Herod Tyre aru Sidon manu khan uporte bisi khong thakise. Eitu karone tai khan joma hoi kene ahise, aru Blastus koi kene Raja laga kaam kora ekjon manu logote mili kene, modot kori bole jaise.Tetiya taikhan shanti thakibole nimite mangise, kelemane tai khan laga desh te kha luwa raja laga desh pora hei jai thakise.
Kotha kori kene rakha din te, Herod raja laga kapur lagai kene tai nijor ke tayar korise. Tai laga sinhason te bohi thakise, aru taikhan logotte kotha korise.
Kintu manu khan hala kori koise, “Eitu Isor laga awaj ase, manu laga nohoi!”
Tetiya eitu homoi te Probhu laga sorgoduth joldi taike mari dise, kelemane tai Isor ke mohima deya nai; aru puka pora taike khai kene morai dise.
Kintu Isor laga kotha bisi-bisi hoi jaise.
Aru jetiya Barnabas aru Saul tai khan laga kaam pura kori loise, tai khan Jerusalem te jaise, aru John kun ke Mark bhi mate tai ke bhi loi anise.
Eitu Antioch girja te thaka khan, bhaobadi khan, sikhai diya manu thakise. Barnabas aru Simon (jun ke Niger koe), aru Cyrene laga Lucius, (Herod tetrarch laga pala bhai khan) aru Saul.
Jetiya tai khan Isor ke aradhana korikene aru upwas kori thakise, Pobitro Aatma pora koise, “Tumi khan Barnabas aru Saul ke pothai dibi, moi tai khan nimite ki kaam ase eitu koribole nimite.”
Tetiya taikhan upwas aru prathana kori kene aru duijon uporte hath di kene, tai khan ke pothai dise.
Barnabas aru Saul ke Pobitro Aatma pora Seleucia te pothai dise; aru tai khan naw te uthi kene Cyprus island te jaise.
Aru jetiya duijon Salamis te ponchise, tai khan Yehudi khan laga synagogue te jai kene Isor laga kotha prochar korise. Aru duijon ke modot koribole John aru Mark bhi thakise.
Aru jetiya tai khan Paphos laga sob jaga te jaise, ekta jaddu kora manu lok paise, Yehudi laga misa bhaobadi, tai laga naam Bar Jesus thakise.
Eitu jaddu kora manu proconsul te Sergius Paulus logote thakise, tai ekjon gyan thaka manu thakise. Tai Barnabas aru Saul ke matise, kelemane tai Isor laga kotha hunibole mon thakise.
Kintu Elymas “Jadu kora manu” (tai ke eneka naam pora hei mate) taikhan ke virodh korise; tai proconsul manu khan ke bisas pora hatai dibole kosis korise.
Tetiya Saul, tai ke Paul bhi koe, Pobitro Aatma para bhorta thakise, eitu manu ke bhal para saise
aru koise, “Tumi saitan laga bachha, tumi sob beya kaam pora bhorta hoi ase aru tumi logote sob letera bhabona hai ase. Tumi bhal kaam kora laga dusman ase. Tumi Probhu laga sidha rasta tu tera koribole ketiya bhi norokhibo, hoi na nohoi?
Etiya sabi, Probhu laga hath tumi upor te ase, aru tumi suku andha hoi jabo. Tumi olop din nimite suraj tu nedikhibo.” Eitu homoi te Elymas uporte andhera ahi jaise, aru tai manu khan usorte hath di kene loi jabole modot mangise.
Jetiya proconsul ki hoise eitu dekhise, tai bisas korise, kelemane tai Isor laga kotha sikai diya tu asurit lagise.
Aru tetiya Paul aru tai laga sathi khan Paphos pora naw te uthi kene jaise aru Pamphylia te Perga te ahi jaise. Kintu John taikhan ke chari kene Jerusalem te aru ahi jaise.
Bhaobadi aru kanun laga kotha pura pichete, synagogue laga cholawta khan pora koise, “Bhai khan, iyate laga manu khan nimite kiba bhal kotha ase koile, kobi.”
Tetiya Paul khara korise aru hath pora dekhai kene koise, “Israel manu aru Isor ke bhoi kori kene thaka khan, hunibi.
Israel manu laga Isor moi khan laga baba khan ke bachi loise aru bisi kori dise jetiya tai khan Egypt te thakise, aru Tar laga hath tu uthai kene tai khan ke tar pora ulai loi anise.
Aru chalis saal tok Tar jongol te taikhan logote thakise.
Aru jetiya Tar Cannan laga sat-ta desh tu khotom kori dise, Tar eitu jaga moi khan laga manu khan ke dise.
Eitu sob charsou ponchas saal tak hoise. Eitu sob huwa pichete, Isor tai khan ke bichar dise jetiya tak bhaobadi Samuel aha nai.
Tetiya tai khan raja mangise, aru Isor pora tai khan ke Kish laga chokora Saul dise, manu ekjon Benjamin laga jat pora, chalis sal tak raja thakise.
Kintu Isor pora Saul ke raja laga jaga pora hatai diya pichete, tai khan nimite David ke raja bonai dise. Aru David nimite bhi Isor pora koise, ‘Moi laga mon usorte te thaka ekjon Jesse laga chokora David ke paise, tai moi laga echha kaam sob koribo.’
Eitu manuh laga khandan pora Isor Israel te bachai diya, Jisu ke pothai se, Tar Israel manu khan ke kosom diya nisina.
Eitu sob tu suru hoise jetiya, Jisu naha ahgete, John poila Israel manu khan ke baptisma loi kene mon ghura bole koise.
Aru jetiya John tai laga kaam khotom kori thakise, tai koise, ‘Moi ke tumi khan kun ase bhabe? Moi eitu nohoi. Kintu hunibi, ekjon ahi ase, aru tai laga paw te laga juta bandhi bole bhi moi layak nai.’
Hei bhai khan, Abraham khandan laga bachha khan, aru apuni khan majote kun Isor ke bhoi kore, moi khan nimite notun jibon laga kotha tu pothai dise.
Kun manu Jerusalem te thaki ase, aru tai khan laga cholawta khan, Tar ke chini bole para nai, aru bhaobadi laga kotha khan pura kori dise jun tu ho dai sabbath din te Tar ke hinsa aru bodnam kori kene puri thake.
Aru taikhan Tai ke morai dibole eku golti na pai le bhi, taikhan Pilate ke Jisu ke morai dibole koise.
Jetiya Tar nimite ki likha ase eitu sob pura hoise, taikhan crus pora Tar ke namai ani kene kobor te rakhi dise.
Kintu Isor Tai ke mora pora aru bhi jinda kori dise.
Aru Tai logote Galilee pora Jerusalem te kun manu khan ahise bisi din tok Tai ke dekhise. Aru eitu manu khan Tai laga gawahi manu khan ke koi kene berai.
Aru eitu nimite moi khan eitu kotha tu koi kene prochar kore juntu Isor pora moi khan laga baba khan ke kosom disele.
Isor hai sob kotha tu moi khan, aru tai khan laga bachha khan nimite pura kori dise, Jisu ke jinda kori kene. Psalms te likhi kene thaka nisina:
‘Tumi moi laga chokora ase, ahji pora moi tumi laga Baba hoise.’
Tar ke mora pora jinda kori diya motlob ase Tar laga gaw tu ketiya bhi napochibo, Isor tu eneka koise:
Moi tumi ke Pobitro aru hosa asirbad dibo juntu moi David ke kosom disele.’
Eitu nimite tai Psalms te aru koi kene ase,
‘Apuni ketiya bhi Pobitro ekjon ke puchibole nidibo.’
Kelemane David tai laga homoi te Isor laga echha pora Tar nijor manu ke sewa kori thakise aru mori jaise, aru tai baba khan logot moidam te dise, aru puchi jaise.
Kintu Tai ke Isor jinda kori dise utu ke puchibole diya nai.
Aru jun Tai ke bisas kore tai bachi jabo.
Eitu karone hoshiar thakibi bhaobadi khan pora ki koise eitu apuni khan logote nohobole nimite:
‘Sabi, hinsa kora khan, asurit hoi kene nijor harai jai;
Moi apuni khan laga homoi te kaam kori ase,
Eitu kaam juntu tumi khan ketiya bhi bisas nokore, jodi bhi kunba apuni khan ke ahi kene koi diye.’”
Aru jetiya Paul aru Barnabas jaise, manu khan tai khan ke anurodh korise eitu kotha ahi kene aru sabbath din te kobole.
Aru jetiya synagogue laga sabha khotom hoise, bisi Yehudi aru jun Yehudi niyom loise tai khan Paul aru Barnabas pichete jaise, aru taikhan pora duijon ke Isor laga morom tu koi thakibole nimite koise,
Aru Sabbath din te, pura citi eke logote joma hoise Probhu laga kotha huni bole nimite.
Kintu jetiya Yehudi khan bisi manu dekhise, taikhan suku jolise aru Paul laga beya kotha koise aru tai ke sorom khelai dise.
Kintu Paul aru Barnabas mon dangor kori kene koise, “Isor kotha apuni khan logote poila kobole bisi dorkar thakise. Kintu Isor kotha tu hatai diya dekhi kene tumi khan Tar laga raijyo te jabole layak nai, sabi, amikhan dusra jat khan logot jai ase.
Eitu karone Probhu he moike hukum dise, aru koise,
‘Moi tumi khan ke bisas nathaka khan laga ekta puhor bonai dise,
Eitu para tumi khan prithibi laga sob kona te jai kena anonto jivan laga kotha tu koi dibo.’”
Jetiya dusra jati manu khan eitu kotha hunise, tai khan khusi paise aru Probhu laga kotha ke dhonyabad dise. Aru jiman manu anonto jibon pabole ase eitu khan bisas kori loise.
Aru Probhu laga kotha sob usor-usor jaga te prochar hoi jaise.
Kintu kanun luwa manu aru dorkar thaka maiki, aru citi te manu majote naam thaka khan ke Yehudi khan pora Paul aru Barnabas ke digdar dibole korise, aru duijon ke taikhan laga desh pora bahaar ulaai dise.
Kintu Paul aru Barnabas tai khan usor pora paw laga dhuli sapha korise. Aru tate pora Iconium laga nogor te jaise.
Aru chela khan Pobitro Aatma pora bhorta hoi kene khusi pora thakise.
Etiya Iconium te eneka hoise, Paul aru Barnabas duijon Yehudi khan laga synagogue te jaise aru kotha koise tate bisi manu Yehudi aru dusra jati manu khan huni kene bisas korise.
Kintu kotha namana Yehudi khan pora manu khan laga bhabona beya kotha pora bhorta kori kene nijor bhai laga dusman kori dise.
Kintu tai khan ta te olop din thakise, aru Isor laga kotha mon dangor pora koise, aru Isor hai Paul aru Barnabas laga hath para Tar laga asurit kaam manu khan ke dekhai dise.
Kintu citi te thaka manu khan bhag hoi jaise; kunba Yehudi phale jaise, aru kunba apostle khan phale jaise.
Aru jetiya bisas nokora khan aru Yehudi aru taikhan laga cholawta khan mili kene duijon ke hinsa kori kene pathor maribole bisarise,
duijon eitu jani loise aru ta te pora Lycaonia, Lystra aru Derbe aru eitu usor citi te polai jaise,
aru taikhan tate Isor laga kotha prochar kori thakise.
Aru Lystra te ekjon manu bohise, tai laga paw te takot thaka nai, ama laga pet pora hai lengra jonom hoise, tai ketiya bhi bera nai.
Aru tetiya tai untcha awaj pora koise, “Uthi kene tumi laga paw te khara hobi.” Tetiya eitu manu uthi kene bera bole suru hoise.
Jetiya manu khan Paul ki korise eitu dekhise, tai khan laga awaj uthai, Lycaonia laga bhasa te koise, “Bhagwan khan manu laga gaw loi kene moi khan majote ahise.”
Aru taikhan Barnabas ke “Zeus,” matise, aru Paul ke “Hermes,” kele mane tai hei asol kotha kuwa manu thakise.
Tetiya Zeus mandir laga purohit jun to citi usor te thakise, guru aru phool laga mala loi kene gate usorte ahise; tai aru tate laga manu khan boli dibole mon jaise.
Kintu jetiya apostle, Barnabas aru Paul, eitu huni se tai khan laga kapur phatai kene manu khan laga majote jai kene, jor pora kandise.
Aru koise, “Manu khan, tumi khan kele eneka kori ase? Moi khan bhi apuni khan nisina bhabana thaka manu hei ase. Moi khan apuni ke Isor laga kotha kobole ahise, eitu kotha huni kene Isor pora echha nokora kaam khan charibole, sorgo, prithibi aru samundar te jiman saman ase sob Tar pora hei bonai se.
Poila homoi te, manu khan ke nijor khusi pora berabo disele.
Kintu, Tar manu khan ke chari diya nai, Tar sorgo pora pani dise aru phol ulai kene khabole nimite bhal mohina dise aru sob bhal kaam kori dise.”
Eitu kotha koi kene, Paul aru Barnabas tai khan ke boli dibole rukhaise.
Tetiya Antioch aru Iconium pora kunba Yehudi tate ahise aru manu khan laga mon te beya kotha dhali dise. Aru tetiya Paul ke pathor mari kene citi laga bahar te tani ulai dise, tai khan bhabise Paul tu mori jaise.
Kintu chela khan tai usorte khara kori thakise, tetiya tai uthi kene citi te jaise. Aru dusra din te, Barnabas logote Derbe te jaise.
Aru jetiya tai duijon Isor laga kotha koi kene bisi chela bonaise, tai khan Lystra te jaise, aru Iconium aru tate pora Antioch te jaise.
Aru tai khan chela khan ke bisas te hodai mon dangor hoi kene thakibole sikaise, aru koise, “Moi khan Isor laga raijyo te jabole bisi dukh koribole lagibo.”
Aru sob girja te taikhan ke cholai loi jabo nimite dangor manu bachi dise, aru upwas rakhikene prathana korise, aru tai khan ke Isor hath te dise, jun ke tai khan bisas korise.
Aru eitu pichete duijon Pisidia par kori kene Pamphylia te ahi jaise.
Jetiya tai khan Perga te Isor kotha koi dise, tate pora tai khan Attalia te jaise.
Tate pora duijon nao te uthi kene Antioch te jaise, tate tai khan Isor laga morom aru anugrah kaam koribole pothai sele, aru duijon eitu kaam pura kori dise.
Jetiya tai khan Antioch te ahise aru girja manu khan ke joma korise, Isor pora ki korise tai khan ke sob koi dise, aru keneka kori kene dusra jat manu khan nimite bisas laga dorja tu khuli dise.
Aru duijon bisasi chela khan logote bisi din tak tate thakise.
Etiya kunba manu Judea pora ahi kene Antioch te thaka bhai khan ke sikhai kene koise, “Jetiya tak tumi khan Moses laga niyom te diya nisina sunnot nokore, tumi khan nabachibo.”
Eitu kotha kuwa nimite Paul aru Barnabas logote manu khan mon mila nai aru tai khan uporte khong uthise. Paul aru Barnabas aru tate laga kunba khan ke Jerusalem te jobole bachi loise aru jai kene apostle aru umor hoi juwa manu khan ke tai khan ki koise eitu hudibole nimite pothaise.
Tetiya taikhan ke girja para pothaise, Phoenicia aru Samaria pora juwa homoi te dusra jat manu khan mon ghura laga kotha koi thakise. Sob bhai khan majote bisi khusi hoise.
Jetiya tai khan Jerusalem te ponchise, tai khan ke girja laga apostle aru umor hoi juwa manu khan pora ahi bole dise, aru Isor pora tai khan majote ki kori dise eitu sob manu khan ke koi dise.
Kintu kunba bisas kora manu, aru Pharisees khan logote mili kene thaka khan khara kori kene koise, “Tai khan ke sunnot koribole dorkar ase aru Moses laga kanun mani kene thakibole nimite sikhai dibole lage.”
Tetiya apostle aru bura manu khan eke logote joma hoi kene eitu kotha patise.
Jetiya eitu kotha bisi dangor hoi jaise, Peter khara kori kene tai khan ke koise, “Bhai, kokai khan, Isor poila te apuni khan majote te moi ke bachi loise, aru moi laga mukh pora dusra jat manu khan Isor laga kotha hunibo aru bisas koribo.
aru Isor dusra jat manu aru moi khan majote eku alag bhaba nai, aru tai khan laga mon bisas pora sapha kori dise.
Eitu nimite tumi khan kele Isor ke bichar kori ase, chela khan laga gola aru moi khan laga baba khan pora ketiya bhi utha bole napara bhar tu kole dhali bole bisari ase?
Kintu amikhan bisas kore Probhu Jisu laga anugrah aru morom pora poritron pabo, keneka tai khan paise ami khan bhi pabo.”
Aru tate thaka sob manu khan chup hoi jaise jetiya Paul aru Barnabas pora dusra jat manu khan majote Isor pora ki asurit kam kori dise eitu tai khan ke koi dise.
Aru jetiya tai khan kotha kori kena khotom hoise, James pora koise, “Bhai khan, moi laga kotha hunibi.
Simon pora poila koise keneka kori kene Isor hai dusra jat manu khan ke modot kori dise aru tai khan majot pora Tar laga naam ula bole nimite.
Aru bhaowadi khan eitu kotha tu manise, jeneka eitu likha ase,
‘Eitu pichete moi aru bhi ahibo, aru moi David laga bhangi juwa tombu uporte ghor bonabo; aru beya hoi ja khan sob wapas bhal kori kene khara kori dibo,
kelemane manu khan Probhu ke bisaribo, aru sob dusra jat manu khan moi laga naam matibo. Eitu Probhu pora koi ase, jun hei eitu sob kaam tu kori dise.
Eitu sob kaam suru pora manu khan ke jonai dise.
Eitu karone, moi laga bhabona eneka ase, moi khan dusra jat manu khan Isor phale aha tu digdar nokoribo lage.
Kintu amikhan taikhan ke likhi kene koi dibo murti puja noko ribole, beya paap kaam kora, aru janwar laga gola nakati kene khun kha eitu sob nohobole koi dibo.
Moses laga kotha sob citi te ase, poila khandan pora loi kene, aru jun manu tai laga naam loi kena synagogue te prochar kore, aru tai laga naam hodai sabbath din te loi thake.”
Tetiya sob apostle, bura khan aru girja manu khan sob eitu kotha bhal paise, aru bachi luwa manu Antioch te Paul aru Barnabas logote pothai dibole tai khan saise. Tetiya Judas kun ke Barsabas bhi mate, aru Silas tai khan bisasi bhai khan majote cholawta thakise tai ke pothaise.
Aru taikhan hath pora chithi likhi dise: “Apostle aru bura khan pora, apuni khan laga bhai, jun Antioch, Syria, aru Cilicia te ase, aru dusra jat manu khan apuni khan ke salaam di ase!
Amikhan hunise, kunba manu moi khan majot pora ulai jaise, aru moi khan ke eku huda nai, aru apuni khan ke ulta kotha sikhai kene Aatma te dukh pabole dise.
Eitu nimite, amikhan eke logote lok kori kena apunikhan ke pothabole bhal manu basi bo, jun khan logote amikhan bisi morom kora Barnabas aru Paul duijon bi thakibo.
Jun manu nijor laga jibon di kene Probhu Jisu Khrista laga naam nimite dukh uthai thake.
Eitu karone Judas aru Silas ke pothai ase, tai khan bhi apuni khan ke eitu kotha hai nijor mukh pora apuni khan ke koi dibo
Kelemane Pobitro Aatma aru amikhan nimite eitu hai bhal ase, apuni khan ke eku kaam nathaka laga bhar pora dangor dukh nidibo:
murti puja te boli diya pora apuni khan dur thakibo, aru khun para, aru gola nakati kene morai diya para, aru beya paap pora. Jodi apuni khan eitu pora dur thake, apuni khan bhal thakile bhal pora thakibi.”
Jetiya taikhan ke jabole dise, taikhan Antioch te ahi ponchi se; aru sob manu khan ke joma kora pichete, chithi tai khan ke dise.
Aru jetiya tai khan porise, mon dangor kori deya kotha dekhi kene tai khan bisi khusi korise.
Judas aru Silas, duijon nije bhi bhaobadi thakise, ta te thaka bhai khan ke nijor kotha pora manu khan laga bisas aru mon dangor kori dise.
Aru ta te olop din thaki kene, tai khan jun jaga pora ahise tate shanti pora pothai dise.
Kintu Silas, tate aru thaki bole bhal paise.
Kintu olop din pichete, Paul pora Barnabas ke koise, “Ahibi moi khan poila jun citi te jai kene Isor kotha prochar korise tate laga bhai khan ke jai kene lok koribo, aru tai khan keneka ase eitu sabo.”
Barnabas tai khan logote John kun ke Mark bhi mate tai ke loi jabole mon thakise.
Kintu Paul Mark ke loi juwa tu thik nohoi bhabise, tate pora John Pamphylia te jaise aru tai khan ki kaam nimite jaise eitu kaam te tai aru aghe janai.
Eitu pora tai duijon majote kotha mila nai, tate pora tai duijon alak hoi jaise, aru Barnabas Mark ke loi jai kene Cyprus te naw pora jai jaise.
Kintu Paul Silas ke bachi loise aru jaise, aru tate bhai khan pora duijon ke Isor laga daya te rakhi kene sob kaam di dise.
Aru tai Syria aru Cilicia te jaise, aru girja khan ke mon dangor kori dise.
Tetiya tai Derbe aru Lystra te jai sele; aru sabi, tate ekjon chela Timothy koi kene thakise, tai ekjon bisasi aru Yehudi maiki laga chokora; kintu tai laga baba Greek manu thakise.
Lystra aru Iconium te thaka bhai khan tai laga bhal kotha hai koi.
Paul taike loi jabole mon thakise; tai ke loi jai kene sunnot kori dise kelemane eitu jaga te Yehudi khan thakise, kelemane tate laga manu khan sob jane tai laga baba Greek manu thakise.
Aru taikhan citi te jai thaka homoi te, tai khan girja te manu khan ke Isor kotha mani bole sikhaise, Jerusalem te thaka apostle aru girja laga bura khan pora taikhan ke mani thakibole.
Eitu pora girja khan bisas te takot hoi thakise, aru hodai din manu bhi bisi-bisi hoi jaise.
Paul aru tai laga sathi khan Phrygia aru Galatia laga gaga te jaise, kelemane Pobitro Aatma pora taikhan ke Asia te prosar koribole mana korise.
Jetiya tai khan Mysia usorte ahise, tai khan Bithynia te jabole kosis korise, kintu Jisu laga Aatma pora tate jabole mana korise.
Eitu karone taikhan Mysia par kori kene Troas nogor te jaise.
Eitu rati te Paul ekta sopna dekhise: ekta manu Macedonia te khara kori thakise, aru tai ke mati kene koise, “Ahi kene moi khan ke Macedonia te modot koribi.”
Jetiya Paul eitu dorshan dekhise, eitu homoi te moikhan joldi Mecedonia te jabo bhabi loise, kelemane taikhan ke su-samachar koi dibole Isor moikhan ke matise.
Aru moikhan Troas pora naw te uthi kene sidha Somothrace te jaise, aru dusra din Neapolis te ahi jaise.
Aru tate pora Mecedonia laga sob pora dangor citi Philippi te ponchise, Roman laga jaga, aru moi khan tate olop din thakise.
Aru Sabbath din te moikhan citi bahar te ulaai kene nodi kinar phale, prathana koribole jagah ase bhabi kene tate jaise. Tate moi khan joma kori kene bohi thaka maiki khan logote kotha korise.
Tate ekjon maiki Lydia koi kene thakise, Thyatira te tai begoni rong kapur bikiri kori thake, tai Isor ke mohima kore, moi khan laga kotha hunise. Probhu hai eitu maiki laga mon khuli kene Paul laga kotha bhal pora hunibole dise.
Aru jetiya tai aru tai laga ghor manu sob baptizma loise, tai moikhan ke hudi kene koise, “Jodi apuni khan moi Isor usorte bisasi ase koi kene bichar kore, ahi kene moi laga ghor te thaki bi.” Tai moi khan ke binti korise.
Eitu homoi te, moikhan prathana koribole ekta jaga te jai thakise, tetiya moikhan ekjon jawan maiki Aatma thaka ekjon lok paise. Tai laga malik khan ke dusra manu laga jibon te ahhibole din te ki hobole ase eitu koi di kene bisi dhun kori dise.
Eitu maiki Paul aru moi khan laga pichete ahi kene hala korise, aru koise, “Eitu manu khan sob se untcha te thaka Isor laga sewak ase. Tai khan hosa rasta aru jibon laga kotha koi ase.”
Tai bisi din eneka koi thakise, kintu tai eneka koi thaka tu bhal panai, aru tai laga bhitor te aatma thaka ke, koise, “Moi Jisu Khrista naam pora tumi ke hukum di ase tai pora ulaai jabi,” aru eitu homoi te aatma ulaai jaise.
Kintu jetia tai malik poisa aha rasta tu bon hoi ja dikhise, taikhan Paul aru Silas ke dhori kene bazar laga dangor sahab khan usorte loi anise.
Aru jetiya taikhan ke bichar kora manu khan usorte anise, tai khan koise, “Eitu manu khan moi khan laga citi beya kori ase. Tai khan Yehudi manu ase.
Tetiya manu khan Paul aru Silas uporte khong uthise, aru bichar kora manu khan pora tai duijon laga kapra phatai kene luha pora maribole nimite hukum dise.
Aru jetiya tai duijon ke disi marise, tai duijon ke jail te bon kori dise aru jail te thaka sipahi ke bhal pora sai thaki bole hukum dise.
Jetiya tai eitu hukum paise, sipahi para tai duijon laga paw bandhi kena jail laga bhitor te dhali dise.
Aru adha rati te Paul aru Silas prathana kori kene Isor laga gana kori thakise, aru jail te thaka dusra koidi khan tai khan ke huni thakise.
Achanak pora dangor mati hilise, aru jail laga main khamba bhi hilli jaise; aru eitu homoi te dorja khan khuli jaise, aru sob manu ke bandhi rakha loha laga rusi khan khuli jaise.
Tetiya jail laga sipahi ghumai thaka pora uthi jaise aru jail laga dorja khula dekhise; tai nijor laga talwar ulai kene mori bole thakise, kelemane tai bhabise jail te thaka manu khan sob polai jaise.
Kintu Paul jor pora hala kori kene koise, “Nijor ke jokom nidibi, kelemane moi khan sob iyate ase.”
Tetiya jail laga sipahi saaki mangi kene bhitor te polai ahise, aru bhoi pora kapikene, Paul aru Silas laga paw te giri jaise,
aru tai duijon ke bahar te loi ani kene koise, “Sahab khan, poritran pabole moi ki koribo lage?”
Tetiya duijon koise, “Probhu Jisu ke bisas koribi, tetiya tumi aru tumar ghor manu sob bachi jabo.”
Tetiya duijon taike aru tai laga ghor manu sob ke Probhu laga kotha hunai dise.
Tetiya jail laga sipahi pora eitu rati te duijon ke loi jaise, aru tai khan laga jokom sapha kori dise, tai laga sob ghor manu aru tai eitu homoi te baptisma loise.
Aru duijon ke tai laga ghor te loi anise aru kha luwa dise, aru tai Isor ke bisas korise koi kene tai laga sob ghor manu bisi khusi korise.
Aru jetiya din hoise, tetiya sahab khan pora sipahi khan ke pothaise aru koise, “Tai khan ke jabole dibi.”
Tetiya jail sahab pora jai kene eitu kotha Paul ke koise, “Bichar kora manu pora moi ke apuni khan ke pothai dibole koise. Eitu nimite ahibi, aru shanti pora jabi.”
Kintu Paul taikhan ke koise, “Moi khan Roman hoilebi sob manu usorte duijon ke bodnam kori kene marise, aru jail te dhali dise. Etiya moi khan ke lukai kene pothai dibole mon ase? Eneka nohoi! Kintu, tai khan nijor ahi kene moi khan ke loi jabi.”
Tetiya sipahi khan bichar kora manu khan ke jai kene eitu kotha koise, aru jetiya Paul aru Silas Roman manu ase koi kene janise, tai khan bhoi lagise.
Tetiya bichar kora manu khan ahi kene tai khan ke maph mangise taikhan ahi kene duijon logot maph mangise aru duijon ke bahaar te ulaai kene anise, aru nagor pora jai jabole koise.
Tetiya duijon jail pora ulaai kene Lydia laga ghor te jaise. Aru jetiya Paul aru Silas bhai khan ke dekhise, tai khan laga mon dangor kori di kene nagor pora jai jaise.
Jetiya tai khan Amphipolis aru Apollonia laga citi par kori kene jaise, tai khan Thessalonica laga citi te ahi ponchise, tate Yehudi khan laga ekta synagogue thakise.
Aru Paul, tai laga nijor niom hisab pora taikhan logote jaise, aru tinta Sabbath din te taikhan logote Isor laga kotha koi thakise.
Aru tai Isor kotha khuli kene Khrista dukh pabo aru mora pora jinda hoi jabo eitu dorkar ase koi kene porise. Aru tai koise, “Eitu Jisu kun laga kotha koi kene moi prochar kori ase Tar Khrista ase.”
Kintu kunba Yehudi tai khan laga niyom te eitu thik nohoi koi kene jani le bhi Paul aru Silas laga pichete jaise, aru tate Greek niyom mani thaka khan bhi thakise, aru kunba maiki khan bhi logote mili jaise.
Kintu bisas nokora Yehudi khan mon julise, aru bazaar pora beya manu ke joma kori loise, aru bisi manu lagai kena citi te hala korise. Aru jetiya Jason laga ghor bhangai dise, Paul aru Silas ke manu khan usorte dhori kene loi anibole bisari se.
Kintu jetiya taikhan duijon ke pa nai, taikhan Jason aru kunba bisasi bhai khan ke dhori kena citi laga sahab khan usorte loi jaise, aru hala kori kene koise, “Eitu manu khan jun duniya ulta kori dise tai khan bhi iyate ahi kene ase.
Jason jun manu ke tai laga ghor te rakhise tai khan Caesar laga kotha mana nai, aru tai khan koi ase Jisu koi kene ekjon raja ase.”
Kintu taikhan Jason aru tai laga saathi khan pora poisa loi kene, tai khan ke jabole dise.
Tetiya bisasi bhai khan eitu rati te Paul aru Silas ke Berea te pothai dise. Aru jetiya duijon tate ponchise, duijon Yehudi khan laga synagogue te jaise.
Tate thaka Thessalonica khan dusra jaga laga manu khan pora bhal thakise, kele mane taikhan hodai-din Isor laga kotha bhal bhabona pora hune, aru Isor laga kotha te ki likha ase eitu sai kene bhal mon pora grohon kori thakise.
Eitu nimite bisi manu tate isas korise,aru tate laga Greek niyom mani thaka maiki aru kunba mota manu khan bhi bisas korise.
Kintu jetiya Thessalonica laga Yehudi khan Paul Beria te Isor laga kotha koi ase koi kene janise, tate tai khan jai kene manu khan laga mon te beya kotha dhali dise aru mon beya kori bole dise.
Eitu homoi te, bisasi bhai khan joldi Paul ke samundar phale pora jabole dise, kintu Silas aru Timothy tate thaki jaise.
Aru jun manu Paul ke loi jaise tai khan Athens laga citi pora aru dur te tai ke loi jaise. Aru jetiya tai khan Silas aru Timothy duijon ke Paul pora tai usorte te joldi ahhibole dibi koi kene khobor dise, tai khan nijor laga ghor te jai jaise.
Jetiya Paul Athen te Silas aru Timothy ke rukhi thakise, tai laga aatma pora eitu citi te murti bhorta thaka dekhi kene bisi mon dukh hoise.
Tetiya tai synagogue te jai kene Yehudi aru hosa Isor ke aradhana kora manu khan logote kotha korise, aru hodai tai jetiya bazar te jai tate bhi manu lok pai le eitu laga kotha kori thakise.
Tetiya Epicurean aru Stoic laga pandit kunba ahi tai logot kotha lagi thakise, aru kunba koise, eitu ke najana manu ki kobole mon kori ase? Dusra koise tai dusra jaga laga dhorom manu ase, kelemane tai Jisu laga kotha aru jee utha laga kotha prosar kori ase.
Tai khan Paul ke Aropagus laga usorte loi jaise aru koise, “Tumi ki koi ase aru sikhai ase eitu moi khan bhi jani bole paribo?
Kelemane moi khan laga kan pora ketiya bhi nahuna kotha huni bole pai ase. Eitu nimite, moi khan bhi jani bole mon ase eitu kotha laga ki motlob ase.”
(Eitya sob Athenia laga manu aru dusra desh pora ahi kene thaka manu khan dusra eku kam nokore kintu kotha kori thakibo aru nohoile kiba nutun kotha huni le eitu kotha bohi kene manu khan ke koi thakibo.)
Tetiya Paul Areopagus majote khara hoi kene koise, “Tumi Athens laga manu khan, moi dekhi ase tumi khan sob kaam te bhal ase.
Jetiya moi tumi khan laga puja kori thaka saman khan sai kene par kori thakise, tumi khan pothor pora bonai rakha ekta jaga te eneka likhi kene rakha dikhise, “Ekta najana Isor nimite.” Eitu karone jun ke apunikhan najani kene puja kori thaki ase, eitu laga kotha tumi khan ke moi kobo.
Isor jun he prithibi aru tate thaka sob bonai dise, Tar sorgo aru prithibi laga Isor ase, manu pora bonai diya laga mondoli te nathake.
Aru Tar manu laga hath laga sewa nalage, aru manu pora eku nibisare, kelemane Tar hei sob ke jibon aru saas aru manu ki lage Tar tai khan ke eitu diye.
Aru Tar ekjon manu pora hei ekta desh aru jiman manu etiya thaki ase eitu sob ke bonai dise, ki homoi te keneka dibole lage aru kun manu laga jat kote thakibole lage eitu sob Teo para bona kena rakhi dise,
Eneka korile manu khan Tar ke bisaribo aru tai khan Isor phale mon dibo aru Tar usorte ahibo. Kintu Tar moi khan pora ketiya bhi dur thaka nai.
Kelemane amikhan Tar logote jinda ahse aur ami khan laga ki ase eitu sob tu Tar laga hei ase, jeneka apuni khan laga majote kitab likha ekjon pora koise, ‘Ami khan sob Tar laga bachha hei ase.’
Eitu karone, moi khan Isor laga bachha ase, moi khan eneka bhabona koribole nalage ki Tar laga echha suna, chandi, aru pathor nisina ase- aru Tar manu laga bhabana pora bonai rakhi diya nisina nohoi.
Eitu nimite Isor poila te manu laga paap dhyan nokori kene chari dise, kintu etiya Tar sob manu ke paap pora mon ghura bole hukum dise.
Kelemane Tar bachi luwa ekjon pora eitu duniya ke dharmik pora ekta din te bichar koribo. Isor hai Jisu ke mora pora jinda kori kene Tar hosa Isor ase koi kene dekhai dise.”
Aru jetiya Athens laga manu khan mori kene jinda huwa kotha hunise, kunba tate thaka khan Paul ke hinsa korise; kintu kunba koise, “Amikhan eitu kotha apuni pora aru hunibo.”
Eitu pichete Paul taikhan laga majo pora ulaai jaise.
Kintu kunba tai logote mili jaise aru tai ki kotha koise eitu bisas korise, eitu majote Dionysius Areopagite laga ekjon manu, aru Damaris koi kene ekjon maiki, aru dusra manu khan bhi tai khan logote thakise.
Tate tai ekjon Yehudi manu Aquila koikene ekjon ke lok paise, tai Pontus laga manu thakise, aru tai olop din ahgete Italy pora tai laga maiki Priscilla ke loi kene ahise, kelemane Claudius pora Yehudi manu khan ke Rome pora jai jabole hukum dise. Paul tai khan usorte jaise,
aru kelemane tai khan ki kaam kore eitu kaam Paul bhi kora nimite, tai khan logote thaki kena kaam korise, tai khan tambu bona manu thakise.
Aru Paul synagogue te jai kena hodai Sabbath din te tai khan logote kotha kori thakise. Tai Yehudi aru Greek manu khan ke Isor laga kotha mani kene thakibole nimite koi thakise.
Jetiya Silas aru Timothy duijon Macedonia pora ahise, Paul Isor laga kotha te pura mon di kene thakise, aru Yehudi manu kha ke Jisu Khrista laga gawahi koi thakise.
Kintu Yehudi manu khan tai laga kotha mana nai aru tai ke sorom khelai dise, Paul tai laga kapra sapha kori kene tai khan ke koise, “Tumi khan laga khoon tumi khan nijor matha uporte ahi bole dibi; moi eku golti kora nai. Etiya pora moi Isor najana manu usorte hai jabo.”
Aru tai tate pora ulaai kene ekjon manu Titius Justus laga ghor te jaise, tai Isor ke mahima kora ekjon thakise. Tai laga ghor synagogue laga usorte thakise.
Crispus, synagogue laga ekjon cholawta, Probhu ke bisas korise, aru tai laga sob ghor manu khan bhi bisas korise; aru Corinth te kiman manu Isor laga kotha hunise tai kkhan bhi bisas kori kene baptisma loise.
Aru Probhu hei rati te Paul ke sapna te koise, “Bhoi no koribi, kintu moi laga kotha koi thakibi aru ketiya bhi chup na thakibi.
Kelemane moi tumi logote ase, aru kun bhi tumi ke ahi kene eku koribole naparibo, aru tumike nuksan no koribo, kelemane eitu citi te moi laga manu bisi ase.”
Aru Paul tate ek sal aru choi mohina thakise, Isor laga kotha manu khan ke sikhai thakise.
Kintu jetiya Gallio Achaia laga governor hoise, sob Yehudi manu khan mili kene Paul laga birodh te khara hoise aru tai ke dhori kene bichar kora jaga te loi anise;
tai khan koise, “Eitu manu ami khan laga niyom birodh te jai kene Isor laga kotha sikhai ase aru mani bole koi ase.”
Aru jetiya Paul kotha kobole mukh khulise, Gallio pora Yehudi khan ke koise, “Tumi Yehudi khan, jodi eitu kotha golti aru paap kaam kora laga ase koile, moi tumi khan nimite bichar koribo.
Kintu tai koi thaka kotha kunba laga naam nimite aru tumi khan laga niyom laga ase koile, tumi khan nijor hai sai lobi. Moi eitu kotha khan nimite bichar koribole mon nai.”
Tetiya Gallio bichar laga jaga pora taikhan ke jabole dise.
Tetiya tai khan sob Sosthenes usorte jaise, synagogue laga ekjon cholawta, aru tai ke bichar kora jaga te jai kene marise. Kintu Gallio manu khan ki kori ase eitu nimite eku chinta kora nai.
Etiya Paul, bisi din tate thaka pichete, tate laga bhai khan ke chari kena Syria te jaise, Priscilla aru Aquila bhi tai logote thakise. Cenchrea te tai nijor laga chuli katti dise kelemane tai kosom khai sile.
Aru jetiya tai khan Ephesus te ahise, Paul Priscilla aru Aquila ke tate chari dise, kintu tai nijor jai kene Yehudi khan logote kotha kori thakise.
Jetiya tai khan Paul ke tate aru olop din thakibole koise, tai mana nai.
Kintu tai anurodh kori kene tai khan ke koise, “Isor echha hoile moi aru bhi ahibo.” Tate pora tai naw te uthi kene Ephesus te jai jaise.
Aru jetiya Paul Caesarea te namise, tai jai kene Jerusalem girja te manu khan ke salaam dise aru tate pora tai Antioch te jaise.
Aru olop din tate thaka pichete, Paul aru tate pora ulaai jai kene Galatia aru Phrygia laga desh te kiman bisasi manu khan ase tai khan laga mon dangor kori dise.
Tate Apollos koi kena ekjon manu thakise, tai jonom pora Alexandria laga manu thakise, kintu tai Ephesus te ahise. Isor laga kotha bhal para jana aru kobo pora ekjon gyani manu thakise.
Apollos ke Probhu loga raasta te thik pora mani kena thaki bole koi dise. Aatma te bhal kori kene thakibole nimite, aru mon di kene Jisu laga kotha manu khan ke sikhai thake, kintu tai John pora diya baptisma hai jane.
Eitu nimite Apollos synagogue te jai kene mon dangor pora kotha koi thakise. Kintu jetiya Priscilla aru Aquila tai laga kotha hunise, tai ke kinar te loi jai kene Isor laga kotha aru bhi bhal pora bujai dise.
Tetiya tai Achaia paar kori kene jabole echha korise, tate laga bisasi bhai khan taike bhal para lobi koikene chela khan ke ekta chithi likhi dise. Jetiya tai tate Ponchise, tai Isor laga anugrah pora bisasi khan ke bisi modot dise.
Aru jetiya Apollos Corinth te thakise, Paul upor laga desh para par hoi kena Ephesus laga citi te ponchise,aru tate kunba chela khan ke lok paise.
Aru Paul tai khan ke koise, “Tumi khan bisas kora homoi te Pobitro Aatma paise?” Kintu tai khan tai ke koise, “Nai, moi khan Pobitro Aatma ase koi kene huna bhi nai.”
Tetiya Paul koise, “Tene hoile tumi khan ki pora baptisma loise?” Tai khan koise, “John laga baptisma pora.”
Tetiya Paul koise, “John mon ghura laga baptism pora tumi khan ke baptisma dise. Tai manu khan ke koise tumi khan John laga pichete ekjon ahi ase Tar ke bisas koribi, Tar Jisu ahse.”
Jetiya manu khan eitu kotha hunise, tai khan sob Probhu Jisu laga naam te baptisma loise.
Aru jetiya Paul taikhan laga upor te haath rakhi dise, Pobitro Aatma taikhan laga upor te ahi jaise tetiya taikhan alag kotha pora prophesy kobole suru hoise.
Tate tai khan sob milai kene baroh jon manu thakise.
Aru Paul synagogue te jai kene tin mohina Isor laga kotha mon dangor kori kene koise, manu khan ke Isor laga raijyo kotha bhujai kene bisas koribole koi dise.
Kintu kunba Yehudi khan mon tan kori kene kotha mana nai, tai khan manu khan usorte beya kotha kobole suru hoise. Tetiya Paul tai khan ke chari kene chela khan ke loi jaise, aru hodai din Tyrannus laga ghor te jai kena kotha koi thakise,
Aru dui saal eneka kori thakise, eitu karone Asia te kiman manu thakise tai khan sob Probhu laga kotha hunise, Yehudi aru Greek manu khan bhi hunise.
Isor hai Paul laga hath pora ketiya bhi nabhaba asurit kaam korise,
eitu karone manukhan rumal nohole kapur loi tai gaw ke chhui dibo, aru loi ani bemare manu ke chhui dile bemar bhal hoi thake, aru beya aatma bhi ulaai jai thakise.
Tetiya kunba Yehudi berai jaddu-tona kori jhara-jhari kori thaka khan bhi Probhu Jisu naam loi, jun manu te dusht aatma ase utu khan ke moi tumi ke Paul koi thaka Jisu naam pora kosom khai koise, eneka kori thakise.
Aru Yehudi laga maha purohit kaam kora Sceva laga ghor manu asile, taikhan saat jon bachha asele aru utu khan sob teneka kaam kori thakise.
Aru beya atama koise, “Moi Jisu ke jane aru Paul ke bhi jane, kintu tumi kun ase?”
Tetiya jun logotte beya aatma thakisele utu manu taikhan upor te uthi marise aru taikhan ke harai dise, aru utu ghor pora lengta hoi jokhom hoi kene polai jaise.
Aru utu kotha Ephesus te thaka Yehudi aru Greek khan sob jani jaise, aru taikhan sob te bhoi laga ahi jaise, aru Probhu Jisu naam prosonsa kori thakise.
Aru jun bisas kori loise utu khan pora bisi manu ahi kene nijor-nijor beya kaam kora ke sweekar kori aru koi thakise.
Aru jaddu-tona kori thaka khan nijor-nijor jaddu laga kitab, khan joma kori sob manu usor te jolai dise, aru jetiya utu daam hissab saise, tu chandi poisa te ponchas hazar toka ase.
Karone Probhu laga kotha pora jiti kene bisi hoi jaise.
Jetiya utu khan sob hoi juwa pichete, Paul Aatma te bhabi loise tai Macedonia aru Achaia te jabo jetiya tai Jerusalem te jabo; aru koise, “Ami tate juwa pichete, aru Rome te bhi jai kene sabo lagibo.”
Eitu karone tai sewa te thaka Timothy aru Erastus duijon ke Macedonia te pothai kene tai olop homoi karone Asia te thaki jaise.
Aru eitu homoi Isor kotha rasta loi dangor gondogol hoise,
Kelemane naam Demetrius koikene sonari ekjon jun chandi pora Artemis laga mondir bonai thake, aru kaam kora khan ke kaam di kene bisi labh hoi thake.
Tai taikhan tai nisina kaam kori thaka khan sob mati ani kene koise, “Hei bhai khan, apunikhan bhi jani ase, amikhan eitu kaam kora pora bisi poisa pai thake.
Aru apunikhan bhi dekhi aru huni ase, khali Ephesus te he nohoi kintu pura Asia te eneka koi kene Paul pora bisi manu ke bisas kori loi ase, koi ase junto haath pora bonaise utu Isor nohoi.
Jetiya manu khan eitu kotha hunise to bisi khong uthise, aru bisi jor pora hala kori koise, Ephesus laga Artemis mahan.
Eneka hoi kene pura citi te hala hoi jaise; tetiya taikhan mili kene ahi Gaius aru Aristaichus jun Paul logotte berai thake, utu duijon ke dhori kene theater te loi anise.
Aru jetiya Paul manu usor te jabole mon korise, kintu bisasi chela khan taike jabo diya nae.
Tetiya kunba Asia te thaka sahab laga sathi khan ke khobor pothaise je theater te ekla najabole
Karone kunuba kiba koe, aru dusra kiba eneka hoi thakise, kelemane bisi manu eitu bhi na jane, je taikhan kele! Tate ahi joma thakise.
Aru Yehudi khan he Alexander ke bisi manu te dekhai dise, aru Alexander tai hath uthai kene manu khan ke somjhai bujhai dibole hoisele.
Kintu jetiya tai Yehudi manu ase koikene jani loise, sob mili kene dui ghanta tak, “Ephesus laga Artemis mahaan” eneka koi thakise.
Aru tetiya utu citi laga cholawta hei sob manu ke chup korai kene koise, tai koise, “Hei Ephesus manu khan Ephesus laga citi to maha devi laga mondir ase, aru Zeus pora utu laga murti ahise eitu kun najane?
Karone utu kotha nohoi kobo napare, tu chup thakibo lage, aru eku koribole dorkar nai.
Kelemane eitu duijon mondir te chor dakoiti kora nohoi aru tumar devi laga upor te eku beya kotha koa nohoi-lebhi dhori anise.
Karone Demetrius aru tai logote kaam kora khan he kunba logot kotha nimala thakile, bichar koribole, sabha to khula ase taikhan tate pora bichar koribo dibi.
Kintu jodi apunikhan eitu te bhi aru kiba ase, tu thik homoi te sabha pora bichar kori dibo lage.
Kelemane aji gondogul kora, amar upor golti dibo bhoi ase, eitu eku motlob na thaki kene gondogul kora eitu laga jowab dibole na paribo.”
Aru tai eitu kotha koi kene sabha ke chari jai jaise.
Jetiya gondogul khotom hoise, Paul chela khan mati ani taikhan ke somjai dise, aru bidai loi kene Macedonia te jai jaise.
Tetiya tai utu desh hoi kene juwa te tai bisi kotha taikhan ke somjhai dise, eitu Greece te ahi jaise.
Aru tai tate tin mohina thakise aru tai jetiya Syria te jabole asele, Yehudi khan taike morai dibole thaka jani kene wapas Macedonia te aru jabole bhabi loise.
Aru Berea manu Sopater laga bachha, aru Thessalonia pora Aristaichus aru Secundus aru Derbe pora Gaius aru Timothy aru Asia pora Tychicus aru Trophimus taikhan Asia tak tai logote jaise.
Heitu khan moikhan agete jai kene Troas te rukhi thakise.
Aru amikhan khomir nahala roti laga utsav din pichete Phillippi pora naw te uthi kene pans din pichete Troas te taikhan logot ponchise, aru saat din tak tate thakise.
Tetiya haptah laga prothom din jetiya bisasi chela khan eki loge mili kene roti bhangai sele, aru Paul dusra din jabole asele, eitu karone tai taikhan logot adha-rati tak kotha kori thakise.
Upor kamra kot te amikhan joma thakisele tate bisi saaki bhi jolai rakhise.
Aru Eutychus koikene jowan ekjon khirki te bohi asele, aru tupuni lagi kene ghumai thakise, aur Paul bisi deri kotha koi thakise, tetiya tai tupuni pora ekdum ghumai kene tin tolaa upor pora niche girise.
Kintu Paul niche jai kene tai usorte tar laga gaw tu lamba korise, aru tai ke dhurise. Aru tai koise, “Bhoi nokoribi, kelemane tai laga jibon etiya bhi tai logot hei ase.”
Tetiya tai aru upor jai kene roti bhangai khaise aru phojir tak kotha kori thakise, aru eitu pichete jai jaise.
Aru taikhan utu chokora jinda pa karone ekdum shanti paise.
Aru tai Assos te ahi amikhan ke lok paise, aru moikhan taike uthai kene Mitylene te ahi jaise.
Tate pora naw te uthi kene dusra din Chios usor te ahi jaise, utu din moikhan Samos ponchise, aru Tragyllium te thaki kene dusra din Miletus te ahi Jaise.
Kelemane Paul Asia te homoi phelabo mon kora nae, tai nao pora Ephesus paar koribole mon korise, kelemane parile Pentecost din tai Jerusalem te thakibo mon korikene tara-tari kori thakisele.
Tai Miletus pora khobor pothai kene Ephesus girja laga bura khan ke matise.
Aru jetiya taikhan tai logot ahise, tai koise, “Moi jetiya pora Asia te ahise, prothom din pora keneka kori moi tumar logote thakisele, apunikhan jani ase.”
Moi nomrota aru suku pani giri aru porikha te bhi, Yehudi khan laga dukh di thakile bhi moi Probhu laga sewa kori thakise.
Aru moi apunikhan ke sikha te, manu usor te nohole ghor te hoilebi tumar bhal nimite kaam nokori kene chari diya nae.
Yehudi aru Greek hobi moi taikhan ke mon ghurai kene Isor phale ahibole aru Jisu ke bisas koribole sikhai ahise.
Aru sabi, etiya moi Aatma laga kotha mani kene Jerusalem te jai ase hoilebi tate moi logote ki hobo na jane.
Jot citi jai lebhi Pobitro Aatma koa tu, bandha aru dukh he moike rukhi thake koe.
Kintu moi nijor jibon karone eku chinta na thake, kintu Probhu Jisu pora ji kaam nimite moike koribole dise, utu Isor anugrah laga kotha su-samachar ke khusi pora manu ke jonai dibole koa, utu pura koribole he bhabi thake.
Aru hossa ase, moi jani ase, je moi Isor raijyo kotha loi sob te prochar kora koise, apunikhan etiya pora moike aru na dekhibo.
Eitu moi aji apunikhan ke koi ase, je moi sob manu laga khun phale hole golti nathaka ase.
Kelemane Isor laga echha phale sob kotha moi apuni khan ke koi diya hoise.
Eitu karone apunikhan nije bhi aru Pobitro Aatma he apunikhan ke sai thakibole diya utu bisi thaka ke bhi hoshiar hobo dibi, jintu Isor Tar Nijor bachha khun pora kini rakhise, utu girja ke roikhya koribi.
Kelemane moi jani ase moi juwa pichete rang kukur khan tumar majote ahibo, aru utu khan tumar bisi thaka khan ke na charibo.
Aru tumar nijor bhitor pora bhi missa kowa ulaabo aru bisasi khan ke taikhan phale kori loi lobo.
Karone hoshiar hoi kene thakibi, aru bhabona koribi, je moi tin saal tok rati din suku pani girai kene sob manu ke sikhaise.
Aru bhai khan moi etiya apunikhan ke koi ase, Isor aru tai anugrah laga kotha junto tuma ke di kene koribo pora aru pobitro khan logotte mili kene tai miras ke paabo thaka te di dise.
Moi kunu laga sona, chandi, ba kapur khan lalos kora nohoi.
Apunikhan jani ase, moi nijor haath pora sewa korikene nije aru jun moi logot thakise, taikhan ke ki lage sob kori ahise.
Moi apunikhan ke sob raasta sikhai dise, keneka sewa korikene dukhiya khan ke modot koribo lage, aru Probhu Jisu kotha mon te bhabana koribole, juntu Tar nijor pora koise: “Paa pora tu diya hei bisi dhoinyo ase.”
Aru jetiya tai eitu kotha koi diya hoise, to tai athu-kari kene taikhan logotte prathana kori loise.
Tetiya taikhan sob bisi kandise, aru Paul ke dhori kene taike chuma khaise.
Tai koise taikhan ke, apunikhan aru ketiya bhi amar mukh ne dekhibo kuwa karone sob mon dukh hoise, aru taikhan taike loi jai kene jahaaz tak ponchai dise.
Tetiya amikhan alag hoise tu amikhan jahaaz te uthi kene sidha rasta Cos te ponchise, dusra din Rhodes te, aru tate pora Patara te ahi jaise.
Tetiya amikhan Cyprus dikhai dise, tetiya amikhan Syria phale jaise, aru Tyre te nami jaise, kelemane tate jahaaz laga saman namabole asele.
Aru tate kunba bisasi chela khan pai kene saat din tate thakise, taikhan Aatma pora Paul ke koise Jerusalem te na jabi koikene.
Jetiya amar din pura hoi jaise tetiya taikhan pora alag hoi kene amikhan jai aru taikhan nijor maiki aru bachha sob loi amikhan ke citi bahaar te loi jai dise, amikhan sob ta te pora athu-kari kene prathana korise,
tetiya alag hoi kene amikhan jahaaz te uthi jaise, aru taikhan nijor-nijor ghor te jai jaise.
Aru jetiya amikhan Tyre pora safar khotom hoise, amikhan Ptolemais te ponchise. Aru bhai khan ke salaam jonai taikhan logote ek din thakise.
Dusra din amikhan tate pora ahi Caesarea te ponchise, aru prosar kora Phillip jun saat jon laga majote ekjon asele, tai ghor te ahi kene tai logot thakise.
Heitu manu tai charijon kunwari sowali asele, aru utu khan sob prophesied koi thake.
Aru tate bisi din thaki jaise, tetiya bhaowadi ekjon naam Agabus koikene Judea pora ahise.
Jetiya tai amikhan logot ahise tai Paul laga peti loi nije hath theng ke bandi kene koise, je jun manu eitu komor banda peti laga malik ase Jerusalem te Yehudi khan utu manu ke eneka bandi kene Isor najana khan laga hath te dibo, eneka Pobitro Aatma koi ase koise.
Tetiya utu kotha hunise tetiya amikhan aru utu jagah te thaka khan sob taike Jerusalem te na jabi koikene rukhai sele.
Kintu Paul koise, “Apuni khan ki kori ase, kandi-kandi kene amar mon dukhai ase? Moi tu tayar ase, khali bandibole nimite nohoi, hoilebi Probhu Jisu naam karne moribole nimite.”
Jetiya tai mana nai tetiya amikhan eitu koi kene chup thaki jaise aru tetiya moi khan koise, “Ami khan Isor laga echha hobo dibi.”
Aru utu din pichete amikhan saman bandi kene Jerusalem te jai jaise.
Caesarea te kunba chela khan amikhan logotte ahise, aru Mnason koikene Cyprus manu ekjon purana chela asele, tai amikhan ke tai logotte thakibole loi anise.
Aru jetiya amikhan Jerusalem te ponchise, tu bisasi bhai khan bisi khusi pora amikhan ke loi loise.
Aru dusra din Paul amikhan ke loi James ghor te jaise, tate girja bura khan sob joma thakise.
Tetiya tai taikhan ke salaam jonai kene ji kaam Isor tai laga kaam te Isor najana khan logotte korise ekta-ekta kori sob koi dise.
Taikhan eitu huni kene Isor ke mohima korise, aru tai koise, “Hei bhai apunikhan sabi, Yehudi khan hazaar manu bhi bisas kori loise, aru taikhan sob bhal pora niyom mani thake.
Kintu manu khan apuni laga kotha koi ase, je apuni Isor najana khan laga jagah te thaka Yehudi khan ke Moses laga niyom ke na manibi koikene koi ase, aru bachha khan laga sunnot na korile bhi hobo eneka sikhai ase hunise.
Tenehole amikhan ki koribo? Taikhan apuni iyate ahi ponchise koikene jani thakibo pare.
Karone ekta kam koribi amikhan logotte kiba koribole kosom diya char jon ase.
Taikhan ke loi kene taikhan logotte nijor ke bhi pobitro kori lobi, aru taikhan matha chuli katibole kharcha dibi, tetiya sob jani lobo, je taikhan tumar ke koi diya kotha hossa nohoi, kintu tumar he niyom mani choli thaka eitu jani lobo.
Kintu Isor najana khan ke jun bisas kori loise utu khan ke amikhan aage pora likhi dise, je murti ke boli diya laga bostu aru khun, aru gola mussri kene mongso khowa aru beyobichar eitu sob pora bachi thakibi koise.”
Tetiya Paul dusra din manu khan ke loi taikhan logotte pobitro kori loise, aru girja te jai kene ekjon-ekjon laga kiman din tok pobitro hobo pare aru daan koribo lage taikhan ke koi dise.
Kintu jetiya saat-din khotom hobole hoise, to Yehudi khan Asia pora ahi taike dekhise, to manu khan ke chukli mari kene taike dhori loise.
Aru hala kori koise, “Hei Israel khan modot dibi, eitu manu sob jagah te sob manu ke aru niyom aru eitu jagah ke birudh kotha kuwa aru sikhai thaka to eitu manu ase, aru tai Yunani manu khan ke bhi loi girja te ani pobitro jaga ke letera kori dise.”
Tetiya eitu citi gondogul hoise, sob polai ahi Paul ke dhori loise, aru taike tani bahar loi jaise, aru joldi girja laga dorja khan bond kori dise.
Aru taikhan taike morai dibo bhabise, tetiya eitu khobor sena laga sahab logote ponchise pura Jerusalem te hungama hoi ase koise.
Tetiya tai joldi sipahi khan aru centurion khan loi niche taikhan logot ponchise, aru jetiya manu khan sahab aru sipahi khan dekhise to taikhan Paul ke mari thaka pora chari dise.
Tetiya sahab usorte ahi kene taike dhori loise, aru duita chain pora taike bandi lobole koi dise, aru hudise! Eitu manu kun ase? Aru tai ki kori dise?
Aru bisi manu te kunba kiba-kibe koe, aru kunba dusra kiba koi thakise, aru bisi hala kora karone tai thik pora eku bujhibo paranai, eitu karone taike manu ke bon kori rakha jaga te loi jabole hukum dise.
Jetiya tai siri te ponchise toh eneka hoise, manu khan bisi khong kora karone sipahi khan taike uthai kene loi jabole lagise.
Kelemane bisi manu tai piche-piche hala kori thakise, “Taike morai dibi!”
Jetiya taikhan Paul ke manu ke bon kori rakha jaga te loi jabole asele, tai sahab ke koise, “Moi apuni ke kiba kotha kobo paribo?” Tai koise, “Tumi Yunani kotha kobo pare?
Tenehole olop din agete Egypt manu ekjon, manu khan ke chukli mari kene gondogul kori dise, aru char-hazaar ‘Hatyara manukhanke’ loi jongol juwa utu tumi nohoi?”
Kintu Paul koise, “Moi tu Tarsus laga Yehudi ase Cilicia citi laga jonom manu ase. Aru moi utu khas citi laga ekta manu ase. Eitu nimite, apuni logot anurodh kori ase, moike manu khan logot kotha koribole dibi.”
Jetiya tai agya dise, Paul siri te khara hoi kene kotha kobole tai hath uthaisele to manu khan chup hoi jaise, aru jetiya taikhan chup-chap thaki jaise, tetiya tai Yehudi bhasa te kotha koise. Tai koise,
“Manu, bhai, aru baba khan, moi etiya bachibo kotha apunikhan usor te kobole ase, utu ke hunibi.”
Aru jetiya tai Yehudi bhasa te koise, taikhan aru ekdum chup thaki jaise tai aru koise,
“Moi Yehudi ase Cilicia laga Tarsus citi te jonom luwa, eitu citi pora Gamaliel laga bhori te bohi amar baba khan niyom thik pora sikhi loise, aru Isor phale jor di kene aji apunikhan jeneka kori ase teneka kori ahisele.
Aru mota, maiki, hobi, eitu dhorom Raasta te juwa khan ke bandi jail te di kene morai bhi di thakise,
eitu kotha cholawta, bura khan aru sabha bhi sakhi dibo paare, moi taikhan pora amar manu Damascus te thaka khan logote chithi likhi diya utu bhi loise, karone moi jai kene tate kunba thakile dhori Jerusalem te ani taikhan ke sazai dibo bhabise.
Heitu homoi moi Damascus ponchibole usor hoi asele din te nisina sorgo pora achanak ekta dangor puhor ahi moi usor te thaki jaise.
Aru moi mati te giri jaise, aru ekta awaaj moike kuwa hunise, ‘Saul, Saul, kele! Tumi kile Moike digdar kori ase?
Karone moi hudise, ‘Probhu Apuni kun ase?’ Aru Tai moike koise, ‘Moi Nazareth Jisu, jun ke tumi digdar kori thake.’
Aru jun manu moi logot ahise, taikhan bhi puhor to dekhi se aru bhoi korise, kintu taikhan moi ke khota kuwa laga awaz to hunanai.
Tetiya moi koise, ‘Moi ki koribo lage Probhu?’ Aru Probhu moike koise, ‘Uthi kene Damascus te jabi, aru tate tumi ki-ki koribo lage utu sob tumi ke koi dibo.’
Aru utu puhor bisi huwa karone moi eku dekhibo paranai, tetiya moi amar sati khan laga haath dhori Damascus te ahise.
Tetiya naam Ananias koikene ekjon asele, tai niyom mani thaka ekjon asele, aru tate thaka Yehudi khan bisi sonman kori thaka manu ase.
Tai amar usor te ahi koise, ‘Bhai Saul, tumar suku dekhebi.’ Aru utu homoi moi dekhibole parise aru taike dekhise.
Tetiya tai koise, amar baba khan laga Isor he tumi ke basi loise, je tumi he tai echha ke janibole aru dharmik laga kaam ke pabole aru tai mukh pora kuwa awaz ke hunibole.
Kelemane tumi ki dekhise aru ki hunise utu sob manu ke koi dibole tai sakhi bonai dise.
Tetiya moi aru Jerusalem te ahi kene girja te prathana kori asele, tetiya moi Aatma te bhorta hoi thakise.
Aru moi Probhu ke dekhise, Tar moike koise, ‘Joldi Jerusalem chari kene jabi, kelemane taikhan Amar kotha tumi gawahi diya ke na manibo.’
Karone moi koise, ‘Probhu, bisasi khan synagogue te dhori jail te diya aru mari thaka taikhan jani ase.
Aru jetiya Tumar nimite mori juwa Stephen laga khun girai diya te moi bhi tate thakise, aru jun manu taike morai dise utu khan laga kapur ke rakhi thakise.’
Tetiya Tar moike koise, ‘Jabi, kelemane moi tumike iyate pora dur dusra jat khan logot pothai dibo.’
Aru taikhan eitu kotha kuwa tak taike huni thakise le. Pichete hala kori koise, “Eneka manu ke prithibi pora hatai dibi, kelemane tai jinda thakibole thik nohoi.”
Tetiya taikhan hala kori kapur khan ulaai phekai dise, aru upor hawa te dhul urai thakise,
tetiya sahab sipahi khan ke bon kora jaga te loi jabi koikene hukum dise, aru manu khan kele taike eman gussa kori ase eitu janibole taike danda mari kene bhal pora hudibole koise.
Aru taikhan jetiya taike rosi te bandi loise, to Paul utu centurion ke jun usor te khara asele taike koise, “Roman manu hoikene tai golti nathaki kene bhi maribole niyom ase?”
Jetiya centurion eitu kotha hunise tai sahab logotte jai kene koise, Apuni eneka kile kori ase? Eitu manu tu Roman manu ase.”
Tetiya sahab tai logotte ahi koise moike “Kobi, tumi Roman manu ase?” Paul koise “Hoi”.
Eitu huni kene sahab koise, “Moi tu Roman laga manu hobole bisi toka poisa pora kini kene parise.” Kintu Paul koise, “Moi tu jonom pora he Roman ase.”
Tetiya jun taike maribole thakisele, taikhan tai usor pora joldi hati jaise, aru sahab bhi Paul Rome laga manu ase eitu janise, aru Paul ke dhori kene bandha karone bhoi khaise.
Dusra din Yehudi khan ki nimite Paul ke doshi kori ase, eitu janibole tai Paul laga bandha khuli dise, aru cholawta aru taikhan sob ke sabha te joma koribole hukum dise, aru Paul ke loi taikhan agete khara kori dise.
Tetiya Paul maha sabha phale dhyan pora sai kene koise, “Manu aru bhai khan, moi aji tak ekta bhal nagrik nisina thakise, amar sapha mon pora Isor usor te bhal pora ahise.”
Tetiya maha purohit Ananias, jun Paul usor te khara ase taikhan ke koise Paul mukh te marikene bond kori dibole hukum dise.
Tetiya Paul taike koise, “Isor pora apuni ke mari dibole ase, chuna para bogaa kori rakha wall. Isor apuni ke sajai dibo, apuni niyom pora ami ke bichar koribole bohi ase, aru kile niyom birodh te moike maribole hukum di ase?”
Jun usor te khara asele koise, “Kele apuni Isor laga cholawta ke gali di ase?”
Tetiya Paul koise, “Bhai khan, tai cholawta ase koi kene moi jana nae. Kele koile likha ase, Tumi tumar bura khan laga beya kotha no kobo.”
Kintu jetiya Paul dekhise sabha laga ekta bhag khan Sadducee khan ase aru dusra bhag khan Pharisee khan ase, tai sabha te jor pora koise, “Bhai khan, moi Pharisee ase aru Pharisee laga bachha ase, aji moike golti nokori bichar kora tu mora manu aru mori kene ji uttha hobo aru akha ase, eitu laga kotha nimit te he ase.”
Aru jetiya tai eitu koi dise, Pharisee aru Sadducee khan laga majote kotha na mila hoise, aru sabha dui bhag hoi jaise.
Kelemane Saducee khan punurusthante, sorgoduth aru aatma khan te bisas nakore: kintu Pharisee khan tu utu sob bhi ase koe.
Tetiya bisi jor pora hala hoi jaise aru Pharisee khan jaga pora uthi kene apatti kori koise, “Amikhan eitu manu laga eku dosh paa nae. Kintu jodi ekta aatma nohoile sorgoduth taike kotha koise koile?”
Tetiya taikhan bisi jhagra hoi jaise, sipahi laga sahab bhabise, eitu manu khan Paul ke tukra kori dibo bhoi pora tai sipahi khan ke pothaise, aru jobor-josti taike bon kora jaga te loi jabole hukum dise.
Kintu utu rati te tai usor te Probhu ahi kene khara hoi kene koise, “Mon dangor hobi, kelemane tumi Jerusalem te Amar gawahi dise, teneka tumi Rome te bhi Amar gawahi dibo lagibo.”
Jetiya din ulaise to kunba Yehudi khan mili kene Paul ke jetiya loikene morai nidibo, tetiya tak eku bhi na khabo koikene kosom khai thaki ase.
Tetiya taikhan cholawta aru bura khan logotte jai kene koise, “Amikhan jetiya tak Paul ke morai nidibo tetiya tak eku bhi nakhabo koikene kosom khai thakise.
Karone apunikhan aru sabha khan mili kene sipahi laga sahab logot khobor pothai dibi aru Paul ke bhal pora hudibo, koi kene kali apunikhan usor te Paul ke loi anibi, kintu iyate puncha agete taike morai dibole amikhan taiyar thakise.”
Kintu jetiya Paul didi laga chokora taikhan Paul ke maribole rukhi thaka janise, tai Paul ke bon kora jaga te ahi koise.
Tetiya Paul ekjon centurion ke mati ani koise, “Eitu lora ke siphai laga sahab logotte loi jabi, tai kiba kobole ase.”
Karone tai taike loi manu ke bon kori rakha jaga logot ani dise aru koise, “Jail te thaka Paul moike eitu lora ke apuni logotte loi ani dibi koikene anurodh korise, tai apuni logotte kiba kobole ase koise.”
Tetiya siphai laga sahab tai hath dhori kinar te alag loi jai kene hudise, “Tumi moi ke ki kobole ase?”
Aru tai koise Yehudi khan mili kene Paul laga kotha ke aru bhal pora hudlbole kali sabha te tai ke loi anibole bhabana pora apuni logot anurodh koribole ase.
Kintu taikhan laga kotha namanibi, kelemane taikhan chalis-jon pora bhi bisi manu taike morai nidiya tak eku bhi khoa-luwa no koribo koikene kosom khai kene thakise, aru taikhan apuni pora hukum pabole etiya bhi rukhi thaki ase.”
Tetiya siphai laga sahab utu lora ke koise, “Eitu kotha tumi moike kuwa khan kun ke bhi nokobi.”
Aru tai centurion duijon ke mati ani kene koise aji rati nou-baji te duisoh sipahi aru sat-ta ghora chola siphai aru duisoh jati-dhora sena loi kene Caesarea te jabole taiyar kori dibi.
Aru Paul ke jabole nimite ghora taiyar koribi aru taike bachai kene governor Felix logot loijabi.
Tai eneka chithi bhi likhi dise:
“Claudius Lysias pora Governor Felix ke salaam jonai ase.
Eitu manu Yehudi khan taike dhori kene morai dibole thaka te moi jani loise, tai Rome laga manu ase, moi joldi siphai loijai kene taike bachai loise.
Aru taikhan kele taike golti lagai ase, eitu janibole mon hoi kene moi tai ke sabha te loe jaise.
Aru moi jani paise taikhan nijor niyom kotha laga kotha nemela pora taike golti kora he ase, aru taike morai dibole aru bandi bole eneka eku bhi golti paa nae.
Aru jetiya Yehudi khan taike morai dibole laga jaga te thaka aru tai ke bisari thaka eitu kotha moike jonai dise, tetiya moi taike joldi apuni logote pothai dise, aru tai golti diya khan ke bhi taikhan laga kotha apunar usor te kobole koi dise.”
Tetiya sipahi khan taikhan ke kuwa nisina rati te Paul ke Antipatris te loi jai dise.
Dusra din taikhan ghora chola siphai khan ke tai logot jabole di kene Paul ke bon kora jaga te wapas aru anise.
Jetiya taikhan Caesarea te ponchise to governor ke chithi dise aru Paul ke bhi tai usor te khara kori dise.
Aru jetiya governor chithi porhi kene hudise tai kun des laga ase. Aru jetiya tai jani loise tai Cilicia des pora ase,
tai koise, “Jetiya tumar golti diya khan ahibo, tetiya moi tumar kotha hunibo.” Aru taike Herod bichar kora jagah te rakhi dibi koikene hukum dise.
Pans-din pichete maha purohit Ananias aru kunba bura khan aru ekjon vakil jun laga naam Tertullus asile, aru ahhikene governor ke Paul birudh te kotha koise.
Aru jetiya Paul ke governor agete anise, Tertullus taike golti di kori eneka koise, “Apuni karone amikhan bisi shanti thaki ase, aru eitu desh te apunar gyan pora bodole korise;
Amar sob jagah te aru hodae eitu karone khusi pora apuni ke dhonyabad kori thake.
Hoilebi, apuni laga homoi arubi nolobo, ami apuni logot te anurudh ase, morom kori amarkhan laga ekta kotha hunibi.
Tai amar girja ke bhi apobitro koribole bisarisele, eitu nimite amikhan tai ke dhuri loise, aru amar niyom pora taike bichar koribo thakisele.
Kintu siphai laga sahabh Lysias ahi kene jobor-josti amar hath para taike dhori loi jaise.
Taike golti diya khan ke apuni usorte ahi kobole koise, kintu apuni nije hudile jani jabo amikhan taike ki karone golti di ase.”
Aru Yehudi khan bhi milikene taike eitu sob kotha to hosa ase koidise.
Tetiya governor Paul ke kotha kobole nimite koise, tetiya Paul koise, “Ami buji ase apuni bisi saal pora eitu jaati khan laga bichar kori ahi thakise, eitu karone moi khusi pora amar sob kotha apuni ke kobole ase.
Kelemane apuni nije jani jabo moi jetiya pora aradhana koribole Jerusalem te ahise, baroh-din pora bisi hoa nae.
Aru taikhan moike girja aru synagogue aru citi te kun logot kotha nimila, nohoile gondogul laga thaka paa nae.
Aru taikhan ki kotha loi moike bodnam lagai ase, eitu kun bhi sakhi dibo na paribo.
Kintu moi apuni ke hossa kotha koi ase, taikhan juntu Raasta ke ekta sect mati ase, eneka laga niyom pora hei moi amar baba khan laga raasta pora Isor ke sewa kori ahi se. Ki kanun te ase aru ki bhaobadi khan pora likha ase, eitu sob te moi bhal pora mani kene ahise.
Aru ami Isor ke mon dangor laga eitu akha ase, juntu eitu manu khan nijor bhi rukhi ase, juntu tu ase mori kene jinda hobo dharmik aru adharmik khan bhi.
Eitu karone moi Isor phale bhi aru manu phale bhi amar sapha bhabona bhal thakibo karone kosis kori thakise.
Aru bisi saal pichetee moi nijor jaati khan ke poisa dibole anise, dukh thaka jati khan ke daan dibole ahise.
Eitu homoi te kunba Yehudi Asia pora ahi kene, moi girja te pobitro kori diya pichete moike paise, aru tate bisi manu thaka nai, aru eku gondogul bhi thaka nai.
Taikhan amar birudh te thakile, taikhan apuni usor te ahi kene kobo lage.
Nohole, iyate eitu manu thaka khan bhi jodi moi kiba golti kaam kora paise koile moi Yehudi sabha usor te khara thaka homoi te koi dibi,
khali ekta kotha karne ase, junto moi sob manu usor te koisele, ‘Mora khan aru jee uthibo, eitu kotha ke loi aji moike apuni usor te khara kori bichar kori ase.’
Kintu jetiya Felix eitu kotha hunise, tai aru poritran Raasta ke bhal pora janibo mon hoi kene, taikhan ke rukhai dise. Tai koise, “Jetiya siphai laga sahab Lysias Jerusalem pora ahibo, moi tumar bichar koribo.”
Aru tai centurion ke koikene Paul ke jail te rakhise, hoile bhi koise tai ke bhi bandi narakhikene khula charidibole, aru tai sathi khan tai logote ahi bole bhi mana no koribi koise.
Aru olop din pichete Filex tai laga Yehudi maiki Drusilla logote wapas ahise, jun Yehudini asile, aru tai Paul ke mati bole pothaise aru tai Paul duara hunise Jisu Khrista ke bisas laga kotha.
Aru jetiya tai dhormicta te nomora koribo pora aru aha din te bichar kotha khan thik pora koi diya hoise, Felix bisi bhoi hoi kene koise, “Eitu bar tu jai jabi. Jetiya moi homoi pabo tetiya tumi ke aru matibo.”
Tai Paul pora poisa bhi pabo bisas thaka karone tai hodai Paul ke mati ani kotha kori thakisele.
Kintu dui saal pichete Porcius Festus hei Felix jagah te governor hoi jaise, kintu Felix tu Yehudi khan ke khusi koribole mon asile, aru tai Paul ke bon kora jaga te he arubi thaki bole dise.
Tetiya, Festus utu jaga te ahi se, aru tin din pichete, tai Caesarea pora Jerusalem te jaise.
Tetiya maha purohit aru Yehudi laga cholawta khan Paul birudh te golti lagaise, aru anurodh korise.
Aru Paul birudh te ekta upkar Festus ke mangise - ki Fesrus pora Paul ke Jerusalem te matibo nimite- eneka hoile taike ana homoite, raasta te rukhai kene morai dibole joma hoi kene thakise.
Kintu Festus koise Paul Caesarea te bondi ase, aru tai nije bhi joldi ta te jabole ase.
Aru tai dos din nisina taikhan logotte thaki kene tai Caesarea te ahi jaise, aru dusra din bichar jaga te bohi kene Paul ke loi anibole hukum dise.
Aru jetiya Paul ahise, Jerusalem pora aha Yehudi khan ahi tai age, piche khara hoi taike bisi beya-beya golti lagaise jun to taikhan nije be sakhi koribo na pare.
Tetiya tai nijor kotha koise, “Moi Yehudi khan niyom laga birudh, nohoile girja ke birudh nohoile Caesar laga birudh te eku bhi golti kora nohoi.”
Kintu Festus Yehudi khan ke khusi koribo echha pora Paul ke koise, “Tumi Jerusalem te jai kene amar bichar jaga usor te eitu kotha loi bichar korile tumar echha hobo?”
Tetiya Paul koise, “Moi etiya bhi Caesar bichar jaga usorte khara ase, amar bichar iyate hobo lage, apuni bhi jani ase, moi Yehudi khan logot eku golti kora nohoi.
Jodi moi golti ase jun nimite moike morai dibole layak ase koile moi mori le bhi aputti nae. Kintu ki kotha loi moike doshi di ase, jodi ekta bhi hossa nohoi to kun bhi moike taikhan hath te dibo naparibo, moi Caesar logot anurodh koribo.”
Tetiya Festus pora sabha khan ke kotha kori kene koise, “Tumi Caesar logotte kotha milabole kori ase. Karone tumi Caesar logote jabo!”
Aru olop din juwa pichete Raja Agrippa aru Bernica Caesarea te ahi Festus ke adar dise.
Aru duijon tate bisi din thaka pichete, Festus Paul laga kotha raja ke koi dise. Tai koise, “Felix pora iyate kunba ekjon ke bon kora jaga ta rakhi jaise.
Aru jetiya moi Jerusalem te jaise, Yehudi khan laga prodhan purohit aru burah khan tai birudh te golti kotha moike koise, bichar kori taike saaja dibole.
Kintu moi taikhan ke koise, Rome laga niyom te kunke bhi golti lagai bichar kora te taike golti thaka kora khan usor nijor sob kotha kobole homoi nidi kene taike saaja diya niyom nohoi.
Karone jetiya taikhan iyate ahi kene joma hoise, moi deri nokori kene dusra din bichar jaga te bohi utu manu ke loi anibole hukum dise.
Jetiya tai golti diya manu khan khara hoi tai golti koise, kintu taikhan eku beya golti dibo para nai, jeneka moi bhabise teneka hoa nai.
Kintu taikhan nijor dhorom kotha aru mori juwa Jisu koikene ekjon asele, Paul koi utu jinda ase, eitu kotha loi kotha nimila hei ase.
Aru eitu laga motlob moi bhal pora bujhibole para nai, karone moi taike hudisele jodi tai eitu kotha ke bichar koribole Jerusalem te jabole mon kore na nai.
Kintu Paul koise tai Caesar logotte anurodh koribo koise, eitu karone moi taike Caesar logot pothai nadiya tak taike bon kora jaga te sai thakibole hukum dise.”
Tetiya Agrippa pora Festus ke koise, “Moi nije utu manu laga kotha hunibo echha ase. Festus jawab dise, “Kali apuni tai kotha hunibole paabo.”
Karone dusra din Agrippa aru Bernica duijon dhum-dham pora bhal kapur lagai kene aru citi laga dangor manu khan loi sabha laga jaga te ahise, tetiya Festus hukum di Paul ke loi anise.
Festus koise, “Raja Agrippa aru jun iyate ahi bohi ase, apunikhan bhi eitu manu ke dekhi ase, eitu manu nimite iyate thaka Yehudi khan sob aru Jerusalem te thaka sob moi logote binti korise tai jinda thakibole nalage koise.
Kintu tai moribo lage eneka eku kaam kora moi poa nai, aru tai nije moi Caesar logot anurodh koribo koise, to moi taike pothai dibole faisla kori loise.
Kintu moi tai kotha amar Caesar logot keneka likhibo thik na paa karone, moi taike apunikhan aru khaas Raja Agrippa apuni usor loi anise, saikene pichete kiba likhibole paabo koikene.
Kelemane bon thaka manu ke pothai dibole asol ki nimite ase, utu na likhi pothaile thik nohobo.”
Tetiya Agrippa Paul ke koise, etiya tumi tumar nijor kotha kobole hukum dise, tetiya Paul tai hath uthai kene tai nijor kotha koise.
“Raja Agrippa, ji-ji kotha Yehudi khan moike bodnam lagai ase, aji apuni usorte utu laga sob jowab dibole homoi paa karone moi bisi khusi hoi ase;
kelemane Yehudi khan laga niyom te kotha namila kora sob apuni jani thaka karone, aru moike morom kori nomro pora moi laga kotha hunibole anurodh kori ase.
Jeneka amar bachha homoi te Jerusalem pora nijor jati khan logote choli ahisele, eitu sob Yehudi khan jane.
Aru etiya moike iyate khara kori moike bichar kora tu Isor amar baba khan ke ki kosom dise utu akha kora karone ase.
Eitu kosom ke pura hobo karone akha pora amar baroh-jaati khan pura mon lagai kene raat-din Isor ke sewa kori ahise. Raja Agrippa, eitu akha nimite Yehudi khan moike golti kori ase.
Jetiya Isor mora manu ke jinda kore, kile apunikhan eitu tu bisas koribole nohoi bhabe?
Hosa ase, moi bhi Nazareth Jisu naam birudh te bisi kaam koribo lage bhabi ahi sele.
Aru moi Jerusalem te eneka korise, maha purohit khan pora hukum loi pobitro khan ke dhori jail te haali kene, aru morai diya te bhi moi bhi echha hoise.
Aru moi sob synagogue te taikhan ke dukh di-di kene jobor-josti kori thakise, khali eitu he nohoi kintu bisi gussa hoi kene bahar laga citi te bhi jai kene taikhan ke dukh digdar di thakise.
Jetiya eitu koribole moi maha purohit khan pora hukum loi kene Damascus te jai thakisele;
aru tetiya raasta hei, Raja sahab, din laga homoi te akaas pora moi dikhise suraj pora bhi bisi ujala, moi aru amar logote jai thaka khan usor te chamki thakise.
Aru jetiya moikhan sob nichhe mati te giri thakise, moi ekta awaz Hebrew bhasa te moike kuwa hunise, ‘Saul, Saul tumi kele Moike digdar kori ase? Tumi dhar thaka te laat marile tumar karne bisi dukh hobo.’
Karone moi koise, ‘Probhu, Apuni kun ase?’ Aru Probhu pora koise, ‘Moi Jisu ase jun ke tumi digdar kori thake.’
Kintu uthibi aru tumar bhori te khara hobi; kelemane Moi aji tumi ji dekhise utu manu ke kobole aru aha kali bhi dekhabole thaka khan ke gawahi dibole dekhai dise;
aru Moi tumi ke Yehudi aru Isor najana khan logotte pothabo, aru taikhan hath pora tumi ke bachai thakibo,
tumar pora taikhan laga suku khuli dibo aru taikhan andhar pora ujala te ani dibole, aru Satan laga takot pora Isor phale ghurai anibole, paap pora khyma pabole, aru bisas pora pobitro khan logotte ki jaga ase utu pabole.’
Karone, Raja Agrippa, moi utu sorgo darshan laga kotha ke na mani kene chari diya nohoi;
kintu poila moi Damascus te thaka khan ke koi dise, aru Jerusalem te thaka ke bhi, aru Judea sob te bhi, aru Isor najana khan ke bhi taikhan laga paap pora ghuri Isor phale ahibole, aru mon bodoli huwa kaam khan kori bole koidise.
Kelemane eitu karone Yehudi khan girja pora moike dhori loise, aru morai dibole hoisele.
Kintu Isor laga modot pora ajhi tak yate khara hoi kene chutu, dangor sob usor te gawahi di aru Moses aru bhaowadi khan he ahhibole thaka kotha kuwa khan he nohoile eku kuwa nai-
eitu kotha Khrista bisi dukh kori aru mora pora tai suru te jee uthi kene Tai Yehudi khan aru Isor najana khan logotte puhor laga prochar koribo.
Jetiya Paul tai nijor kotha koi dise, tu Festus jor pora hala kori koise, “Paul, tumi pagla hoise; bisi sikha karone tumi ke pagla bonai dise.”
Kintu Paul koise, “Hei mahaan Festus, moi pagla nohoi, kintu hosa aru budhi laga kotha koi ase.
Raja bhi eitu sob jani ase, moi eku bhoi nokori kene koi ase, aru eitu kotha tai najana eneka ekta bhi kuwa nai koikene moi bhabi ase; eitu ghotona tu manu khan nathaka te kora nohoi.
Raja Agrippa, apuni bhaowadi khan ke bisas kore? Hoi, moi jane, apuni bisas kori ase.”
Tetiya Agrippa Paul ke koise, “Olop homoi te, tumi araam pora moike Khristan bonai dibole ase?”
Paul koise, “Isor logote amar anurodh ase, olop nohoile bisi homoi hoilebi, aji apuni logote bohi amar kotha huni thaka sob bhi jeneka moike rusi pora bandhi thaka nisina nohoi, kintu moi nisina hobole dibi.”
Jetiya tai eitu kotha koise, tetiya Raja aru governor aru Bernice, aru taikhan logote bohi thaka sob khara hoi jaise;
aru taikhan alag jai kene nijor te kotha korise, aru koise, “Eitu manu moribole aru bandi bole eneka eku beya kaam kora nohoi.”
Aru jetiya moikhan Italy te jabole faisla kori loise, taikhan Paul aru dusra bon kora manu khan ke Julius koikene Augustus Regiment laga centurion ekjon laga hath te di dise.
Tetiya amikhan Adramyttium pora ekta jahaaz Asia samundar phale jabole thaka te uthi jaise. Aru amikhan safar kurise. Thessalonica pora Macedonia laga ekjon Aristaichus koikene bhi moikhan logote asele.
Aru dusra din moikhan Sidon ahise, aru Julius pora Paul ke morom kori tai sathi logote berabo dise, aru tai ki lage sob taike di thakise.
Aru moikhan tate pora jabole ulaise hoilebi hawa moikhan laga aghe pora mara karone jahaaz loi Cyprus phale loi kene jaise.
Aru moikhan Cilicia aru Pamphylia samundar paar kori Lycia citi Myra te ahi jaise.
Ta te centurion he Alexandria laga ekta jahaaz Italy jabo thaka ke pai kene moikhan ke tate uthai dise.
Moikhan bisi din aste-aste jai thakise, aru bisi digdar pora Cnidus ponchise, hawa karone moikhan aghe jabole para nai, moikhan jahaaz loi Crete phale loi jai Salmone usor te ahise.
Moikhan bisi digdar pora ahi Lysea citi usor Bhal Jaga eneka te ponchise.
Etiya bisi homoi jaise, pani te berabole digdar hoise, aru etiya tu upwas din bhi paar hoise, karone Paul taikhan ke hosiar koribole,
koise, “Hei manu khan, moikhan etiya iyate pora jaise koile digdar aru bisi nuksan bhi hobo pare, khali saman aru jahaaz hei nohoi, kintu manu jibon bhi jabo pare.”
Hoilebi centurion Paul laga kotha na mani kene jahaaz laga malik khan kotha manise.
Aru utu jaga te thanda din tate thakile thik nohobo karone bisi manu parile Phoenix te thanda din tate thakile bhal hobo bhabise. Phoenix tu Crete usor te ekta jaga ase, dakshin-paschim aru utar-paschim phale bhi jabo para jagah ase.
Tetiya dakshin pora halka-halka hawa ahi asele, toh taikhan ki koribole ase eitu koribo paribo bhabi kene taikhan Crete phale jabole jahaaz khuli dise.
Kintu bisi deri nohoi kene dangor hawa pani tate pora ahi taikhan ke lagise.
Jetiya jahaaz te lagise, toh aghe jabo napari kene, jahaaz ke kote loi jabole ase jabo dise.
Tetiya Cauda naam ekta chutu jaga te dhakai loi bisi digdar pora chutu naw ke dhori loise.
Tetiya taikhan utu ke uthai ani upai kori jahaaz ke nichhe pora bandi loise. Syrtis ballu te lagibole bhoi pora jahaaz kapur khan khuli dise, aru jahaaz ke hawa pora loi jabo dise.
Aru jetiya moikhan hawa pora bisi digdar dise, dusra din taikhan jahaaz ke halka kori loise.
Aru tin din pichete moikhan nijor hath pora jahaaz laga saman uthai phekai dise.
Aru jetiya bisi din tok suraj aru tara bhi dekhai diya naei aru hawa pani bhi ahi kene bisi mari thakise, toh amikhan bachibole akha sob chari.
Tetiya bisi din pora khoa-luwa no kora karone, Paul khara hoi taikhan ke koise, “Sabi manu khan apunikhan amar kotha mani kene Crete pora na jaile bhal hobole asile, tenehoile amikhan eneka digdar aru nuksan nohobo asile.
Kintu etiya moi apunikhan ke mon dangor rakhibole koi ase, kelemane khali jahaaz ke he nohole, kun ke bhi digdar nohobo.
Kelemane moi jun laga ase, aru jun ke sewa kore, tai sorgoduth aji rati moi logote ahise
aru koise, ‘Paul, tumi bhoi no koribi. Tumi Caesar agete khara hobo lagibo, aru sabi Isor tumar logote juwa sob tumake di dise.’
Karne manu khan mon dangor hobi! Kelemane moi Isor ke bisas kore, jeneka Tai koise teneka hobo.
Hoilebhi amikhan samundar laga chutu jagah te loi jai kene rakhibo pare.”
Aru taikhan pani laga galta ke naapi sai sele to paise bisi lamba galta thakise, ekta hath to choi feet ase, aru olop jai kene aru sai sele to pondoroh hath paise.
Tetiya pathor te lagibo bhoi pora taikhan piche phale pora charta Iohaa longor phekai dise, aru din hobole prathana kori thakise.
Aru jahaaz chola mallah khan jahaaz pora polabole bhabise, taikhan jahaaz pora longor phekai diya nisina bahana pora chutu naw ke niche samundar te girai dise.
Tetiya Paul pora centurion aru sipahi khan ke koise, “Jodi eitu khan jahaaz te na thakile apunikhan ketia bhi bachibole na paribo.”
Tetiya sipahi khan jai kene chutu naw laga rusi khan katti girai dise.
Aru jetiya phojir hobole hoise, Paul sob manu ke kiba khabole koise. Tai koise, “Ajhi choudah din hoise apunikhan eku na khai kene bhukha thaki ase.
Karone moi apunikhan ke koi ase, kiba khai lobi, kelemane eneka korile bachibo paribo, tumar matha pora ekta chuli bhi ni giribo.”
Aru jetiya tai utu koi dise, tai roti loi kene Isor ke dhonyabad dise, aru taikhan agete khai thakise.
Tetiya taikhan bhi sob mon dangor hoi kene kha-luwa kori loise.
Aru moikhan jahaaz te thaka khan sob 276 jon asile.
Karone jetiya taikhan khoa-luwa kora hoise, taikhan jahaaz ke halka koribole gehu ke uthai samundar te phekai dise.
Jetiya din hoise, taikhan jagah ke janibole para nai, kintu ekta jagah paise, eitu karone jahaaz ke tate loi jai kene rakhibole bhabise.
Tetiya taikhan longor khan ke samundar te chari dise, aru jahaaz cholai thaka khuri bandhi thaka ke khuli dise, aru jahaaz laga kapur khan age phale thaka ke uthai kene hawa pora kinar te loijabole dise,
Kintu jahaaz jai kene samundar laga duita current te jaise, aru jahaaz mati te lagi kene thaki jaise, aru piche phale pani pora mari kene bhangai dise.
Aru bon kora khan pani kheli kene polai jabo bhoi pora sipahi khan taikhan ke morai dibole bhabisele.
Kintu centurion Paul ke bachai dibo mon asile, eitu karone taikhan ke rukhai dise, aru jun pani khelibo jane, jap mari kene poila sukha mati te jai jabole hukum dise.
Aru baki khan takhta pora aru kunba jahaaz bhanga tukra pora jabole hukum dise, aru sob bachi kene sukha mati te ahi jaise.
Tetiya moikhan bachi kene ulaai ahise, eitu samundar majote mati ekta Malta jaga ase koikene jani loise.
Aru tate laga manu khan bhi amikhan ke bisi morom korise, aru pani gera karone bisi thanda asile, taikhan jui jolai moikhan ke jui thapibo dise.
Kintu jetiya Paul khuri mutha uthai kene jui te haali asele, utu homoi ekta saap gorom pai kene ulaise, aru tai hath bandhi loise.
Tetiya tate laga manu khan saap tai haath te bandi thaka dikhise aru taikhan majote kotha korise, “Ki hoilebi eitu manu morai diya manu ase, tai samundar pora tu bachi kene ahise, hoilebi niyom pora taike jinda thakibo nadibo.”
Kintu tai hath hilaai kene saap ke jui te phelai dise, aru tai eku huwa nai.
Kintu taikhan bhabise tai gaw phuli jabo, nohoile giri kene mori jabo. Kintu bisi deri tak sai thakible taike eku huwa nai, tetiya, taikhan laga bhabona alag hoise, koise, eitu to ekta Isor ase.
Eitu jagah usor te Publius koikene cholawta manu asile, tai amikhan ke tai ghor te loijai kene tin-din bhal pora rakhi sewa kori dise.
Aru eneka hoise Publius laga baba bukhar aru pet-jai thaki sele Paul tai ghor te jai kene Isor ke prathana kori dise, aru tai uporte hath rakhi tai ke bhal kori dise.
Jetiya eneka hoise, eitu dekhi kene utu jaga laga manu khan jun bemar ase sob loi ani bhal hoi kene jaise.
Tin-mohina pichete, amikhan Alexandria laga ekta jahaaz te utthi kene jaise, jun to thanda din te ahi tate thakisele, “Jurwa Bhagwan” kuwa jahaaz.
Aru amikhan ahi Syracus citi te ponchise, aru tate tin din thakise.
Tate pora amikhan Rhegium te ghuri ahise, aru ekdin pichete dakshin phale pora hawa ahise, aru dusra din Puteoli te ponchise.
Tate moikhan bisasi bhai khan paise aru taikhan kuwa karone taikhan logote saat din thaki jaise. Eneka pora moikhan Rome phale jaise.
Aru jetiya tate bisasi bhai khan Appius Market aru Tinta Taverns kuwa te amikhan ke lok koribole ahise. Jetiya Paul taikhan ke dekhise, tai Isor ke dhonyabad dise, aru tai mon bhi bisi mon dangor hoise.
Jetiya amikhan Rome te ahi ponchise, Paul ke sai thaka ekta sipahi logote alag te thakibole agya dise.
Tin din pichete tai Yehudi laga cholawta khan ke matise. Aru jetiya taikhan ahi joma hoise, tai koise, “Bhai khan moi amar manu laga birudh nohole khandan khan laga niyom ke birudh te eku bhi kora nohoi, hoilebi moike Jerusalem pora bondhi bonai kene Rome manu laga haath te di dise.
Taikhan huda-hudi kori kene moike charibole hoisele, kelemane moi pora moribole laga eku bodnam pa nai.
Kintu jetiya Yehudi khan eitu birudh te koise, toh moike Caesar logote anurodh koribo lagise, hoilebi moi nijor jati manu ke bodnam dibole kora nohoi.
Karone moi apunikhan ke lok kori kene kotha koribole mati anise, manu khan moi ke rusi pora bandi rakhia eitu kile koile Israel manu laga akha karone ase.”
Tetiya taikhan taike koise, “Amikhan Judea pora apuni laga naam te eku chithi bhi paa nai, aru bhai khan pora kunbhi ahi kene apuni laga eku beya kotha koa nai.
Kintu apunar bhabana ki ase, utu hunibo mon kori ase, kelemane sob jagah eitu kotha mana khan birudh ase, moikhan jane.”
Tetiya taikhan ekdin tai logote ahi lok koribo koi kene jai jaise, aru bisi manu tai logote ahi joma hoise, tetiya tai phojur pora sam tak Isor raijyo laga kotha bhal pora bujhibo karone Moses laga niyom aru bhaowadi khan laga kitab te likha khan to bhal pora somjhai dise.
Tetiya kunba tai kuwa ke bisas kori loise, kintu kunba tu bisas kora nai.
Tetiya taikhan majote kotha ni mila hoise, taikhan Paul pora eitu kuwa pichete jai jaise, “Pobitro Aatma he bhaowadi Isaiah pora amar baba khan ke thik koise.
Tai koise, ‘Jai kene eitu manu khan ke koi dibi,
“Tumikhan huna tu huni thakibo, kintu eku bhi na bujhibo;
Aru tumikhan saa tu sai thakibo kintu eku bhi najanibo.
Kelemane eitu khan laga mon tan hoise
Taikhan laga kaan bhi nahune,
Aru taikhan suku bhi bond kori loise.
Eneka nohobo lage je taikhan suku pora dekhi loi,
Aru kaan pora huni loi,
Aru mon pora bujhi loi kene ghuri ahile,
Moi taikhan ke bhal kori dibo.’”
Eitu karone tumikhan jani lobi, Isor eitu poritran laga kotha Isor najana khan logote di dise, aru taikhan eitu huni lobo.”
Tetiya Paul pura dui-saal karone bhara ghor loi kene thakise, aru jun bhi taike lok koribole ahise, khusi pora taikhan ke lok kori thakise.
Aru tai bhoi nokori kene Isor raijyo laga kotha prochar kori aru Probhu Jisu Khrista laga kotha ke sikhai thakise, aru kun bhi taike rukhabole kosis kora nai.
Paul, Jisu Khrista laga ekta sewak, Tar laga chunilua manu hobole nimite mati loise aru Tar laga susamachar koidibole kam dise,
Ki tu Tar age din pora prophets khan logote Tar laga kosom tu pobitro kitab te di dise,
juntu Tar laga Putro dibo nimite kosom dise, aru kun gaw mangso hisab te David laga pidhi pora ahise.
Aru Pobitro Aatma hei Tar ke Isor laga Putro ase enika shakti pora janai dise, mura pora jinda hoija, Jisu Khrista amikhan laga Probhu.
Khrista duara hei, amikhan anugrah aru apostle hobole paise, aru eitu bisas pora kotha manikene sob desh laga manukhan majot, Tar laga nam nimite.
Eitu deshkhan majote, apni ke bhi Jisu Khrista laga hobole mati kene ase.
Etu chithi tu Rome te thaka sob jonke, kun Isor pora morom kure, aru pobitro hobole matise apunikhan nimite likhise. Apuni khan logot anugrah hobi aru amikhan Baba Isor aru Probhu Jisu Khrista para anondo hobi.
Surute, moi apunikhan nimite Jisu Khrista duara Isor ke dhonyabad di ase kilemane apuni khan laga bisas tu prithibi sob jagate janai ase.
Kelemane Isor moi laga sakhi ase, kun ke moi seva kore moi laga atma pora, Tai Putro laga susamachar nimite, aru keneka moi narokhi kene apni laga koi ase
Moilaga prathana te apuni khan ke yaad kori kene Isor laga echha hoile ji hoilebi apunikhan usorte ahibo karne moi hodai prathana kori ase.
Kilemane apunikhan ke dikhibole bisi echha ase tetiya apunikhan atma te takot pabo nimite atma laga bordan bhag kuri dibo.
Tetiya amikhan eki logote nijor bisas pora ekjon pora ekjon ke atma uthai dibo.
Aru itiya, moi apuni khan bhai khan ke eitu najani kene thakibo dibole mon nai, moi apunikhan logote ahibo nimite bisi bar taiyari kuri se, (kintu etiya tak kiba ekta para moike hodai rukhai thaki se), jeneka dusra jati khan pora ami paise, thik etu nisena ami apunikhan mojot te bi bhal bijon katibo dibole echha ase.
Moi Greek jati aru dusra desh manu, gyan thaka aru okora manu khan sob logote dhar bukhi kene ase.
Eitu karne, Rome te thaka apunikhan sob logote susamachar prochar kuribole moi bisi eccha ase.
Kelemane moi susamachar nimite sorom nakure kilemane kun hei bisas kure taikhan sob poritran pabo nimite etu susamachar tu Isor laga sakti ase, surutu Yehudi karne eitu pichete Greek khan nimite ase.
Kelemane susamachar te Isor laga dharmikta tu bisas pora bisas upor te dekhai di ase, likhi kene thaka nisina “Hosabi, dharmik manukhan bisas para jinda thakibo.”
Kelemane sorgo pora Isor laga khong adharmik manukhan sob uporte ahi thaka dikhai dise.
Itu ineka ase kelemane Isor laga ki janikene ase, eitu taikhan dekhi kene ase. Kelemane Isor pora taikhan ke dikhai di se.
Kelemane Tar keneka ase, juntu suku pora dekhi bo napare, aru Isor laga ananta shakti aru Tai kun ase, sob prithibi bona din pora dikhai dise, aru ki bonaise eitu pora bujai dise. Eitu karne manukhan pora etiya najane enika kobo napare.
Eitu ineka hoise kelemane, taikhan para Isor ke janile bhi, taikhan para Isor ke ki sonman koribo lage etu koranai, nahoile dhoniyabad dianai, kelemane taikhan karne eitu bhabana tu eku kaam hei nai aru taikhan laga okora mon tu andhera hoikene he ase.
Gyani ase ineka bhabi kene taikhan okora hoise.
Aru ketiya bhi namura Isor laga mahima budli taikhan pora mori jabole laga saman khan banaise; manu laga protima, chiria, theng para ja janwar aru pet para ja janwar khan laga murti banai loise.
Eitu karone Isor tai khan nijor laga letra aru sapha nathaka mon laga eecha te jabole dise, aru tai khan laga nijor gau tu sorom khabole nimite.
Eitu karone, Isor he tai khan ke beya kam kori kena thaka manu khan laga uporte di dise, aru tai khan laga maiki khan bebichari kam korise.
Eitu nisina, mota manu khan bhi tai khan laga ahsol maiki ke chari kena bebichar laga kam para bhorta hoi jaise. Eitu manu khan dusra mota logote sorom nathaka laga kam korise aru tai khan eitu beya kaam laga sajai paise.
Kelemane Isor tu tai khan logote ase koi kena mana nai, Isor tai khan ke beya bhabana kora manu khan laga hath te di dise, kun tu kam khan thik nohoi eitu khan koribole nimite.
Tai khan sob beya kam para bhorta hoi kena ase, beya kam kora manu, lalchi kora manu, dusra ke dukh koribole diya manu.Tai khan suku jola para bhorta hoi kena ase, morai diya, khong uthi kena kotha nimila, manu ke thokai diye, aru beya bhabana kori thake. Tai khan manu laga beya kotha koi thake,
manu laga birot te misa kotha koi, Isor ke ghin kore, manu ke hisab nokore, nijor ke hey bhal bhabe, phutani kore, beya kam koribole nimite rasta bisari thake; aru tai khan baba ama laga kotha namane.
Tai khan eku chinta bhabana nai, bisas nathaka manu, mon beya manu aru morom nathaka manu ase.
Tai khan Isor laga dharmik kam khan jane, kun eitu beya kam khan koribo tai khan moribo. Kintu tai khan khali eitu khan kora nohoi, hoilebi kun manu beya kam kori ase tai khan laga mon bhi eneka kam khan koribole mon dangor kori diye.
Eitu karone apuni khan logote bahana kuribole eku nai etiya, O manu, kun dusra ke bichar kure, kelemane apuni pora dusra ke ki bichar kure, apuni nijor logote thaka golti ke bhi bodnam kuri ase. Kelemane apuni kunkhan pora bichar kure, thik eitu nisina hei kure.
Kintu Isor utu khan ke bichar kure jun khan eneka kam khan kure aru amikhan jani ase Tar laga bichar tu hosa hisab te ase.
Kintu bhabi sabi, apuni khan jun dusra ke bichar kure juntu golti apuni khan bi kure. Tinehoile apunikhan Isor laga bichar pora bachibole paribo naki?
Isor apuni khan uporte bisi morom rakhi kena ase, Tar bisi dhorjo kuri kena ase, apunikhan etukhan bisi chutu ase koikena bhabi ase naki? Apuni khan najane naki, Tar laga morom tu apuni khan ke mon ghurai lobole nimite ase koikena?
Kintu apuni khan bisi mon taan aru mon naghurai kena ase, eitu nimite apuni khan nijor laga golti khan Isor laga khong laga din nimite joma kori ase. Aru utu din te Isor laga hosa bichar khan sob manukhan ke dikha dibo.
Tar sob manu khan laga hisab-kitab tai khan laga kam hisab te dibo:
Jun manu bhal kam kurate dhorjo kurikene mahima aru sonman aru namura jibon bisare, Tar pora taikhan ke ketiya bi kotom nohoa jibon dibo.
Kintu jun manu nijor nimite he bhabana kure aru hosa kotha namani kene adharmik phale he maniloi taikhan karne khong aru gusa ahibo.
Isor pora anibo paap kura manukhan sob uporte dhuk kosto, poila Yehudi khan ke, aru eitu pichete Greek khan uporte bhi.
Kintu kun para bhal kam kuri ase, taikhan nimite tu mahima, sonman aru anando thakibo poila Yehudi khan aru etu pichete Greek khan nimite bhi.
Kelemane Isor tu sob kebi ekisai.
Kile koile kanun najanikene kiman jun pora paap kurise taikhan ineka he harai jabo aru kiman jun kanun janikene paap kurise taikhan etu kanun pora bichar kuribo.
Kile koile kanun huna pora Isor agete dharmik nohoi, kintu kanun chola para he taikhan dharmik hobo.
Kelemane jetiya dusra jat khan, kun khan kanun nai, niyom te tai khan para kanun te ki koi ase eitu kurise, taikhan kanun nathaki lebi kanun tu taikhan nijor he thakise.
Taikhan laga niyom para kanun te ki hukum dekhai ase etu mon te likhi kene ase enika dekhai ase. Tai khan laga nijor bhabana pora bi eitu thik ase ineka sakhi di ase, aru taikhan mon para ketiaba galti diye aru ketia ba thik ase ineka koi.
Eitu hobo utu din te jetiya Isor he manukhan laga lukai kene thaka sob bichar kuribo, moi ki susamachar koi ase eitu hisab pora hobo,Jisu Khrista duara.
Kintu jodi apuni nijor ke Yehudi mati ase aru kanun te akha kori ase Isor laga manu enika mon dangor kori ase koile,
aru Tar laga echha jane aru ki tu bisi bhal ase ituke mane kilekoile apuni ke kanun pora bujai dise;
aru apuni hosa bhi andha khan ke chola manu ase enika janile nohoile andera te thaka khan nemite puhor ase eneka janile,
tetiya apuni kun pora dusra ke shikai ase apuni nijor ke bi na shikhai naki? Apuni kun chor kura laga birodh te prochar kore, apuni chor kore naki?
Apuni koi ase beyobichar nakuribi kintu apuni beyobichar kori ase naki, apuni murti tu gin kori ase kintu mondoli te chor kuri ase naki?
Apuni khun para kanun te akha kuri ase kanun tu bangai kene Isor ke sorom kilai ase naki?
Kelemane eneka likhikene ase, “Apunikhan nimite dusra jat majote Isor laga nam tu ninda kuri ase.”
Kelemane jodi apuni kanun thik pora manile sunnot kora te laab ase kintu jodi apuni kanun tu bhangai ase apuni sunnot nakora nisina he ase.
Jodi, ekjon manu sunnot kora nai kintu kanun te thaka sob manile tai sunnot nakura tu sunnot kora nisina nahobo naki?
Sunnot nakura khan kun pora kanun mani ase taikhan para apuni khan kun sunnot korise aru kanun bi pai kene ase kintu kanun bangai ase apuni khan ke ninda kuribo naki? Itu ineka ase kelemane apuni khan logote likhi kene thaka kanun aru sunnot ase, hoile bhi apuni khan kanun ke bhangai!
Kelemane ekjon Yehudi nohoi jodi khali bahar te hei Yehudi ase koile; aru khali bahar te sabole nimite gau mangso te sunnot kora tu nohoi.
Kintu asol Yehudi tu kitab te likhi thaka kanun mani luwa eitu ekla nohoi, kintu mon bhitor te sunnot hobo lage, Aatma pora. Eitu manu nimite stuti tu manu pora nahibo, kintu Isor pora pai.
Tinehoile Yehudi hua lab tu ki ase? Nohoile sunnot huwa laga laab tu ki ase?
Sop phale laab ase. Kelemane, surute, Yehudi khan ke Isor laga kotha janai dibole nimite dise.
Nohoile kunba Yehudi khan bisas nathaka asile naki? Nohoile taikhan kunba bisas nakura karone Isor laga hosa tu harai jabo naki?
Ketiya bhi nahoi. Ulta, sob manu misa hoilebi Isor tu hosa hei thakibo. Itu nimite likha ase, “Apuni kotha kua tu hosa ase enika janibo, aru jetiya apuni bichar kuribo Apuni jiti jabo.”
Kintu jodi amikan adharmik thaka pora Isor laga dharmikta dikhai di ase, tetiya amikhan pora ki kobo? Amikhan uporte khong utha nimite Isor he adharmik hoise naki? (Moi manu hisab te koi ase).
Ketiya bhi nahobo! Jodi ineka hoile kineka Isor pora prithibi bichar kuribo?
Kintu jodi moi misa kua karne Isor laga hosa tu mahima korikene besi ulai ase, tetiya kile moi ke etiya tak paap-pi manu nisina bichar kori ase?
Aru kile ineka nakoi, jineka amikhan pora kuri ase koikena misa kotha ulai ase, aru kunba pora moikhan ineka koi se koikene sakhi kuri ase, “Ahibi amikhan bia kam kuribo, aru bhal bisi ulabo nimite”? Taikhan uporte bichar kura tu thik ase.
Tinehoile ki? Amikhan nijor ke maph kuri ase naki? Ketiya bhi nohoi. Kelemane amikhan pora Yehudi aru Greek khan, taikhan sob, paap te ase koi kene bodnam di dise.
Likhi thaka nisna: “Kun bhi pobitro nohoi, ekta bhi nai.
Kun pora bhi nabuje. Kun pora bhi Isor ke nabisare.
Taikhan sob ghurai kene jai jaise. Taikhan eki logote eku kam nathaka hoise. Kun pora bhi bhal nakura hoi jaise- ekjon bhi nai.”
“Taikhan laga gola tu khula thaka kobor nisina ase. Taikhan laga jiba tu thokabole cholai ase. Taikhan laga mukh te sap laga jeher ase.”
“Taikhan laga mukh te bia kotha aru tita hei ase.”
“Taikhan laga theng bhi khoon giraibole ekdom joldi jai.
Taikhan bira rasta tu nosto aru dukh he ase.
Eitu manu khan tu santi laga rasta najane.”
Etiya amikhan jane kanun te ki koi ase, etu kanun te thaka manu khan nimite he koi ase.Tetiya sob manu laga mukh tu bon hobo aru pura prithibi tu Isor age te galti hobo.
Kelemane kanun laga kaam kura pora tai agete kun manu bhi nabachabo. Kelemane kanun pora hei paap tu ki ase eitu jani ase.
Kintu etiya Isor laga dharmik kotha tu kanun charikene dikhai di ase. Aru eitu tu Prophets aru Kanun para sakhi di se,
eitu ase, Isor laga dharmikta tu Jisu Khrista ke bisas kora manu sob nimite ase. Kelemane eku alag-alag kori kene nai.
Kelemane sob manu paap kuri se aru Isor laga mahima napuncha hoi jaise,
aru Tar laga anugrah pora eku daam nadi kene taikhan bachi loise, juntu udhar kora Jisu Khrista te ase.
Kilekoile, Isor para Khrista ke daan dibole rasta banai se aru Tar laga khun te bisas thakibo dibole karone. Tar laga dharmikta dekhai dibole nimite, Khrista ke dise, kelemane Tar pora age laga paap sob maph kuridise
Isor laga dorjo thaka nimite. Eitu aji ami khan ke Tailaga dharmikta dekhai dibole karne thakise. Tetiya Tai hosa ase eneka janai dibo aru kun pora Jisu ke bisas kure taikhan ke bhi bachai lobo.
Tetiya amikhan phutani kuribole ki ase? Eitu hatai se. Ki laga kanun para? Kam kura para naki? Nohoi, kintu bisas kora kanun pora hei hoise
Kelemane amikhan para jani loise kanun laga kam kura nahoi kene bisas para he bachaise.
Nohoile Isor tu khali Yehudi khan laga Isor ase naki? Tai hei dusra jat laga bhi Isor nohoi naki? Hoe, dusra jat laga bhi Isor ase.
Judi, hosa pora, Isor tu ekta hei ase, Tar pora sunnot huwa khan ke bisas para bachabo aru sunnot nahuwa khan bhi bisas duara hei bachabo.
Tenehoile amikhan bisas kura karne kanun tu chari dibo naki? Ineka ketiya bhi nahobi! Eitu laga bodli, amikhan pora kanun tu dhuri rakhibo lage.
Tinehoile amikhan Abraham laga ki kobo, amikhan kun mangso hisab te tai laga pidhi khan ase, tai ki paise?
Kilekoile jodi Abraham bhi kaam korikene dharmik hoise koile tai nijor phutani hobole kiba ase, kintu Isor usorte hoile nahoi.
Kelemane pobitro kitab te ki koi ase? “Abraham pora Isor ke bisas korise aru eitu para tai dharmik hoise.”
Etiya kun pora kaam kori ase tailaga hajira tu tofa nisina ginti nahoi kintu tai pabole thaka hei ase.
Kintu ekjon nijor laga kaam nakure, hoilebi, paap-pi manu khan ke bachai diya Isor ke bisas kore, tai laga bisas tu dharmik ase eneka koi.
Eitu laga David pora koi ase kaam nahoi kene kun ke Isor pora dharmik enika koise tai ashirbad ase.
Tai koise,
“Asis ase taikhan jun khan laga golti kaam khan maph hoise,
Aru junkhan laga paap khan dhakai di kena ase.
Asis ase utu manu jun ke Probhu pora tai laga paap khan ginti nakuribo.”
Eitu asirbad tu khali sunnot huwa khan nimite ase naki, na sunnot nakura khan karne bhi ase? Kelemane amikhan koi, “Abraham dharmik huwa tu tai bisas kora tu hei thakise.”
Tinehoile tai pora eitu kineka paise? Eitu tai sunnot nakura age te hoise na, na sunnot huwa piche te hoise? Eitu tu sunnot kora piche te nahoi, kintu nakora age te hoise.
Abraham ke sunnot laga niom laga chin tu pai loise. Eitu tu dharmikta laga bisas laga mohor hoise juntu tai sunnot nakora agete Isor pora taike di dise. Eitu nimite Abraham ekta baba hoi jaise jun bisas kuri loise, jodi taikhan sunnot nakori lebi. Eitu matlab tu taikhan dharmik ase koikena taikhan ke ginti kurilobo.
Kilekoile Abraham aru tai laga khandan ke tai eitu prithibi laga malik hobo koikena kosom dia tu khali niom mana nimite hei nohoi, kintu bisas laga dharmikta nimite ase.
Kelekoile jodi manukhan khali niom mani kena Isor laga kosom tu pai jai, tinehoile bisas laga eku matlab nathakibo. Aru Isor laga kosom Abraham ke dia tu eku kam nai.
Kile koile kanun tu khali Isor laga khong he anibo, kintu jodi tate kanun nathake, tate niom laga birodh te eku kuribole nai.
Eitu karone khali bisas para he manukhan Isor laga kosom tu pabo, eneka hoile manukhan Isor laga kosom tu anugrah pora ase aru Abraham laga sob khandan khan etu kosom tu pabo- khali kanun te thaka khan nimite nohoi, kintu junkhan Abraham laga bisas ke piche kure, etu khan bhi pabo. Tai amikhan sob laga baba ase,
jeneka likhi kena ase, “Moi tumi ke bisi desh laga baba bonai se.” Abraham junke bisas kuri se tai laga upasthiti te thaki se, aru eitu tu Isor ase, jun mora ke jibon diye aru utu khan ke mate jun tu etu prithibi te ketiya bhi thaka nai.
Abraham laga baccha hobo koikena tai eku akha thaka nai, kintu Abraham Isor ke bisas kuri kena akha rakhise. Aru eitu nimite tai bisi desh laga baba hoise, jeneka Isor pora tai ke koise, “Tumi laga khandan bisi hobo.”
Abraham tai nijor laga gaw ke komjor pora muri ase koikena bhabi thaki se (kile koile tai laga umor tu ekso saal laga aas-pas te hoi jaise)- aru tai laga maiki Sarah tu ketiya bhi baccha nabukhibo koikena bhabi loise, kintu Abraham tu bisas te ketiya bi komjor kora nai.
Kintu Isor laga kosom nimite, Abraham ketiya bhi bisas te mon chutu kora nai. Ulta, tai nijor ke bisas te arubi takot korise aru Isor ke prashansa dise.
Abraham pora bisas kori loise Isor juntu tai ke kosom dise, eitu tai pai jaise.
Eitu karone Abraham tu Isor logote dharmikta ase koikena grohon kuri loise le.
Etiya tai ke grohon kuri loise eneka likhi kena thaka tu khali Abraham nimite nohoi.
Kintu amikhan nimite bi likha ase, amikhan nimite bhi ginti hobo, kilekoile amikhan bi bisas ase utu ekjon ke jun pora Jisu Khrista ke mora pora jinda uthai dise.
Jisu ke amikhan laga paap nimite taikhan laga haat te dise aru amikhan ke dharmik hobo nimite Tar ke mora pora jinda kori dise.
Eitu karne bisas pora amikhan dharmik hoija karne etiya Jisu Khrista duara Isor logot te amikhan shanti te ase.
Tar duara bisas te amikhan anugrah pai ase kote amikhan khara kuri ase, aru Isor mahima laga akha te amikhan khushi kuri ase.
Aru eitu uporte amikhan laga dukh kosto te bhi khushi kuri ase kile mane kosto pora dhojo ulaidi ase ineka jani ase.
Kintu aru dhorjo pora adat ulai aru adat pora akha ulai,
aru akha pora amikhan ke sorom nadibo kile mane Pobitro Aatma kun amikhan ke dikene ase Tar duara amikhan laga mon te Isor laga morom bhorta hoi ase.
Kelemane ketiya amikhan komjor thakise eitu thik somoite paapi manu khan nimite Khrista morise.
Kelemane dharmik manu ekjon nimite kunba moribole monjor kora manu pabole tan ase. Kintu ki jane bhal manu ekjon karne tu kunba moribole monjor thaki bo pare.
Kintu Isor he amikhan karne tai laga morom dikhai dise, kelemane ketia amikhan paappi thakisele, tetiya Khrista amikhan nimite morise.
Aru eitu pora bhi, etiya tu, Tar laga khun pora amikhan dharmik hoi thaka nimite Tar pora he amikhanke Isor laga khong pora bhi bachai lobo.
Kelemane amikhan ketiya Isor laga dushman thakise tetiya Tar laga Putro muribole di kene Isor pora Tar logot amikhan mil milap kuridise, tetiya Tar logot mil milap kora nimite Tar laga jibon pora, arubhi besi poritran amikhan pabo.
Eitu he nohoi, Probhu Jisu Khrista duara amikhan Isor logot te khusi ase kelemane Jisu Khrista duara, Isor logot te amikhan etiya mil milap koriloise.
Eitu karne, kineka manu ekjon pora prithibi te paap anise, aru paap pora mora anise, etu nisna mora tu manukhan sob logo te ahi jaise, kele mane sob pora paap korise.
Kelemane kanun nadia age te, paap tu prithibi te thakise, kintu kanun nathaka karne paap ke ginti koranai.
Hoilebi tofa tu kanun birodh te ja nisina nohoi. Kilekoile, jodi, ekta manu pora birodh kora nimite bisi morise koile, Isor laga anugrah aru ekjon manu, Jisu Khrista laga anugrah duara, tofa juntu bisi uporte bisi pora dise!
Aru eitu utu ekjon paap kora nisena nohoi, khusi-hoikene-dia tofa eneka ase. Kilekoile, ekjon nimite galti-laga-phaisla hunaise, hoilebi tofa pora bisi galti kora pichete ekubi-galti-nai koikene phaisla hunaise.
Kilekoile jodi, ekta manu laga galti nimite sob uporte mora pora raj kure, taikhan eitu pora bi kiman dangor anugraha aru dharmikta laga inam pabo ekjon pora, kun Jisu Khrista ase.
Eitu karone kineka ekjon laga paap pora sob manu uporte sajai anise, etu nisina hei ekta dharmik kam para sob manu karne jibon aru dharmikta anise.
Kelemane ekjon kotha namana pora kineka bisi manu paapi manu hoise, etu nisna ekjon pora kotha maniloa pora bisi manu dharmik banai dise.
Kintu kanun tu paap bisi ulai dibole anise. Kintu kot-te paap bisi ulai ase, Isor laga kripa aru bhi bisi ulai ase.
Eitu khan hua karone tu, jineka paap para mora khan ke raaj kuri se, etu nisena anugrah bhi amikhan laga Probhu Jisu Khrista logote anondo jibon te raj kuribo.
Tetiya amikhan para ki kobo? Anugrah bisi ulabo nimite paapte hei thakibo naki?
Ketiya bhi eitu hobo nadibi. Amikhan kun paap te morijaise, kineka aru tate hei thakibo?
Amikhan kun Jisu Khrista logot te baptisma loise eitu khan sob Tar mora te bhi baptisma loise enika apunikhan pora najane naki?
Eitu karne, tetiya tu, mora te baptisma lua pora amikhan Tar logote mati bhitor te di dise. Tetiya Baba laga mahima pora keneka Khrista mora pora jinda hoise, teneka amikhan bhi notun jibon te thakibo lage.
Kelemane jodi Tar mora te amikhan bhi Tar logote ekta hoikene morise, tetiya Tai jinda utha te bhi Tai nisna amikhan bhi jinda hobo.
Amikhan eitu jani ase, paap laga gau tu khotom hobo nimite purana manu tu Tar logot crus te morise. Tetiya hoile hei amikhan paap laga sevak aru nahobo nimite.
Kelemane kun morise tai paap pora mukti paise aru tai dharmik hoise ineka koi.
Kintu amikhan Khrista logot jodi morise koile, Tar logot te amikhan bhi jinda thaki bo eneka bisas kori ase.
Amikhan jani ase Khrista ke mora pora uthai dia hoise, Tar aru bi namuribo; mora tu Tar uporte adhikar nathaka hoise.
Kelemane ki mora te Tar morise, eitu paap te ek bar te sob nimite hodai karne morise. Kintu ki jibon te Tar jinda hoikene ase eitu Isor te ase.
Eitu nisina hei, apuni bhi nijor pora paap te morise, kintu Jisu Khrista te Isor duara jinda ase eneka manilobo lage.
Eitu karne paap laga echha ki ase eitu manikene paap pora apuni moribole laga gaw te hukum chulabo nadibi.
Apuni laga gau te alag-alag bhag tu paap logot adharmik kaam koribo nimite hathiyar nisna nadibi. Kintu mora para jinda kora manu nisna apuni nijor pora Isor logote didibi aru apuni laga gaw bhag tu Tar haat te dharmik kam nimite hathiyar ekta nisna cholabole dibi.
Eitu nimite, paap ke apuni uporte hukum chola bole nadibi. Kelemane kanun para nahoi kintu anugrah pora thaki ase.
Tenehoile ki hobo? Amikhan kanun te nahoi kene anugrah te thaka karne aru paap tu kori thakibo naki? Ketiya bhi eneka hobo nadibi.
Apuni najane naki jodi kunba manu laga aigya manikene sewak hobole apuni nijor pora di dile, apuni kun laga kotha huni ase, apuni tai laga sewak nohoi? Eitu hosa ase, judi apuni paap laga sevak ase ki pora mora te loijai, nohoile kotha mani luwa laga sewak hoilebi juntu pora dharmik hobo le di ase, apuni kun laga aigya mani ase tai laga sewak ase.
Kintu Isor ke dhonyabad di ase! Kelemane ek bar paap laga sewak hoi thakise, kintu apunikhan etiya tu mon sob pora kotha mani loi kene ki bhal aigya shikhai dise tate thik thaki ase.
Aru paap pora mukti pa nisna thik dharmik laga sewakhan ase.
Moi manu hisab te he khota koi ase kelemane apuni khan bujibole komjur ase. Kelemane kineka apuni nijor pora khusi aru kanun namana laga sewak hoikene thakise, arubi bisi bia hoi thakise, thik eitu nisna etiya apuni laga gaw alag-alag bhag tu dharmik hobole dibi, eitu pora aru bhi bisi pobitro hoijabo.
Kintu eitu somoi te, apunikhan pora ki phol paise eitu khan saman nimite etiya tu apuni khan sorom kori ase? Kelemane eitu khan jinis pora tu khali mora he ani diye.
Kin tu etiya tu apunikhan paap pora mukti paise aru Isor laga sewak hoi jaise, eitu laga phol tu hoile bisi pobitro hoijabole ase aru eitu pora ananta jibon pabo.
Kelemane paap laga daam tu mora ase, kintu Isor pora diya tofa tu hoile Probhu Jisu Khrista te ananta jibon ase.
Nohoile bhai khan, apuni khan pora najane naki (kelemane kun kanun jani kene ase taikhan logote moi koi ase), kanun pora manu ekjon jinda thaka somoi tak tai ke bandi kene thake?
Kelemane, ekta saddi kurikena thaka maiki tu tai laga mota laga kanun hisab te thake jinda thaka tak, kintu jodi tai laga mota mori jai, tai saddi kori kene thaka kanun pora ajad hoi jai.
Thik eitu nisina, jodi tai mota jinda thaki kene, dusra ekjon logot thaki le tai ke beyobechari eneka kobo. Kintu jodi tailaga mota morijai, tai kanun pora ajad pai aru jodi tai dusra mota logot saddi korilebi tai beyobechari nahoi.
Eitu nisna, moi laga bhai khan, etiya apuni khan dusra ekjon kun mora pora jinda uthise, tai laga hobo nimite Khrista laga gaw pora apuni khan bhi kanun te mori jaise. Eitu hoa pora amikhan ke ekjon-dusrajon logote milai kene, itu ase, Tar logot kun mora pora jinda hoise, Isor nimite phol dhoribo nimite ase.
Kelemane ketiya amikhan gaw mangso te thakise, kanun pora amikhan paap laga echha tu uthaidi kene, amikhan laga gaw alag-alag bhag te kam kori thakise aru eitu pora mora laga phol dhuri thakise.
Kintu ki pora amikhan ke dhuri kene bandhi thakise amikhan eitu kanun pora etiya mukti paise. Eitu nimite likhi thaka purana kanun pora nahoi, kintu Aatma laga notun jibon te amikhan seva kori bo nimite.
Tinehoile etiya amikhan pora ki kobo? Kanun tu paap ase naki? Ketiabi ineka nohobi. Hoilebi, jodi etu kanun para nohoile moi paap tu najanibole thakise. Kilemane, kanun pora “Apuni lalos nakuribo” ineka likhi nai koile, moi lalos kura ki ase najani bole ase.
Kintu paap pora hukum kotha ki ase eitu loikene moike bisi lalos kuribole dise. Kelemane, kanun nathakile, paap nijor tu mori kene he ase.
Moi kanun nathaka age te ekbar tu jinda thakise, kintu ketiya hukum ahise, paap tu arubi jinda hoise,
aru moi mori se. Juntu hukom hisab te jibon anibole kotha thaki sele, utu tu ulta mora hei anise moi nimite.
Kelemane paap pora eitu hukum tu loikene moike thokai se. Aru hokom duara aru moi ke morai dise.
Eitu karne kanun tu pobitro ase, aru hukum tu pobitro ase, aru dharmik aru bhal ase.
Tinehoile ki bhal ase eitu pora moike mora ani dise naki? Ineka hobo nadibi. Kintu eitu paap pora, ki bhal ase eitu loikene moike muri bole di thakise. Tetiya hoile he paap tu paap ase ineka janibo, aru paap tu bisi bia ase ineka hukum pora dikhai dibo nimite thakise.
Kelemane kanun tu amikhan laga atma nimite ase eneka jani ase, kintu moi paap logote bikiri korikene gaw mongso laga ase.
Nijor pora ki kaam kure, moi bujibo napare. Kelemane moi ki echha ase, eitu moi nakure. Kintu ki moi ghin kure, eitu he moi kuri thake.
Jodi moi ki mon nai eitu he kori thake, tetiya kanun tu bhal ase ineka moi nijor pora maniloi ase.
Eitu karne ki kori ase eitu etiya moi nahoi, kintu moi logote thaka paap ase.
Kelemane moi laga gaw mangso logot te thaka tu bhal eku nai, eitu moi jani ase. Kelemane ki hosa ase etu koribole moi echa ase kintu etu korilobole takot he nai.
Kile mane bhal kaam ki moi koribole echha ase, eitu nakore, kintu ki paap moi koribole mon nai, eitu he moi kuri thake.
Etiya jodi moi kori bole mon nathaka kori ase etiya eitu moi kora nahoi, kintu moi logot te thaka paap pora he kori ase.
Eitu hoile, moi buji pai ase, moi bhal kaam kori bole echha ase, kintu utu paap moi logote ase.
Kelemane moi laga mon bhitor te thaka manu para Isor laga kanun te khusi pai.
Kintu dusra kanun ekta pora moi laga gaw laga alag-alag bhag te ase. Eitu pora moi laga bhabana logote lorai kuri ase. Moi laga gaw laga bhag te thaka paap laga kanun pora moi ke bandi kene rakhe.
Kintu Probhu Jisu Khrista duara Isor ke dhonyabad dia se! Eitu karne, etiya moi nijor mon pora Isor ke seva kori ase. Kintu, moi laga gaw mangso te paap laga kanun cholai ase.
Eitu karne etiya kun Jisu Khrista te ase taikhan karne ninda kora eku nai.
Kelemane Jisu Khrista duara jibon dia laga kanun pora apuni khan ke paap aru mora laga kanun para mukti dise.
Kelemane komjur te ki kanun kori bole para nai, eitu Isor para kurise. Tar nijor Putro ke paap nimite boli kuribole, pura paap laga gau mangso nisna hoikene pathaise, aru etiya Tar pora paap aru gau mangso ke ninda koridise.
Tetiya hei kanun pora ki dorkar ase, eitu amikhan logote pura hobo, amikhan kun gau mangso te naberai, kintu Aatma te ase.
Kelemane kun gau mangso hisab te hei thaki ase taikhan gau mangso laga jinis te hei mon rakhi ase, kintu kun para Aatma hisab te thaki ase taikhan laga mon bhi Aatma laga jinis te he rakhi ase.
Gau mangso te mon rakha tu mora ase, kintu Aatma te mon rakha tu jibon aru shanti ase.
Kelemane gau mangso te mon rakha tu Isor logot te dushman ase, eitu Isor laga kanun te nathake, kelemane eitu thakibo napare.
Kintu kun gaw mangso te ase taikhan pora Isor ke kushi kori dibo napare.
Hoilebi, ineka hoile bhi jodi Isor laga Aatma apunikhan logot thaki ase, tetiya apuni khan gaw mangso te nahoi, kintu Aatma te ase. Kintu jodi kunba logot Khrista laga Aatma nai, tetiya tai Khrista laga nohoi.
Kintu jodi Khrista apuni logot te thake, paap nimite gau mangso tu mori thaki le bhi, dharmikta nimite aatma tu jinda thaki ase.
Jodi Jisu ke jinda uthai diya Aatma tu apuni logot thaki ase, tetiya kun para Jisu Khrista mora pora jinda uthai dise, Tai pora apuni mori bole laga gau te bhi apuni logot te thaka Aatma para jibon dibo.
Eitu karne, bhaikhan, gaw mangso laga echha hisab te thaki bole amikhan eitu laga dhaar lua manu nahoi.
Kile mane jodi apuni gaw mangso hisab te thaki ase koile, apuni moribole ase, kintu jodi Aatma hisab te thaki ase, tetiya gaw mangso laga kam sob morai di ase aru apuni jinda thakibo.
Kelemane kun Isor laga Aatma pora cholai ase, taikhan sob Isor laga baccha khan ase.
Kelemane apunikhan bhoi te giri jabole sewak laga atma lua nai; kintu apuni khan putro hobole tuloniya bacha laga Aatma loise, kun duara amikhan para amikhan koi, “Abba Baba!”
Aatma nijor pora he amikhan laga atma logot Isor laga baccha khan ase ineka sakhi di ase.
Aru jodi amikhan baccha ase, tinehoile amikhan laga bi hissa ase, Isor logot hissa. Aru amikhan milikena Khrista logote hissa ase, amikhan Tar logote dukh pai ineka hoile, amikhan bi Tar laga mahima laga hissa hobo.
Kelemane amikhan ke dibole thaka mahima tu etiya thaka kosto logote tulona kuribole eku nai.
Kelemane sob sristi khan tu Isor laga baccha dikhibo laga tu ekdom rukhibo napara hoise.
Sob sristi tu misa misi thakibo dia nisna he hoise, taikhan laga khusi pora nahoi, kun he thakibo dia pora ase, ekta akha karne.
Tetiya sristi kora saman khan bhi puchija te bhandi thaka para khulikene Isor laga bacha khan laga mahima te mukti pabo.
Kelemane sristi kora saman sob eki logot te baccha jonom dibole dukh nisna etiya tak bikhai ase.
Aru sristi kura khan he nohoi, kintu amikhan kun Aatma laga suru phol hoi jaise- amikhan nijor bhi lora soali khan hobole paliloa bhikha ruki thaka bacha ketiya hobo etu karne bisi eccha hoikene dukh te ruki ase, eitu amikhan laga gau mangso pora mukti pabo nimite.
Kelemane eitu akha te hei amikhan ke bachai loise. Etia akha ki dikibo pare eitu tu akha nahoi. Kelemane ki dikhi ase ta te kun pora akha koribo?
Kintu jodi amikhan para ki nadike eitu karne akha korile, etu karne amikhan para dhorjo ruki koritake.
Kintu kun pora mon bisari ase tai pora hei Aatma laga mon bhi jani ase, kelemane Aatma pora pobitro manu khan nimite Isor echha thik te anurodh kuri ase.
Aru kun pora Isor ke morom kure, kun Tai laga udesh kaam ekta te mati kene ase, eitu khan nimite sob saman tu bhal ekta ulabo nimite hei hoi ase, enika amikhan para jani ase.
Kelemane age pora kun Tar jani thakise, Tar chokora nisna hobole bachi loise, taikhan ke mati loise tetiya bhai khan sob majot te tai he suru phol hobo.
Aru kun ke bachi loise, taikhan ke mati loise aru kun mati loise taikhan ke pobitro kori dise. Aru kun ke pobitro kori dise, mahima bhi kuridise.
Tinehoile eitu saman sob nimite amikhan para ki kobo? Jodi Isor tu amikhan phale ase, kun pora amikhan ke jitibo?
Tai nijor bhacha ke bhi nachari kene ami khan sob karne bolidan dibole nimite phatai se, tinehoile tailaga sob saman amikhan nimite dam natirai kena nadibo?
Jun manu Isor para bachiloa manu ke ninda kuribole paribo? Isor hai taikhan ke bichar kuribo.
Kun para doshi dibo paribo? Jisu Khrista ase muri jatu- hoilebi eitu porabi dangor tu, mura para jinda hui kena- Isor laga daina te thaki kena, amikhan laga bodli sob bichar kora bi tai ase.
Kun he Khrista laga morom para amikhan ke alag koribo pare? Dhukhan para naki, nahoile kosto, na bhuk, na dukhia, na maribole bhoi naakal, nahoile taruwal?
Enika likha thaka nisna,
“Apuni khan nimite amikhan hodai din somoi sob te morai ase.
Bhera katibole loija nisna he amikhan ke loijai ase.”
Kintu eitu jinis sob te kun pora amikhan ke morom kore Tar duara amikhan jiti ase.
Kelemane moi thik jani ase mora hoilebi jinda hoilebhi, sorgo duth hoilebhi, neta hoilebhi, etiya thaka jinis khan hoilebhi, aahi thaka jenis khan hoilebhi, shakti hoilebhi,
untcha holebhi, niche hoilebhi, sristi kora sob te, eku pora bhi Jisu Khrista te Isor laga morom para amikhan ke alag koribo naparibo.
Moi Khrista te hosa kotha koi ase. Moi misa nakoi; Pobitro Aatma te moilaga andar te thaka aatma pora moi ke sakhi di ase,
narukhi kene moilaga mon te hodai dukh aru kosto bukhi ase.
Kelemane mangso phale moilaga bhai khan nimite moi nijor ke shrap hoikene, Krista pora alag kuri dile bhi eitu tu moi laga eecha ase.
Taikhan Israel manu ase. Taikhan pali-lua baccha ase, aru mohima, kosom pora dia kanun, aru kanun laga inam, aru Isor ke aradhana kura, aru kosom sob taikhan logote he ase.
Taikhan pora hei amikhan baba khandan khan ase, aru mangso hisab te hoile, taikhan laga khandan pora hei- Khrista ahise, jun sob upor Tar hei Isor ase. Hodai karne Tar ke aradhana hobo dibi. Amen.
Kintu eitu Isor laga kosom tu harai se nohoi. Kele mane Israel pora aha khan sob tu Israel jati pora aha nohoi.
Aru sob tu Abraham laga asol baccha khan nohoi. Kintu “Isaac duara tumi laga khandan laga naam hobo.”
Itu matlab tu, gaw mangso te thaka khan Isor laga baccha nohoi. Hoilebi jun baccha Isor laga kosom pora jonom hoise taikhan hei Isor laga baccha ase.
Kelemane kosom te ineka koikena ase: “Ineka somoi aha sal te, moi gurai kena ahibo, aru ekta baccha Sarah ke dibo.”
Khali eitu hei nahoi, kintu ketiya amikhan khandan baba Isak pora Rebekah bhi bacha khan jonom dise-
tai khan jonom nohoikene thaki lebi aru bia bhal eku nakora age te, eitu hoile hei Isor pora bachi lua hisab te aru Tar laga echha he hobo karne,
Likha thaka nisna: “Jakob ke moi morom korise, kintu Esau ke moi ghin korise.”
Tinehoile amikhan para ki kobo? Isor logote adharmik ase naki? Ketia bi ineka nohoi.
Kelemane Tar pora Moses ke koise, “Moi daya kora khan uporte daya koribo aru morom kora khan ke morom koribo.”
Eitu karne, manu khan laga echha nahoile kosis kora pora nohoi, kintu Isor kun logote daya ase Tar echha he ase
Kelemane pobitro kitab pora Pharaoh ke koise, “Eitu nimite he moi tumike uthai dise, tetiya tumikhan uporte moilaga shakti dikhai dibo, aru ineka moilaga nam prithibi sob jaga te janai dibo.”
Eitu karne, kun logote Isor pora daya kori bole echha ase daya kore, aru Tar echha te mon taan koribole diye.
Tetiya apunikhan pora moike hudibo, “Kile etiya bhi Tar pora golti pai ase? Kele mane kun pora Tar echha rukhabo paribo?”
Kintu, hei manu, Isor pora echha kora kam te alag jowab dibole manu tumi kun ase? Ki bonai kene ase eitu saman pora bana manuke, “Apuni kile moike ineka banaise enika kobo pare naki?”
Kumar ekjon pora ki kolshi banabo eccha ase, eitu bonabo nimite mati upor te tar adikhar nohoi? Aru eki mati pora kolshi ekta sonman nimite aru dusra ekta mamuli te cholabo nimite banabole tar adhikar ase nohoi?
Kintu, jodi Isor he Tar laga khong dikhabole aru Tar laga shakti janai dibole nimite, kolsi kun nosto kori bole bonaise, eitu ke dorjo korikene rukhibole Tar echha ase koile?
Judi Tar pora itu kora Tar laga dhun thaka mahima daya thaka kolsi khan uporte ase dikhabole, kun tu Tar age pora mahima nimite bonaise?
Aru ki jodi Tar pora amikhan nimite eitu kurise, kun Tar pora mati loise, khali Yehudi khan majot nohoi kene, amikhan dusra jat majot pora bhi?
Hosea kitab te Tar pora koi ase:
“Kun moi laga jati thakanai, moi taikhan ke moilaga manukhan ineka matibo,
Aru kun agete morom napai kene thakise, taike morom kora khan ineka matibo.
Aru eki jaga te ineka bhi ase, ‘Tumikhan moilaga manu nahoi,’
Tetiya he taikhan ke, “Jinda Isor laga bacha khan enika matibo.’”
Aru Israel nimite Isaiah jur pora awaz chilai kene koi ase,
“Israel bachakhan samundor laga balu nisna besi thakile bhi,
Khali bachi kene thaka olop tu he bachabo,
Kelemane Probhu pora prithibi uporte Tar laga kotha deri nahoi kene joldi kam kori lobo.”
Aru Isaiah para koi thaka nisna,
“Jodi sorgo Probhu pora amikhan nimite khandan rakhi diya nai koile,
Amikhan bhi Sodom aru Gomorrah nisna he hobo ase le.”
Tinehoile, etiya amikhan para ki kobo? Dharmikta jun tu bisas pora pai, eitu dusra jat, kun pora dharmikta hobole bisara nai, taikhan para hei paise naki?
Kintu Israel, kun he kanun pora dharmikta hobole bisarise, taikhan pora kanun puncha nai naki?
ineka likha thaka nisena,
“Sabi, Moi Zion te thokor kha pathor ekta rakhi di ase; aru kun para Tarke bisas kore,
Taikhan ketiya bi sorom nahobo.”
Bhai khan, moilaga mon te echha aru taikhan nimite Isor usorte prathana kora tu taikhan poritron pabo nimite ase.
Isor nimite taikhan mon pura dithaka tu moi bhi sakhi di ase kintu thik budhi pora kora nai.
Kelemane, taikhan pora Isor laga dharmikta tu najane, aru taikhan nijor laga dharmikta bona bole kosis korise. Taikhan pora Isor laga dharmikta te nijor jibon dia nai.
Kelemane kun he bisas kore taikhan laga dharmikta nimite Khrista hei kanun ke pura korise.
Kelemane Moses pora likhi se dharmikta tu kanun pora hei ahe: “Kun manu kanun koa tu kori ase eitu pora jinda thakibo.”
Kintu bisas pora aha laga dharmikta pora eitu koi ase, “Tumi laga mon te eneka nakobi, ‘Kun sorgote uthi jabo?’ (Eitu ase, Khrista ke nami anibo karne);
aru nohoile ineka nokobi, ‘Kun abyss te nami bo?’” (Eitu ase, Khrista mora pora jinda uthai kene ani bole).
Kintu eitu pora ki koi ase? “Kotha tu apuni usorte hei ase.” Eitu bisas laga kotha ase, jun tu amikhan pora janai di ase.
Kelemane, jodi apuni laga mukh pora Jisu ke Probhu eneka shikar korile, aru apuni laga mon te Isor pora Tar mora pora jinda uthai dise eneka bisas korile, apuni poritran pabo.
Kelemane mon te bisas kora pora ekjon dharmik hoijai, aru mukh pora shikar korile poritran pai loi.
Kelemane pobitro kitab te enika koi ase, “Kun pora taike bisas kore, taikhan kun ke bhi sorom nadibo.”
Kelemane Yehudi khan aru Greek majote eku alag nai. Kelemane eki Probhu tu sob laga Probhu ase, aru kun pora taike mate, taikhan sob ke tailaga dhun di ase.
Kelemane kun pora Probhu laga nam te mati ase tai khan sob poritran pabo.
Kintu taikhan pora bisas nakora ekjon ke kineka matibo? Aru ketiya bhi nahuna ekjon ke taikhan kineka bisas koribo? Aru kunba pora prochar nakurile taikhan pora kineka hunibo?
Aru kunba pora taikhan ke napathai le, keneka prochar koribo? - Likha thaka nisna, “Bhal khobor prochar kora khan laga theng kiman bhi sundor ase!”
Kintu taikhan sob pora tu susamachar laga kotha mana nai. Kelemane Isaiah koi ase, “Probhu, amikhan pora hunikene kun para bisas kurise?”
Eitu karne huna pora hei bisas ahhe, aru Khrista laga kotha prochar kora pora huni loi ase.
Kintu moi hudi ase, “Taikhan pora huna nai naki?” Hoi, hosa taikhan pora hunise. “Prithibi sob jaga te tai khan laga awaj jai jaise aru taikhan laga kotha pora prithibi hekh tak pungchi se.”
Kintu moi hudi ase, “Israel pora buja nai naki?” Moses pora suru te koise, “Moi pora jati nathaka khan ke soku jolabo le dibo. Nabuja jati laga desh pora tumikhan ke khong uthibole dibo.”
Tetiya Isaiah mon dangor hoikene ineka koise, “Kun pora bisara nai taikhan pora moike pai loise. Kun pora huda nai taikhan logote moi nijor dikai dise.”
Kintu Israel laga ineka koi ase, “Pura din Ami kotha namana aru jagra kora manukhan logote haat uthai kene thakise.”
Moi koi ase tetiya, Isor pora Tar nijor manu khan ke ninda korise naki? Ketiya bhi nahoi. Kelemane moi nijor bhi Israel manu ekjon, Abraham laga khandan aru Benjamin laga jati te ekjon ase.
Isor pora Tar nijor manu kun age pora janikene thakise taikhan ke ninda kora nai. Apunikhan pora pobitro kitab te Elijah nimite ki koi ase eitu najane naki, Israel birodh te tai pora Isor logote kineka anurodh korise?
Kintu Isor taike ki jowab dise? “Ami nijor nimite sath hazar manu rakhi kena ase jun manu Baal ke puja kora nai.”
Itiya bi ineka he ase, Itiya laga somoi te bi bisi komti manu ke hi chunise Isor laga kripa pora.
Hoilebi jodi eitu asis pora hoi, tinehoile eitu tu tai laga kaam pora nahoi. Nohoile kripa tu kripa nahoi jabo.
Tinehoile ki ase? Israel laga manukhan ki bisarise, eitu panai, hoilebi Isor pora chuni lua manu khan paise, aru dusra manu khan tu mon tan thakise.
Pobitro kitab te likha nisna: “Isor pora taekhan ke okora dimak laga atma dise, suku dise nadikhibo nimite aru kan dise nahunibo nimite, eitu din tak.”
Aru David koise, “Tai khan laga table tu jhali hoi jabi aru phang hoi jabi, aru taikhan phasibo aru sajaipabo.
Taikhan laga suku andhar huijabo tinihoile taikhan eku sabo naparibo, aru hodai tai khan laga komor niche korikena thakibo.”
Eitu karne moi hudi ase, “Taikhan giri jabole theng te thokor lagise naki?” Ketiabi ineka nahoi. Kintu taikhan paapi hua karne poritran tu dusra jat khan logot te ahi ase, tetiya Israel khan soku jolibo.
Etiya taikhan paapi hua matlab prithibi dhuni ase aru taikhan pora napara matlab dusra jat khan dhuni ase, tetiya taikhan sob pura aha din te kiman bhi bisi dhuni hobo?
Etiya dusra jat khan, moi apuni khan ke koi ase, jetiya tak moi dusra jat nimite apostle kaam kuri bole dise, eneka moi laga kaam te phutani kori ase.
Tetiya ji hoile bhi moi nijor gaw mangso laga manu Yehudi khan ke suku julibole dibo. Tetiya taikhan mojot te kunba tu bachai lobo pare.
Kelemane taikhan ke chari dia matlab prithibi logot milmilab hoile, tetiya taikhan pora mani lua tu mora pora jibon pa nahoi?
Kintu jodi suru phol tu pobitro ase, tinehoile eitu nimite dia maida bi pobitro ase. Aru jodi ghas laga shikor tu pobitro ase, tinehoile daal sob tu pobitro ase.
Kintu jodi kunba daal bhangi jaise koile, aru jodi apuni, kun notun daal ulai thaka jungol laga olive ghas hoile bhi, kolom kori kene dusra majot te bandhi dia aru olive ghas laga shikor pora pani loikene dangor huwa nisna ase,
dusra daal usorte phutani nakuribi. Kintu jodi apuni ineka hoile yaad kuribi shikor ke madot dia tu apuni nohoi, kintu shikor pora hei apunike madot di ase.
Tetiya apuni kobo, “Daal kunba bhangi ja tu moike kolom korilobole thaki se.”
Eitu thik ase taikhan laga abisas pora taikhan bhangi jaise, kintu bisas para apunikhan mozbud te khara kuri di ase. Itu karne phutani nokoribi, kintu bhoi koribi.
Kelemane jodi Isor para asol ghas laga daal nabachai le, apuni ke bhi nabachabo.
Etu karne, tetiya, Isor laga daya kam tu jani lobi: bisi dangor dukh Yehudi khan uporte girise, kintu Isor laga daya apuni khan nimite hoise, jodi apuni khan Tar laga daya hisab te thaki le. Nohoile apuni khan ke kati phelai dibo.
Aru taikhan hoile bhi, jodi taikhan laga obiswas nathakile, kolom kuri loi lobo, kelemane taikhan aru bhi kolom kuri loi lobole Isor logot takot ase.
Kelemane jodi apunikhan, ene bhi jungol laga oliv ghas pora kati loise, aru nyiom thik te nahoi kene pali thaka oliv ghas te kolom kuri loise, tetiya asol daal tu anikene tai laga ghas te kolom kuri loi le aru bhi kiman bisi bhal hobo?
Kelemane bhaikhan, apuni nijor ke bisi phutani nakuribo nimite, agete najani kene thaka hosa kotha eitu moi apunikhan ke janai dibo le mon ase dusra jati khan kiman bachi kene ase, taikhan pura naha tak, olop somoi nimite Israel manu mon tan hoijabole dise.
Likha thaka nisna he, Israel manu khan sob ineka bachai lobo:
“Zion para Udhar Korta ahibo.
Tai he Jakob pora Isor najana khan logote paap khan hatai dibo,
Aru taikhan laga paap moi ketiya hatai dibo, taikhan logot te kosom eitu hobo.”
Kelemane Isor pora tofa dia aru Tar pora mata tu ketiya bhi bodla-bodli koribo napare.
Kineka apunikhan dusra jat ek bar Isor kotha namana khan thakise, kintu etiya taikhan Yehudi khan Isor kotha namana para apuni dusra jat khan daya paise,
eitu nisna, taikhan bhi etiya kotha namana tu apunikhan logote ki daya dise taikhan etiya daya pabo nimite ase.
Kelemane Isor pora manu sob ke kotha namana dikene rakhi dise, tetiya Tar laga daya tu sob manu pora pabo.
Oh, Isor laga budhi, aru gyan kiman bhi dhun aru bisi ase! Tar pora manu khan bichar kora aru Tar laga bira rasta kun pora bujibo!
“Kelemane Probhu laga mon te ki ase eitu kun he janibo, nohoile taike budhi dibole kun ase?
Nohoile kun pora poila Isor ke kiba dise,
Jun ke Isor pora wapas tirabole lagibo?”
Kelemane sob bostu tai pora ahise, Tar duara hoise aru Tar karne hei ase. Tar laga mahima hodai hobi. Amen.
Eitu karne, bhaikhan, apuni laga nijor gaw tu jinda thaka bolidaan nisna dibole Isor laga daya te apunikhan ke anurodh korikene janai ase, pobitro korikene Isor usorte lobole pora kun tu apuni atma te aradhana kori ase.
Eitu prithibi laga echha te monjur nakoribi, kintu poribortan pora mon notun banai lobi. Ineka hoile, apuni nijor pora Isor laga echha tu ki ase, ki bhal ase, aru ki thik ase eitu jani lobo.
Eitu nimite moi koi ase, kelemane moi ke anugrah dise, eitu pora sob logote koi ase, apunikhan majot te kun manu pora bhi nijor tu ki ase eitu pora dangor bhabana nakori bhi, kintu nomro hoikene nijor ke kiman bisas Isor pora dikene hisab te bichar kori thaki bhi.
Kelemane kineka ekta gaw te alag-alag besi bhag ase, aru bhag sob pora eki kaam nakore,
eitu nisna amikhan besi hoile bhi, Khrista te ekta gaw he ase, aru sob manu ekjon-ekjon laga bhag he ase.
Kintu alag-alag vardhan anugrah duara amikhan ke dia nisna, amikhan pora etu cholabo lage ase. Jodi ekjon ke prophecy laga vardan dise, tai laga biswas hisap te cholabole dibi.
Jodi seva kora ase, seva kora kam te cholabi, kun ke sikhai dia laga vardan ase tai pora sikha kam te cholabi.
Jodi kunba laga vardan tu manu khan laga mon uthai dia laga ase, tinehoile taike mon uthai di thakibo dibi. Jodi kunba laga vardan tu di thaka laga ase, taike di thakibo dibi. Jodi kun ba laga vardan tu cholaunta laga ase, taike hosiar pora kuribo dibi. Jodi kunba laga vardan tu daya dikhai dia laga ase, taike khusi pora kuribo dibi.
Morom tu misa hobo nadibi. Ki bia ase eitu ke ghin kuribi; ki bhal ase eitu ke dhuri bi.
Ekjon pora ekjon ke bhai khan nisna morom kuri bi. Ekjon pora ekjon ke besi sonman kuribi.
Mon echha laga kam te alsi nakoribi, atma te mozbud thakibi, aru Probhu ke seva koribi.
Akha te anondho kuribi, dukh te dhorjo koribi, aru prathana te hodai thakibi.
Pobitro manukhan karne dhon jomakori dibi aru modot koribole bisaribi.
Kun pora dukh di ase taikhan nimite asirbad dibi; kun pora shrap di ase, taikhan ke ashirbad he dibi.
Kun manu kushi hoi kene ase, taikhan logote kushi koribi, kanda khan logote kandibi.
Ekjon pora ekjon logote mil milap kori thakibi. Phutani nakuribi, kintu nomro khan logote mili thakibi. Ketiya bhi bisi jana nisna phutani nakoribi.
Kun kebhi bia budli bia nadibi, kintu sob manu agete ki sonman ase etu he kori bole bhabana koribi.
Moi bisi morom kora bhaki-kokai khan, kun ke bi beya-bobli-beya naghurabi, kintu Isor laga khong nimite chari dibi. Kelemane ineka likha “‘Bodli ghurai dia moilaga ase; moi ghuraidibo,’ ineka Probhu he koi ase.”
“Jodi apuni laga dushman bhuk lagi ase, khabole dibi. Jodi tai piyas lagi ase, taike pani khabole dibi. Kelemane ineka kora pora apuni tailaga matha te jui julai dia nisna ase.”
Biya pora jitibole nadibi, kintu bhal pora he biya ke jiti lobi.
Sorkar laga adhikar manuh khan kotha sob manu pora mani bi, kelemane Isor pora na dile mane adhikar manu kun bhi nathakibo. Taikhan sob ke Isor pora he sthapon kora ase.
Eitu karone kun pora adhikar manuh khan kotha na loi; aru kotha namana khan tu nijor uporte bichar hoikene sajai anibo.
Kelemane bhal kora khan nimite adhikar manukhan bhoi nakore, kintu biya manukhan nimite bhoi ase. Apuni adhikar manu khan ke bhoi nakori kene thakibo mon ase tetiya ki bhal ase etu he koribi, aru Tar pora apunike bhal ineka kobo.
Kelemane apunike bhal koribo nimite Tar Isor laga noukor ase. Kintu jodi apuni bia korile bhoi koribi, kele mane Tar hath te taruwal tu ene dhura nahoi. Kelemane kun pora galti kore taikhan uporte Isor laga khong anibole Tar tu Isor laga noukor ase.
Eitu karne kotha mani bi, khali Isor laga khong pora bachabo nimite nohoi, kintu nijor laga bhabana sapha hobo nimite.
Eitu nisna bhabana sapha hobo nimite he apunikhan para khajana bhi di ase. Kelemane adhikar manukhan tu eitu khan kam kuribole Isor laga nokor khan ase.
Kun ke dibo lage taikhan sob ke di dibi. Khajana dibi kunke khajana dibo lage, daam dibi kunke daam dibo lage; bhoi kuribi kunke bhoi kuribo lage, aru kun ke sonman dibole ase sonman dibi.
Kunke bhi eku baki narakhibi, kintu ekjon pora ekjon ke morom he koribi. Kelemane kun pora dusra ke morom kure tai pora kanun pora ki koi ase eitu tai pora pura kuri loise.
Hukum te kua nisna, “Beyobichar nakoribi, manuke namorabi, chor nakuribi, dusra manu laga bostu lalos nakuribi,” aru dusra baki kotha kiman ase eitu khan sob iyate he lagi kene ase: “Apuni laga ghor usorte thaka khan ke nijor nisna morom kuribi.”
Morom tu usorte thaka khan ke bia nakore, eitu karone, morom para kanun sob tu thik koribole di ase.
Eitu kuribi, kelemane amikhan ghumai thaka pora uthibole somoi hoise ineka apunikhan pora jani ase. Kelemane amikhan pora bisas kora din pora etiya poritran tu amikhan usor te ahi kene ase.
Rati tu besi lamba jai jaise, din tu usor te ahi kene ase. Eitu karne andhera laga kam sob chari kene puhor laga hathiyar pindi lobo.
Din te bera nisna amikhan thik berabo, modhu kha aru nisa hua nohoi, beyobichar nohoi, kaija kora aru soku jola nahoi.
Kintu Probhu Jisu Khrista ke pindi lobi, aru gaw mangso eccha koribo nimite jaga eku nadibi.
Kintu kun bisas te komzur ase, jhagara kura laga bichar nahunai kene, tar ke modot kuribi.
Ekjon pora sob khabo pare ineka bisas kore, kintu komjur ekjon pora tu khali pata-sata he khai.
Eitu karne kun pora nakhai ekjon ke ninda nakuri bi; aru jun manu nakhai taibi kha ekjon ke bichar nakuribi. Kelemane Isor para tai ke swagat kuri loise.
Apuni kun ase dusra noukor ke bichar kuri bole? Tar nijor laga malik agete tar khara kore, nahoile gire. Kintu tai ke uthai dibo kelemane, Probhu pora taike khara kuridibole pare.
Ekjon pora din ekta tu dusra din para bhal ineka bhabana kore, kintu kunba pora sob din tu eki ineka bhabana kore. Sob manu pora nijor mon te he thik bisas koribo lage.
Kun pora din alag ulai kene mani ase, Probhu laga nam te mani lobi; aru jun manu khai ase,Isor ke dhoniyabad diya nisna, Probhu laga nam te khabi. Jun manu nakhai, Isor ke dhaniyabad dia nisna Probhu laga nam te nakhabi.
Kelemane amikhan kun bhi nijor nimite jinda nathake, nohoile nijor karne namore.
Jodi amikhan jinda thakile, Probhu nimite ase, aru jodi morile, Probhu nimite he mori ase. Eitu nimite, jodi amikhan jinda thakilebi morile bhi Probhu nimite he ase.
Kelemane eitu nimite he Krista mori jaise aru jinda hoise, tetiya hei Tar jinda thaka khan aru morikene thaka khan sob laga Probhu hobo.
Kelemane ineka likha ase,
Probhu he koise, “Moi jinda thaka tak,” sob Moi agete athukaribo,
Aru sob manu nijor jiba pora Isor ke shikar koribo.”
Eitu karone amikhan sob nijor laga kam Isor logot te janaidibo.
Eitu karne etiya pora amikhan ekjon he ekjon laga bichar nakoribo, kintu tai laga bhai laga theng nalagibo nimite, nahoile bhal laga rasta bond nakoribo nimite monte rakhibi.
Moi jani ase aru Probhu Jisu nam te thik jani loise, sapha nahua jinis eku bhi nai, kintu kun pora nahoi ineka bhabana kore tai nimite sapha nahoi.
Kele mane apuni ki khai ase, eitu pora bhai laga mon jokhom koridile, apuni morom te nathake. Apuni ki khai ase eitu pora Krista kun karne morise Tar ke nosto nakori bi.
Eitu karne ki bhal ase ineka apuni pora mani loi ase, eitu bia nisna kobole nadibi.
Kelemane Isor laga raijyo tu khalua nimite nohoi, kintu Pobitro Aatma te dharmikta, aru shanti aru khusi nimite ase.
Kun pora Khrista ke eneka pora seva kore Isor ke bhi aru manu ke bhi kushi kore.
Eitu karne, ki shanti ase aru ki pora milikene ekjon-ekjon ke banabo pare eitu bisaribi.
Khalua nimite Isor laga kam nosto nakoribi. Sob saman tu hosa bhi sapha he ase, kintu ekjon laga khalua pora jodi kunba theng lagibole dise koile, tetiya eitu tu galti ase.
Jodi bhai ekjon ke theng lagile mangso nakha aru angur ross nohoile ji kam hoilebi nakora he bhal ase.
Apuni laga ki bisas ase, apuni majot te he rakhibhi. Kun he nijor pora manilua sob te nijor ke galti nabha be, eitu manu ashirbad ase.
Kintu kunba pora jodi duita mon kori bia bhabana pora khai, eitu nijor ke ninda kori ase, kelemane eitu bisas te nohoi. Aru ki bisas te nahoi, eitu sob tu paap ase.
Etiya amikhan jun takot te ase, khali amikhan nijor ke khusi koribole nahoi, kintu komjur pora giri thaka khan ke uthabole amikhan laga kam ase.
Amikhan sob pora nijor ghor usor khan nimite bhal kori kene taike uthai dibole aru khusi kori dibo lage.
Kelemane Khrista bhi nijor ke khusi kora nai, kintu likha thaka nisna, “Apuni khan ke bodnam dia laga bodnam moi uporte girise.”
Kelemane age din te ki likhise, eitu sob aji amikhan ke janai dibo nimite ase, tetiya pobitro kitab laga kotha pora mon dangor hobo aru dhorjo korikene akha thakibo.
Etiya dhorjo aru mon dangor koribole dia Isor para, Jisu Khrista logot kineka apuni khan mili loise, eitu nisina he apuni khan sob majot te mili kene shanti te thakibole dibi.
Tetiya ekta awaj te apunikhan eki logote amikhan Probhu Jisu Khrista laga Baba aru Isor ke mahima dibo.
Eitu karne Isor laga mahima nimite Khrista pora apunike kineka svekar korise, eitu nisena ekjon pora ekjon ke svekar koribi.
Kelemane moi apunikhan ke koi ase, Isor he hosa ase ineka janai dibole, sunnot kura khan nimite Khrista nijor he noukor hoi jaise, tetiya kandhan baba khan logote ki kosom di thakise eitu kori dibo,
Aru dusra jat khan pora bhi Isor laga anugrah nimite mahima dibo. Likha te thaka nisna,
“Eitu karne dusra jat khan majot te moi Apuni laga nam laga ke stuti koribo,
Aru Apuni laga nam te gana gabo.”
Aru bhi,
“Probhu ke stuti kuribi, tumi dusra jat khan;
Aru manukhan sob pora Tar laga nam uthai dibi.”
Aru, Isaiah koi ase,
“Jesse laga khandan para ekjon ahibo, dusra jat khan majot te bhi chola bole taike uthai dibo; tai logote dusra jat khan akha thakibo.”
Bisas kora nimite apunikhan laga mon te shanti aru khusi para bhorta kori dibo, tetiya Pobitro Aatma laga shakti duara apunikhan akha te mozbud hobo.
Kintu moi nijor bhi apunikhan nimite khusi ase, kelemane bhal pora bhorta hoikene aru gyan-budhi thik pora apunikhan ekjon he ekjon ke sikhai dibo pare.
Kintu apunikhan pora yaad koribo nimite Isor pora moi ke dia anugrah te himot kori kene apuni khan ke moi likhi di ase.
Isor laga susamachar purohit ekjon nisna, dusra jat khan majot te Jisu Krista janai dia kam kori bole Isor pora moike anugrah dise, tetiya dusra jat khan laga daan dia tu sapha kori kene Isor usorte lobole para hobo nimite Pobitro Aatma duara sapha kori dia hoise.
Eitu karne Isor nimite kora moi laga kam te phutani hobo le Jisu Khrista te moi sakhi ase.
Kelemane dusra jat khan pora Isor ke bhoi korikene kotha mani lobole Khrista pora moi karne kori loise, eitu laga baharte moi dusra kotha eku nakobo. Eitu khan kotha aru kam pora hoi thake,
aru chin aru Pobitro Aatma duara asurit laga kam pora. Eitu karne, Jerusalem pora suru hoi kene Illyricum jaga sob phale moi Khrista laga susamachar loi jabo nimite hoise.
Aru eitu nisna Khrista laga nam nahuna sob te susamachar prochar kora tu moi laga kaam ineka bhabana kori kene kaam korise, nohoile tu dusra pora kori thaka bhetemul te moi kam kora he hobo.
Kintu ineka likha nisna:
“Tar laga ketiya bhi nahuna khan pora Tar ke dikhibo, aru kun khan pora Tar laga eku huna nai, taikhan pora bujibo.”
Eitu nimite hei bisi bar moi apunikhan usor te ahibole thaka pora rukhi thakise.
Kintu etiya, moi nimite eitu jaga khan te thakibole jaga nai, aru moi ahibole echha kori kene besi saal hoi ase.
Moi Spain te ja somoi te apunikhan ke lok koribole akha ase, aru alop din eki logote thaka pichete moi yaatra ja somoi apunikhan pora modot dibo.
Kintu etiya tu moi Jerusalem te bisasi khan nimite modot loikene jai ase.
Kelemane Jerusalem te thaka bisasi khan majot te dukhia khan nimite modot pathai dibole, Macedonia aru Achaia te thaka khan pora besi khusi para echha thakise.
Kelemane eitu koribole taikhan besi bhal pai thakise, kele mane jodi dusra jat khan pora atma laga ashirbad te bhag kori loise, tetiya prithibi laga saman, eitu dhun sompati aru taka-poisa ashirbad te bhi bhag koribole taikhan laga kaam he ase.
Eitu karne ki joma kori kene taikhan ke dibole anise, moi ketiya eitu kam khotom hobo, moi apunikhan ke lok korikene Spain te jabo.
Moi jani ase, ketiya moi apunikhan logote ahibo, tetiya Khrista laga ashirbad sob loikene ahibo.
Probhu Jisu Khrista aru Tar laga morom, Tar laga Aatma duara apunikhan milikene moi nimite Isor usorte prathana koribole moi apunikhan ke anurodh kori ase.
Tetiya Judea te thaka abisasi khan haat pora moike bachai lobo aru Jerusalem te thaka pobitro manukhan usor te moi laga kam tu manilobo.
Tetiya Isor laga echha te moi khusi pora apunikhan usorte ahibo aru apuni khan majot te khusi pabo.
Cenchreae girja te thaka amikhan laga bhoini Phoebe nimite moi sakhi di ase,
apunikhan pora Probhu nam te tai ke pobitro manu nisna tai ke svekar koribi, aru apunikhan pora ki madot lage, sob te modot dibi. Kelemane tai tu bisi manu nimite, aru moi nijor karne bhi besi modot thakise.
Jisu Khrista te moi logot eki kam kora Priscilla aru Aquila tai duijon ke salaam janabi,
kun pora mio laga jibon nimite nijor gola kati bole bhi bhoikora nai. Taikhan ke khali moi para he nohoi kene dusra jat laga girja sob pora khusi pai ase.
Taikhan ghorte girja kora khan ke salaam janabi. Moilaga morom thaka Epaenetus, kun Asia te Khrista loi aha suru ase taike bhi salaam janabi.
Mary ke bhi salaam janabi, kun he apunikhan nimite besi kam korise.
Andronicus aru Junias ke bhi salaam janabi, kun moi nisna Yehudi aru moi logo bandhi ghor te thakise. Pasonir khan para bhi taikhan ke jani ase, aru moilaga age taikhan Khrista te thakise.
Probhu nam te moilaga morom thaka Ampliatus ke bhi salaam janabi.
Eki logot Khrista te kam kora Urbanus, aru moilaga morom thaka Stachys ke bhi salaam janabi.
Khrista ke loikene thaka, Apelles ke bhi salaam janabi, Aristobulus laga ghor te thaka sob ke bhi salaam janabi.
Eki Yehudi manu Herodion ke bhi salaam janabi. Probhu laga manu khan Narcissus laga ghor te thaka sob ke bhi salaam janabi.
Probhu nam te kam kora Tryphaena aru Tryposa ke salaam janai dibi. Morom thaka Persis ke salaam janai dibi, kun pora Probhu laga kam besi korise.
Probhu nam te bachi kene rakha Rufus aru tai ama, kun he moi laga ama bhi thakise, taikhan ke salaam janabi.
Asyncritus, Phlegon, Hermes, Patrobas, Hermas, aru bhaikhan kun taikhan logot ase sob ke salaam janabi.
Philologus, Julia, Nereus aru tailaga bhoini, aru Olympas, aru bisasi manukhan sob kun taikhan logote ase, sob ke salaam janai dibi.
Ekjon he ekjon ke pobitro chumma dibi. Khrista laga sob girjakhan pora apunikhan ke salaam janai ase.
Itiya bhaikhan, ami laga kotha bhal para hunibi, junkhan apunikhan majote dushmani nohoilebi rasta bon kuri diye, aru apunikhan ke sikhai diye kotha khan laga birodh te kuri diye. Eneka manukhan pora ghurai lobi.
Kelemane ineka manu pora amikhan Probhu Khrista ke seva nakore, kintu nijor pet nimite he seva kore, aru taikhan laga mitha aru sundor kotha pora najana manukhan ke thokai ase.
Kelemane apunikhan para Isor kotha mani lua tu sob manu pora jani ase. Eitu karne moi apunikhan nimite khusi kori ase, kintu apunikhan bhal kam nimite budhi thakibole moi echha ase, aru bia kam phale eku najana manu hobi.
Shanti Isor pora deri nohoi kene apunikhan laga theng nichete Saitan ke pishi dibo. Amikhan Probhu Jisu Khrista laga anugrah apunikhan logot thakibi.
Moi logot eki kam kora bhai Timothy para salaam janai ase, aru moi nisna Yehudi manu Lucius, Jason aru Sosipater para bhi salaam janai ase.
Moi Tertius, kun pora eitu chiti likhi ase, Probhu nam te moi bhi salaam janai ase.
Gaius, kun logot moi thaki se aru girja manukhan sob pora apunikhan ke salaam janai ase. Sohor laga secretary Erastus aru amikhan bhai Quartus pora bhi salaam janai ase.
Amikhan laga Probhu Jisu Khrista laga morom-laga-asis apunikhan sob logote thakibole dibi. Amen.
Aru etiya Tar ke, kun pora he apunikhan bisas te mojbud hoikene khara kuridibo pare, Jisu Khrista laga susamachar moi prochar kora, kun tu besi jug nimite lukai thakise, kintu etiya eitu hosa kotha tu janai dise,
Etiya eitu hosa kotha tu khuli dise aru prophet khan pora likha duara, ananta Isor laga hukum pora jati sob ke janai dise, tetiya he sob manu para bisas kori kene kotha mani lobo.
Paul, Khrista Jisu pora Tar laga apostle hobole nimite junke Isor laga echha pora hei chuni loise, aru amikhan laga bhai Sosthenes, duijon pora,
Corinth te thaka Isor laga girja te, jun khan ke Khrista Jisu pora sapka kuri dise, jun ke pobitro hobo nimite mati se, aru tai logote thaka sob manukhan jun Khrista Jisu ami aru apunikhan laga Probhu laga naam ke bisas kori loise.
Amikhan laga Isor, Baba, aru Probhu Jisu Khrista laga nam pora ashis aru shanti apunikhan uporte thakibo dibi.
Moi hodai apunikhan nimite moi laga Isor ke dhonyabad diye, kile mane Isor laga ashis juntu apunikhan uporte Jisu Khrista pora hey dise.
Kile koile sob te apunikhan ke Tar pora dhoni bonai dise, sob kotha kura khan te aru sob gyan te bi,
jeneka amikhan pora apunikhan majote Khrista laga gawahi koidisele, eitu tu hosa hoise koikena amikhan jani loise.
Eitu karone, apuni khan logote Isor laga sob pobitro vardan tu di kena ase, jetiya apunikhan ke Probhu Jisu Khrista pora dikhai dibole nimite rukhi ase.
Tai pora apunikhan ke somoi khotom nahua tak takot kuri dibo, eneka hoile amikhan laga Probhu Jisu laga din te apunikhan ekubi bodnam hoikena nathakibo.
Isor tu hosa ase, jun pora apunikhan ke Tar laga Putro, Jisu Khrista amikhan laga Probhu laga mondoli te joma kuri bole matise.
Etia, moi apunikhan ke hudi ase, bhai-kokai khan, Probhu Jisu Khrista laga naam te, apunikhan sob mon milai lobi, aru tate apunikhan majote alag nahobi, kintu apunikhan eke logote bhabona aru ekta kaam te mili kena thakibi.
Kile koile bhai-kokai khan, Chloe laga kunba manukhan ami ke koise, apunikhan majote kotha aru mon namili kena ase.
Etiya moi laga motlob eitu ase, apunikhan sob ekjon-ekjon koi, “Moi tu Paul logote ase,” nohoilebi “Moi Apollos logote ase,” nohoilebi, “Moi Cephas logote ase,” nohoilebi “Moi Khrista logote ase.”
Khrista tu alag-alag bhag hoise naki? Paul tu apunikhan nimite krus te morise? Nahoilebi apunikhan Paul laga naam pora baptisma loise?
Moi Isor ke dhonyabad di ase kile mane moi apunikhan kunke bi baptisma diya nai, khali Crispus aru Gaius ke,
tetia kunbi apunike moi laga naam pora baptisma dise koikena nakobo.
Moi bi Stephanas laga ghor manukhan ke baptisma tu dise. Kintu eitu pora dusra kunba khan ke moi pora baptisma dia tu moi yaad nai.
Kile koile Khrista tu ami ke baptisma koribole potha nohoi, kintu Tar laga susamachar tu prochar koribole- moi ke Tar laga kotha tu chalak kotha pora kobole potha nohoi, nohoile Khrista laga krus te hokti thaka tu sob kaam nathaka hoi jabo.
Kile koile harai ja manukhan nimite krus laga kotha tu ekubi motlob nai, kintu amikhan jun ke bachai loise, eitu tu Isor laga hokti ase.
Kile mane eneka likhi kena ase,
“Moi gyani manukhan laga gyan tu khotom kori dibo,
Aru Moi buddhi manu khan ke bujibo napara kori dibo.”
Kote ase gyani manu tu? Kote ase pura-likha manu tu? Kote ase etu prithibi laga kotha bisi kora manukhan? Isor pora eitu prithibi laga gyan sob okora te ulta kori dise naki?
Kile koile eitu prithibi tu taikhan nijor buddhi pora Isor ke pa nohoi, kintu Isor tu jun manukhan Tar laga okora kotha porchar kora khan ke bisas kore, eitu khan ke bachabole echha thakise.
Etu nimite Yehudi khan khali Tar laga dikhai diya asurit kaam khan hei bisare aru dusra jati khan Tar laga buddhiman hei bisare.
Kintu amikhan Khrista ke krus te mari diya hei prochar kore, eitu kotha khan Yehudi khan nimite digdar ase aru dusra jat khan nimite okora kotha ase.
Kintu utu khan jun ke mati loise, Yehudi aru dusra jat khan nimite bi, Khrista tu Isor laga hokti aru buddhiman ase.
Bhai-kohai khan Isor pora mati luwa tu loi lobi, kile koile bisi manukhan apunikhan majote mangso hisab te buddhi thaka nai, apunikhan bisi bhak tu hokti thaka nai, aru apunikhan bisi bhak tu jonom pora gyani thaka nai.
Kintu Isor para hey etu prithibi laga okora khan ke chuni loise eneka hoile buddhi khan ke sorom khelai dibole nimite.
Isor pora juntu sob se niche khan aru eitu prithibi pora ghin kora khan ke chuni loise, aru kaam nathaka khan ke Isor pora eitu khan ke chuni kena, eitu prithibi te bisi kaam thaka khan ke khotom kori dibo nimite,
tetiya eneka hoile mangso te thaka khan Isor ke phutani koribo naparibo.
Kintu Tar nimite, apunikhan Jisu Khrista logote ase,Junke amikhan nimite Isor laga buddhiman bonai dise, ekta dharmikta aru sapha bhi kori dise aru paap pora bachai loise.
Eitu karone, eneka likhi kene ase, “Jun manu phutani kori ase, tai ke Probhu logote phutani koribo dibi.”
Jitiya moi apunikhan logote ahise, bhai khan, moi tu chalak laga kotha khan nohoilebi Isor laga nabuja buddhi kotha khan pora prochar kori kena aha nohoi.
Kile koile moi nijor echha pora apunikhan laga ki hoilebi janibole mon thaka nai khali Jisu Khrista aru Tar ke krus te morai diya laga hei.
Moi apunikhan logote komjor, aru kapi kena bhoi te thaki se.
Moi laga kotha khan aru prochar khan thika buddhi laga kotha pora nohoi, kintu Isor laga Aatma aru hokti pora kori kena dikhai diya pora hei,
eneka hoi kena apunikhan laga bisas tu mangso laga buddhi pora nohoi, kintu Isor laga hokti pora.
Etiya amikhan buddhi kotha kuwa khan tu buja manukhan majote kore, kintu eitu zamana laga gyan nohoi, nohoilebi etu zamana laga solawta khan laga, jun khan eitu prithibi chari kena jai thakise.
Hoilebi, amikhan Isor laga buddhiman tu bujibole napara kotha nisena lukai kene koi, juntu Isor Tar laga kaam nimite amikhan laga prithibi nabona age pora chuni kena taiyar kori loise
Etu zamana laga solawta khan kunbi bujibole para nai, kile koile jodi taikhan eitu buji loi, tinehoile taikhan ashis laga Probhu ke krus te mari dibole thaka nai.
Kintu jineka eneka likhi kena ase,
“Ki suku pira dikha nai,
Aru kan pira huni panai,
Aru manukhan laga monte jinda huwa nai,
Eitu khan sob Isor pora utu khan nimite taiyari kori kena ase jun Tai ke morom kore.”
Kile koile Isor pora eitu khan sob Tar laga Aatma pora hei dikhai dise. Kile koile Aatma tu sob bisari loi, Isor laga ekdom bhitor kotha khan bhi.
Kile mane kun pora ekta manu laga bhabona janibole pare, tai laga aatma jun tai laga bhitor te ase eitu ke chari kene? Thik eitu nisena, kun manu bi Isor laga bhabona janibo napare khali tir laga bhitor te thaka Aatma pora hei jane.
Kintu amikhan etu prithibi laga aatma ke luwa nai, hoilebi Isor laga Aatma junke Tar pora amikhan ke dise, tetiya juntu saman Isor pora amikhan ke eku daam naloi kena dise eitu khan ke janilobo.
Aru amikhan manu laga gyan pora kotha khan nakoi, Aatma pora sikai dia kotha khan hei koi, juntu kotha khan Aatma pora amikhan ke koi, eitu kotha khan aatma te thaka manukhan ke bujai de.
Kintu ekta sadharan manu tu Isor laga Aatma laga kaam khan lobole naparibo, kile koile eitu khan tai nimite okora kotha ase, tai khan eitu khan nabuje kile mane taikhan ke bujai dibole aatma tu najane.
Kintu jun manu Atama te ase taikhan etu khan sob bujibo pare, hoilebi jun aatma te nai, taikhan amikhan ke bujibole naparibo.
“Kile koile kun pora Probhu laga bhabona jane?
Kintu amikhan logote Khrista laga bhabona ase.
Bhai khan, moi apunikhan ke ekjon aatma laga manu nisena kotha kobole naparibo, kintu ekjon mangso te thaka manu nisena kobole lagibo, kile koile apunikhan Khrista te etiya bhi ekta chutu bachha nisena ase.
Moi apunikhan ke dudh hei khilai ase, aru bhat khan khela nohoi, kile koile apunikhan chabai kena bhat khabole naparibo. Hoilebi, etiya tak bhi apunikhan eitu nimite somoi puncha nai.
Kile koile apunikhan etiya bi mangso te ase. Apunikhan ekjon-ekjon ke suku juli thake, aru apunikhan khali kotha pora jagara kori thake. Apunikhan mangso te ase nohoi, aru apunikhan ekta sadharan manu nisena berai nohoi?
Kunba pora kobi, “Moi Paul logote ase,” aru dusra pora kobi, “Moi Apollos logote ase,” apunikhan tu mangso laga kaam ase nohoi?
Apollos tu kun ase? Aru Paul tu kun ase? Amikhan tu Isor laga noukor khan hei ase, jun pora hei apunikhan bisas kori se, aru ami duijon tu Isor pora diya kaam hei kori se.
Moi bhijon hali se, aru Apollos pora pani dhali sey, kintu Isor pora he eitu ghas ke dangor hobole dise.
Tine hoile, jun bhijon hali se aru jun pani dhali se eitu tu dorkar nai, kintu Isor jun pora eitu ghas ke dangor hobole dise Tai hei dorkar ase.
Etiya, jun bhijon hali se aru jun pani dhali se etu duijon laga kaam tu eke ase, aru duijon bi taikhan laga kaam hisab te enam pabo.
Kile koile amikhan Isor laga kaam kora manu ase. Apunikhan tu Tar laga kheti kura manu ase, aru Tar laga ghor ase.
Isor laga kripa hisab te juntu Tar pora ami ke ekta paka ghor bona mistiri hobole dise, moi pora ekta bhal ghor bonai kene suru kori dise aru dusra khan tu eitu ghor uporte bonai ase. Kintu taikhan ke hosiar pora ghor tu uthabole dibi.
Kile koile juntu ghor age pora bonai kene ase, eitu uporte aru notun ekta ghor bonabole naparibo, aru etu tu Jisu Khrista ase.
Etiya, jodi kunba manu eitu ghor laga asol pathor uporte suna, chandi, daam pathor, khuri, nohoilebi kher laga ghor khan bonai koile,
eitu kaam khan laga sob bichar hobo, kile koile din laga ujala te sob dikhibo, kile mane eitu tu jui pora hei dikhai dibo. Jui nijor pora hei eitu khan ke julai kena bhal-bia kaam khan sob dikhai dibo.
Jun manu laga kaam tu jui pora jula nai koile, eitu manu ke tai laga kaam nimite enam pabo;
kintu jun manu laga kaam tu jui pora julai diye koile, tai laga kaam khan sob nuksan hobo, hoilebi tai tu bachi jabo, jeneka ekjon manu jui julia pora polai kene bachi jai.
Apunikhan najane naki apunikhan tu Isor laga ghor ase aru tate Tar laga Aatma thake?
Jun manu Isor laga ghor ke beya kori diye koile, Isor eitu manu ke khotom koridibo. Kile koile Isor laga ghor tu pobitro ase, juntu apuni hei ase.
Kun bi nijeke nijor pora nathokabi. Jun eitu zamana te apunkhan majote nijor ke buddhi thaka manu bhabe koile, tai ke “okora” hobole dibi tetiya tai buddhi thaka manu hoi jabo.
Kile koile eitu prithibi laga buddhiman khan Isor nimite okorakhan ase. Kile mane Isor kotha te likhi kena ase,
“Tai pora buddhi khan ke taikhan laga nijor chal te phasai diye,”
Arubi eneka likhi kene ase,
“Probhu tu buddhi manukhan laga bhabona khan jane, aru eitu khan sob hawa hei ase.”
Eitu karone, eitu prithibi laga manukhan ke phutani koribole nadibo. Kile koile etu khan sob apunikhan laga hei ase,
Paul hoilebi, Apollos hoilebi, Cephas hoilebi, nohoilebi etu prithibi, aru jibon hoilebi, nohilebi mora, etu somoi te thaka khan, nohoile ahibole thaka somoite. Eitu khan sob apunikhan laga hei ase,
aru apunikhan tu Khrista laga ase, aru Khrista tu Isor laga ase.
Etiya, eneka kaam kora manukhan pora ki echha ase koile, taikhan ke ekta bisas te thik thaka pabo lage.
Kintu ami nimite apunikhan pora moike bichar kora tu moi nimite bisi mamuli kotha ase, nohoilebi eitu prithibi laga faisla pora. Kile koile moi nijor ke nije pora bi bichar nakure.
Kile mane moi nijor jani ase ami laga eku golti nai, kintu eitu khan pora ami ke bichar koribole naparibo. Hoilebi Probhu hei ekjon ase Jun hei ami ke bichar koribo.
Eitu karone Probhu laga somoi naha age te bichar nakoribi. Tar pora hei andhar laga kaam khan aru mon laga bhabana duita ke bi ujala te sob dikhai dibo. Eitu pichete Isor laga stuti ekjon-ekjon uporte ahibo.
Etiya, bhai khan, eitu kaam khan moi aru Apollos pora apunikhan nimite hei kori kena ahise, eneka hoile amikhan pora hei apunikhan sikhi jabo:
“Ji likha ase, khali eitu hei koribi,”
Tetiya eneka hoile hei ekjon pora ekjon ke dangor-chutu ase koikena nasabo.
Kile koile apunikhan nijor ke kile dangor bhabe? Apunikhan logote ki ase juntu apunikhan ke diya nai? Tinehoile jodi apunikhan ke sob dikena ase koile, kile apunikhan nijor pora paise koikena phutani kori ase?
Etiya pora hei apunikhan sob ase koikena khushi ase! Etiya pora hei apunikhan nijor ke dhoni ase bhabi ase! Apunikhan amikhan ke chari kena nijor ke raja bhabi ase, aru ami laga echha tu apuni hosa pora bhi raja hoile bhal, eneka hoile hei amikhan bhi apuni logote raj koribo.
Kile mane moi hisab te Isor pora amikhan ke sob pora niche apostles koi kena manu khan ke dikhai dise, jeneka ekta manu ke mora laga sajai diya nisena. Kile koile amikhan tu eitu prithibi te dikhai diya saman nisena hoi jaise- sorgoduth aru manukhan duijon ke bhi.
Amikhan Khrista karone okora ase, kintu apunikhan tu buddhi ase Khrista te. Amikhan tu komjor ase, kintu apunikhan tagra ase. Apunikhan tu sonman pai, kintu amikhan tu sonman napai.
Etiya laga somoi tok bi amikhan sob piyas aru bhok lagi ase, aru amikhan ekdom bia kapur lagai kene ase, aru amikhan ke beya pora marise, aru amikhan laga thakibole ghor bi nai.
Amikhan bisi dukh pora kaam kure, amikhan nijor laga haat pora kore. Jetiya manukhan pora amikhan ke hinsa kore, amikhan taikhan ke ashis kore. Jetiya amikhan uporte Isor kaam nimite dukh-digdar pai, aru amikhan eitu khan loi.
Jetiya manukhan amikhan laga beya kotha koi, amikhan taikhan bhal kotha pora jawab diye. Kintu manukhan amikhan ke etiya tak bhi eitu prithibi laga letera jabara nisena bhabe, etiya tak.
Moi eitu khan apunikhan ke sorom khilabole nimite likha nohoi, kintu apunikhan ke moi morom kori thaka bachha khan nisena sikhai ase.
Kile koile jodi apunikhan logote dos hajar sai dia sipahi Khrista te thakilebi, apunikhan logote bisi baba nathakibo. Kile koile moi apunikhan laga baba hoise juntu Khrista Jisu laga susamachar pora hei hoise.
Eitu karone moi apunikhan ke moi nisena koribi koi kena mangi ase.
Kile koile eitu nimite, moi Timothy ke apunikhan logote pathai se, jun moi laga morom thaka aru bisas te thik thaka bacha ase Probhu te. Tai apunikhan ke Khrista Jisu logote mili kene ami ki niom khan chulai ase, aru girja khan te ami ki hikai thake eitu khan sob koidibo.
Etiya, apunikhan bhitor te kunba tu bisi phutani hoi ase, moi ketiya bhi apunikhan logote nahibo nisena.
Kintu moi apunikhan logote joldi ahibo, jodi eitu Probhu laga echha hoile. Etu pichete moi utu phutani manukhan ke ahi kena sabo, jodi taikhan logote khali kotha pora phutani ase, na dusra hokti bhi ase koikena.
Kile koile Isor laga raijyo tu khali kotha pora nohoi kintu hokti pora ase.
Apunikhan ki lage? Moi apunikhan ke luha laga lathi loikena na morom aru norom aatma loikena ahibo?
Ami hunibole pai ase tate kunba khan ase junkhan bebichar laga kaam apunikhan majote kori ase, aru eneka beya kaam khan juntu dusra jat khan majote ketiya bhi huna nai- jeneka ekta manu tai laga baba laga maiki ke loikena ase.
Aru eneka hoikena bi apunikhan eman phutani ase! Asol tu apunikhan mondukh hobole lage, eneka hoile jun manu eneka kaam kori ase taikhan ke apunikhan laga samaj pora ulai dibi.
Ami apunikhan majote gao pora alag thakile bi, ami laga aatma tu apunikhan logote ase. Moi pohila pora utu manu laga kaam khan nimite bichar kori dise, jeneka ami nijor tate thaka nisena.
Jetiya apunikhan Probhu Jisu Khrista laga naam pora jama hoise, aru ami laga aatma apunikhan logote ase, amikhan laga Probhu Jisu Khrista laga shakti pora,
Apunikhan phutani dikhai thaka tu bhal nohoi. Apunikhan najane naki, ekta chutu khomier tu pura atta ke phulai diye?
Purana khomier ke ulai dibi eneka hoile apunikhan ekta notun ruti bonabole laga atta hoi jabo. Kile koile Khrista, amikhan (Passover) khusi din mana laga bhera tu bolidan hoi jaise.
Eitu nimite ahibi amikhan khusi laga din ke manibo, purana khomier logote nohoi, nohoile bhi beya adot aru bodmas kaam laga khomier pora nohoi, kintu hosa aru sachchae laga ekta naphula ruti pora ase.
Ami pohila laga chitthi te bhi likhi se, beyobichar kora manukhan logote namilibi.
Ami laga chitthi te, eitu prithibi laga beyobichar, nohoilebi lalchi thaka, nohoilebi thokai diya manu, nohoilebi murti puja kora khan logote milikena thakibi kuwa nohoi, eneka hoile apunikhan eitu prithibi pora baharte jabole lagibo.
Kintu etiya ami apunikhan ke likha tu, utu manukhan logote namilibi jun tai nijor ke ekta bhai nisena koi kintu jun beyobichar, nohoilebi lalchi ase, nohoilebi ekjon murti puja kora, nohoilebi kotha pora beya gali kora, nohoilebi sarabi, nohoilebi manu ke thokai diya. Eneka manu logote kha-lua bi nakoribi.
Ki koribole ami bahar te thaka manu ke bichar koribo? Apunikhan tu bhitor te thaka khan ke bichar koribo lage nohoi?
Kintu Isor tu jun khan bahar te ase eitu khan ke bichar kore.
“Utu bia manu ke apunikhan laga majo pora ulai dibi.”
Jetiya apunikhan majote kunba ekjon pora ekjon ke sabole mon nathakile, taikhan dharmik nathaka ukil khan logote faisla koribole jai, kintu gyani dharmik manukhan logote kile najai?
Nohoilebi apunikhan najane gyani dharmik manukhan hei eitu prithibi ke bichar koribo koikena? Aru jodi eitu prithibi ke apunikhan pora bichar koribo koile, apunikhan tu chutu kotha khan ke bichar koribo lage nohoi?
Apunikhan najane amikhan hei sorgoduth khan ke bichar koribole ase? Tinehoile eitu pora dorkar kotha aru ki hobo?
Tinehoile, apunikhan majote namila kotha thakile, kile apunikhan dusra manukhan ke bichar koribole de junkhan girja logote eku rista nai?
Moi apunikhan sorom khilabole koi ase. Apunikhan majote kunbi gyani manu nai naki, jun pora eitu bhai-kokai majote kotha khan faisla kori dibole?
Kintu ekta bisasi pora tai laga bhai ke kort te loi jai, aru ekta bisas nathaka manu ke bichar koribole de!
Eitu karone, apunikhan tu age pora pura hari jaise, kile koile apunikhan nijor uporte bichar kori ase. Eitu para tu manukhan para apunikhan ke doshi dia hei bhal nohoi? Nohoilebi eitu pora tu manukhan pora apunikhan ke thokai diya hei bhal nohoi?
Kintu apunikhan nijor golti aru thoka-baji kore, aru eitu bi nijor bhai khan ke!
Nohoilebi apunikhan najane naki dharmik nathaka manukhan tu Isor laga raijyo te jabole naparibo koikene? Apunikhan dhoka nakhabi; letera kaam khan, nohoilebi murti puja, nohoilebi beyobichari, nohoilebi nijor gaw ke bikiri kora khan, nohoile mota-mota aru maiki-maiki beya kaam kora khan,
nohoilebi chor, nohoilebi lalchi, nohoilebi nisa kha khan, nohoilebi badnam kora khan, nohoilebi manuke thokai diya kaam khan, eneka kaam kora khan kunbi Isor laga raijyo sabole naparibo.
Apunikhan poila te eneka thaki sele. Kintu apunikhan ke dholai kene sapha kori dise, apunikhan ke pobitro kori dise, apunikhan ke Probhu Jisu Khrista laga naam aru Isor laga Aatma, pora sapha kori dise.
“Ami nimite sob khan tu thik ase,” kintu sob khan tu laab nohoi. “Ami nimite sob khan tu thik ase,” kintu eku pora bhi ami laga malik hobole nadibo.
“Khalua khan tu pet nimite ase, aru pet tu khalua nimite ase,” kintu Isor pora duita bi khotom kori dibo. Gaw tu beya paap kaam nimite nohoi, kintu Probhu laga ase, aru Probhu tu gaw laga ase.
Etiya Isor tu hosa pora bhi Probhu ke uthai dise, aru amikhan ke Tar laga hokti pora uthai dibo.
Apunikhan najane naki apunikhan laga gaw tu Khrista laga bhag ase koikena? Tinehoile moi Khrista laga bhag ke ulai dibo aru paap kaam laga bhag bonai dibo? Eneka tu ketiya bhi nahobi!
Nohoi lebi apunikhan najane naki jetiya ekjon beyobichar maiki logote beya kaam korile ekta gaw hoijai koikene? Kile koile Isor kotha te eneka likhi kene ase, “Duijon tu ekta gaw hoi jabo.”
Kintu jun Probhu lagote mili kene ase tai tu Tar logote ekta aatma hoi jai.
Nohoilebi apunikhan najane naki apunikhan laga gaw tu Pobitro Aatma laga girja ase, jun apuni bhitor te ase, Junke Isor pora apunikhan ke dise? Apunikhan tu nijor laga nohoi,
kile koile apunikhan ke tu daam di kena kini loise. Eitu karone Isor ke apunikhan laga gao te mahima dibi.
Etiya utu samankhan nimite juntu apunikhan amike likhise: “Ekta mota ekta maiki ke nachuile bhal ase.”
Ineka hoilebi, rendi-baji nakoribole nimite, sob mota laga nijer maiki thakibole dibi, aru sob maiki laga nijer mota thakibole dibi.
Mota maiki ki bhal lage itu koribi: aru maiki bi mote logote eneka koribi.
Maiki laga nijer gawte takot nae, hoilebi mota laga ase: aru eneka nisena mota laga bi nijer gawte takot nae, hoilebi maiki laga ase.
Ekjon-dusra-jonke nohoi nakobi, khali monjur hoikene ekta homoe nimite, tetiya apunikhan nijer nimite nakhaikene aru prathana te dibole paribo; aru eitu piche eke logote ahibi, tetiya Saitan pora apunikhan ke porikha nakoribo, apunikhan nijer ke rukhabole napara nimite.
Hoilebi ami eitu hudikene hei koi ase, aru niom pora nohoi.
Kilekoile ami bhabi ase sob manukhan ami nisena he hobo. Hoilebi sob manu logote thik pora Isor laga inam ase, ekjon eneka nisena, aru dusra utu nisena.
Itu nimite ami sadi-nakora aru mota-morija maiki khanke koi ase, taikhan ami nisena thakise koile itu taikhan nimite bhal ase.
Hoilebi taikhan naparile, taikhanke sadi koribole dibi: kilekoile julikene thaka pora sadi korile bhal ase.
Aru sadi kora khan ke ami koi ase, etiya bhi ami nohoi, hoilebi Probhu, maiki tai laga motake charikene jabole nalage
(hoilebi aru tai charikene jaise koile, tai ke sadi-nakorikene thakibole dibi, nahoile tailaga mota logote wapas milibi), aru mota tailaga maikike charibole nadibi.
Hoilebi dusra khanke ami koi ase, utu Probhu nohoi: kunba bhai laga ekta maiki ase koile jun bisasi nohoi, aru tai logote thakibole tai bhal lagise koile, tai to maiki ke charibole nalage.
Aru ekta maiki jun laga ekta mota ase jun bisasi nohoi, aru tai logote tai thakibole bhal lagise koile, tai to mota ke charibole nalage.
Kilekoile utu bisas-nathaka-mota utu maiki pora pobitro hoise, aru utu bisas-nathaka-maiki utu mota pora pobitro hoise: nahoile apunikhan laga bachakhan niom-pora-moila asile; hoilebi etiya taikhan pobitro ase.
Hoilebi utu bisas-nathaka charise koile, tai ke charibole dibi. Ekta bhai nahoile ekta boini bandikene thaka nohoi eneka kotha te: hoilebi Isor amikhanke shanti nimite matise.
Kilekoile apuni ki jani ase, oh maiki, apuni apunilaga motake bachabole paribo na naparibo? Nahoile apuni kineka pora janiase, oh manu, apuni apunilaga maikike bachabole paribo na naparibo?
Hoilebi Isor jineka dise sob manuke, Probhu jineka pora sob ke matise, eneka he tai ke berabole dibi. Aru eneka pora ami sob girjakhan te pobitro kotha koithake.
Kunba manuke sunnot kora pichete matise? Tai ke sunnot koribole nadibi. Kunba ke sunnot nohoikene matise? Tai ke sunnot hobole nadibi.
Sunnot kora tu eku nohoi, aru sunnot nakora eku nohoi, hoilebi ki ase koile Isor laga kothakhan.
Jun manuke jineka matise tai ke eneka he thakibole dibi.
Apuni ekta noukar thaka homoete matise? Eitu hisab nakoribi: hoilebi apuni ajad hobole parise koile, eitu korilobi.
Kilekoile tai junke Probhu bhitorte matise, ekta noukar hoilebi, Probhu laga ajad-manu ase. Eneka pora tai bi junke matise, ajad hoilebi, Khrista laga noukar ase.
Apunikhanke ekta daam tirai kene kinise; apunikhan manukhan laga noukar nahobi.
Bhai khan, sob manuke, jineka tai ke matise, Isor logote eneka he thakibi.
Eitu nimite ami lagi ase aji-kali laga digdar nimite eitu bhal ase, ami koi ase, ekta manu nimite eitu bhal ase eneka he thakibole.
Apuni ekta maiki usorte bandise? Khulibole nabisaribi. Apuni ekta maiki pora khulikene ase? Ekta maiki nabisaribi.
Hoilebi aru apuni sadi korise koile, apuni paap kora nohoi; aru ekta sadi-nakora-chukuri sadi korise koile, tai paap kora nae. Ineka hoilebi eitukhan mongso te digdar pabo: hoilebi ami apuni khanke chari di ase.
Hoilebi eitu ami koi ase, bhaikhan, homoe komti ase: eneka thakibi, jineka taikhan duijon bhi junkhan laga maiki khan ase taikhan laga nae;
Aru taikhan junkhan kandi ase, jineka taikhan kanda nae; aru taikhan junkhan khusi pai ase, jineka taikhan khusi paa nae; aru taikhan junkhan kini ase, jineka taikhan laga nae;
aru taikhan junkhan eitu prithibi ke cholai ase, taikhan eitu ke na chola nisina. Kilekoile eitu prithibi thaka tu jai-jai ase.
Hoilebi ami bhabi ase apunikhan chinta pora ajad thakibi. Tae jun sadi kora nae utu samankhan nimite bhabi ase juntu Probhu laga ase, keneka pora tai Probhu-ke khusi koribole paribo.
Hoilebi tai jun sadi korikene ase utu samankhan nimite bhabi ase juntu prithibi laga ase, keneka pora tai tailaga maiki ke khusi koribole paribo.
Ekta maiki aru ekta sadi-nakora bhitorte bi alag ase. Utu sadi-nakora maiki Probhu nimite bhabi ase, tetiya tai gaw aru aatma duitat e bi pobitro thakibo. Hoilebi tai jun sadi korikene ase prithibi laga samankhan nimite bhabi ase, kineka pora tai tailaga motake khusi koribo.
Aru eitu ami apunikhan laga nijer laab nimite koi ase; eitu nohoi ami apunikhan uporte ekta phang rakhi ase, hoilebi utu nimite juntu sabole sundor ase, aru tate apunikhan mon-ulta nahoikene Probhu phine mon dibole paribo.
Hoilebi kunba mota bhabi ase tai chukuri logote sabole-sundor-nahoa kaam kori ase koile, utu chukuri bi tailaga phul-laga-umor par korise koile, aru dorkar lagile, tai ki koribole mon ase tai ke koribole dibi, tai paap kora nohoi: taikhanke sadi koribole dibi.
Hoilebi tai jun mon-bhitorte thik pora dhurikene khara ase, dorkar nalagi kene, hoilebi tailaga nijer bhabona te takot ase, aru tailaga monte maniloise tai sadi-nakorikene thakibo, ekdom thik kori ase.
Eitu nimite tai jun tai ke sadi koribole di ase bhal kori ase; hoilebi tai jun tai ke sadi-nakoribole di ase bisi bhal kori ase.
Utu maiki tailaga mota jinda thaka tok tai logote niom pora bandikene ase; hoilebi tai laga mota morise koile, tai jun ke khusi ase utu ke sadi koribole ajad ase; hoilebi khali Probhu te.
Hoilebi tai eneka he thakise koile tai khusi thakibo, amilaga hisab te: aru ami eitu bhi bhabi ase ami logote Isor laga Aatma ase.
Etiya moi murti khan ke khalua pora bolidan diya laga kotha likhibo: Amikhan jani ase amikhan sob logote gyan ase. Kintu gyan tu manu ke phutani kori diye, hoilebi morom tu manukhan ke tagot banai diye.
Jodi kunba ekjon kiba jani ase koikena bhabe, tai asol te janibole thaka tu ekubi jana nai.
Kintu jun Isor ke morom kore, eitu manu ke Isor pora jani ase.
Tinehoile, murti ke bolidan diya khalua khan khaile: Amikhan jani ase eitu prithibi te murti tu ekunai aru amikhan jani ase khali ekta Isor hei ase.
Kilekoile tate eneka thakilebi junkhanke isorkhan koikene mati ase, sorgote hoilebi nahoile prithibi te hoilebi, (jineka tate bisi isorkhan ase, bisi malik-khan ase,)
hoilebi amikhan nimite tu ekta Baba Isor hei ase, sob tu Tar pora hei ahise aru Tar nimite amikhan jinda ase, aru ekta Probhu Jisu Khrista, jun karone hei sob khan ase, aru jun karone amikhan ase.
Kineka hoilebi, eitu gyan tu sob jon bhitor te nohoi. Hoilebi, kunba tu poila te murti khan ke bisi mani kena thaki se, eitu nimite taikhan murti ke bolidan diya laga khalua ase koi kene khai diye; eitu nimite taikhan laga bhabana eitu bhi komjor aru letera hoi kene ase.
Kintu khalua pora amikhan ke Isor age te dikhai nadibo. Amikhan nakhai le beya nohoi koikena nohoi, nohoilebi khai le bhal ase koi kena nohoi.
Kintu hosiar hoikena thakibi apuni laga eitu ajadi nimite dusra manukhan karone komjor koridia porikha hobole nadibi.
Kile koile jodi kunba manu gyan thaka manu ke murti ke diya laga khalua khai thaka dikhe koile, utu dimak komjor thaka manu gyan manu ke bolidan diya khalu khai thaka dikhi kene, tai bi sikhi lobo nohoi?
Eitu nimite ekjon jun komjor ase, utu bhai nimite jun Khrista jibon di dise, apuni laga kaam dikhi kene tai nosto hoi jaise.
Eitu karone, jodi khalua nimite bhai khan porikha te giri jai, tinehoile ami mangso bi nakhabo, tetiya ami pora moi laga bhai khan ke porikha te giribole nadibo.
Moi azad nohoi naki? Moi Jisu para chuni lua das nohoi naki? Moi amikhan laga Probhu Jisu ke dikhai nai naki? Apunikhan ami logote Probhu nimite kam kura manukhan nohoi naki?
Jodi ami dusra khan nimite Jisu para chuni lua das nohoi koilebi, apunikhan nimite tu ase nohoi. Kile koile Probhu laga das kam kura khan tu apunikhan hey ami laga gavahee asey.
Etu hey ami laga raksha ase jun khan para amike sai thakey:
Khalua kura khan tu ami laga adhikar nohoi naki?
Amikhan ekta bisasi maiki ke sadi kuribole amikhan laga adhikar nohoi naki, aru dusra Khrista laga das khan bi, aru Probhu laga bhai-kokai khan, aru Cephas khan bi?
Nohoile, khali Barnabas aru moi hey kam kuri kena khabo lagey?
Kun ekta sipahi kam kuri kena nijor key tankha dey? Kun ekta bagan kura manu bagan kuri kena nijor bagan laga guti khabole adhikar nai? Nohoilebi kun ekta bhera saa manu nijor laga bhera khan ke sai kena taikhan laga dood nakhai?
Etu khan kua tu ami manukhan laga adhikar hisab tey kua nohoi naki? Nohoile Isor laga kanoon tey eneka asey nohoi?
Kile koile Moses laga kanoon tey eneka likhi kena ase, “Goru laga mukh tey rusi para bandhi kena bon kuri nadibi jitia tai dhan khan ke theng para chipai kena ghuri thaka homoite.”
Na, Moses tu khali amikhan nimite hei koi ase? Kile mane eitu manikhan nimite likhi kene ase, kile jun kheti khunde aru kun dhan guti ke alag kore, tai duijon bi hajira pabo lage.
Jodi amikhan aatma laga bhijon khan apunikhan majote phelai, tinehoile apunikhan amikhan ke dhunia laga guti bi dibole napare naki?
Jodi dusra khan apuni uporte kiba pabole adhikar ase koile, apunikhan bi taikhan uporte pabole adhikar ase nohoi? Kintu amikhan eitu adhikar tu lobole para nai. Ulta Khrista laga susamachar kaam digdar nohobole nimite tai khan ke khusi koribole diye.
Apunikhan najane, jun mandir nimite kaam kore, tai tu mandir laga kaam khan he khai; aru jun Isor ghor te khalua khan sai, tai tu Isor ghor laga khalua he khai?
Thik eitu nisena, Probhu pora hukum dise jun Khrista laga susamachar koi diya kaam kore tai laga hajira tu susamachar pora he pabo.
Kintu moi eitu adhikar khan eku bi luwa nai. Kile koile ami eitu likha tu kiba pabole nimite likha nohoi, kile koile etu likhi kena phutani kora pora tu ami nimite mori ja tu he bhal hobo.
Kile koile jetiya moi susamachar prochar kore, eitu te ami eku phutani dikhabole motlob nai, kile mane eitu tu ami laga jimedari he ase. Aru ami uporte dukh hobole dibi jodi ami susamachar tu prochar nakure!
Kile koile jodi ami nijor echha pora prochar korile, moi nimite enam ase. Kintu jodi echha nathake, juntu kaam ami uporte jimedari kori dise.
Tinehoile ami laga enam tu ki ase? Ami jetiya susamachar tu prochar kore ami eku bi dan naloi, eneka hoile he ami susamachar laga nam pora khusi-khusi koribole sesta nakoribo.
Kile koile ami tu sob pora hoikena thakilebi, ami nijor ke dusra khan laga noukor bonai dise, eneka hoile ami aru bi bisi pabo.
Yehudi jati khan nimite ami bi Yehudi hoi jaise, eneka hoile Yehudi jati khan ke jiti lobo. Aru ami nijor bi niom bhitor te thaka nai, kintu jun khan niom bhitor te ase, tai khan uporte jiti bo nimite ami nijor ke niom bhitor te thaka ekjon kuri loise.
Aru jun khan niom bahar te ase, ami nijor ke niom bahar te thaka ekjon hoi jaise eneka hoile niom bahra te thaka khan ke jiti lobo (asol tey ami Isor laga niom bahra te nohoi, kintu Khrista laga kanun bhitor te ase).
Komjor khan nimite ami bi komjor hoi jaise, eneka hoile komjor khan ke jiti lobo. Moi sob khan nimite sob hoi jaise, eneka hoile ami keneka hoilebi kunba khan ke bacha bole paribo.
Ami eitu khan sob tu susamchar nimite he kori ase, eneka hoile ami bi eitu laga ekta bhag hobo.
Apunikhan najane, polabole laga khela te sob khilari khan polai, kintu khali ekjon he inam loi? Etu nimite eneka pora polabi jeneka pora apuni eitu jiti lobo.
Jun khan etu khela te bhag loi, tai khan tu ekdom bhal pora nijor ke taiyari kore. Tai khan eitu kora tu prithibi laga inam pabole nimite kore, kintu amikhan tu ketiya bi khotom nahua inam nimite kore.
Kintu ami nijor gaw ke dhuri loi aru moi laga sewak bonai loi, eneka hoile jetiya ami dusra khan ke prochar kora pichete, ami nijor ke haribole nadibo.
Kile koile ami apunikhan ke najana nisena hobole nadibo, bhai khan, amikhan laga baba khan jetiya badal pora loi jai thakise, tai khan samundar par koribole parise.
Tai khan sob Moses logote badal aru samundar pora baptisma loise,
aru tai khan sob eke aatma laga khalua kori se.
Taikhan sob eke aatma laga pani khai se, kile koile taikhan aatma laga pathor jun taikhan piche ahise eitu pora he khai se, aru eitu pathor tu Khrista thaki se.
Kintu Isor tu taikhan kunba uporte te khusi thaka nai, aru eitu nimite taikhan ke balu laga pahar te morai dise.
Etiya eitu khan sob tu amikhan nimite ekta sai kene bujibole kotha ase, eneka hoile amikhan beya jinis khan te echha nahobo, jeneka taikhan echha kori sele.
Murti puja kora manukhan nahobi, jeneka taikhan majote kunba thakise le; eneka likhi kene ase, “Manukhan bohi kene khalua kori thakise, aru khilibole uthi loise.”
Beyobichar kaam khan nakoribi, jeneka taikhan bisi manu beyobichar kori se, aru eitu nimite teis hazar (twentry-three thousand) manu utu din te mori jaise.
Khrista ke ketiya bi pareeksha nakoribi, jeneka taikhan bisi manu Tar ke kora nisena, aru eitu nimite taikhan ke saap pora khotom kori dise.
Khong uthi kena shikayat nakoribi, jeneka bisi manu kori se, aru eitu nimite taikhan ke khotom kori diya khan pora khotom kori dise.
Etiya eitu khan sob tu amikhan nimite ekta sai kena bujibole kotha ase. Kile koile eitu likha khan tu amikhan hosiar hobo nimite ase, jun tu khotom huwa din tu amikhan laga somoite ahibo.
Eitu karone jun manukhan taikhan khara ase bhabe, taikhan ke nagiribole nimite hosiar kori dibi.
Eku porikha bi apuni ke girabole pora nai, khali mamuli porikha jun tu sob manukhan ke hoi. Kintu, Isor ke bisas thakibi. Tar ketiya bi bukhibole napara porikha apuni ke nadibo, kintu jetiya apuni porikha pabo, Tar apuni ke eitu porikha pora bichabole nimite rasta bi dibo, tetiya apuni lobole paribo.
Eitu karone, moi laga morom thaka khan, murti puja khan pora dur thakibi.
Moi buja manukhan ke koi ase. Moi ki koi ase eitu pora apunikhan nijor ke bichar koribi.
Amikhan jun ashirbad laga kap pora asis kore, eitu tu Khrista laga khun bhag kori kena khai nohoi? Aru juntu ruti amikhan bhangai kena bhag kori kene khai, eitu tu Khrista laga gaw ase nohoi?
Kile nimite tate khali ekta ruti ase, eitu nimite amikhan bisi ase kintu ekta gaw hei ase, kile koile amikhan sob tu ruti pora hei bhag kore.
Israel laga manukhan ke sabi. Jetiya taikhan bolidan diya janwar khan ke khai, taikhan ekta hoikena juntu Isor ke bolidan dise, eitu bhag kori kene khai nohoi?
Tinehoile ami ki koi ase? Ji khalua murti khan ke bolidan korise, eitu tu ki bi hoi jabo? Nohoile ekta murti tu ki bi ase naki?
Hoilebi, ami laga motlob tu jitu dusra jat khan pora bolidan diye, taikhan Isor ke nohoi kene saitan khan ke bolidan diye. Kintu moi apunikhan ke saitan laga bhag hobole dibo mon nai!
Apunikhan Isor laga kap aru saitan laga kap pora khabole naparibo. Apunikhan Probhu laga khalua aru saitan laga khalua te bhag lobole naparibo.
Na amikhan Probhu ke mon julabole dikhai ase naki? Amikhan Probhu pora bhi hokti ase naki?
Apunikhan koi, “Sob tu koribole niom ase,” kintu sob tu laab nohoi. “Sob tu koribole niom ase,” kintu sob tu manukhan ke thik bonai nadiye.
Kun bi nijor laga bhaal nimite bisaribo nalage, kintu dusra khan laga bhal he.
Apunikhan juntu bazar te kiny eitu khan sob tu khabole paribo pare, nijor laga bhabona ke nahudi kene.
Jodi kunba bisas nakora manu apuni ke bhat khabole mate, aru apuni jabole mon hoi, tai ki apunike khabole diye eitu khan sob apuni laga bhabona ke nahudi kene khai lobi.
Kintu jodi kunba apuni ke koi, “Eitu puja kora laga ase,” eitu tu nakhabi, kile koile manukhan laga bhabona hisab te eitu thik nai kun pora apuni ke khobor dise, tai laga bhal nimite.
Etiya ami laga motlob tu, apunikhan nijor laga bhabona ke nohoi, kintu dusra laga bhabona ke koi ase. Kile koile ami laga ajadi tu kile dusra khan laga bhabona pora bichar hobole dibo?
Jodi ami khalua laga bhag te sonman pora loi, tinehoile kile ami ke apmaan kori ase juntu ami dhonyabad di kena khai se?
Eitu karone, ji khalua hoilebi, nahoile apuni ji kore, sob tu Isor laga mahima nimite koribi.
Yehudi aru dusra jati khan ke beya nakoribi, nahoilebi Isor laga girja ke,
jeneka moi bi manukhan ke sob te khusi koridibole kosis kore. Ami nijor laab hobole nimite nabi sare, kintu dusra khan nimite bisare, eneka kori kene taikhan bhi bachi jabo nimite.
Moi nisena thakibi, jineka moi bi Khrista nisena ase.
Etiya moi apunikhan ke prashansa kori ase kile koile apunikhan moi nimite sobtu yaad kore, aru apuni laga jati laga niom khan tagot pora dhure, jineka moi apunikhan laga hath te punchai dise.
Etiya moi apunikhan ke bujai dibole mon thaka tu Khrista tu mota manukhan laga matha ase, aru mota khan tu maiki manu khan laga matha ase, aru Isor tu Khrista laga matha ase.
Sob manu jun prathana aru prophesies khan kore, matha te kiba saman thaki kena, tai tu tai laga matha ke apmaan kori se.
Kintu sob maiki jun prathana aru prophesies khan matha dhakikena nakore, tai laga matha ke apmaan kore. Kile koile eitu tu eke kotha nisena ase jeneka ekta maiki tai chuli takulu kori loi.
Kile koile jodi ekta maiki tai laga matha ke nadhake, tinehoile taikhan laga chuli bi katibole dibi. Kintu jodi maiki khan taikhan laga chuli katibole nahoilebi matha takulu koribole apmaan lage koile, taikhan ke taikhan laga matha dhakibole kobi.
Kile koile ekjon mota matha dhaka tu thik nohoi, ekta noksa aru Isor laga mahima hoikena. Kintu ekta maiki tu tai laga mota laga mahima ase.
Kile koile mota manu tu maiki manu pora nahoi. Ulta, ekta maiki tu mota manu pora he ase.
Kile koile mota manu to maiki khan nimite bona nohoi, kintu maiki manu tu mota manu nimite.
Eitu nimite maiki manukhan tu tai laga matha dhaki kena rakhibo lage eneka hoile manukhan jani bo tai mota laga adhikar te ase koi kene, aru tai etu khan kora tu sorgoduth khan nimite ase.
Hoilebi, Probhu logote tu, maiki manu mota manu pora ajad ase, nohoilebi mota manu maiki manu pora ajad ase.
Kile koile maiki manu tu mota manu pora ase, aru mota manu bi maiki pora he ase: kintu sob tu Isor pora he ase.
Nijor pora bichar kori sabi: ekta maiki manu tai laga matha nadhaki kena Isor ke prathana kora tu thik ase naki?
Eitu prithibi laga niom nijor pora hei apunikhan ke sikai, jodi ekjon mota manu chuli lamba kore, eitu tu tai nimite sorom ase nohoi?
Kintu jodi ekta maiki manu chuli lamba ase, eitu tai laga mahima ase? Kile koile tai ke lamba chuli diya tu tai ke dhakibole nimite dise.
Kintu jodi kunba manu eitu kotha khan pora mon khusi nai, amikhan logote eitu pora alag dusra niom nai, aru Isor laga girjakhan te bhi.
Kintu etiya moi kobole thaka adesh khan, moi apunikhan ke prashansa kora nohoi, apunikhan eke logote aha tu, bhal hobole nohoi, kintu bisi beya nimite.
Kile koile poila, moi eitu hunibole paise jetiya apunikhan girja te eke logote joma hoi, apunikhan majote mon namili kene alag thake, aru eitu kotha ke bisas koribole tan nai.
Kile mane kunba bisasi khan nijor dimak cholai kene kun hei asol bisasi asy koikena sabole, alag mondoli suru koribole bhabe.
Kile koile jetiya khalua kora somoi hobo, sob manu nijor laga khalua tu pohila khai loi; kunba tu khabole napai kena bhuka thake, aru kunba tu bisi khai kena nesa hoikena thake.
Kile koile apunikhan khalua koribole nimite nijor ghor nai naki? Na apunikhan Isor laga girja ke ghin kore aru gorib manu khan ke sorom khelai?
Kile koile moi ke Probhu pora ki dise eitu moi apunikhan ke di ase, Probhu Jisu he, utu rati juntu din Tar ke thokai diya rati te, ruti loise,
aru jetiya Tar dhonyabad di loise, Tar bhangai kene koise, “Eitu moi laga khun ase, juntu apunikhan nimite ase. Moi ke yaad koribole nimite eitu khan koribi.”
Thik eitu nisena, Tar bi khalua kora pichete kap tu loise, eneka koi kene, “Etu kap tu ami laga khun te ekta notun kosom ase. Jetiya apunikhan eitu khai, hodai ami ke yaad koribo.”
Kile koile hodai jetiya apunikhan eitu roti aru eitu kap pora khabo, apunikhan Probhu mora laga khobor tu prochar kori thakibo jetiya tak Tar wapas nahe.
Eitu karone, jun hoilebi, Probhu laga ruti nohoilebi eitu kap pora beya niom pora khai, tai tu Probhu laga gaw aru Tar laga khun agete te golti hobo.
Kintu ekta manu tai nijor ke poila sai lobole dibi, aru etu nisena tai ke ruti pora khabole dibi aru kap pora pani.
Kile koile jun manu tai nijor gaw ke bhal pora nasai kenw khalua kore, tinehoile tai tu nijor ke bichar kora laga khalua kore.
Eitu nimite apunikhan majote bisi manu komjor aru bemar ase, aru bisi manu ghumai kene ase.
Kintu jetiya amikhan nijor ke sai, amikhan ke bichar nahobo.
Kintu jetiya amikhan ke Probhu pora bichar kore, amikhan ke thik korai diye, eneka hoile amikhan ke uporte bodnam nohobo eitu prithibi nimite.
Eitu karone, moi laga bhai khan, jetiya apunikhan eke logote khabole ahe, ekjon-ekjon nimite rukhi bi.
Jodi kunba ekjon bhuk lagi thakile, tai ke ghor te khabole dibi, eneka hoile apuni duijon Isor laga bichar te eke logote nahibo nimite. Aru apunikhan pora dusra kiba likha khan tu, moi aha pichete apunikhan ke dikhai dibo.
Etiya, bhai khan moi aatma laga bordan laga kotha koi dibo, moi apunikhan ke najana nisena koribole dibo mon nai.
Apunikhan jani ase jetiya apunikhan bisasi manu nathaka somoite, apunikhan nijor ke ulta rasta loi jaise aru jibon nathaka murti khan ke puja kori thaki se.
Eitu karone moi apunikhan ke janai di ase, kun bi Isor laga Aatma pora eneka kobole naparibo, “Jisu ke shraap hobi,” aru kun bi Pobitro Aatma nathaki kene eneka kobole naparibo, “Jisu tu Probhu ase.”
Etiya, eitu te bisi kisim laga bordan khan ase, kintu ekta Aatma he ase.
Aru eitu te alag-alag mantri khan ase, kintu ekta Probhu he ase.
Aru eitu te alag-alag kisim laga kaam khan ase, kintu Isor tu ekta ase jun pora kaam khan sob logote kori ase.
Etiya ekjon-ekjon logote Aatma laga chehara dikena ase, tetiya taikhan ekjon-ekjon ke modot koribo paribo.
Kile koile Aatma pora kunba ke buddhi laga kotha dise, aru eitu eke Aatma pora kunba ke gyaan laga kotha dise,
eke Aatma pora kunba ke bisas dise, aru eitu eke Aatma pora bhal kori diya bordan dise,
aru kunba ke bhal kaam kura laga hokti dise, kunba ke prophecy, kunba ke bhal-beya aatma bujibole para, kunba ke alag kisim laga bhaasha, aru kunba ke alag kisim laga bhaasha ke bujai dibo para khan laga bordan dise.
Kintu ekta aru eke Aatma pora eitu sob kaam khan kori ase, aru Tar laga echha hisab te ekjon-ekjon ke bhag kori kene diye.
Kile koile manu laga khali ekta gaw he ase hoilebi alag-alag kaam hisab te bhag ase, kintu jiman bhag hoilebi gaw tu ekta he ase; thik eitu nisena Khrista bhi eneka ase.
Kile koile gaw tu khali ekta bhag he nohoi, kintu bisi ase.
Jodi theng pora koi, “Ami tu hath nohoi, eitu nimite ami tu gaw laga bhag nohoi,” eneka koilebi tai eitu gaw laga ekta bhag he ase.
Aru jodi kaan pora eneka koi, “Kile mane moi tu suku nohoi, eitu nimite moi eitu gaw laga bhag nohoi,” eneka koilebi tai eitu gaw laga ekta bhag he ase.
Jodi pura gaw tu suku ase koi, tinehoile kote pora hunibole paribo? Jodi pura gaw tu kaan ase koi, tinehoile kote pora gundha bole paribo?
Kintu Isor pora Tar laga echha hisab te alag-alag bhag ke ekjon-ekjon laga gaw te rakhi dise.
Kintu jodi taikhan sob eke bhag ase koi, tinehoile eitu gaw tu kote hobo?
Eitu nimite tate bisi bhag ase, hoilebi ekta gaw he ase.
Suku pora haat ke eneka kobole naparibo, “Ami apuni ke nalage.” Nohoilebi aru, matha pora theng ke koi, “Ami apuni ke nalage.”
Hoilebi asol kotha tu, gaw laga bhag khan jun tu bisi komjor dikhe, taikhan he asol kaam laga bhag ase,
aru juntu gaw laga bhag ke amikhan kaam nai koikena bhabe, eitu bhag ke amikhan bisi bhal pora sai, aru juntu bhag ke dikhabole napare eitu bhag ke amikhan bisi bhal pora sai.
Hoilebi amikhan laga dikha bole pora sundor bhag ke bisi bhal pora nasai lebi hobo. Kintu Isor para sob bhag ke ekta gaw te eke logote milai dise, eneka hoile sob bhag ke eke sonman pabo,
eitu nimite gaw majote kun bi alag-alag bhag nahobo, kintu utu bhag tu ekjon-ekjon ke eke mon pora sabo.
Eneka hoile, jetiya ekta bhag dukh pabo, sob bhag ke bi dukh hoi jabo; aru jetiya ekta bhag ke sonman pabo, sob bhag bi eitu logote khusi koribo.
Etiya apunikhan sob Khrista laga gaw ase, aru ekjon-ekjon Tar laga bhag khan ase.
Aru hosa pora bhi Isor pora kunba ke girja te sabole rakhi se, poila jaga tu Tar laga chuni luwa chela khan hobo, dusra tu prophets khan, tin tu sikhai diya manu khan, eitu pichete asorit kaam kora khan, pichete bhal kori diya laga bordan, modot kora khan, bhal pora cholai kena ja, aru alag kisim laga bhaasha khan.
Sob tu chuni lua chela khan asey naki? Sob tu prophets khan ase naki? Sob tu sikhai dia manu ase naki? Sob tu asorit kaam kora manu ase naki?
Sob logote bhal kori diya bordan ase naki? Sob tu alag bhaasha kobole pare naki? Sob tu alag bhaasha khan ke bujai dibole pare naki?
Kintu juntu sob pora dangor bordan ke mon dikena lobi. Aru etiya, ami apunikhan ke sob pora bhal rasta dikhai dibo.
Jodi moi manu aru duth laga bhaasha pora koi, kintu moi logote morom nai koile, ami ekta hala kori thaka tina nisena ase nohoilebi ekta awaj di thaka thali nisena ase.
Aru jodi moi logote prophecy laga bordan aru buji bole napara kotha aru gyaan khan buji jaa khan ase koile, aru jodi moi logote pahar ke hatabole para laga bisas ase koi, kintu jodi ami logote morom tu nai, tinehoile ami tu eku kaam nai.
Aru jodi ami laga dhunsompoti khan sob bhag kori diye, aru jodi moi moilaga gaw ke bolidan nimite daan didiye, kintu ami logote morom nai koile, moi eku bi laab nohobo.
Morom tu rukhi bole pare aru norom ase; morom tu suku najule; morom tu phutani nadhikai, tai tu khong nohoi.
Tai tu khechera nakure, tai tu nijor nimite nabisare, tai tu joldi gussa nauthe, tai tu golti khan ke mon te narakhe.
Tai tu beya kaam khan te khusi nakure, hoilebi hosa te khusi kore.
Tai sob ke dhoribole pare, sob saman ke bisas kore, sob saman ke akha rakhe, dukh-digdar ke dhuri kene rakhibole pare.
Morom ketiya bi khotom nahoi. Kintu prophecies laga bordan khan bhi sob khotom hoi jabo: alag kisim laga bhaasha koribole para laga bordan bhi, gyan laga bordan bhi, eitu khan sob khotom hoi jabo.
Kintu jetiya pura thik tu ahibo, juntu khan pura nohoi eitu khan sob khotom hoi jabo.
Jetiya moi bachha thaki sele, moi bacha nisena kotha kori se, moi bachha nisena bhabona kori se, moi bachha nisena kaam kori thaki se. Jetiya moi dangor manu hoise, moi bachha laga kaam khan sob charidise.
Kile koile etiya amikhan aina te bhal pora sabole napare, kintu pichete usor pora ekjon-ekjon chehera sabole paribo. Etiya moi olop bhag he jane, kintu pichete moi pura jani jabo, jeneka Isor pora ami ke pura janikena ase.
Kintu eitu tin-ta tu thakibo: bisas, akha aru morom. Kintu eitu khan majote sob pora dangor tu morom ase.
Morom laga piche koribi aru atama laga bordan karone mon julibi, kintu asol bordan apunikhan bhal pora janibo laga tu prophesy ase.
Kile koile jun ekjon bhaasha alag pora kotha koi tai tu manu nimite nakoi kintu Isor nimite; kile mane kun bi nabuje, hoilebi tai aatma te nabuja kotha khan koi.
Kintu ekjon kun prophesy khan koi, taikhan manukhan ke bisas te dangor kore, aru taikhan manukhan laga mon aram aru dangor kori diye.
Jun alag bhaasha laga kotha khan koi, taikhan tu nijor laga bisas ke dangor kurey, kintu jun prophesies khan kore taikhan tu girja khan laga bisas ke dangor kore.
Etiya moi laga echha tu apunikhan sob bi alag bhaasha te kotha koribo lage, kintu eitu pora bi prophesy kora tu hei bisi echha ase. Kile koile jun prophesies kore taikhan tu alag bhaasha kora khan pora bhi dangor ase.
Kintu bhaikhan, jodi moi apunikhan ke alag bhaasha pora kotha korikena ahhe, apunikhan laga ki faida hobo, jetiya tak moi eitu bhaasha laga asol motlob, nohoilebi tai laga gyaan, nohoilebi prophecy te, nohoilebi sikhai dibole, apunikhan ke koi nadiye koile?
Eitu hosa ase utu jibon nathaka bajana khan juntu awaj khan ulai-baasuri hoilebi taar laga bajana hoilebi- jodi taikhan alag-alag awaz khan nadiye koile, tinehoile kineka pora eitu khan ke janibo, baasuri pora ki bajai ase nohoilebi taar laga bajana pora ki bajai ase koikena?
Kile koile jodi turi bajana paoa ekdum alag awaj de koile, kun pora larai karne taiyari koribo?
Thik eneka apunikhan bi eke ase. Jetiya tak apunikhan bujibole para bhaasha nakoi, tinehoile keneka pora apunikhan laga kotha janibo? Kile koile apunikhan tu hawa ke kotha kora nisena hobo.
Eitu prithibi te bisi kisim bhaasha ase kuwa tu hosa ase, aru ekta bhaasha bi matlab nathaka tu nai.
Jodi moi etu bhaasha laga motlob tu najane koile, moi tu utu kotha kora manu nimite pardesi nisena lagibo, aru ekjon jun ami ke kotha kori ase tai be ami nimite pardesi lagibo.
Eitu nimite apunikhan jun aatma laga bordan bisi lobole echha kori thaki ase, taikhan utu bordan lobi juntu girja khan laga bisas bisi dangor kori dibo.
Eneka hoile jun ekjon alag bhaasha pora kotha kore, tai eitu bhaasha bujabo paribole nimite prathana koribo lage.
Jodi moi alag bhaasha pora prathana kore, moi laga aatma bi prathana kore, kintu ami laga bhabona tu ekubi nakure.
Eitu karone, ami ki koribo lagibo? Moi nijor laga aatma logote prathana koribo, kintu moi nijor laga bhabona logote bi prathana koribo. Moi nijor laga aatma logote gana koribo, aru moi nijor laga bhabona laogote bhi gana koribo.
Nohoile, jodi apuni aatma pora Isor ke dhonyabad kore, kintu ekjon nabuja manu kineka apuni laga dhonyabad laga prathana ke “Amen” kobo, kile koile apuni ki koi ase tai ekubi nabuje?
Apuni tu pura mon pora dhonyabad di thakibo pare, kintu dusra manu tu eku laab hobo napare.
Ami Isor ke dhonyabad diye kile koile moi apunikhan pora bi bisi alag bhaasha te kotha kore.
Kintu girja te dos hazar alag bhaasha laga kotha kora pora tu juntu pansta kotha ami laga bhabona pora dusra khan ke bujabole pare, eitu hei kobo.
Bhai khan, apunikhan laga bhabona te bachha nisena nahobi. Eitu pora tu, beya kaam te bachha nisena hobi, hoilebi bhabona te dangor manu nisena thakibi.
Niom laga kitab te eneka likhikena ase,
“Alag bhaasha kora manukhan aru alag kotha kuwa manukhan ke loikena
Kintu eneka korilebi taikhan moi ke nahunibo,
Probhu he koise.”
Eitu nimite, alag bhaasha kora khan tu ekta chin ase, bisasi khan karone nohoi, kintu abisasi khan nimite; hoilebi prophesy kora khan tu abisasi khan nimite nahoi, kintu bisasi khan nimite ase.
Jodi, eitu karone, pura bisasi khan eke logote ekta jagate jama hoi aru taikhan sob alag bhaasha te kotha koribole shuru hoijai, kintu kunba abisasi aru bordan nathaka manukhan ahe, taikhan dikhi kene apunikhan pagala hoise nakobo naki?
Kintu jodi apunikhan sob prophesy kori thaki se, kintu kunba bordan nathaka nohoilebi abisasi apunikhan logote ahhe, tai khan laga paap khan sob apunikhan pora koidibo aru apunikhan laga kotha pora taikhan ke bichar koribo,
mon te lukaikene thaka janaidibo aru tai atukari kene Isor ke aradhana koribo, janaidibo, “Isor hosabi apunikhan laga majot te ase.”
Moilaga bhai khan apuni khan ki koribo lage koile? Jetiya apuni khan eke logote joma kore ekjon gana kore, ekjon sikhai, ekjon Isor laga khota koi, ekjon alak basha koi nahoile alag basha laga motlob bujai diye. Eitu khan sob tu ekta Girja age jabo nimite ase.
Jetiya ekjon alag bhasa pora khotha koi, bisi hoilebi duijun nahoile tinjun hei kobole lage, aru ekjon tu eitu laga motlob kobo lage.
Hoilebi jetiya motlob koidibole manu nathakile, eitu manu ke chup korai dibi girja te, eitu pora tu tai nijer ke aru Isor logote kotha koribole dibi.
Duijon nahoile tin jon prophets ke kobole dibi, aru eitu ki koise dusra ke faisla kori bole dibi.
Kintu jodi ekta kotha Isor pora dusra bohi thaka ekjon ke diye, tinehoile age ula ke chup hobole dibi.
Kile koile apunikhan sob ekta piche ekta prophesy koribo lage, tetiya sob khan bujibole paribo aru sob bi mon dangor hobo.
Hosa porabi prophets khan laga aatma tu prophets taikhan nijor laga nichete kaam kore.
Kile koile Isor tu ulta-polti laga Isor nohoi, kintu shanti laga ase. Sob Isor laga khas manukhan laga girja te,
maiki manu khan ke girja bhitor te chup thakibole dibi. Kile koile taikhan ke kotha koribole ijajat nai, kintu taikhan adhikar thaka manu nichete thakibo lage, Moses laga niom hisab te koise.
Kintu jodi taikhan sikhi bole echha hoile, tinehoile taikhan laga nijor mota ke ghor te hudibole dibi, kile koile ekta maiki manu girja ghor te kotha kora tu sorom laga kotha ase.
Na Isor laga kotha tu apunikhan pora hei ulaise? Na khali apunikhan he paise?
Jodi kunba manu nijor ke prophet nohoilebi bordan paikena ase koikena bhabe, tinehoile moi apunikhan ke likhi khan sob tu Isor laga hukum ase koikena bujibo lage.
Kintu jodi kunba manu okora nisena thake, tai ke okora hei thakibole dibi.
Eitu nimite, bhai khan, prophesy kora te pura mon dibi, aru kunke bi alag bhaasha koribole narukhabi.
Kintu sob kaam tu bhal aru thik niom pora koribo lage.
Bhai khan, etiya moi bhal khobor apunikhan ke koi diya tu yaad rakhibole di ase, juntu apunikhan bhi pai loise, aru juntu te apunikhan khara ase,
juntu pora apunikhan ke bachai loise, hoilebi apunikhan ami prochar kora kotha tu thik pora dhurikena thakibo lage, nohoile apunikhan ji bisas kori loise eitu ekubi kaam nahobo.
Kile koile moi ki paise eitu apunikhan ke di dise, moi poila asol hosa kotha tu koise- Isor kotha hisab te, Khrista amikhan laga paap nimite morise,
aru Tar ke mati bhitor te dabai dise, aru Tar teesra din te jinda hoise, Isor kotha hisab te,
aru Tar Peter ke dikhai dise, aru eitu pichete Tar laga barohta chela khan ke.
Eitu pichete Tar James ke dikhai dise, eitu pichete Tar laga sob sewak khan ke.
Aru sob se anth te, Tar moi ke dikhai dise, jeneka ekta bachha homoi napuchi kene jonom huwa nisena.
Kile koile Isor laga sewak majote moi hei sob pora chutu ase, moi eneka koi ase kile koile moi Isor laga girja khan ke dukh-digdar dise, eitu karone moi Tar laga sewak hobole yogya nohoi.
Kintu aji moi ki ase sob Isor laga kripa pora hei ase, aru juntu kripa moi logote thaki se etu ene khali pora nahoi. Hoilebi, dusra khan pora bhi moi hei bisi kaam kori se, kintu asol te moi laga hokti pora kaam kora nohoi, hoilebi Isor laga kripa ami logote thaka nimite.
Eitu karone, ami hoilebi taikhan hoilebi, ami khan sob ekta khobor hei prochar kori ase aru eitu nimite apunikhan bisas kori se.
Etiya jodi Khrista ke amikhan Tar mora pora jinda uthi jaise koikena prochar kore, tinehoile kunba apunikhan majote kile mora manukhan mori kena jinda nohoi koikena dusra ke koi?
Kintu jodi tate mora manukhan mori kena jinda nohoi, tinehoile Khrista bhi mora pora jinda huwa nai;
aru jodi Khrista ke jinda uthai diya nai, tinehoile amikhan laga prochar tu sob misa-misi ase, aru apunikhan laga bisas tu misa-misi ase.
Arubi, ami khan tu Isor laga misa gawahi prochar kori ase koikena pabo, kile mane amikhan Isor laga gawahi kuwa tu Tar hei Jisu ke jinda korai dise, aru jodi kun kebi mora pora jinda kori diya nai, tinehoile Isor pora Khrista ke bhi jinda kori diya nai.
Kile koile jodi mora khan jinda huwanai, tinehoile Khrista bhi jinda huwa nai;
aru jodi Khrista jinda huwanai, tinehoile apunikhan laga bisas tu misa-misi ase; aru apunikhan etiya paap te ase.
Aru jun khan Khrista nimite mori se, taikhan sob harai jaise.
Jodi eitu prithibi te amikhan laga jibon tu Khrista laga akha te jinda thake, tinehoile eitu prithibi te sob pora mon dukh manu khan tu amikhan he hobo.
Kintu asol te Khrista ke mora pora jinda uthai dise, aru morija khan bhitor te sob pora age Tar he poila jinda uthai diya guti ase.
Kile koile mora tu poila manu logote ahise, aru mora pora jinda huwa bhi manu logote poila ahi se.
Kile koile Adam te sob tu mori jai, eitu nisena Khrista te sob tu jinda hoi.
Kintu sob tu thik hisab te hobo: Khrista he poila mora pora jinda hoise, eitu pichete jun Khrista nimite morise, taikhan ke Khrista aha homoite mora pora uthai dibo.
Eitu pichete ses somoi tu ahibo, jetiya Khrista eitu prithibi laga sob cholawta, adhikari manu, aru sob hokti khan ke khotom kori dibo. Eitu pichete Tar pora Baba Isor ke raijyo tu didibo.
Kile koile Khrista he raj koribo jetiya tak Isor pora Tar laga dusman khan ke Tar laga theng nichete narakhe.
Mora tu he sob pora antim dusman hobo jun ke Isor pora khotom koridibo.
Pobitro kitab te koise, “Isor sob saman ke Tar laga theng nichete rakhise.” Kintu jetiya eneka koi ase “Tar sob saman ke rakhi se,” eitu bhal pora buji ase Isor tu sob saman ke Tar laga nichete rakha tu Tar nijor ke milai kene kuwa nohoi.
Etiya, jetiya sob tu Tar laga nichete ase, tinehoile Khrista nijor bi Isor laga nichete ase jun pora sob ke nichete rakhi kene ase, eneka hoile Isor he sob ke raj koribo.
Nohoile, dusra khan ki koribo jun khan mora nimite baptisma loi ase koikene? Jodi mora khan ketiya bhi jinda nahoi, tinehoile taikhan kile mora nimite baptisma loi ase?
Aru amikhan nimite kineka? Amikhan kile amikhan nijor ke sob somoite khatara te rakhe?
Ami hodai din mora ke lok pai thake! Moi hosa pora koi ase, bhai khan, jeneka hosa ase etiya apunikhan Khrista karone ki hoise, eitu nimite ami bisi khusi pora phutani kore.
Moi Ephesus te jongli janwar logote lorai kori se, manukhan laga khusi hisab nimite, kintu moi nimite ki laab hoise? Jodi moi khan ke jinda kora nai koile, “Ahibi ami khan khalua koribo, kile koile amikhan kali moribo.”
Nisena nohoikena thakibi! Dharmik jibon te thakibi! Paap kaam kori nathakibi. Kile koile apunikhan kunba Isor ke bhal pora najane- moi eitu khan kuwa tu apunikhan ke sorom khabole nimite koi ase.
Kintu kunba tu hudibo, “Mora khan kineka jinda hoi, aru taikhan ki kisim laga gaw te ahibo?”
Apunikhan bisi okora ase! Jetiya apuni kiba bhijon mati te rupai, eitu bhijon age mori jabo lage eitu pichete tai jinda hoi kena uthibo.
Aru jodi apuni kiba bhijon rupai, apuni ji bhijon rupai se eitu laga eke ghas nisena naulabo, kintu apuni rupa tu khali tai laga bhijon he ase- kijane dhan guti nohoilebi kiba ekta guti bhi hobo pare.
Kintu Isor laga echha hisab te eitu bhijon ke gaw dibo, aru ekta-ekta bijon ke, taikhan nijor laga gaw dibo.
Sob mangso tu eke nohoi. Kintu, sob manu laga mangso tu eke ase, aru sob janwar laga mangso eke ase, aru sob chiria laga bhi eke ase, aru sob maas laga bhi eke ase.
Tate sorgo laga gaw khan ase aru prithibi laga gaw khan bhi ase. Kintu sorgo laga gaw tu ekta gaw ase, aru prithibi laga gaw tu alag ase.
Tate suraj laga ekta gaw ase, aru chand laga alag ekta gaw ase, aru tara khan laga alag ekta gaw ase. Aru sob tara tu taikhan nijor hisab te sundor ase.
Eitu nisena morija khan laga mora pora jinda huwa bhi eneka ase. Ji gaw tu mati te rupai dise eitu tu puchi jabo, kintu eitu ke jinda uthai dibo juntu ketiya bhi khotom nahobo.
Eitu ke eku sonman nathaki kene rupa ase; kintu mahima hoikena uthe. Eitu ke kamjori pora rupai se; kintu hokti hoikene uthe.
Eitu ke mangso laga gaw hoikena rupai; kintu aatma laga gaw hoikena uthe. Jodi tate mangso laga gaw thake, tinehoile aatma laga gaw bhi thake.
Isor laga kotha te likhi kena ase, “Pohila manu, Adam, ekta jinda jibon hoise.” Kintu antim Adam tu jibon diya aatma hoise.
Kintu aatma hei poila aha nohoi hoilebi mangso he ahise, aru eitu pichete aatma.
Poila manu prithibi te bona tu mati pora bonai se. Kintu dusra manu tu sorgo pora ase.
Jeneka poila ekjon prithibi laga thakise, thik eneka dusra khan bi prithibi laga ase; aru jeneka sorgo laga thakise, eitu nisena dusra khan bhi sorgo laga ase.
Aru jeneka amikhan prithibi laga bachha nisena jonom hoise, eitu nisena amikhan sorgo laga bachha nisena bi hobo.
Etiya ami tu koi ase, bhai khan, mangso aru khun pora Isor laga raijyo te lobole naparibo. Nohoilebi morija khan namura khan ke lobole naparibo.
Sabi! Ami apni khanke ekta lukai kene thaka kotha koidibo: Amikhan sob nahumai kintu amikhan sob bodli huijabo.
Ekbar te, suku bon korikene khulia porabi joldi, antim somoi laga baja hala kora te. Eitu hala tu awaj ulabo, aru morakhan tu uthibo ketiya bhi namuribole nimite jinda hobo, aru amikhan sob bodli hoijabo.
Kile koile juntu moribole thakia laga gaw tu ketiya bhi namuribole thaka laga gaw logote lagi kene thakibi, aru eitu khotom hobole laga gaw tu ketiya bhi namuribole laga gaw logote lagi kene thakibo.
Kintu jetiya eitu harai ja gaw tu ketiya bhi nahara kiba ekta pindhi loi, aru jetiya eitu morija gaw tu ketiya bhi namora kiba ekta pindhi loi, eitu huwa pichete pobitro kitab te likhi kena thaka tu hosa hobo,
“Mora ke harai dise aru pura jiti jaise.”
“Mora, tumi laga jit tu kote ase?
Mora, tumi laga kata kote ase?”
Hoilebi mora laga jokom tu paap ase, aru paap laga hokti tu kanun ase.
Hoilebi Isor ke dhonyabad ase, jun amikhan ke jitai diye Probhu Jisu Khrista pora.
Etiya pobitro manu khan karne poisa jama korise, ami Galatia laga girja te koa nisna, apuni khan bi eneka koribi.
Hodai hafta laga shuru din te, apuni khan alag jama korilobi, apuni khan laga kamai pora joma korikena thakibi, kile mane jetiya moi ahibo, apuni khan joma kori nathakibo.
Eitu pichete jetiya moi punchi bo, jun ke hoilebi apunikhan chinikene ase, moi taikhan ke apunikhan laga daan logote chithi likhi kena Jerusalem te pathai dibo.
Aru judi moi bhi jabo parise koile, taikhan moi logote jabo.
Hoilebi moi apuni khan logote ahibo Macedonia te ja pichete. Kilekoile ami Macedonia majot pora jai ase.
Ami apni khan logote thakibo parise koile thanda din tak thakibo, eitu hoile ami dusra kun jaga khan te jabole ase eitu nimite apnikhan amike modot koribole paribo.
Kile mane moi apuni khanke khali par hoikena dekha hei nahoi kene, ami akha kore apuni khan logote thakibole olop somoi karne, Probhu laga echha hoile.
Kintu moi Ephesus te thakibo Pentecost napuncha tak.
Kilemane ekta dangor dorja ami karne khula ase, aru tate dushman khan bi bisi ase.
Etiya judi Timothy ahile, sabi ki tai apuni khan ke bhui na khai, kilemane tai Probhu laga kaam kore, moi nisina.
Kunbi taike chutu nabhabibi, hoilebi tai kot-te berabole jabole ase shanti pora eitu nimite taike modot koridibi, eitu karne eneka pora tai moi logote ahibo, kilekoile ami bhabona kori ase, amilaga bhai khan logote tai bhi ahibo koikene.
Etiya amikhan laga bhai Apollos laga kotha tu, moi tai ke apunikhan logote jabole nimite bisi mon dangor kori dise le. Kintu apunikhan logote etiya ahibole nimite tai laga echha thaka nai. Hoilebi tai jetiya bhal somoi pabo tetiya tai ahibo.
Hosiar thakibi; bisas te thik pora thakibi; mon dangor thakibi; takot thakibi.
Ji kaam korilebi morom pora koribi.
Apni khan jani ase, bhaikhan, Stephanas laga ghor manu khan, tai khantu Achaia laga suru bijon ase, aru taikhantu Isor laga kaam kora manu khan nimite bhal pora kaam kori ase. Moi apuni khan ke koi ase,
taikhan nisena cholawta manukhan aru dusra junkhan mon dikena tai logote mili kene seva kori ase eitu khan laga pichete jabi,
Moi kushi ase Stephanas aru Fortunatus, aru Achaicus ahhia nimite, kelemane taikhan apuni khan ki napuncha thakise eitu punchai dise.
Taikhan moi laga aru apuni laga aatma ke kushi koridise. Eitu karne, apnikhan eneka manuke jani kene thakibi
Asia laga girjakhan apnikhan ke salaam janai di ase. Aquila aru Priscilla apunikhan Probhu laga naam pora salaam janai di ase, taikhan laga ghor laga girja te.
Sob bhai khan apni ke salaam di ase. Ekjun-ekjun ke sapha laga chuma dibi.
Amilaga nijor hath pora salaam diya laga likhi ase- Paul.
Jun Probhu ke morom nai, tai shrap bhitor te thakibole dibi. Amikhan laga Probhu. Ahibi!
Probhu Jisu laga kripa apuni khan logote thakibo.
Moi laga morom aru Probhu Jisu laga morom apuni khan logote thakibole dibi. Amen.
Paul, jun Isor laga icha para Khrista Jisu laga apostle ase, aru amikhan laga bhai Timothy para, Corinth te thakia Isor laga girjake, aru sob Isor laga manu khanke Achaia te thakia khan
Kripa aru shanti Isor amikhan laga baba aru Probhu Jisu Khrista para ahia apnikhan logote thakibole dibi
Tai amikhan laga sob dukhte amikhanke aramde, kile mane jun manu dukhte ase tai khanke amikhan aram dibole paribo nimite
Kile koile jeneka Khrista laga dukh tey amikhan bi bhag hoi, thik etu nisena, Khrista para amikhan ke aram bi dey.
Kintu jodi amikhan digdar pai asey, etu apunikhan laga aram aru poritran nimite asey; jodi amikhan aram pai asey, etu tu apunikhan ke aram dibo nimite asey, aru etu para apunikhan bi nomro kurikena amikhan laga dukh tey bhag hobo.
Aru amikhan laga asha apunikhan nimite thaka tu majbot asey, amikhan laga dukh tey apunikhan bi bhag asey koikena jani asey, etu nisena aram tey bi bhag asey.
Kile koile bhai-kokai khan, amikhan uporte Asia tey ki digdar khan hoisey, etu apunikhan najani kena thakibo dibo mon nai. Tatey amikhan dukh pa tu amikhan laga takot para bahar tey thakise aru etu nimite amikhan zinda thakibolebi asha nathaka hoi jaisele.
Hosa para bi, amikhan nijor ke biswas nathakibo nimite, amikhan ke morai dibole hukum disele, kintu Isor tey, jun mora khan ke zinda uthai dey.
Tai hey amikhan ke mora para bachai disey, aru Tai amikhan ke arubi bhachai lobo. Tai uporte amikhan laga asha tu rakhi disey titia Tai amikhan ke bachai thakibo,
apunikhan bi eke logote mili kena amikhan nimite prathana tey rakibo, titia amikhan uporte bisi manu para modot kura nimite apunikhan ke bisi manukhan dhoniabad dibo.
Kile koile etu nimite amikhan mon dangor kurey: aru amikhan laga thik bhabona para etu gawahi diase, amikhan ji kam etu prithibi tey kuri sey, etu tu pobitro aru hosa mon para kurisey, aru mangso laga budhi para nohoi, kintu Isor laga kripa para, aru asol tu apunikhan logote kuri sey.
Kile koile amikhan dusra ekubi likha nai, kintu khali apunikhan ki puribole aru buji bole para khan hey. Kintu etia ami asha asey apunikhan pura buji jabo,
jeneka apunikhan agey para amikhan laga bisi kotha buji kena asey, titia apunikhan bi Probhu Jisu laga din tey amikhan nimite mon dangor dikhabo, aru amikhan bi apunikhan nimite dikhabo.
Aru etu nimite mon dangor para, moi agey apunikhan logote ahibole bhabona kuri asey, titia apunikhan dusra bar asirbad pabo,
aru Macedonia tey jai thaka homoite apunikhan ke para kuri kena jabo, aru Macedonia para wapas aha homoite bi, aru ami ke Judea tey jabole nimite rasta tey modot dibole.
Etu karone, jitia ami eneka para bhabona kuri thaki sey, moi etu ke asani para lua nai, na ami loise? Naa apunikhan ami mangso laga bhabona para, eke somoite “Hoi, hoi” aru “Nohoi, nohoi” eneka koikena bhabona kuri asey bhabi sey?
Kintu Isor tu hosa asey, titia amikhan laga kotha tu “Hoi” aru “Nohoi” koikena nohoi.
Kile koile Isor laga Puttro, Jisu Khrista, jun ke ami aru Silvanus aru Timothy para apunikhan majote prochar kuri dise- etu tu “Hoi” aru “Nohoi” thaka nai.
Kile koile Isor laga sob kosom khan “Hoi” asey Tai bhitor tey. Etu nisena Tai para hey amikhan Isor ke “Amen” koi asey Tai laga mahima nimite.
Etia Isor hey ekjon asey jun para ami aru apunikhan ke Khrista tey takot bonai disey, aru Tai laga kam nimite amikhan ke chuni loise,
Tai hey ekjon jun para amikhan ke Tai nimite dagi lagai disey, aru Tai Atma laga kosom amikhan laga mon tey disey.
Moi hosa para koi asey etia aru Isor ke ami laga jibon laga gawah hobo nimite mati asey. Moi Corinth tey naha laga karon tu, moi apunikhan ke sazai nohoilebi zokhom kuridibo mon nathaka nimite aha nai.
Amikhan eneka kura tu apunikhan laga biswas ke amikhan laga nichete rakhikena cholabo nimite nohoi, kintu, amikhan sob apunikhan logote mili kena kura manukhan asey aru apunikhan laga khusi nimite asey, kile koile apunikhan laga biswas tu bisi mazboot asey.
Moi laga mon nijor para etu bhabi loise, moi apunikhan logote mon dukh hoikena aru nahibo.
Kile koile jodi moi apunikhan ke mon dukh kuri dey, tinehoile kun para ami ke mon khusi kurai dibo, khali utu ekjon ke charikena jun laga mon ami para bia kuri dise?
Aru moi etu eke kotha khan likhi se, titia jitia moi ahibo, jun khan moi ke mon khusi kuri di thake taikhan nimite ami mon tey dukh nohobole karone, aru moi apunikhan sob ke pura mon para biswas ase ami laga khusi tu apunikhan sob laga khusi asey.
Kile koile moi bisi bikhai kena aru mon tey dukh pai kena likhi sey, bisi suku pani giri kena, hoilebi apunikhan ke mon dukh kuridibo nimite nohoile, kintu ami laga morom apunikhan nimite bisi thaka tu janibo dibo nimite.
Hoilebi kunba mon-dukh koribole dise koile, tae amike mon-dukh koridia nohoi, hoilebi olop korikene sobke: ineka para ami apunikhan sobke bisi koribole nohoi.
Itu hoile ulta apunikhan taike maph koridibole lage, aru taelaga mon-dangor koridibole lage, tinihoile ineka ek-jonke bisi mon-dukh para khaidibo.
Ineka hoilebi ami apunikhan para morom-mangikene koiase apunikhan laga morom tai phine thik para rakhibi.
Kilekoile itiabi ami apunikhanke likhise, tinihoile ami apunikhanke thik para janibole paribo, apunikhan sob samankhante kotha-manikene ase.
Junke apunikhan jineka hoilebi maph koridi ase, ami bi maph koridi ase: kilekoile ami kiba maph korise koile, junke ami itu maph koriase, apunikhan nimite ami Khrista bhitorte thakia manu hoikene itu maph koriase;
Nahoile Satan amikhan para lab uthabo: kilekoile amikhan taelaga hatiarkhanke najanikene thakia nohoi.
Itu para bi dangor hoise, jitia ami Khrista laga gospel laga kotha janai-dibole nimite Troas-te ahisile, aru ami usorte Malik laga ekta dorja khulisile,
Amilaga atma bhitorte aram thakia nae, kilekoile amilaga bhai Titus-ke ami bisarikene pa-a nai: hoilebi taekhanke charikene, ami tate para Macedonia-te jaise.
Itia Isorke dhoniabad ase, jun amikhanke hodai Khrista bhitorte jitibole dithake, aru amikhan para tailaga dimag laga bhal-gun sob jagate dikhai thake.
Kilekoile amikhan Isor usorte Khrista laga ekta bhal-gun ase, taekhan nimite junkhan bachise, aru taikhan nimite junkhan haraise:
Junkhan moriase taekhan nimite amikhan moria laga gun ase; aru junkhan bachikene ase taekhan nimite jibon laga gun ase. Aru kun itukhan nimite thik ase?
Kilekoile amikhan iman bisi nohoi, junkhan Isor laga kothake misa-misi koridie: hoilebi hosa para, hoilebi Isor laga kotha hoile, Isor usorte amikhan Khrista bhitorte thakikene koiase.
Amikhan arubi nijeke uncha koriase? Amikhan ke bhal nam laga chithi khan apunikhan nohoilebi amikhan nimite lagey naki, dusra manukhan nisena?
Apunikhan he amikhan laga mon-bhitorte likhikene thakia chithikhan ase, sob manukhan para janiase aru puri ase,
apunikhanke Khrista laga chithi asey koikena dikhai dise, junke amikhan para sai dise, kolom para likhikene nohoi, kintu zinda Isor laga Atma para, pathor-laga-tukrate nohoi, hoilebi mon laga mongso laga tukrate.
Aru Khrista para amikhan Isor logote ineka biswas ase:
Itu nohoi amikhan ji saman lagiase bhabona koriase itu amikhan nije pariase; hoilebi Isor he amikhanke paribole diase;
Jun amikhanke notun-niom laga kamkhanke korikene paribole bi banaise; kotha para nohoi, hoilebi Atma para: kilekoile kotha moribole die, hoilebi atma jibon die.
Hoilebi moria laga kamkhan, juntu pathorkhante likhise aru khundise, iman sonman-laga-ujala ase koile, juntu nimite Israel laga bachakhan Moses laga ujala-para-bhorta mukh phine saikene thakibole paria nae; juntu sonman-laga-ujala jaijabole asile:
Kineka atma laga kamkhan itu parabi bisi sonman-laga-ujala nahobo?
Kilekoile khotom koridia laga kamkhan ujala ase koile, hosate-thakia-kamkhan itu parabi bisi ujala hobo.
Kilekoile utu juntu ujala ase koisile utu itu para bisi ujala nohoi, bujaiase itu ujala bisi dangor ase.
Kilekoile utu juntu jaijaise utu ujala ase koile, juntu thakiase itu arubi bisi ujala ase.
Tinihoile jitia dikhiase amikhan laga ineka asa ase, amikhan sida kotha koithake:
Aru Moses nisena nohoi, jun taelaga mukh uporte ekta kapor rakhithake, titia Isor laga bachakhan utu laga piche phine saikene nathakibo juntu khotom koridise:
Hoilebi taekhan laga bhabonakhanke andha korikene rakhise: kilekoile aji tok bi purana niomkhanke porikene utu kaporke nahataikene rakhiase; juntu kapor Khrista bhitorte hataidise.
Hoilebi aji tok bi, jitia Moses-ke poriase, utu kapor taekhan laga mon uporte ase.
Itia Malik utu Atma ase: aru jun jagate Malik laga Atma ase, tate ajad ase.
Hoilebi amikhan sob, mukhte ekubi nalagaikene sisate sa-a nisena Malik laga sonman-laga-asiske saiase, nijebi ineka para asis-piche-asis paikene bodoli hoiase, jineka Malik laga Atma para hoiase.
Itu karone, dikhaiase itu amikhan laga kam ase, jineka amikhan morom paise, amikhan alsi nalagie;
Hoilebi lukaikene thakia misakhan charidise, chalak-korikene na-berabo, Ishor laga kotha thoka-baji nimite na-cholabo; hoilebi hosa-ke dikhaikene Ishor usorte sob manukhan laga mon-laga-bhabonate nijeke thik korise.
Hoilebi jodi amikhan laga susamachar tu lukaikene ase koile, itu taikhan nimite lukaikene ase junkhan harai kena ase:
Junkhan bhitorte itu prithibi laga Isor taikhan laga dimag-ke bon koridise, junkhan biswas nakore, ineka nohoile Khrista laga sonman-laga-asis laga susamachar, jun Isor nisena ase, taikhan uporte ujala koribo.
Kilekoile amikhan nijeke janaidia nohoi, kintu Khrista Jisu utu Probhu; aru amikhan nije apunikhan laga noukar ase Jisu nimite.
Kilekoile Isor hey asey, jun para koisey, “Andhar para puhor tu ujala hobo,” jun amikhan laga mon-bhitorte ujala korise, Isor laga mahima laga gyan laga puhor Isor laga sonman-laga-asis laga dimagke ujala koribole Jisu Khrista usorte.
Hoilebi amikhan logote itu dhon mati-kolsikhan bhitorte ase, tinihoile itu iman dangor takot Isor laga hobo, aru amikhan laga nohoi.
Amikhan sob phine digdar ase, ineka hoilebi mon-dukh nae; amikhan ulta-pulta hoikene ase, hoilebi bhabona haraikene nohoi;
Dukh, hoilebi charidia nohoi; niche korise, hoilebi khotom nohoi;
Hodae Malik Jisu laga moria gaoke bukhikene thakiase, titia Jisu laga jibon bi amikhan laga gaote dikhibole pabo.
Kilekoile amikhan junkhan jinda ase Jisu nimite hodae moribole nisena hoijae, titia amikhan laga moribole-thakia-gaote Jisu laga jibon bi dikhibole pabo.
Itu nimite moria amikhan bhitorte kam koriase, hoilebi apunikhan bhitorte jibon.
Amikhan logote eki biswas laga atma ase, likhikene thakia nisena, Ami biswas korise, aru itu nimite ami koise; amikhan bi biswas koriase aru itu nimite koiase;
Janiase tae jun Malik Jisuke uthaise amikhanke bi Jisu para uthabo, aru amikhanke apunikhan logote inamte dibo.
Kilekoile etu khan sob samankhan apunikhan nimite ase, tinihoile iman dangor morom-laga-asis bisi laga dhoniabad paikene Isor laga sonman-laga-asis logote arubi milibo.
Itu nimite amikhan alsi nalage; kintu amikhan laga mangso laga gao tu bura hoi jai asey, hoilebi, amikhan laga bhitor laga atma tu din-din tey notu hoi asey.
Kilekoile amikhan laga olop dukhkhan, juntu olop homoe nimite he ase, amikhan nimite bisi bhal laga aru kitiabi-khotom-nahobole bisi dangor nimite kam koriase;
Amikhan utu samankhanke nadikhie juntu dikhiase, hoilebi utu samankhanke juntu dikhibole napae: kilekoile utu samankhan juntu dikhibole pae utu olop homoe nimite he ase; hoilebi utu samankhan juntu dikhibole napae utu hodae nimite ase.
Kilekoile amikhan janiase amikhan laga prithibi laga itu tripol-laga-ghor haraise koile, amikhan logote Isor laga ekta ghor ase, ekta ghor juntu hathkhan para banaidia nohoi, swargkhante kitiabi-khotom-nahobole laga.
Kilekoile itu bhitorte amikhan dukh-para-hala koriase, bisi lagiase amikhan laga utu ghor para kapor lagaidibole juntu swarg para ase:
Ineka para amikhanke kapor lagaidise koile amikhanke lengta napabo.
Kilekoile amikhan junkhan itu tripol-laga-ghorte ase dukh paikene hala koriase, bisi bhari ojon bukhikene: itu nimite nohoi amikhan lengta hobo, hoilebi kapor lagailobo, titia jibon moribole-thakia-gaoke khaidibo.
Itia tae jun amikhanke ineka koribole dise itu Isor ase, jun amikhanke Atma bisaribole nimite ekta bhabona bi dise.
Itu nimite amikhan hodae mon-dangor korikene ase, itu janikene, jiman tok amikhan itu ghorte thakikene gao bhitorte ase, amikhan utu Malik logote nae:
Amikhan mon-dangor ase, ami koiase, aru bhabiase itu gaote nathakibo, aru Malik logote thakibo.
Itu nimite amikhan kam koriase, titia, thakilebi nohoile nathakilebi, amikhanke tae manilobo.
Kilekoile amikhan sob Khrista laga phaisla-laga-jaga agete khara hobole lagibo: tinihoile sob manu itu pabo juntu tae nijer gaote korise, jineka tae korise, itu bhal hoilebi nohoile bia hoilebi.
Itu nimite Malik laga bhoe janikene, amikhan manukhanke manibole diase; hoilebi amikhanke Isor usorte dikhaidise; aru ami itu bi biswas koriase amikhanke apunikhan laga mon-laga-bhabonakhan bhitorte bujaidise.
Kilekoile amikhan apunikhan usorte arubi bhal hobole nimite ineka koria nohoi, hoilebi amikhan nimite asis-laga-sonman pabole diase, titia apunikhan taekhanke kiba jawab dibole paribo junkhan dikhabole nimite sonman-laga-asis koriase, aru mon-bhitor para nohoi.
Kilekoile amikhan pagala hoile, itu Isor logote ase: nohoile amikhan dimag-thakia hoile, itu apunikhan nimite ase.
Kilekoile Khrista laga morom amikhanke ineka koribole diase; kilekoile amikhan ineka para phaisla kore, ekjon sob nimite morise koile, tinihoile sob morise:
Aru kilekoile tae sob nimite morise, titia taekhan junkhan jinda ase itia para nijer nimite jinda nathakibo, hoilebi tae usorte jun taekhan nimite morise, aru arubi uthise.
Itu nimite itia para amikhan mongso hisabte kun manuke bi najane: hoe, amikhan Khristake mongso hisabte janise koilebi, ineka hoilebi itia para amikhan taeke aru najane.
Itu nimite kunba manu Khrista bhitorte ase koile, tae ekta notun saman ase: purana samankhan par hoise; sabi, sob samankhan notun hoise.
Aru sob samankhan Isor laga ase, jun nijeke Jisu Khrista nimite amikhan logote milai loise, aru amikhanke milaidibole laga kam koribole dise;
Itu bujaidibole, Khrista bhitorte Isor asile, prithibike nijer logote milailobole, taekhan laga galtikhan taekhan usorte narakhibole; aru amikhanke itu prithibike milaidibole nimite didise.
Itia tinihoile amikhan Khrista laga janaidia-manukhan ase, jineka Isor amikhanke cholaikene apunikhanke morom para koiase: amikhan Khrista laga namte apunikhan logote parthana koriase, apunikhan Isor logote milibi.
Kilekoile tae amikhan nimite taeke papi banaise, jun pap jania nae; titia amikhan tae bhitor para Isor usorte hosate-thakia hobole paribo.
Itu nimite amikhan, tai logote milikene kam-koriakhan, apunikhanke bi morom para koiase apunikhan Isor laga morom-laga-asiske misa-misi nalobi.
Kilekoile tai koise,
“Ami apunikhanke hunise ekta homoete maniloise,
Aru bachaidia laga dinte ami apunikhanke modot korise.”
Sabi, bachaidia-laga-din itia ase. Sabi, etia poritran laga din asey.
Ekubi galti hobole nadibi, titia itu kamte bodnam nahobo:
Hoilebi sob samankhan amikhan nijeke Isor laga kam-koria-manukhan ase koikene manilobo, bisi rukhibole-parikene, dukh khante, dorkar khante, digdar khante,
Mara khante, jail khante, gondogolte, taan kaam te, naghumai, nakhaikene thakiate;
Mon-sapha para, dimag para, rukhikene, Pobitro-Atma para, hosa laga morom para,
Hosa laga kotha para, Isor laga takot para, dahina hathte aru baia hathte hosate-thakia hatiarkhan para,
Sonman aru sorom para, bhal khobor aru bia khobor para: thoka-baji nisena, aru hoilebi hosate;
Najania nisena, aru hoilebi bhal para janiase; moria nisena, aru, sabi, amikhan jinda ase; mar-kha-a nisena, aru moraidia nisena;
Oh Corinth laga manukhan, apunikhan usorte amikhan laga mukh khulikene ase, amikhan laga mon-dangor ase.
Apunikhan amikhan bhitorte chutu nohoi, hoilebi apunikhan laga nijer petkhan bhitorte nijeke chutu korise.
Itia itu bhitorte ekta inam nimite, (ami bachakhanke koidia nisena,) apunikhan bi mon-khulibi.
Apunikhan biswas-nakoriakhan logote upor-niche korikene namilibi: kilekoile hosate-thakiakhan hosate-nathakiakhan logote ki milibole paribo? Aru ujala andhar logote ki milibole paribo?
Aru Khrista Saitan logote ki kotha milaikene rakhibo? Nahoile tae jun biswas koriase biswas-nakoria logote ki bhag ase?
Aru Isor laga mondir murtikhan logote ki kotha milaikene rakhise? Kilekoile amikhan zinda Isor laga mondir ase; Isor koidia nisena;
“Ami taekhan bhitorte thakibo, aru taekhan bhitorte berabo;
Aru ami taekhan laga Isor hobo,
Aru taekhan amilaga manukhan hobo.”
Itu nimite,
“Taekhan majo para ulaikene ahibi,
Aru apunikhan alag hobi,” Probhu koise,
“Aru niom-para-moila saman nachubi,”
“Aru ami apunikhanke manilobo.”
“Aru apunikhan usorte ekta Baba hobo,
Aru apunikhan amilaga chokorakhan aru chukurikhan hobo,”
Sob para Shakti thaka Probhu para koise.
Itu kosomkhan thaka nimite, moi bisi morom korakhan, mongso aru aatma laga sob moilakhan para nijeke sapha korilobo, Isor laga bhoete thik para pobitro korilobo.
Amikhanke manilobi; amikhan kun manuke bi galti koria nae, amikhan kun manuke bi misa-misi koria nae, amikhan kun manuke bi thoka-baji koria nae.
Ami apunikhanke galti janabole nimite itu koa nohoi: kilekoile ami poila koise, apunikhan amikhan laga mon bhitorte ase apunikhan logote moribole aru jinda thakibole nimite.
Ami bhoe nakorikene apunikhan logote kotha koiase, ami apunikhan laga nam-utcha koribole bisi ase: ami mon-aram hoikene ase, amikhan laga sob dukh aru digdarte ami bisi khusi paikene ase.
Kilekoile, jitia amikhan Macedonia-te ahise, amikhan laga mongso aram nae, hoilebi amikhan sob phine digdar paikene ase; baharte loraikhan asile, bhitorte bhoikhan.
Eneka hoilebi Isor, jun taekhanke aram die junkhan niche girikene ase, Titus ahikene amikhanke aram dise;
Aru khali tailaga ahia nimite he nohoi, kintu utu morom-laga-inam pora juntu para apunikhan para tae bhitorte aram dise, jitia tae amikhanke koise ami nimite apunikhan laga mon-laga-bhabona, apunikhan laga mon-dukh, apunikhan laga gorom-bhabona; itu nimite ami arubi bisi khusi hoise.
Kilekoile ami ekta chithi para apunikhanke mon-dukh koribole dile bi, ami galti-bhabona lagia nae, olop homoe nimite lagilebi.
Itia ami khusi lagiase, apunikhan mon-dukh koria nimite nohoi, hoilebi apunikhan mon-dukh lagikene pap-para-maph mangise: kilekoile apunikhanke bhal nimite mon-dukh lagibole dise, titia apunikhan amikhan para ekubi jokhom napabo.
Kilekoile sabi thik itu he, juntu bhal nimite apunikhan mon-dukh koriasile, kiman hosiar para apuni bhitorte kam korise, hoe, nijeke kineka sapha koridise, hoe, kineka khong hobole dise, hoe, kiman bhoe, hoe, kineka lagia-bhabona, hoe, kineka mon-para-lagia, hoe, kineka bodla! Itukhan sob bhitorte apunikhan sapha ase nije dikhaidise.
Itu nimite, ami apunikhanke poila likhilebi, ami tae nimite koria nohoi jun galti korise, tae nimite bi likhia nohoi jun galti nimite dukh paise, hoilebi Isor usorte amikhan apunikhan nimite kiman bisi bhabona korithake itu apunikhan bujibole paribo.
Itu nimite apunikhan laga aramte amikhan aram paise: hoe, aru Titus laga khusi nimite amikhan arubi bisi khusi hoise, kilekoile apunikhan sob para taelaga atma arubi notun-takot paise.
Kilekoile apunikhan nimite ami tae usorte kiba phutani korilebi, ami sorom lagia nae; hoilebi jineka amikhan apunikhanke sob hosakhan koidise, ineka amikhan laga phutani bi, juntu ami Titus usorte korisile, itu hosa paise.
Aru taelaga bhitor-laga-morom apunikhan nimite arubi bisi hoise, jitia tae apunikhan sob laga kotha-maniakhanke bhabona korithake, kineka bhoe aru hili-hilikene apunikhan taeke maniloise.
Itu nimite ami khusi lagiase sob samankhante ami apunikhanke biswas koribole pare.
Itu uporte, bhai-kokaikhan, amikhan apunikhanke bhabona koribole diase Isor laga morom-laga-asis juntu Macedonia laga girjakhan uporte dise;
Kineka digdar laga bisi porikhate taekhan bisi khusi para ase aru taekhan bisi dukhia hoilebi khulikene dithake.
Kilekoile taekhan jiman pariase diase, ami nije janiase, hoe, aru taekhan paria parabi bisi taekhan nije khusi para diase;
Amikhan logote bisi morom-mangikene parthana koriase amikhan taekhan laga khusi-para-dia samankhanke lobole lage, aru Isor-laga-manukhan kam-koria jagate amikhan punchaidibo.
Aru ineka taekhan korise, amikhan bhabona koria nisena nohoi, hoilebi poila taekhan nijeke Malik logote dise, aru Isor laga monjur para amikhanke dise.
Iman tok amikhan Titus nimite bhabona korise, jineka tae suru korise, ineka para tae apunikhan bhitorte morom-laga-asiske pura koribo.
Itu nimite, jineka apunikhan sob samante bisi hoikene ase, biswaste, aru kothate, aru dimagte, aru sob hosiar aru mon dikene kamkhante, aru amikhan nimite apunikhan laga moromte, sabi kineka para apunikhan morom-laga-asiste bi bisi hobole paribo.
Ami niom-laga-kotha para koidia nohoi, hoilebi dusrakhan laga mon-khula saikene, aru apunikhan laga mon-sapha laga morom bujabole nimite.
Kilekoile apunikhan amikhan laga Malik Jisu Khrista laga morom-laga-asiske janiase, jineka, tae dhoni hoilebi, apunikhan nimite tae dukhia hoise, titia apunikhan taelaga dukhia para dhoni hobole paribo.
Aru iyate ami nije para bujaidiase: kilekoile itu apunikhan nimite thik ase, junkhan poila suru korise, khali koribole nimite he nohoi, hoilebi poila hobole ek-sal agete.
Itu nimite itia utu kamke pura koribi; jineka koribole laga bhabona asile, ineka ituke pura hobole bi dibi apunikhan logote ji ase utu para.
Kilekoile poila ekta koribole bhabona thakile, ekta manu logote ki ase itu para ituke koribole pare, aru tae logote ki nae itu para nohoi.
Amilaga motlob itu nohoi dusra manukhanke aram dibo, aru apunikhan digdar pabo:
Hoilebi eki nisena hobole nimite, kilekoile itia itu homoete apunikhan laga bisi para taekhan laga lagia dile, titia taekhan laga bisi para apunikhan laga lagia dibole paribo: titia tate eki nisena hobo:
Likhikene thakia nisena:
“Tae jun bisi joma korise ekubi phelabole nae,
Aru tae jun komti joma korise komti hoa nae.”
Hoilebi Isorke dhoniabad ase, jun Titus laga mon-bhitorte apunikhan nimite ineka he bisi bhabona koribole dise.
Kilekoile hosa para tae utu kothakhanke maniloise; hoilebi bisi sida hoa nimite, taelaga nijer khusi para tae apunikhan usorte jaise.
Aru tae logote amikhan utu bhaike pathaise, jun laga bhal-nam sob girjakhante gospel nimite ase;
Itu charikene, itu bisi thakia bhitorte juntu amikhan korikene hoise kun manu bi amikhanke bodnam dibole nalage:
Hosa samankhan nimite dithakibo, khali Malik usorte he nohoi, hoilebi manukhan laga usorte bi.
Aru amikhan taekhan logote amikhan laga bhaike pathaiase jun nimite amikhan bisi bar bisi samankhante thik dikhabole parise, hoilebi itia arubi bisi bhal aru thik, utu mon-dangor korikene juntu ami apunikhan bhitorte ase.
Kunba Titus nimite hutise koile, tae amilaga sathi aru amike modot koria manu ase apunikhan nimite: nohoile amikhan laga bhai-kokaikhan nimite hutise koile, taekhan girjakhan laga khobor-janaidia-manukhan ase, aru Khrista laga morom-laga-asis ase.
Itu nimite apunikhan taekhanke dikhaidibi, aru girjakhan agete, apunikhan laga morom bujaidibi, aru apunikhan laga namte amikhan laga dangor-kothakhan dikhaidibi.
Aru Isor laga kam-koria-manukhan laga kam hoile, ami apunikhanke itu likhibole dorkar nohoi:
Kilekoile ami apunikhan laga khula-bhabonakhanke janiase, juntu ami apunikhan nimite dangor korikene koithakie Macedonia-te junkhan thakiase taekhan-ke, Achaia ek-sal age para toiari korikene ase; aru apunikhan laga mon-para-lagia bisike hilaidise.
Ineka hoilebi ami utu bhai-kokaikhanke pathaise, hobole pare apunikhan nimite amikhan ji dangor-kothakhan koise itu phine misa-misi hobo; motlob, ami koidia nisena, apunikhan toiari thakibole pare:
Hobole pare Macedonia-te thakia taekhan ami logote ahise koile, aru apunikhan toiari hoikene nathakile, amikhan (itu amikhan koa nohoi, apunikhan) itu nimite iman dangor-kotha koa nimite sorom hobo.
Itu nimite ami bhabise itu dorkar ase bhai-kokaikhanke janaidibole, taekhan poila para apunikhan usorte jabole lage, aru poila para apunikhan dia samankhanke toiari rakhibole, juntu apunikhan poila para janiase, itu toiari hoikene ase, mon-khusi para diakhan, aru joborjosti para nohoi.
Hoilebi itu ami koiase, Tae jun olop bijon-phelabo olop katibo; aru tae jun bisi bijon-phelabo bisi katibo.
Sob manu jineka tae nijer mon-bhitorte bhabiase, ineka taeke dibole dibi; bia-paikene nohoi, nohoile dorkar nimite bi nohoi: kilekoile Isor khusi-para-dia-ke morom kore.
Aru Isor sob morom-laga-asiske apunikhan phine bisi koridibole pare; tinihoile apunikhan, hodae sob samankhan bisi hoikene, bisi para bhal kam koribole paribo:
Likhikene thakia nisena:
“Tae durte dibole dise; tae dukhiakhanke dise;
Taelaga hosate-thakiakhan hodae nimite ase.”
Itia tae jun bijon-phelabole manuke bijon dibole kam koriase apunikhan laga ruti khabole nimite bi kam koriase, aru apunikhan phelaidia bijonke bisi hobole diase, aru apunikhan laga hosate-thakia gutikhanke arubi hobole diase;
Sob samante bisi hoikene sobke bisi para dibole paribo, juntu nimite amikhan para Isorke dhoniabad janabo.
Itu kamke thik para koribole nimite amikhan khali Isor-laga-manukhanke he dibole nohoi, hoilebi bisi manukhan Isorke bisi dhoniabad bi kobi;
Jitia itu kamke bujikene taekhan Isor laga nam-utcha koribo apunikhan Khrista laga gospel usorte ineka para kam koria nimite, aru taekhanke apunikhan mon-khulikene dia nimite, aru sob manukhan usorte;
Aru apunikhan nimite taekhan laga parthana para, juntu bisi piche tok apunikhan logote thakibo Isor laga morom-laga-asiske apunikhan bhitorte bisi para dikhaidia nimite.
Isorke dhoniabad ase taelaga bujabole-naparia inam nimite.
Itia ami Paul nije Khrista laga niche aru norom hoikene apunikhan para morom mangiase, jun apunikhan laga majote thakile dorpok hoikene thake, hoilebi usorte nathakile apunikhanke bhoe nakore:
Hoilebi ami apunikhan para morom mangiase, hobole pare ami jitia usorte thake utu mon-dangor korikene bhoe-nalagikene thakia nohoi, ineka hoilebi ami bhabiase kunba usorte ami bia paikene bhoe-nakoribo, junkhan amikhanke bhabiase jineka amikhan mongso-hisabte beraithake.
Kilekoile amikhan mongso bhitorte thakikene berailebi, amikhan piche lorai nakore:
(Kilekoile amikhan laga lorai laga hatiarkhan gao-mongso nimite nohoi, hoilebi Isor laga takot para takot dhurikene thakiakhanke tanikene niche giraidibole laga ase;)
Aru ekta toiari korikene ase sob kotha-namania para bodla lobo, jitia apunikhan kotha-manikene pura hobo.
Apunikhan samankhan laga bahar phine saiase? Kunba manu biswas koriase tae Khrista laga ase koile, taeke nije itu arubi bhabibole dibi, kilekoile, jineka tae Khrista laga ase, ineka amikhan bi Khrista laga ase.
Kilekoile ami phutani korilebi olop kiba itu amikhan laga kam nimite ase, juntu Malik amikhanke dise hikabole nimite, aru bia koribole nimite nohoi, ami sorom koribole nalage:
Tate ami ineka dikhibole nalage jineka ami apunikhanke chithikhan para bhoe dikhabole kosis koriase.
Kilekoile taelaga chithikhan, taekhan koithake, mosto aru bisi takot laga ase; hoilebi taelaga gao usorte ahile komjur ase, aru taelaga kotha bhangia ase.
Utuke ineka bhabibole dibi, titia, jineka amikhan nathakile chithi laga kothate ase, ineka amikhan usorte thakile kamte bi ase.
Kilekoile amikhan nijeke utu ginti logote banabole bhoe lage, nohoile amikhan utu kunba logote milabole bhoe lage junkhan nije laga kamke bhal koithake: hoilebi taekhan nijeke nijer bhitorte ojon korikene, aru taekhan nijer majote nijeke milailebi, dimag nae.
Hoilebi amikhan utu samankhan nimite phutani nakoribo juntu amikhan laga ojon nohoi, hoilebi Isor laga ojon laga niom hisabte juntu amikhanke bhag korikene dise, ekta ojon apunikhan usorte bi punchibole.
Kilekoile amikhan laga ojon par korikene amikhan nijeke naphelae, jineka amikhan apunikhan usorte punchia nae: amikhan Khrista laga gospel-laga-kotha janaidibole nimite bi apunikhan usor tok ahia nae:
Utu samankhan nimite phutani koria nae junkhan amikhan laga ojon baharte ase, motlob, dusra manukhan laga kamkhante; hoilebi bhabona thakise, jitia apunikhan laga biswas bisi hobo, titia amikhan bi apunikhan nimite bisi hobo amikhan laga bisi hoa laga niomte,
Apunikhan laga pichete thakia jagakhante gospel laga kothakhan janaidibo, aru dusra manukhan toiari korikene rakhia samankhanke nijer hathte loikene phutani nakoribo.
“Hoilebi tae jun nam-utcha koriase, taeke Malik bhitorte nam-utcha koribole dibi.
Kilekoile tae nohoi jun nijer laga kam bhal ase koiase taeke manilobo, hoilebi taeke jun laga kam Probhu bhal ase koiase.
Isor nimite amilaga okorate apunikhan amike olop manilobi: aru hosa para ami logote milibi.
Kilekoile ami apunikhan uporte bhal nimite suku-juliase: kilekoile ami apunikhanke ekta mota logote milaidise, titia ami apunikhanke ekta bhal chukuri nisena Khrista usorte dibole paribo.
Hoilebi ami bhoe lage, jineka para hoilebi, jineka utu sap taelaga chalak kotha para Eve-ke jhukaise, ineka apunikhan laga bhabonakhan bi Khrista bhitorte thakia sida-sidi para misa-misi hoijabo.
Kilekoile tae jun ahiase dusra Jisu laga kotha koise koile, juntu laga kotha amikhan koa nae, nohoile apunikhan dusra ekta atma paise koile, juntu apunikhan poila pa-a nae, nohoile dusra gospel, juntu apunikhan poila mania nae, hobole pare apunikhan bhal para taeke manilobo.
Kilekoile ami lagiase ami bisi bhal apostlekhan para bisi chutu ase.
Hoilebi ami kothate bisi kara hoilebi, ineka hoilebi dimagte nohoi; hoilebi amikhan apunikhan laga majote sob samankhanke thik para dikhai dibole parise.
Ami galti korise nijeke sorom dikene tinihoile apunikhan laga nam-utcha hobo, kilekoile ami apunikhanke Isor laga gospel laga kotha ekubi dam naloikene janaidise?
Ami dusra girjakhanke chor korise, taekhan para hajira loise, apunikhan laga kam koribole nimite.
Aru jitia ami apunikhan logote asile, aru lagiasile, ami kun manu para ekubi loa nae: kilekoile ami ji lagiasile utu bhai-kokaikhan junkhan Macedonia para ahise dise: aru sob samankhan nimite ami apunikhan usorte digdar hobole dia nae, aru ami nije logote he rakhibo.
Jineka Khrista laga hosa ami bhitorte ase, Achaia jaga laga kun manu bi amike itu phutani para rukhabole naparibo.
Ki nimite? Kilekoile ami apunikhanke morom nakore? Isor janiase.
Hoilebi ami ki koriase, itu ami korithakibo, titia ami taekhan nisena nahobo junkhan ineka koriase; titia ji nimite taekhan nam-utcha koriase, taekhan amikhanke bi ineka he koriase pabo.
Kilekoile inekakhan misa-misi prophetkhan ase, thoka-baji laga kam koriakhan ase, nijeke Khrista laga apostlekhan banaiase.
Itu nimite itu aschurit nohoi taelaga montrikhan nijeke hosate-thakia montrikhan nisena banaile; junkhan laga khotom taekhan laga kamkhan nisena he hobo.
Ami arubi koiase, Kun manu bi amike ekta okora nabhabibi; nohoile, ekta okora nisena amike manilobi, tinihoile nijer nimite ami olop phutani koribole paribo.
Itu ami ki koiase, itu ami Malik laga niomte koa nohoi, hoilebi ekta okora nisena, itu phutani laga bhabonate.
Dikhiase bisi mongso laga pichete nam-utcha koriase, ami bi nam-utcha koribo.
Kilekoile apunikhan okorakhanke khusi para maniloe, dikhiase apunikhan nije chalak ase.
Kilekoile apunikhan maniloe, ekta manu apunikhanke noukar banaise koile, ekta manu apunikhanke khaidise koile, ekta manu apunikhan para loile, ekta manu nijer nam-utcha korise koile, ekta manu apunikhan laga mukhte thapor marise koile.
Ami bia pa-a nisena koiase, jineka amikhan komjur asile. Ineka hoilebi kunba bhoe-nakoria ase koile, (ami okora nisena koiase,) ami bi bhoe nalage.
Taekhan Hebrew-jatikhan ase? Ami bi ase. Taekhan Israel-jati para ase? Ami bi ase. Taekhan Abraham laga bijon para ase? Ami bi ase.
Taikhan Khrista laga montrikhan ase? (Ami okora nisena koiase) ami bisi ase; kamkhanke bisi, mar-khan ojon parabi bisi, jail-khan bhitorte bisi bar, moriakhan bisi bar.
Jew-jatikhan para panch bar ami chalis bet-laga-mar khaise ekta charikene.
Tin bar amike lathikhan para marise, ekbar amike pathor marise, tin bar ami pani-jahaj bhangikene dukh paise, ekta rati aru ekta din ami niche bhitorte asile;
Bisi bar beraithakise, panikhan para bhoi, chorkhan para bhoi, amilaga nijer desh-laga-manukhan para bhoe, papikhan para bhoe, taun bhitorte bhoe, jongolkhante bhoe, samundar bhitorte bhoe, misa-misi bhai-kokaikhan laga majote bhoe;
Alsi lagikene aru bikhaikene, bisi bar sai thakikene, bhuk lagikene aru piyas lagikene, bisi bar kha-a-loa nakorikene, thanda lagikene aru lengta hoikene.
Itukhan charikene bi, juntu ami uporte hodae ahiase, sob girjakhan laga bhabona.
Kun komjur ase, aru ami komjur nohoi? Kun bia paiase, aru ami julia nohoi?
Ami nam-utcha lagiase koile, ami utu samankhan nimite nam-utcha koribo juntu amilaga komjurkhan ase.
Amikhan laga Malik Jisu Khrista laga Isor aru Baba, jun hodae-hodae nimite asis paikene ase, janiase ami misa koa nohoi.
Damascus-te raja Aretas laga niche thakia solawnta Damascenes taunke sipoikhan para dhurikene rakhise, amike dhuribole nimite bisi bhabona korikene:
Aru amike ekta tukuri bhitorte rakhikene pathor-laga-bera laga ekta khirki para amike niche koridise, aru taelaga hathkhan para polaise.
Nam-utcha korikene thakia ami nimite thik nohoi, ami Malik laga sapanakhan aru dikhaidiakhante ahibo.
Choudah sal para age ami Khrista bhitorte thakia ekta manuke janiasile, (gaote bhitorte ase, ami kobole napare; nohoile gao laga baharte ase, ami kobole napare: Isor janiase;) ineka ekjonke tin swargte dhurise.
Ami ineka ekta manu janiasile, (gao bhitorte ase, na gao baharte ase, ami kobole napare: Isor janiase;)
Taeke kineka para swarg-laga-bagante dhurise, aru bujabole naparia kothakhan hunise, juntu ekta manu kobole niom nohoi.
Ineka ekjon nimite ami nam-utcha koribo: hoilebi nijer laga nam-utcha ami nakoribo, hoilebi amilaga biakhan laga.
Kilekoile amilaga nam-utcha koribole mon hoilebi, ami okora hobole nohoi; kilekoile ami hosa kobo: kilekoile itia ami pariase, nohoile kunba manu ami kineka dikhiase, nohoile amike kineka huniase itu para uporte bhabibole pare.
Aru hobole pare ami utu bisi dikhaidia-khan paikene ojon para bisi nam-utcha koribo itu nimite, amilaga mongso bhitorte amike ekta kata dikene ase, Saitan laga khobor-janaidia amike maribole thakibole nimite, nohoile ami ojon para bisi nam-utcha koribo.
Aru tae ami usorte koise, Amilaga morom-laga-asis he apuni nimite thik ase: kilekoile komjurte amilaga takot he thik koridie. Itu nimite bisi khusi para ami amilaga komjurkhan nimite nam-utcha koribo, tinihoile Khrista laga takot ami uporte thakibole paribo.
Itu nimite ami komjurkhan bhitorte, galikhan bhitorte, dorkarkhan bhitorte, dukhkhan bhitorte, digdarkhan bhitorte Khrista nimite khusi hobo: kilekoile jitia ami komjur ase, titia amilaga takot ase.
Nam-utcha korikene ami ekta okora hoise; apunikhan amike ineka koribole dise: kilekoile ami apunikhan nimite bhal hobole lagisile: kilekoile eku nohoilebi ami sob para bhal apostlekhan laga pichete ase, ami eku nohoilebi.
Hosa para ekta bhal apostle bujabole nimite apunikhan majote kam korise sob rukhibole parikene, bujaikene, aru aschurit kamkhan korikene, aru dangor kamkhan korikene.
Kilekoile ki ase juntu nimite apunikhan dusra girjakhan para chutu ase, khali itu charikene ami apunikhanke nije digdar koria nae? Etu galti nimite amike maph koribi.
Sabi, tin bar ami apunikhan logote ahibole toiari ase; aru ami apunikhanke digdar nadibo: kilekoile ami apunikhan para kiba nalage, hoilebi apunikhanke; kilekoile bachakhan ama-babakhan nimite joma koribole nalage, hoilebi ama-babakhan bachakhan nimite.
Aru ami bisi khusi para kharcha koribo aru apunikhanke kharcha koribole dibo; ami apunikhanke jiman bisi morom kore, itu para komti amike morom korilebi.
Hoilebi ineka hobole dilebi, ami apunikhanke digdar dia nae: ineka hoilebi, chalak korikene, ami apunikhanke galti adat-te dhurise.
Taekhan kunbake ami apunikhan usorte pathaikene ami apunikhan para ekta lab uthaise?
Ami Titus nimite bhabona korisile, aru tae logote ami ekta bhaike pathaise. Titus apunikhan para ekta lab uthaise? Amikhan ekta atmate berai thakia nohoi? Amikhan ekta rastate he berai thakia nohoi?
Arubi, apunikhan bhabi ase naki amikhan apunikhan usorte nijor ke thik thaka nisina dikhai ase? Amikhan Khrista bhitorte thakikene Isor usorte koi ase: hoilebi amikhan sob samankhan korithake, bisi bhal lagiakhan, apunikhanke hikabole nimite.
Kilekoile ami bhoe lage, hobole pare, jitia ami ahibo, ami apunikhanke ineka napabo jineka ami bhabiase, aru ami apunikhanke usorte ineka pabo jineka ami apunikhanke bhabona koria nae: hobole pare tate jhagarakhan, suku-julia, khongkhan, mara-marikhan, chukulikhan, bodnamkhan, phutanikhan, gondogolkhan hobo:
Aru hobole pare, jitia ami arubi ahibo, amilaga Isor amike apunikhan laga majote norom koridibo, aru ami bisi nimite bisi mon-dukh koribo junkhan pap koriloise, aru niom-para-moila aru rendi-baji aru thelibole laga kamkhan juntu taekhan korise itu nimite maph mangia nai.
Itu tin bar ase ami apunikhan logote ahibo. Dui jon nohoile tin jon janaidia laga mukh para sob kotha thakibo.
Ami apunikhanke poila koise, aru apunikhanke age koidiase, ami thakia nisena, dusra bar; aru itia nathakia nimite ami taekhanke likhiase junkhan itia para pap korise, aru dusra sobke, jitia, ami arubi ahise koile, ami nacharibo:
Kilekoile apunikhan janibole bisariase Khrista ami bhitorte koiase, juntu apunikhan phine komjur nohoi, hoilebi apunikhan bhitorte takot ase.
Kilekoile taeke komjur hoikene kruste khundise koilebi, tae Isor laga takot para jinda ase. Kilekoile amikhan bi tae bhitorte komjur ase, hoilebi amikhan tae logote Isor laga takot para apunikhan phine jinda thakibo.
Nijeke porikha koribi, apunikhan biswas bhitorte ase na nae; apunikhan nije-ke-nije porikha koribi. Apunikhan nije-ke-nije najane, kineka Jisu Khrista apunikhan bhitorte ase, jiman tok apunikhan bisi bia nahobo?
Hoilebi ami biswas ase apunikhan bujibo amikhan bisi bia nohoi.
Itia ami Isor logote parthana koriase apunikhan ekubi bia nakoribo; itu nohoi amikhan ekdom thik dikhabole lage, hoilebi apunikhan itu koribole lage juntu hosa ase, amikhan bisi bia nisena hoilebi.
Kilekoile amikhan hosake bia paikene ekubi koribole napare, hoilebi hosa nimite pare.
Kilekoile amikhan khusi lagiase, jitia amikhan komjur ase, aru apunikhan logote takot ase: aru amikhan itu bi bhabona koriase, apunikhan laga ekdom thik ase.
Itu nimite ami nathakikene itukhan likhiase, hobole pare ami thakile kara para cholabo, utu takot para juntu amike Malik hikabole nimite dise, aru khotom koribole nimite nohoi.
Seste, bhai-kokaikhan, jaiase. Thik hobi, bhal aram para thakibi, ekta bhabona korikene thakibi, shanti para thakibi; aru morom laga aru shanti laga Isor apunikhan logote thakibo.
Ekjon-dusra-jonke ekta pobitro chuma para salam janaidibi.
Sob Isor laga manukhan apunikhanke morom laga salam kori ase.
Paul, ekjon apostle- manu pora nohoi aru manu laga echha pora nohoi, kintu Jisu Khrista aru Baba Isor pora, kun hei Tar ke mora pora jinda kori dise-
aru moi logote thaka sob bhai khan,Galatia laga girja khan ke:
Baba Isor laga anugrah aru Jisu Khrista laga morom apuni khan logote hodai thaki bole dibi,
moi khan ke paap laga kam pora bacha bole nimite kun Tar nijor laga jibon di dise, moi khan laga Baba Isor laga echha nimite,
sob mohima Tar laga hei hobole dibi hodai aru hodai nimite. Amen.
Moi asurit hoi jaise apuni khan eman joldi dusra manu khan pora prochar kora laga kotha phale jai ase aru Krista kun apuni khan ke morom pora matise Tar pora dur hoi ase,
aru bhi dusra prochar kora laga kotha ase koi kena nohoi, kintu kunba manu dikdar kori bole mon thaka bhi ase aru Khrista laga kotha ke ulta kori diya manu khan bhi ase.
Kintu jodi kunba sorgoduth aru moi khan hoilebi kunba apuni khan ke Isor laga kotha chari kena dusra kotha pora prochar kore, tai ke shrap kori dibi.
Moi khan pohila te kuwa nisina, aru bhi ek bar moi koi ase, “Jodi kunba apuni ke Isor laga kotha chari kena dusra phale pora prochar kore, tai ke shrap kori dibi.”
Moi etiya manu laga echha koribole bisari ase na Isor laga echha koribole bisari ase? Moi manu ke khusi kori bole bisari ase naki?Jodi moi etiya bhi manu ke khusi koribole bisari ase koile, moi Khrista laga ekta sewak nohoi.
Bhaikhan, moi apuni khan ke jani bole dibo mon ase, moi ki prochar kori ase eitu manu pora kotha kuwa laga nohoi.
Kelemane moi eitu kun manu pora bhi pa nohoi, aru kun bhi moi ke shika nai. Kintu,Jisu Khrista pora hei moi ke sob dekhai dise.
Apuni khan moi pohila Yehudi niom te thaka homoi te keneka thakise eitu jane, moi keneka kori kena Isor laga girja khan ke kobole napara laga dukh di thakise aru pura khotom kori dibole nimite bisarise.
Moi Yehudi niom te bisi bhal thakise aru moi pora dangor manu khan pora bhi moi age thakise, moi nijor manu khan majot pora. Moi laga baba khan laga niyom khan bhal kori kena rakhi bole nimite moi hodai tayar thakise.
Kintu jetiya Isor, kun moi ke ama laga pet te thaka homoi pora alag kori dise, aru kun moi ke Tar laga anugrah te matise,Tar khusi paise
moi ke Tar laga baccha dekhai dibole nimite, eitu pora moi Tar laga kotha dusra jat manu khan ke kobole nimite, moi joldi pora khun aru gaw mangso te thaka khan logote eitu huda nai.
Moi Jerusalem te kun moi laga agete apostle hoi kena thakise tai khan nimite janai. Kintu, moi Arabia te jaise aru Damascas te wapas ahi jaise.
Tetiya moi tin sal pichete Jerusalem te jaise aru tate Cephas ke lok paise aru moi tai logote pondro din tak thakise.
Kintu moi James, Probhu laga bhai, ke chari kena, dusra apostle kun ke bhi dekha nai.
Kintu moi ki apuni khan ke likhise, moi Isor laga nam pora koi ase, moi apuni khan ke misa kotha kuwa nai.
Tetiya moi Syria aru Cilicia laga jaga te jaise.
Judea laga girja kun Khrista logote ase tai khan ke moi bhal pora najane.
Kintu tai khan eneka koi thaka tu hei hunise, “Eitu manu kun pohila te moi khan ke dukh dise aru sob tu khotom kori bole bisarise tai eitu bisas laga kotha moi khan ke prochar kori ase.”
Eitu pora tai khan moi nimite Isor ke mohima dise.
Tetiya moi chalis sal pichete Barnabas ke loi kena Jerusalem te jaise,aru Titus ke bhi moi logote loi jaise.
Kintu moi jaise kelemane Isor laga kotha pora moi ke dusra jat manu khan logote prochar kori bole nimite koise. Moi kun khan dangor manu nisina lagise, tai khan logote lukai kena kotha korise, kelemane moi polaithaka tu- nohoile ene pora polai nathaka- aru ki kam korise eitu ene khali naja bole nimite nijor ke bhal kori kena sai thakise.
Kintu eitu sob tu misa kuwa bhai khan kun lukai kena ahise taikhan nimite eneka hoise.Tai khan lukai kena ahise aru moi khan Jisu krista logote bhal kori thaka pora hatai kena noukor koribole dibo nimite korise,
kintu moi khan olop homoi nimite thaki bole karone eitu kam kora nai, kintu Isor laga kotha apuni khan logote hodai thaki bole nimite korise.
Kintu kun manu bisi bhal ase koi kena dekhe (tai khan keneka thakile bhi moi nimite eku matlab nai, Isor manu laga bahar tu nasai) - kintu, kun manu bhal nisina dekhe tai khan moi nimite eku nai.
Namila kotha te, moi ke sunoot nakurikene thaka manu khan logote kaam kori bole nimite bachi loise koi kena dekhise, jeneka Peter ke sunoot huwa manu khan ke prochar kori bole nimite bachi loise.
Kelemane Isor, kun Peter ke sunnot huwa manu majote kaam kori bole nimite bachi loise, dusra jat manu majote kam kori bole nimite moi ke bhi bachi loise.
Jetiya James, Cephas aru John, kun ke ekta mozbud khamba nisina manise, moi ke anugrah diya tu bujise, tai khan moi aru Barnabas ke tai khan laga dahina hath khuli kena sob dise. Moi khan dusra jat logote jabole paribo nimite tai khan eneka korise, aru tai khan bhi kun sunnot hoise tai khan logote jabole paribo nimite eneka korise.
Tai khan khali gorib khan ke yaad koribole nimite anurodh korise, aru moi bhi eitu koribole nimite bisi mon thakise.
Kintu jetiya Cephas Antioch te ahise, moi tai laga chehera usorte mana kori dise kelemane tai golti kam korise.
Kintu, James logote kun ba manu khan naha agete, Cephas dusra jat manu khan logote bohi kena khai thakise. Kintu jetiya eitu manu khan ahise, tai nijor ke dusra jat manu khan ke chari kena tai khan pora alak hoi jaise. Kunkhan pora sunnot kuridibi koi kene mangi thakise, tai khan ke bhoi lagise.
Dusra Yehudi manu khan bhi tai logote misa pora thaki ase, eitu nimite Barnabas bhi tai khan laga misa kam te phasi jaise.
Kintu jetiya moi tai khan ke hosa laga kotha namani kena thaka dekhise, moi Cephas ke tai khan sob laga majote koise,''Apuni jodi Yehudi ase hoile bhi dusra jat manu nisina thaki ase aru Yehudi manu nisina thaka nai, tetiya hoile apuni dusra jat manu khan ke apuni nisina thaki bole keneka kobole paribo?”
Moi khan jonom pora Yehudi ase aru moi khan pap laga dusra jat khan nohoi;
moi khan jane kun manu bhi niyom kanun laga kaam kori kena nijor ke bhal kori bole napare kintu khali Jisu Khrista logote bisas thakile hei pare. Niyom kanun mani kena nohoi kintu Jisu Khrista logote bisas kori kena moi khan bhal hobole paribo. Kelemane kanun laga kam pora moi khan laga gaw tu bhal kori bole napare.
Kintu jodi,moi khan Khrista usorte bhal hobole bisarile, moi khan nijor, moi khan bhi ekta papi manu ase koi kena hai pabo, tetiya hoile Khrista pap kori bole nimite diye? Ketiya bhi nohoi!
Jodi moi kuntu tu pohila te bhangai dise eitu bona bole bisarile, moi nijor ke ekta kanun bhangai diya manu ase kobo.
Moi kanun te thaka nimite kanun pora hai morise, eitu pora moi Isor logote zinda thaki bole paribo. Moi bhi Khrista logote crus te morise.
Moi bhi Khrista logote crus te morise aru moi nijor pora jinda thaka nai, kintu Khrista moi logote jinda ase. Kintu moi bisas pora gaw te jinda thaki ase - Isor laga bacha logote bisas pora,Tar moi ke morom kora nimite nijor ke bolidan kori dise.
Moi Isor laga anugrah alag kori kena rakhi nediye; jodi dharmik tu kanun pora hai pabole parile, tetiya hoile Khrista moi khan nimite mora tu eku kaam nai!
Galatia laga okora manu khan! Kun pora apuni khan uporte jadu kori dise? Apuni khan laga suku usorte hei Jisu Khrista ke crus te mari kena dekhai dise.
Moi eitu kotha apuni khan pora jani bole mon ase: Apuni khan Aatma laga asirbad niyom kanun pora paise na bisas pora huni kena paise?
Apuni eman okora ase? Aatma pora suru korise, aru etiya apuni gaw mangso pora khotom koribole ase?
Apuni khan matlab nathaka laga kam nimite dukh paise - jodi eitu eku kaam nimite thaka nai koile?
Eitu karone,Tar kun apuni khan ke Aatma dise aru asurit kaam kori kena dekhai dise Tar niyom kanun pora kore naki, na bisas tu huni kena kore?
Abraham pora Isor ke bisas kora nisina “Isor hei tai ekta dharmik manu ase koise,”
eitu nisina, buji lobi, kun manu bisas te ase, tai khan Abraham laga baccha khan ase.
Kintu Isor laga kotha pora koi dise,Isor hei dusra jat manu khan ke bisas laga hisab te bichar koribo, Abraham ke pohila pora eitu Isor laga kotha tu prochar kori dise, aru koise, “Tumi pora hei pura desh tu asirbat pabo.”
Eitu nimite, kun manu niyom kanun laga kaam te hei bharosa kori kena thake tai khan pap te giri ase; aru eitu karone eneka likhi kena ase, “Kun manu eitu niyom laga kitab te likhi kena thaka khan namani kena thake, tai khan pap te giri kena ase, aru kun eitu nokore tai khan bhi pap te ase.”
Etiya kun manu bhi Isor usorte kanun laga niyom hisab te thik ase nokobo, kelemane “dharmik manu bisas pora hai jinda thakibo.”
Kintu niyom kanun khan bisas pora nohoi, hoilebi, “Kun manu kanun laga kaam kore tai eitu hisab te hai thaki bole lage.”
Khrista Tar nijer amikhan karne shrapit hoise aru amikhan laga shrap pora mukti kori dise -likhi kene thaka nisina, “Jiman manu ghas uporte jhundai tai shrapit manu ase”-
eitu pora Abraham laga asirbad dusra jat manu khan logote Jisu Khrista duara ahibo, aru bisas pora amikhan Aatma laga vachan diya tu pabo.
Bhai khan, manu laga hisab te hei moi kotha koribo. Manu pora bonai diya kagos, kun pora phi nijor khusi pora bodli aru hatai dibole naparibo, jetiya eitu kanun laga niyom te bonai loi.
Etiya eitu kosom Abraham aru tai laga manu khan logote koi dise.Tate eneka kuwa nai, “khandan khan ke,” bisi manu ke kuwa nisina, kintu khali ekjon ke hai koise, “aru tumi laga manu ke,” kun Khrista ase.
Etiya moi kobole thaka tu hoile: Eitu kanun, kun tu 430 sal pichete ahise, Isor pora kun tu kosom pohila te dise eitu hatai nediye aru ki kam nimite dise eitu bhi hatai diya nai.
Jodi niyom kanun pora hei moi khan Isor logote thakibole pare koile, tetiya hoile eitu kosom diya pora aha nai. Kintu Isor hai Abraham ke kosom pora dise.
Tetiya, hoile, niyom kanun ki nimite dise? Eitu dise kelemane paap bisi hoi ja pora, jetiya tak Abraham laga pidi (pidhi) pora kosom diya laga ekjon na he, tetiya tak cholibo karne disele. Eitu niyom kanun sorgoduth khan duara ekjon pora jobor jost dhali dise.
Etiya manu laga majote kotha milai diya manu ekjon pora bhi bisi thake, kintu Isor tu ekta hei ase.
Ineka hoile, kanun niyom tu Isor laga kosom pora bhi dangor ase naki? Eneka nohoi! Kelemane jodi kanun pora hei jibon pabole parise koile, tetiya hoile dharmikta bhi niyom kanun pora hei ahibole thakise.
Kintu Isor laga kotha pora sob paap tu nichete ani loise. Isor pora eneka korise kelemane kun manu bisas kore tai khan ke kosom diya nisina Jisu Khrista pora bachai dibo.
Etiya bisas naha agote, moi khan ke kanun pora dhori kena rakhi thakise, jetiya tak bisas tu dekhai diya nai.
Kanun pora hei moi khan ke sai thakise jetiya tak Jisu Khrista moi khan logote aha nai, bisas pora hai moi khan ke bichar koribo nimite.
Kintu etiya bisas tu ahi jaise, moi khan etiya toh dusra manu laga nichete nai.
Kelemane apuni khan Isor laga baccha khan ase bisas pora aru Jisu Khrista logote.
Kiman manu Khrista logote baptisma loise tai khan sob Khrista laga kapra pora nijor ke lagai loise.
Tate aru Yehudi aru Greek nai, tate aru sewa kora aru nokora manu nai, tate mota aru maiki nai, apuni khan sob Jisu Khrista logote ekta ase.
Kintu jodi apuni Khrista laga ase, tetiya hoile apuni Abraham laga pidi ase, aru kosom di kena thaka laga bacha khan ase.
Kintu moi baccha ke koi ase, jetiya tak tai ekta chutu baccha ase, tai manu laga sewa kora manu nisina hei ase, tai nijor laga mati bari bisi thakile bhi.
Kintu baccha khan ke manu khan pora sai dibo jetiya tak Tar laga Baba pora thik homoi tu nediye.
Eitu karone, jetiya moi khan baccha thakise, moi khan prithibi laga niyom hisab te chuli kena sewa kori thakise.
Kintu jetiya eitu pura hoi jabole nimite homoi tu ahise, Isor hei Tar laga Putro ke pothaise, ekta maiki pora jonom kora, kanun niyom pora jonom korise.
Tar kun kanun nichete dabi kena ase tai khan ke bacha bole nimite korise, eitu pora moi khan bhi Tar laga baccha hoi jabole nimite.
Kelemane apuni khan baccha ase, Isor hai Tar laga Putro laga Aatma tu moi khan laga mon te pothai dise, kun hai, “Sorgo te thaka Baba,” koi kena mate.
Kintu eitu homoi te, jetiya apuni Isor ke jana nai, apuni khan ke sewa koribo dise, kun khan niom pora, isorkhan nohoi.
Kintu etiya apuni khan Isor ke jani loise, aru Isor pora bhi apuni khan ke jani loise, tetiya hoile kele apuni khan komjor aru beya rasta phale jai ase? Apuni khan aru bhi tai khan laga nichete sewa koribole mon ase?
Apuni khan nutun din, nutun chand, nutun sal aru mohina khan mani thake!
Moi bhoi lagi ase apuni khan nimite ki kam kori dise eitu eku laab nohoile mane.
Moi apuni khan ke anurodh kori ase, bhai khan, moi nisina hoi jabi, kelemane moi apuni khan nisina hoi jaise. Apuni khan moi ke eku beya kam kori diya nai.
Kintu apuni khan jane moi gaw pora bimar thaka nimite eitu bhal kotha khan apuni khan ke pohila pora prochar kori dise.
Moi laga gaw sai kena apuni khan dukh pai ase, hoile bhi apuni khan moi ke chara nai. Aru apuni khan moi ke Isor laga sorgoduth thaka nisina bhal kori kena moi ke saise,Jisu Khrista tu moi hei thaka nisina.
Tetiya, hoile, apuni laga asirbad tu etiya kote ase? Moi apuni khan ke eitu gawahi di ase, jodi pare, apuni khan laga suku tu ulai kena moi ke dibole thakise.
Eitu nimite, moi apuni khan ke hosa kotha tu koi diya nimite apuni laga dusman hoi jaise?
Tai khan apuni ke jiti lobole nimite suku joli ase, kintu bhal nimite nohoi. Tai khan apuni ke chup korai dibole mon ase, eitu pora apuni tai khan uporte hei mon thakibo nimite.
Kintu hodai bhal kam koribole nimite mon jola tu bhal ase, aru khali moi apuni khan logote thaka homoi te nohoi.
Moi laga chutu baccha khan jetiya tak Jisu Khrista apuni khan bhitor te jonom noloi tetiya tak moi ekta maiki pora baccha pabole nimite dukh pa nisina pai thakibo.
Kintu moi echha kore apuni khan logote thaki kena moi kotha kora laga adat tu bodli kori bole nimite, kelemane moi apuni khan nimite bisi chinta ase.
Moi ke kobi, apuni khan kun kanun laga nichete thakibole mon ase, apuni khan kanun tu mani kena nathake naki?
Eneka likha ase Abraham laga duita baccha thakise, ekjon tu noukar kora maiki laga baccha aru ekjon tu ajad thaka maiki laga baccha.
Kintu ekjon noukar kora maiki gaw pora jonom loise, aru ekjon tu kosom diya nisina ajad thaka maiki pora jonom loise.
Eitu khan sob tu ekta kahani nisina koi dibole nimite, kelemane eitu maiki khan duita kosom loi kena ase. Ekjon tu hoile Sinai pahar pora ase aru tai noukar kora bacha khan ke jonom dise. Tai Hagar ase.
Etiya Hagar Sinai pahar Arabia te moi khan sob nimite thaki ase; aru tai etiya laga Jerusalem tu sai ase, kelemane tai laga baccha khan ke loi kena sewa kori kena thaki ase.
Kintu Jerusalem kun tu uporte ase tai ajad ase, aru tai moi khan laga ama ase.
Kelemane eneka likha ase, “Khusi koribi, kun bacha jonom koribole napare; hala kori kena khusi pora kandibi, apuni khan kun bacha jonom kora laga dukh panai; kelemane mota thaka laga maiki pora bhi bisi baccha mota nathaka maiki khan laga ase.”
Kintu apuni, bhai khan, Isak nisina, kosom diya laga baccha ase.
Kintu ekta homoi te kun gaw mangso pora jonom loise Aatma pora jonom luwa ekjon ke dukh dise. Etiya bhi eneka ase.
Kintu Isor kotha pora ki koi ase?” Sewa kora laga maiki aru tai laga baccha ke pothai dibi. Kelemane sewa kora maiki laga bacha aru ekta ajad thaka maiki laga baccha eke logote thakibole naparibo.”
Eitu nimite, bhai khan, moi khan sewa kora maiki laga baccha nohoi, kintu ekta ajad thaka maiki laga baccha ase.
Kelemane Khrista pora moi khan ke ajad kori dise.Thik pora khara hoi jabi, eitu nimite, aru paap laga kaam ke arubi sewa nokoribi.
Sabi, moi, Paul, apuni khan ke koi ase jodi apuni khan nijor ke sunnot kori bole diye, tetiya eitu kora nimite apuni khan Khrista ke luwa tu eku laab nai.
Apuni khan Khrista usor pora kati dise, apuni khan ke kanun laga niyom pora hai bichar koribo; apuni khan Tar laga anugrah pora giri jaise.
Kelemane Aatma pora, aru bisas pora, moi khan dharmik nimite akha kori kena rukhi ase.
Kelemane Jisu Khrista nimite sunnot kora aru nakura laga eku motlob nai, kintu morom duara hei bisas tu kaam kore.
Apuni bhal pora polai thakisele. Kun pora apuni ke hosa kotha mani kena thakibole nimite rukhai rakhise?
Kun pora apuni ke matise Tar pora itu nakure!
Ekta chutu khomir pora pura roti tu dangor phuli bole diye.
Moi apuni khan uporte Probhu laga nam te pura bisas ase apuni khan dusra phale nasabo. Kintu, kun manu apuni ke dikdar kori ase tai sajai pabo, tai kun hoile bhi.
Kintu bhai khan, jodi moi etiya bhi apuni khan ke sapha hoi jabole laga kotha koi ase, tetiya hoile moi kele dukh pai ase? Eneka ase koile crus usorte ahibole laga rasta bon kori kena thaka tu hatai dise.
Kun manu apuni khan ke dikdar kori ase, moi echha kori ase tai khan nijor ke sunnot kuribo nimite!
Kelemane apuni khan ke bhal pora thakibole nimite mati loise, bhai khan. Kintu apuni khan ke ki nimite matise eitu beya aru pap laga kam pora nocholabi, hoilebi, morom pora ekjon-ekjon ke cholabi.
Kelemane pura kanun tu ekta hukum pora hai pura kori kena ase, eitu hoile, “Apuni nijor ke morom kora nisina apuni laga ghor usor manu ke bhi morom koribi.”
Kintu jodi apuni khan ekjon-ekjon logote beya koribole bisare, tetiya hoile sai lobi apuni khan ekjon-ekjon logote dusman hoi jabo.
Kintu moi koi ase, Aatma pora berabi tetiya apuni paap laga kaam aru echha khan nobukhibo.
Kelemane paap laga kam khan Aatma logote nimile, aru Aatma laga kam khan paap laga kam ke birot kore. Kelemane eitu duita ekjon-ekjon logote nimile, eitu pora apuni ki koribole mon jai eitu koribole napare.
Kintu jodi apuni ke Aatma pora cholai kena loi jai, apuni kanun laga nichete nai.
Etiya paap laga kaam khan eneka ase, kun tu ase: beyobichari, sapha nathaka kam,
murti puja kora, jadu montor kora, hinsa kora, chuku jola, khong uthi thaka, manu pora bhi bisi bhal koribole mon juwa,aru,alag-alag kori diya,
suku jola, nisa hoi thaka, nisa te khusi kora, aru eitu kam nisina khan. Apuni khan ke eitu kam pora hosiar kori ase, moi pohila te bhi apuni khan ke koi dise, kun manu eitu kam khan kori thake tai khan Isor laga raijo te jabole naparibo.
Kintu Aatma laga phol ase morom, khusi, shanti, dhorjo, bhal, aru bisas,
nomro, aru nijor ke beya kam pora rukhai kena rakhe; eitu khan nimite eku kanun nai.
Kintu, kun manu Jisu Khrista laga ase taikhan laga sob pap laga echha khan crus te morai dise.
Jodi moi khan Aatma te thake, tetiya hoile moi khan bhi Aatma te bera bole lage.
Moi khan nijor uporte phutani nokoribo, dusra ke beya nokobo, aru ekjon-ekjon logote suku nojolibo.
Bhai khan, jodi kunba ke beya kam kori kena dhure, apuni khan kun Aatma te ase tai khan ke Aatma laga nomro pora uthai lobi.
Ek dusra laga boja tu uthai lobi,aru Khrista laga niyom kanun ki ase eitu pura koribi.
Jodi kunba manu tai bhal nohoile bhi nijor ke bhal bhabe, tai nijor ke thokai di ase.
Kelemane nijor laga boja tu nijor hai bukhi bole lage.
Kun manu Isor laga kotha tu shikai tai shikai diya manu logote mili kena sob bhal kam khan koribole lage.
Nijor ke nothokabi. Isor ke sorom khela bole napare, ekjon manu pora ki kam kore, tai eitu hisab te hei pabo.
Kun manu tai nijor laga paap laga bijon dhale, eitu pap pora hei tai khotom hoi jabo. Kintu kun manu Aatma laga bijon dhale, eitu Aatma pora hei tai ananta jibon pabo.
Kintu moi khan bhal kam koribole nimite alchi nokoribo, kelemane thik homoi te moi khan kheti katibo, jodi moi khan alchi nokore.
Eitu nimite, moi khan koribole para homoi te, moi khan sob manu nimite bhal kam koribo, aru tai khan nimite kun bisas laga ghor te thaki ase.
Sabi moi nijor laga hath pora eman dangor chithi likhi dise.
Kun manu gaw mangso pora bhal dikhabole mon ase tai khan apuni khan ke sunnot kori dibole mon ase.Tai khan Jisu Khrista laga crus nimite dukh napabole eneka kori ase.
Kun manu sunnot kori loise tai khan nijor bhi niyom kanun mani kena nathake, kintu tai khan apuni ke sunnot kori dibole mon ase kelemane tai khan apuni laga gaw loi kena phutani koribole nimite.
Moi khali Jisu Khrista laga crus te hei phutani koribo, eitu pora pura prithibi moi logote bolidan hoise, aru moi eitu prithibi logote.
Kelemane sunnot thaka aru nathaka manu logote eku ginti nokore, kintu ki ginti kore koile ekta nutun bonai diya manu.
Kun manu bhal pora thaki ase, shanti aru morom apuni khan logote thakibole dibi, Israel laga Isor logote bhi thakibole dibi.
Etiya pora moi ke kun bhi dikdar nokoribi, kelemane moi Jisu laga dagi moi laga gaw te loi kena ase.
Probhu Jisu Khrista laga anugrah apuni khan laga Aatma logote thakibole dibi, bhai khan. Amen.
Paul, Jisu Khrista laga ekta apostle aru Ephesus te thakia Isor laga manu khan aru Khrista Jisu logote biswasi thakia khan.
Baba Isor aru, Jisu Khrista laga morom asis aru shanti apni logo te thaki bo dibi.
Jisu Khrista laga Isor aru baba ke asis hobo le dibi amikhan ke sworg aru Khrista bhitor para dise,
Jinika tai ami khan ke prithibi bana age te bisari loise, tai osorte pobitro morom aru galti nahoi kena thaki bo.
Jisu Khrista nimite amikhan ke poila para tai osorte nijor bacha banai loise,
Tai laga mahima aru morom para, amikhan ke lobo le nimite morom dikhai dise,
tai khoon para mukti aru pap khema paise, etu Tai laga dangor asirbad aru morom ase,
sob gyan aru budhi para amikhanke bhorta koridise.
Sorgote aru prithibi te thaka sob manu ke Tai laga asorit kotha tu dikha bole Isor he etu Khrista logote icha kurise,
Isor laga icha tu kene ka thik somoite pura hobo etu he tai laga bhabona ase, aru sorgo aru prithibi te ji saman khan ase, sob eki logo te mili kena Khrista laga age te anibo,
Khrista bhitor te amikhan ke Isor manu hobole chuni loise. Amikhan ke bhabana para jaga banai kena rakhise juntu hisab te tai laga icha para amikhan ke tai laga maksad karne chunise,
amikhan tai laga morom asis nimite nam uncha kuri bo, jun Khrista ke poila biswas kuri se.
Isor tailaga manukhan logote ki koikena kosom khaisele etu atma he janai de, aru etu he bujai de, Isor tai laga manu ke khuli kena azad kuri dibo, tai laga asis ke amikhan sob uncha kuri bo.
Etu nimite ami jitia apni laga biswas aru morom Jisu Khrista ke kora hunise aru sob Isor laga biswasi ke morom kuri hunise,
Moi apunikhan ke dhoniabad dibo le rukha nai, moi laga prathana te hodai yad kuri thake,
ami laga Jisu Khrista morom asis laga baba, apunikhan ke tai laga gyan aru bhitor kotha laga atma jun tu tai laga bhabana te ase,
apni bujia laga suku ujala hobo titia apni jani bole paribo kile tai mati se aru Isor laga manu nimite tai keneka dhon aru morom rakhi kena ase,
tai laga dangor takot te amikhan jun biswas kuri ase tai nimite kiman bhal aru dangor kotha ase,
jitia tai khrista bhitor te kam kurise mura para Jisu-ke uthai dise aru sorgote tai laga daina haat te rakhise,
sob niom shakti aru takot para ji kotha tu koise khali etia he nohoi, kintu ahibole din nimite bi.
Isor sob bostu tu tai laga theng, nichete rakhi se aru sob hokti tu tai ke dise aru sob girja uporte solawnta hobo le dise,
girja tu Jisu laga gao ase aru tai para he bhorta kure, Tai sob saman ke pura kure aru thik kure.
Poila apunikhan kotha namania aru pap nimite, atma para muri kene thaki sele,
Utu somoi te apuni itu prithibi laga bia rastate berai sile, etu duniya laga bia atma tu kotha namana laga kam kori ase.
Amikhan bhi taikhan nisena he thakise, bia laga bhabna aru, khun mangso ke kushi koribo dise.Amikhan itu nimite Isor laga khong te juli bole asile.
Kintu Isor bisi maph kori bole pare, aru tai laga morom bisi dangor ase.
Jitia amikhan tailaga kotha namana nimite muri bole thaki se.Isor laga morom nimite moikhan bachi bole parise-
aru tai uthai disi Tai logote bohi bole sorgo-raijo te,
Khrista Jisu para etu amikhan ke dikhai dise, aru tai anugrah aru dangor morom para aru prithibi manu khan ke janai dibo nemite ase.
Kile mane biswas karone anugrah para apunikhan ke bachai loise, aru etutu apuni para aha nohoi, kintu Isor laga vardan ase,
kamkhan para nahoi, kile mane kun bi phutani nahobo nimite.
Kile koile amikhan tai laga haat para bona srishti ase, bhal kam kuribole Khrista Jisu logote amikhan ke etu jibon te banaise.
Etu karone monte rakhibi, ekta somoi te apunikhan mangso-te Gentile-jati thaki se, aru apunikhan ke “chamara-kata” age te haath para chamara-kata khan para, apani khan ke sorir para “chamara-kata nakura” jew-jati enika koi ahise.
Kilekoile etu somoi te apani khan Khrista para alak thaki se, aru Israel somaj-te lua nai, aru kotha milai-lua laga kosom para apani khan najana manu khan ase, aru eku asha aru Isor nathakia dhunia thaki se.
Kintu etia Krista Jisu te, apni khan jun pohila te tai para bisi dur thaki sele, Kristha laga khun para usor te aniloise.
Kele mane tai nijorhe amikhan laga shanti ase. Tai laga gao para duita thaka tu ekta kuri dise aru juntu diwal para amikhan ke alak kurise etu ke tai bhangai kena khotom kuri dise.
Tai laga kotha aru hukum para etu sob niom khan khotom kuri dise. Tai laga icha tu duita jaat hoi thaka tu ekta hoi kena tai logote thaki bo. Eneka kurile taikhan majo te shanti hobo,
aru etu nimite Khrista laga kroos para he taikhan majote dusmani thaka tu khotom kuri dibo pari bole, aru etutu tai laga jibon dikena dusmani khotom kuri dise.
kile mane Tai parahe amikhan duijon ke ekta atma banai kena Baba ke milai dise.
Etu karone apuni khan etia dusra-des aru nachina-manu nohua hoise. Hoilebi, etiatu apunikhan Isor biwasi aru Isor laga ghor manuh hoijaise.
Apni khan ke apostles aru prophets khan laga majbut kotha opor te banai se, aru Jisu Khrista tai nije ke ekta bisi dorkar pathor dise.
Jun he pura ghor ke lagai kena eke logo te mojbut para dhuri rakhise, aru Probhu te ekta pobitro mondir ho ikena uthi thakibi,
aru Khrista-te apunikhan ke milai kena banai dise ekta Isor laga Atma thaki bole.
Etu nimite moi, Paul, amikhan gentiles nimite Khrista Jisu laga jail-te thaki ase.
Apni Isor morom aru asis kotha hunise koile he Isor laga ki morom amike dise etu apni nimite loi ase,
Isor laga kotha hisab te jun tu amike jani bole dise, etu bujibo-napara kotha khan moi age para olop liki loise.
Jitia apni etu kotha he puri bo, apni Khrista laga ashurit aru bhitor kotha tu buji bole pari bo,
poila-te etu kotha manu laga bacha khanke janai dia nai, hoile bi ekta sob kotha he atma para tai laga pobitro apostle aru prophet para janai dise--
aru alak jaat manukhan bi Jisu Khrita laga kosom aru kotha-te ekta gao aru sob kaam te bhag lobo.
Etu nimite moi tailaga nokor hoise, Isor laga takot para kaam kuri thaka aru asirbat morom moike dise.
Moi sob para Isor manu bhitor te chutu ase, Khrista laga kitia bi khotom nahua dhun kotha-he alak jaat manukhan ke kobo nimite etu asirbad moike dise,
aru sob ke juntu tai laga asol maksad tu ki ase etu dikhaidibo, ekta kunbi-najana hosatu juntu Isor para sobke banaise, etu tu lukai kena ase-
etuhoile girja para he solawnta aru adhikar thaka khan jun sorgo jaga te ase titia taikhan alak kisim laga Isor laga gyan jani bole pabo,
kitiabi khotom noho bole bhabana juntu amikhan laga Khrista Jisu logote kurise,
amikhan tailogote biswas para mon dangor kuri kena tai osor te jabo.
Etu nimite moi koi ase apni khan ke, mon chutu nakuri bi kile mane moi dukh patu apunikhan laga mahima hobo le nimite ase.
Etu nimite moi baba Isor osor te chutu kuri kena ase,
jun para sob ghor manu khan ke sorgo aru dhunia te nam dise,
titia tai apni ke monjur kuri bo tai laga dhun aru morom laga-asis para aru apuni laga bhitorte thakia manu atma para takot pabo,
aru khrista apuni laga mon bhitor te biswas para thaki bole paribo, aru morom te apuni khan thik para takhi bole paribo,
titia apni sob Isor laga manukhan logote buji bole paribo aru kiman lamba aru kiman bhitor, aru kiman uncha ase,
aru khrista laga morom tu buji bole pari bo, juntu gyan moikhan ke dise, etu sob tu Isor laga bhal kam para moikhan oporte bhorta hoijabo.
Tai osorte amikhan ji mangi lebi aru bhabona kuri lebi sob tu kuri de, aru juntu takot amikhan ke chulai ase etu laga icha te he sob tu pura hoija bo,
Isor-ke sob mahima hobi girja-te aru Khrista Jisu-te aha homoite etia para hoidai din. Amen.
pura niche aru norom hoikena, digdar bukhi bole parikena morom bhitorte ekjon-ekjon ke morom te takibi,
kosis koribi shanti para atma bhitorte ekta hoikene thaki bole.
Tate ekta gao ase, aru ekta Aatma, jineka apunikhan ke ekta bhabona kori kene mati sile,
ekta Isor, ekta biswas, ekta baptisma.
Ekta Isor aru sob laga Baba, jun sob laga uporte ase, aru sob para ase, aru apunikhan sob bhitorte ase.
Etia amikhan sob ke morom-laga-asis dikene ase Khrista laga inam laga ojon hisab te.
Etu nimite tai koise:
“Jitia tai uporte uthise,
Tai dhuri kene thakia khan ke dhuri kene loijaise,
Aru manukhan ke inam khan dise.”
Toh etu laga matlab tu ki ase “Tai uthise,” hoilebi tai prithibi laga sob para niche bhagte bi jaise?
Tai jun nichete jaise utu tai he ase jun sob sorgo khan para bisi uporte bi uthise, titia tai sob samankhan ke bhorta kori bole paribo.
Aru tae kun ba ke, apostles, prophet aru kunbake evangelist aru kun ba ke pastor aru shikai-dia-manu kuri bole dise,
Isor-laga-manu khan ke thik kori bole nimite, mantri khan laga kamkhan aru Khrista laga gaoke hikai dibole nimite,
napung cha tak ekta biswas te aru Isor laga chokora laga jankari te, ekta thik manu hobo, pura Khrista nisena,
titia amikhan aru bacha nisina nahobo, age-piche hilibo, niom laga sob hawa te loijabo, manu khan laga thoka-baji te, aru chalak-kam khan te, jitia taikhan thokabole nimete rukhi ase.
Kintu morom para hosa kobo, sob saman khan te uthi bo, juntu matha ase, khrista nije,
Jun para pura gao thik para mili se aru utu para kam kori ase jun tu sob milia jaga khan diase, alag-alag bhag laga alag-alag kam hisab te, gaoke uthi bole banaithake morom para nije hikaikene.
Itu nimite ami koi ase, aru Probhu bhitorte janaidiase, itia para apunikhan dusra Gentile-jatikhan nisena naberabi, taikhan nisena misa-misi bhabonate.
Bujibole paria takotke andharte rakhi kene, Isor laga jibon para alag hoikene etu okora para juntu taikhan bhitorte ase, taikhhan laga mon andha hoikene thakia nimite.
Junkhan nijer ke bhebichari(prostitute) kam nimite cholaise, aru gao mongso kam te berai thakise.
Hoilebi apunikhan ke Khrista para enika hika nai,
eneka hoile apunikhan utu hobi juntu apunikhan tae para hunise, aru Jisu para jineka hekise, jinika hosa Jisu bhitorte ase.
Titia apunikhan utu purana manu laga poila kotha khan phelaidibi, juntu misa-misi ase thoka-baji laga lalchikhan ase,
Aru apunikhan laga bhabona laga atma te notun hobi,
Aru tate apuni khan utu notun manu hobi jun ke Isor nisena banai se- pura hosa dharmikta aru pobitrota te.
Apunikhan khong hobi, aru pap nakoribi: surajke niche jabole nadibi apunikhan laga khong uporte.
Saitanke jaga bi nadibi.
Taekhan junkhan chor korise chor nakoribi: ulta taeke kam koribole dibi, taelaga hathkhan para utu kamkhan koribole dibi juntu bhal ase hoilebi, titia tae taekhan ke dibo le paribo junkhan lagi ase.
Apunikhan laga mukh para misa-mesi kothakhan ulabo le nadibi, hoilebi utukhan juntu hika bole nimite bhal ase, titia itukhan nam-utcha nimite kam ahibo junkhan humai ase,
Aru Isor laga Pobitro-Atma ke mon-dukh kori bole nadibi, juntu para apuni khan ke pap-para bachai dia laga dinte dag dise.
Sob tita-khan, bia-pa-a, khong, hala, aru galidia khan apunikhan para hataidibi, sob bia kori bole laga bhabona logote.
Aru ekjon-ekjon ke morom koribi, norom-mon rakhibi, maph koribi, jineka Isor Khrista nimite, apunikhan ke maph korise.
Etu karne, morom kura Isor laga bacha khan nisina, apunikhan bi Isor laga niom khan koribo lage,
aru morom te bera bi, jinika Khrista amikhan ke morom kuri se aru amikhan nimite tai laga jibon ekta mitha kuri kena bhal-gun nisena bolidan dise.
Kintu bebichari aru ji letera kam khan aru lalchi huwa, etu kam khan para apunikhan oporte bodnam hobo nadibi kile koile apunikhan Isor laga manu ase,
aru letera aru okora kotha khan nohoi lebi bia kotha para dhamali kura thik nai kintu ekjon-ekjon-ke uthai dia laga kotha-he kobi.
Etu bhal para jani bi, bebichari, nohoi le letera nohoi le lalchi, aru murti-puja etu khan sob Khrista aru Isor laga raijo te jaga napabo.
Kunu manu para bi apnike misa-misi kotha para thokabo nadibi, kile koile etu khan manu oporte Isor laga khong-tu ahibo.
Etu karne, taikhan logote namili bi,
kile koile poila apunikhan andhera-te thakise, kintu etia apunikhan Probhu logote ujala-te ase. Ujala laga bacha nisena thakibi
(kile koile atma laga bhijon-tu sob bhal, dharmik aru hosa-khan ase)
Hosiar para Probhu laga icha janikena thakibi.
Guti-naduria andhar-te kam kuria manu khanke namilibi, hoile bi taikhan ke ujala te anibi.
Kile koile taikhan lokai kena kura khamkhan kobo lebi sorom ase.
Kintu jun manu ujala-te ahe itutu sob dikhi jai, kile koile itukhan puhor-he ase.
Etu nimite tai koise,
“Uthi bi, jun humai ase,
Aru morra para uthibi,
Aru Khrista-he apnike pohor kuridibo.”
Etu nimite, hosiar para sabi, apuni keneka berai- okora manu nisena nohoi kintu gyani nisena,
homoitu para tak cholabi kile koile din-khan bia ase.
Modu para nisa nohobi, juntu apni laga jibon tu khotom kuri dibo. Kintu, atma para bhorta hoikena thakibi,
ekjon-ekjon logote bhajan aru gana khan, aru pobitro gana khan, Probhu-ke apni laga mon bhitor para gana-khan aru sundor para bajana kuribi,
Hodai sob saman khan nimite dhoniabad dibi Isor aru Baba amikhan laga Probhu Jisu Khrista laga namte,
Pura mon para Khrista karone Nijorke ekjon-ekjon-ke dibi.
Isor ke dia nisena, maiki khan nijor mota-ke pura mon para sabi,
Kile koile ekta mota-tu maiki laga matha(malik) ase jeneka Khrista ekta girja laga matha(malik) ase- tai nijehe ekjon gao ke bachai loi.
Etu nimite jeneka girja Khrista ke mane, etu nisena maiki khan sob-te tai laga mota nimite ase.
Mota khan, apunikhan laga maiki-ke morom kuribi jeneka Khrista tai laga girja ke kurise aru etu nimite tai nije ke di-dise,
Tetiya tai para itu khan ke pobitro kuri dibo, tai-ke Isor-kotha loi kena pani para dholai sapa kuri dibo,
titia tai nijor nimite ekta sonman laga girja ase koi kena dibo, ikubi dagi nathaki kena nohoi lebi tera nohoi lebi dusra ikubi bia nathaka, kintu titia tai pobitro aru ikubi galti nathakia hobo.
Etu nisena motakhan bi nijor maiki-ke nijor gao nisena morom kuri bolage. Jun mota nijor maiki-ke morom kure tai nijorke morom kura nisena ase.
Kile koile kunbi nijor gao ke bia nalage, kintu tai bhal para khilai aru sapa rakhe, jeneka Khrista tailaga girja-ke morom kure.
Kile mane amikhan tailaga girja laga biswasi-khan ase.
“Etu karone ekta mota tai nijor baba-ama-ke chari kena nijor maiki logote ekta gao hoikena thake.”
Etu ekta bisi dangor bujibo-napara kotha ase, kintu ami Khrista aru girja laga kotha koi ase.
Kineka hoilebi, apunikhan sob-ke koi ase, nijor ke morom kura nisena nijor maiki ke morom kuri bi, aru maiki khan nijor mota ke sonman dibo lage.
Bachakhan, ama-baba laga kotha mani bi, kile koile itu thik ase.
“Apuni laga baba aru ama ke sonman koribi” (juntu poila niom ase kosom thaki kena),
“Titia itu nimite bhal hobo, aru apuni prithibi-te lamba jinda thaki bole paribo.”
Babakhan, apunikhan laga bachakhan ke khong hobole nadibi. Hoilebi, taikhan ke Isor laga niomte aru hisab te dangor kuribi.
Noukor khan, tumi khan laga malik logot kotha mani kena, bhoi para aru kapikena thaki bi apuni khan laga mon para, jineka Khrista usorte,
Suku osorte nohoi, jineka manukhan ke khusi kori bole nimite, hoile bi Khrista laga noukor khan nisena, mon para Isor laga monjur ke kori ase,
bhal niom para kam koribi Isor laga nam para, manu laga nam para nahoi,
Jani ase jun manu bhal kam kori bo, itu manu Isor para pabo, tai nokor hoile bi nahoi le azad hoile bi.
Apuni malik-khan, taikhan nimite bi eneka he kori bi, gali khan chari kena jani thaki-bi apuni khan laga bi Malik sorogte ase, tate manukhan laga sonman ekubi hisab nai.
Seste, Probhu logote takot thakibi aru tai laga takot te shakti pabi.
Kile koile amikhan mongso aru khun logote larai koria nohoi, hoilebi bia niomkhan logote, bia takotkhan logote, itu prithibi laga andhar-laga-rajakhan laga biakhan logote, utcha jagakhante thakia bia atma khan logote.
Itu nimite apunikhan Isor laga hatiar khan loilo bi, titia apunikhan bia dinte rukhi bole paribo, aru sob kori kena, khara hobo.
Khara hobi, apuni laga komor te hosa para bandi kene, aru chati-laga-loha hosa te-thakia rakhi kena,
Aru apunilaga theng-khan te gospel laga shanti nimite juta lagai kena taiyar kuribi.
Sob para uporte, biswas laga dhal lobi, etu hoile tai saitan laga jui phelatu khotom kori bole paribo.
Aru bachai-dia-jibon laga loha-laga-topi lobi, aru atma laga dao, juntu Isor laga kotha ase.
Sob somoite Atma para parthana kuri bi, ki lagi ase etu sob mangi kena prathana kuribi. Etu sob kuribo nimite, hodai taiyari aru hosiar thakibi aru Isor laga manukhan nimite hodai prathana kuribi,
Aru ami nimite, moike kobole dibole nimite, tine hole ami bhoi nakori kene mukh khuli bo, gospel laga lukai kene rakhia janai dibo le nimite.
(Juntu nimite ami noukar hoikene ekta janaidia-manu ase), titia ami bhoi nakori kene kobo, jineka moi kobo le lage.
Aru ami ki kuri ase, kineka kuri ase apuni khan bi jani bo, Tychicus, ekta morom aru biswas te thaka bhai para apunikhan ke koi dibo,
Jun ke ami apunikhan usorte thik itu nimite he pathai ase, titia apunikhan amikhan laga kamkhan jani bole pari bo, titia tai apunikhan laga mon-aram koribo.
Shanti, morom aru biswas sob toh baba Isor aru Jisu khrista.
Probhu Jisu Khrista ke jun khan para prem kore, morom tu sob taikhan-laga.
Paul aru Timothy, Jisu Khrista laga sewak khan, kun Khrista nimite alag kori kene thaki ase Philippi te, aru taikhan logote dangor manu aru cholawta thaka khan.
Probhu Jisu Khrista laga anugrah aru Baba Isor laga shanti apuni khan logote thaki bo dibi.
Moi jetiya apuni khan ke yaad kore moi laga Isor ke dhonyabad diye,
hodai, moi apuni khan nimite prathana kori thake, aru apuni khan nimite khusi pora prathana kore.
Kelemane apuni Isor laga kotha nimite moi logote suru pora ahji tak ase.
Moi sob kam te bharosa ase,Tar kun apuni khan logote bhal kam korise Jisu Krista naha tak eitu sob kam pura koribo.
Moi ineka bhabana kora tu bhal ase kelemane moi laga mon te apuni khan ase. Apuni khan moi logote Isor laga kam te hodai thakise aru Tar nimite dukh pa-a homoi te moi ke chara nai aru hodai prathana pora modot kori thakise.
Kelemane Isor tu moi laga gawah ase, Jisu Khrista pora morom kora nisina moi apuni khan ke hodai yaad kori thake.
Eitu hei moi laga prathana ase: apuni khan laga morom bisi hoi kene Isor laga gyan aru sob bujibole thaka tu buji paribole nimite.
Eitu pora apuni ki tu bhal ase manibo, aru Khrista naha tak, apuni khan mon di kene aru sapha hoi kena thakibo,
aru Jisu Khrista pora aha laga dharmik phol pora bhorta hoi jabi aru Isor laga mohima aru aradhana hodai kori thakibi.
Moi apuni khan ke eitu janai dibole mon ase, bhai khan, moi logote ki hoise eitu sob susamachar ke age loi jabole nimite hoise.
Aru eitu nisina, Khrista nimite moi ke loha pora bandi kena rakha homoi te sipahi aru sob manu khan ujale aha tu dekhise.
Kunba manu suku joli aru khong uthi kena Khrista laga kotha koi ase, aru kunba khan bhal mon loi kena Khrista laga kam kori kena jai ase.
Kunba manu khan morom pora eitu kam korise, kelemane taikhan jane Isor laga kotha nimite moike yate khara kori rakha ase.
Kintu kunba manu khan nijor laga lab nimite kam kori ase, mon di kena nohoi. Tai khan bhabe yate bohi thaka homoi te moi ke tai khan dukh dibole paribo.
Tetiya hoile ki? Sob rasta pora- misa laga bhabana pora aru hosa pora- Krista laga kotha manu khan ke janai ase, aru eitu te moi khusi kori ase. Hoi, moi khusi koribo,
kelemane moi jani ase apuni khan laga prathna aru Jisu khrista laga Aatma pora bachi jabo.
Moi akha ase aru pura bharosa kore moi ketiya bhi sorom nakhabo, aru moi mon dangor kori kena thaki ase, etiya bhi aru hodai, Khrista ke moi laga gaw pora hodai untcha te uthai thakibo, zinda thaka homoi te aru mori jailebi.
Kelemane moi zinda thakile Khrista nimite aru mori jaile eitu moi laga lab ase.
Kintu jodi moi gaw mangso te zinda thake, tetiya hoile eitu moi nimite bhal phol ulabole laga kam ase. Kintu moi ki tu bachi lobo? Moi najane.
Kelemane moi eitu duita majote phasi kena ase. Moi laga echha eitu khan sob chari kena Jisu logote thaki bole nimite ase, eitu hai sob pora bhal ase,
kintu gaw mangso te apuni khan logote thaki bole nimite te he dorkar ase.
Aru eitu khan sob bhabana kora pichete, moi jane apuni khan logote thaki kena Isor laga kam kori kena jabo, khusi pora apuni khan laga bisas dangor hobole nimite,
eitu pora apuni khan moi ke sai kena Jisu Khrista uporte bisas kori kena Tar laga nam te phutani kori bole paribo jetiya moi apuni khan ke lok kori bole aru ahibo.
Apuni khan Jisu Khrista laga kam nimite te hei bhal kam kori thakibi, moi apuni khan logote thakile bi aru natha ki le bhi, moi apuni khan ki kori ase eitu huni thakibo nimite, apuni khan bisas te bhal kori kena khara kori ase koi kena, ekjon-ekjon logote mili kena bisas pora Isor laga kotha nimite thakibi.
Aru dusra manu khan pora apuni ke kiba kobo eitu bhabi kena bhoi nokoribi. Eitu khan sob tai khan khotom hoi jua laga chin khan ase, kintu apuni khan nimite jibon ase- aru eitu Isor pora ase.
Kelemane eitu apuni ke ene pora Jisu Khrista nimite dise khali Tai ke bisas kori bole nimite nohoi, kintu Tai nimite dukh pabole karone,
apuni khan moi keneka kori kena kotha korise eitu khan sob dekhise, aru etiya apuni khan moi pora eitu khan sob huni ase.
Eitu nimite, jodi Khrista laga nam pora mon dangor kori diya kotha thakile, jodi morom pora mon aram kori diya kotha thakile, jodi Aatma laga sangati thakile, jodi nomro daya aru morom thakile,
tetiya hoile moi bhabana kori thaka nisina moi laga khusi aru bhi bisi bhorta kori dibi,eke morom thaki kena, atma te mili kena, aru ekta bhabana loi kena.
Nijor nimite te bhabana kori kena kam nokoribi. Kintu chutu hoi kena dusra khan ke nijor pora bhi bisi bhal bhabibi.
Nijor pora ki bhal pai eitu nokoribi, kintu dusra manu pora ki bhal pai ase eitu bhi sabi.
Jisu Khrista kineka thakise eitu nijor pora bhabana kori kena sabi,
kun, Isor nisina hoi kena prithibi te thakise, kintu Tar nijor ke Isor laga jaga te rakhi bole bisara nai.
Hoilebi, Tar nijor ke khali kori dise aru ekta sewak nisina thakise, aru ekta manu nisina jonom loise. Aru Tar ke manu nisina hai paise,
Tar mori bole ja homoi tak chutu hoi kena thakise, crus te mora homoi tak!
Eitu nimite Isor bhi Tar ke utcha te uthai dise aru Tar laga nam sob nam pora bhi utcha te rakhi dise.
Isor ineka kori dise kelemane Jisu Khrista laga nam te sob manu niche koribo, kun manu sorgote aru prithibi aru mati nichete ase,
Eitu nimite, moi pora morom kora bhai khan, apuni khan hodai kotha mani thaka nisina, khali moi thaka homoi te hei nohoi hoile bhi moi nathaka homoi te bhi, Isor ke bhoi kori kena nijor laga jibon nimite kam koribi.
Kelemane Isor apuni khan logote bhal kam kori bole nimite Tar laga echha kori ase.
Apuni ki kam kori ase eitu jhagara aru shikayat nokori kena koribi,
eitu pora apuni eku bodnam napaikikene aru sapha thakibo, Isor laga bhal baccha khan hoi kene thakibo, prithibi laga manu khan usorte ekta puhor hoi kene thakibo, eitu beya aru papi manu khan majote.
Jibon laga kotha dhori kene thakibi jetiya tak Khrista wapas na he eitu pora moi ki kam kori kene polai se eitu te moi phutani koribole paribo aru hari se ineka nokobo.
Aru jodi apuni khan laga bisas nimite moi ke ekta bolidan nisina dhali dilebi, moi apuni khan logote khusi koribo.
Eitu nisina apuni khan bhi moi logote khusi aru anondo koribi.
Kintu moi Probhu Jisu Khrista uporte bisas ase apuni khan logote Timothy ke joldi pothai dibole nimite, eitu pora apuni khan ki kam kori ase eitu jani kena mon dangor kori bole paribo.
Kelemane tai nisina moi logote aru dusra kun bhi nai, apuni khan nimite hosa pora chinta kori thake.
Kelemane tai khan sob nijor nimite hai chinta kori thake, Jisu Khrista laga kam nimite eku chinta nai.
Kintu tai keneka ase apuni khan jane, aru ekta chokora tai laga baba nimite ki ase, tai moi logote Isor laga kotha nimite sewa kori kena thake.
Eitu nimite moi ki koribo eitu sai kena para tak joldi tai ke apuni khan logote pothai dibo.
Kintu moi Probhu uporte pura bisas ase moi nijor bhi apuni khan ke joldi sabole ahibo.
Kintu moi bhabe Epaphoditus ke apuni khan logote joldi pothai dibole nimite dorkar ase. Tai moi laga bhai ase aru eke logote kam kora sathi ekjon aru ekta sipahi, aru apuni khan nimite ekjon Isor kotha koi diya manu aru ekta sewak moi laga kam aru dorkar nimite.
Tai apuni khan logote thakibole mon jua tu dekhi kena aru tai bisi chinta hoise, kelemane tai bimar ase koi kena apuni khan hunise.
Tai bimar hoi kena olop pora mora nai. Kintu Isor hai tai uporte daya korise, aru khali tai ke hai nohoi, kintu moi uporte bhi, eitu pora moi dukh uporte dukh hoi nathaki bole nimite.
Eitu nimite moi tai ke joldi pora apuni khan logote pothai dibo, jetiya tai ke apuni khan aru dekhibo apuni bisi khusi hobo, aru eitu pora moi laga dukh komti hoi jabo.
Eitu nimite tai ke khusi pora matibi aru tai nisina manu ke sonman dibi.
Kelemane Khrista laga kam nimite tai mori bole thaka pora zinda hoi kena ase. Tai pora moi ke sewa kori bole nimite tai laga jibon dise aru apuni khan moi nimite ki kori bole para nai eitu sob tai moi nimite korise.
Etiya, moi laga bhai khan, Probhu logote khusi koribi. Eitu kotha moi apuni khan logote hodai likhi thaka tu moi nimite eku dukh nai, aru eitu pora apuni khan ke bachai kena rakhe.
Kuta berai thaka khan ke hosiar pora sabi, beya kam kora manu khan ke sai thakibi, kun manu gaw mangso ke beya koribole bisare, eitu khan ke sai thakibi.
Kelemane moi khan sunnot kori diya manu ase- aru moi khan Isor laga Aatma pora mohima kore, aru Jisu Khrista laga nam te phutani kore, aru gaw mangso laga eku echha nokore.
Hoilebi, moi nijor bhi ketiyaba gaw magso ke bharosa kori kena thaki bole pare.Jodi kunba manu tai nijor laga gaw te bharosa kore, tetiya hoile moi apuni khan pora bhi bisi hobo.
Moi ke ath din te sunnot kori dise, Israel laga manu, Benjamin laga jat pora, sob Hebrew manukhan laga ekta Hebrew; aru niyom kanun hisab te, ekta Pharisee manu.
Moi laga echha nimite, moi girja khan ke dukh di thakise kanun laga niyom te nijor ke dharmik kobole nimite, moi eku beya nathaka manu thakise.
Kintu moi nimite ki labh thakise, etiya Jisu Khrista usorte eitu khan sob tu nuksan hai ase.
Aru Tar logote thaki bole nimite, moi nijor laga niyom pora dharmik thaki bole nimite nohoi, kintu Jisu Khrista logote bisas pora thaki bole nimite-bisas pora Isor logote dharmik hoi kena thaki bole nimite.
Etiya moi bhi jani bole mon ase Tar mora pora jinda huwa laga takot aru Tar laga dukh te bhag lobole,Tar logote mori kena Tar nisina hobole nimite,
jodi moi bhi mora pora jinda hobole para laga sabole parile.
Moi eitu khan sob pai loise koi kena nohoi, aru moi bhal ase koi kena nohoi, kintu moi ke Jisu Khrista pora dhori kena rakha nisina moi bhi eneka hei kori ase.
Bhai khan, moi etiya bhi nijor pora kiba paise koi kena nabhabe. Kintu ekta kaam moi kore: pichete ki ase eitu pahori kena agete ki ase eitu nimite hei bhabana kore,
Jisu Khrista nimite Isor pora mati luwa nisina moi enam pabole nimite kusis kori ase.
Eitu nimite moi khan buji bole para manu nisina eitu khan bhabi kena thakibo; jodi apuni khan alag bhabi thake, Isor pora apuni khan ke eitu bhi dekhai dibo.
Hoilebi, moi khan kun jaga te ponchi kena thaki lebi, moi khan logote ki ase eitu dhori kena thakibo.
Moi keneka ase eitu nisina thakibi, bhai khan. Apuni khan moi khan logote thaka nisina bhal pora sai kena berabi.
Bisi manu berai ase- kun nimite moi apuni khan ke hodai koi thake, etiya bhi moi apuni khan ke kandi kena koi ase- tai khan Khrista laga crus laga dusman ase.
Tai khan beya pora khotom hoi jabo, kelemane tai khan laga pet hei taikhan laga Isor ase, aru tai khan phutani kori thaka tu sorom khai jabo.Tai khan prithibi laga saman khan nimite bhabana kori thake.
Kintu moi khan laga ghor tu sorgote ase, aru eitu jaga pora moi khan laga Tran korta, Probhu Jisu Khrista ke rukhi thake.
Tar moi khan laga purana gaw ke Tar laga pobitro gaw nisina bonai dibo,Tar laga mahan takot pora aru sob saman ke Tar logote aru Tar niche te rakhi bo.
Eitu nimite, moi laga bhai khan kun ke moi morom kore aru bhabi thake, moi laga khusi aru moi laga mukut, eitu nisina Probhu logote bisas te bhal pora khara hoi kena thakibi, morom laga sathi khan.
Moi Euodia khan ke anuroth kori ase, aru moi Syntyche ke bhi anuroth kori ase, Probhu logote ekta bhabana hoi kena thakibi.
Hoi, moi apuni khan ke hudise,moi laga hosa sathi khan, eitu maiki khan ke modot kori bole nimite kun dukh pora moi logote Isor laga kotha prochar korise, moi logote kam kora manu Clement aru dusra khan, kun khan laga nam tu Jibon laga Kitab te likhi kena ase.
Probhu logote hodai khusi koribi. Aru bhi moi kobo, hodai khusi koribi.
Apuni nomro hoi kena thaka tu manu khan ke jani bole dibi. Probhu ahibole nimite usor hoise.
Kiba ekta kori bole nimite bisi mon digdar nokoribi. Kintu, sob kam te prathana aru dhonyabad di kena anurodh koribi, apuni ki bhabi ase eitu Isor ke jani bole dibi,
aru Isor laga shanti, kun tu sob bujibole nimite diye, Jisu Khrista uporte bisas koribole nimite apuni khan laga mon aru bhabana bhal kori kena sai dibo.
Etiya, bhai khan, ki kotha khan hosa ase, aru kuntu pora sonman diye, aru thik ase, aru ki sapha ase, aru ki kotha khan bhal pora kobole pare, jodi ta te kiba bhal ase koile, aru jodi manu ke uthai diya laga kotha ase koile, eitu kotha khan sob bhabana koribi.
Apuni khan ki kotha khan shikise aru paise aru hunise aru moi logote dekhise, eitu khan koribi, aru Isor laga shanti apuni khan logote thakibo.
Kintu moi Probhu logote bisi khusi kori ase kelemane apuni khan moi nimite bisi bhabana kori kena thaki ase. Apuni khan pohila pora bhi moi nimite bisi bhabana kori thake, hoile bhi apuni khan modot kori bole nimite bhal homoi tu panai.
Moi kiba dorkar ase koi kena eitu kotha khan kora nai. Kelemane moi logote ki hoile bhi keneka thaki bole lage eitu khan sob bhal pora jani ase.
Moi jane gorib huwa tu keneka ase, aru moi eitu bhi jane bisi thaka tu keneka ase. Moi sob rasta pora keneka thakibole lage aru nijor ke keneka bhuk pora bachai kena rakibole lage eitu laga kotha khan sob jani loise, aru dorkar thaka homoi te keneka pabo lage eitu bhi jani loise.
Moi sob kam Tar laga nam pora koribole pare kelemane Tar moike takot diye.
Kintu apuni Philippians manu khan Isor laga kotha suru pora jani ase, jetiya moi Macedonia te jaise, kun girja pora bhi moi ke di kena modot kora nai khali apuni khan pora hei korise.
Jetiya moi Thessalonica te thakise, moi nimite apuni khan pora ekbar pora bhi bisi modot pothai dise.
Moi manu khan pora kiba pabole nimite nabisare. Kintu, moi apuni khan bhal hoi kena thaka tu hai bisare.
Kintu moi pura pai loise, aru bisi paise. Moi ke Epaphroditus pora ki pothai dise eitu sob bhal kori kena paise. Ekta bhal gundh thaka pora gundai thaka nisina, Isor pora ekta khusi pa-a laga bolidan.
Kintu moi laga Isor pora Khrista Jisu nam te Tar laga dhun hisab te sob laga dorkar pura kori dibo.
Etiya moi khan laga Baba Isor ke hodai nimite mohima dibi. Amen.
Jisu Khrista te thaka sob dharmik manu khan ke salaam dibi. Moi logote thaka bhai khan pora bhi apuni khan ke salaam di ase.
Yate laga sob dharmik manu khan pora apuni khan ke salaam di ase, aru Caesar laga ghor manu khan ke bhi salaam di ase.
Apuni khan laga atma logote Probhu Jisu Khrista laga anugrah thaki bole dibi. Amen.
Paul,Isor laga echa pora Krista Jisu laga ekjon apostle,aru Timothy moi khan laga bhai,
bisasi manu khan aru Krista laga bisasi bhai khan kun Colossae te thaki ahse.Apuni khan logote asirbad thakibole dibo,aru Baba Isor aru probhu Jisu Krista laga shanti.
Moi khan Isor ke dhanyabat di ahse,probhu Jisu Krista Laga Baba Isor,aru moi khan hodai apuni khan nimite prathana kori ahse.
Apuni khan Jisu Krista logote bisas thaka tu moi khan huni loise aru eitu manu khan nimite morom thaka tu kun Isor pora alak hoi kena ahse.
Apuni logote eitu morom ahse kelemane sorgote apuni nimite asha rakhi kena ahse.
Kun tu apuni khan logote ahise. Eitu Isor laga kotha pora bisi phol ulai kena prithibi te aru bhi dangor hoi thaka nisina,eitu apuni khan majote kori thakise kun tu di pora apuni hunise aru shikise Isor laga anugrah aru hosa laga kotha.
Eitu Isor laga kotha apuni khan Epaphras pora sikhi bole parise, moi khan laga morom sewak khan, moi khan laga bodli te Khrista laga bisasi sewak.
Epaphras pora apuni khan atma te morom thaka tu moi khan ke jani bole dise.
Eitu morom thaka nimite,jetiya pora eitu hunise moi khan apuni khan nimite prathna koribole rukha nai.Apuni khan ke Teo laga gyan aru aeha pora atma laga kotha khan buji bole paribole nimite mangi thakise.
Moi khan prathna kori ahse apuni khan Probhu ke khusi kori kena bhal rasta te berai kena jabo aru sob kam mon di kena kori thakibo.Moi khan prathna kori ahse apuni khan sob bhal pora bhal phol ulabo aru Isor laga gyan te aru bhi bisi dangor hoi thakibo.
Moi prathna kore apuni khan sob kam khan koribole nimite takot pabo Teo laga mohima aru takot pora aru sob kam te nomro aru khusi pora cholai kena loi jabo.
Moi prathna kore apuni khan Baba Isor ke dhanyabat dibo,kun pora apuni ujala laga dharmic manu hoi kena Teo laga raijo te thakibole nimite jaga dise.
Teo moi khan ke andhera laga raijo pora bachai loise Teo sob pora morom kora chokora laga raijo te ahni loise,
aru Teo pora hai mukti pai, aru sob pap pora maph kori diye.
Teo nedikha Isor laga ekta chavi ahse,bonai diya laga pohila jonom.
Teo pora hai sob saman khan ke bonaise,sworgo te aru eitu prithibi te,dekha aru nidikha saman khan.Sinhasan aru raijo cholawta aru adhikar,sob tu Teo pora hai bonaise aru Teo nimite hai bonaise.
Teo nijor sob saman ahge te ahse,aru Teo logote hai sob saman khan eke logote dhori kena ahse.
Kelemane Teo khusi paise aru sob manu Teo laga ki ahse eitu pura loi kena Teo logote thakibole lage,
aru Teo logote mon mili kena thakibole nimite Jisu pora hai sob kam tu kori dise.Isor pora Jisu laga khun kuntu crus te ulaise eitu pora shanti bonai dise.Teo pora,Isor pora sob ke milai dise eitu prithibi te aru sworgo te sob saman thaka khan logote.
Ekta homoi te,apuni bhi Isor usorte alak manu thakise bhabna aru beya kam pora Teo laga dusman thakise.
Kintu etiya Teo nijor gaw aru mora nimite apuni logote mon milise.Teo apunike Isor usorte pobitro aru sapha pora dibole nimite korise.
Jodi apuni bisas te chuli thakile,bhal kori kena khara kore aru hati najai eitu asha laga kotha pora kun tu apuni hunise.Eitu kotha sob manu ke prochar kori dise kun ke sworgo laga nichete bonaie.Eitu kotha nimite moi,Paul,ekta sewak hoi jaise.
Etiya moi apuni khan nimite dukh kori thaka tu khusi pai ahse, aru moi laga gaw mangso te ki komti ahse aru Krista pora dukh pa nisina eitu Teo laga gaw nimite kori ahse,kun tu girja ahse.
Moi eitu girja laga ekjon sewak ahse,Isor pora moi ke eitu zimidari apuni khan upote diya nisina,Isor laga kotha tu pura koribole nimite.
Eitu asurit kotha khan pohila homoi pora manu khan nimite lukai kena rakhise.Kintu etiya kun Teo ke bisas kore tai khan ke dekhai dise.
Eitu tai khan nimite ahse Isor laga hosa kotha aru Teo laga sob dhan aru mohima dusra jat manu khan ke jonai dibole mon ahse,kun tu Krista tumi khan logote ahse,mohima laga asha.
Eitu Teo ahse kun nimite moi khan prochar kori ahse.Moi khan sob manu ke koi i ahse, aru moi khan sob manu ke gyan pora shikai di ahse,eitu pora sob manu khan ke Krista laga usorte pura kori kena loi anibole paribo
Eitu nimite moi kam kori ahse aru Teo laga takot loi kena thaki ahseeitu moi logote takot pora kam kori ahse.
Moi kiman dukh korise apuni khan nimite eitu janibole dibo karone mon ahse,aru Laodicea te thaka khan,aru kun manu moi laga gaw aru chehera dekha nai.
Moi tai khan laga mon dangor kori dibole nimite kam kore aru morom pora eke logote ani kena sob gyan laga dhan pora bhorta kori dibole nimite,Isor laga kotha lukai kena rakhi thaka khan bujibole nimite,eitu hoile,Krista ahse.
Teo logote hai sob gyan aru budhi laga dhan khan lukai kena ahse.
Moi apuni khan ke eitu koi ahse kelemane kun pora bhi chalak laga kotha khan kori kena apuni khan ke thokai nidibo.
Moi apuni khan logote gaw pora nathakilebi,moi apuni khan logote atma pora ahse.Moi apuni khan laga takot aru Krista uporte bisas aru bhal kam khan kori thaka khan sai kena khusi kori ahse.
Eitu nimite,apuni Probhu Jisu Krista ke luwa nisina,Teo logote berabi.
Ghas laga jor thaka nisina nijor ke Teo logote bonai lobi,aru apuni ke shikai diya nisina hoidai bisas te thakibi,aru dhanyabad di thakibi.
Sabi kun manu pora bhi apuni ke misa laga kotha khan koi kena dhori rakhi bole nidibi,manu khan laga niyom hisabte,aru eitu prithibi laga saman khan te khusi pai kena,aru Krista ke khusi nokori kena prithibi laga echa te najabi.
Kelemane Teo pora hai Isor laga ki echa ahse eitu khan pura manu khan logote thakibole diye.
Apuni khan Teo logote bhorta hoi jaise,kun eitu sob takot aru adhikar laga matha ahse.
Teo pora apuni ke bhi sapha kori dise aru gaw mangso laga chamara kati kena nohoi kintu Jisu Khrista laga khun pora sapha kori dise.
Teo logote baptisma pora apuni ke kobor te dise,bisas aru Isor laga takot pora Teo apuni ke zinda kori dise,kun hai Teo ke mora pora zinda korisile.
Jetiya apuni khan laga gaw mangso laga echa aru pap khan pora mori kena thakise,Teo logote apuni khan ke zinda kori dise aru moi khan laga kiman pap khan ahse eitu sob maph koridise.
Moi khan laga uporte ilzam lagai kena thaka khan sob Teo pora hatai dise,kun tu moi khan uporte dhali disele,Teo crus te gojal mari kena moi khan ora eitu loi jaise.
Teo tai khan laga takot aru adhikar khan ke komjor kori di kena manu khan laga usorte dekhai dise,Crus uporte mori kena tai khan uporte jiti loise.
Eitu ahibole thaka laga chaya ahse,kinyu bhitor laga kotha tu Krista hai ahse.
Kun manu dorjo lobole mon ase aru sorgoduth khan ke aradhana kore, taikhan pora thokai kene tumikhan laga inam harabo nadibi. Etu nisina manu to tai ki dekhise etu pora nijor mangso bhabona te bisi phutani hoi jai.
Tar matha to dhori kene nathake. Eitu matha pora hai pura gaw laga kam khan eke logote dhori kena rakhe;eitu Isor pora diya para hai dangor hoi.
Jodi apuni Krista logote eitu prithibi laga sob saman khan chari morise,tetiya hoile aru bhi eitu prithibi laga echa te thaka nisina kele thaki ahse:
Apuni nodhuribi,aru khai kena nasabi,aru nuchobi!”
Eitu khan sob tu harai jai ahse,manu khan pora kuwa aru shikai diya nisina?
Eitu khan niyom kanun ahse nijor laga gyan pora bonai diya dhorom aru misa laga manu khan aru nijor laga gaw ke sai kena narakhe. Kintu tai khan laga gaw mangso laga kam khan ananta jijon nimite eku kam nai.
Jodi Isor pora apuni ke Krista logote uthai dise,tetiya hoile uporte thaka saman ke hai bisaribi,kun tu jaga te Krista Isor laga dhyna hath te bohi ahse.
Uporte thaka saman khan ke bhabibi,aru eitu prithibi laga saman khan ke nohoi.
Kelemane apuni mori jaise,aru apuni laga jibon Isor pora Krista logote lukai kena ahse.
Jetiya Krista ahibo,kun apuni laga jibon ahse,tetiya apuni bhi Teo laga mohima te ahibo.
Eitu khan morai dibi,etiya,prithibi te thaka kam khan-bewobichari,sapha nathaka,pap laga kam,beya laga echa,aru lalchi kora,kun tu murti puja ahse.
Eitu kam khan nimite Isor laga khong tu ahi ahse.
Ekta homoi te apuni khan eitu kam khan kori kena zinda thakise.
Kintu etiya apuni khan sob purana kam khan chari dibole lage-gusa, khong, beya bhabana, sorom khelai diya, aru apuni laga mukh pora beya kotha ula khan.
Ekjon -ekjon logote misa kotha nokoribi, kelemane apuni khan logote purana manu aru purana kam kori thaka khan sob ulai kena phelai dise,
aru apuni khan nutun manu hoi jaise kun pora apuni ke bonaise Teo laga gyan pora nutun hoi jaise.
Eitu jaga te Greek aru jehudi nai,sapha aru sapha nathaka nai,dusra jat aru desh laga manu nai,tate scythian manu nai,sewak,aru azad pora thaka manu nai,kintu khali Krista hai ahse,aru Teo hai sob ahse.
Eitu nimite,Isor pora bachi luwa manu nisina,pobitro aru morom thaka khan,morom,ekta bhal manu,beya kam nokora,shanti pora thaka,aru nomro laga mon bukhi lobi.
Ekjon -ekjon logote nomro aru morom kori kena thakibi.Jodi kunba manu dusra laga birot kori ahse,Probhu pora apuni ke maph kori diya nisina,tai khan ke bhi maph kori dibi.
Eitu sob kotha khan pora bhi,morom thakibi,eitu pora hai sob tu bhal bonai dibo.
Krista laga shanti apuni khan laga mon te raj kori bole dibi.Eitu shanti nimite apuni khan ke ekta gaw hoi kena matise.Aru dhanyabat dibole janibi.
Krista laga kotha apuni khan logote bhorta hoi kena rakhibi.Atma laga gana kori kena ekjon-ekjon ke gyan pora shikai dibi.Apuni laga mon te Isor ke dhanyabat di kena gana kori thakibi.
Apuni khan ki kore,kotha aru kam pora,probhu Jisu laga nam te hai koribi.Teo nimite Baba Isor ke dhanyabat dibi.
Maiki manu khan,nijor mota logote bhal kori kena thakibi,probhu eitu khan ke hai khusi pai.
Mota manu khan,nijor laga maiki ke morom koribi,aru tai khan logote mon tita kori kena nathakibi.
Baba khan,apuni laga bacha khan ke beya kotha nikoribi,eitu pora tai khan laga mon dukh nokori bole nimite.
Sewak kora manu khan,gaw pora ki pare eitu loi kena apuni malik laga kotha mani kena thakibi,manu ki chukhu pora dekhi kena khusi pai eitu pora nohoi,kintu bhal mon loi kena.Probhu ke bhoi koribi.
Apuni ki kori ahse,atma nimite kam aru probhu nimite koribi aru manu khan nimite nohoi.
Apuni jane probhu laga ananta jibon laga enam apuni pabo.Eitu probhu Krista ahse kun ke apuni khan sewa kori ahse.
Kun manu beya kam khan kore tai beya kam kora laga hisab te hai sajai pabo, aru tate eku morom nathakibo.
Malik khan,ki bhal aru hosa ahse eitu hai sewak khan ke deye.Apuni bhi jane sorgote ekjon malik ahse.
Mon di kena prathna kori thakibi.Dhanyabat di kena ki kori ahse eitu te thik pora thakibi.
Mili kena moi khan nimite bhi prathna koribi,Teo laga kotha kobole nimite Isor pora dorja khuli dibole,Krista laga hosa kotha khan kobole nimite.Eitu nimite,moi ke bhi chain pora bhandi kena ahse.
Prathna koribi moi apuni khan ke sapha pora koi dibole nimite,moi kobole thaka kotha khan.
Bahar te thaka manu khan logote gyan pora berabi,aru homoi tu usor ahse eitu janibi.
Apuni khan hodai morom pora hai kotha koribi.Nimok dhali kena mitha kori diya nisina hobole dibi,eitu pora apuni khan manu logote ki kobole lage eitu janibo.
Moi sob kotha khan bhabi thaka tu,Tychicus pora apuni khan ke jonai dibo. Tai ekjon morom laga bhai ahse, aru ekta bisasi sewak, aru Probhu nimite kam kora manu.
Moi tai khan ke eitu karone hai pothaise,moi khan ki kori ahse eitu khan janibole nimite,aru tai apuni khan laga mon tu dangor kori dibole nimite.
Moi tai khan ke Onesimus logote pothaise, ekta bisasi aru morom laga bhai, tai bhi apuni khan nisina hai ahse. Tai khan yate ki hoise eitu sob apuni khan ke koi dibo.
Aristarchus, moi logote jail te thaka ekjon sathi,apuni khan ke salam di ahse,aru Mark bhi apuni khan ke salam di ahse,Barnabas laga bhai(kun nimite apuni order paisile;jodi tai apuni khan logote ahe,tai ke bhal kori kena sabi),
aru Jisu kun ke Justus bhi mate.Eitu moi laga olop manu khan ahse kun Isor laga rijo nimite kam kori ahse aru tai khan ke sapha kori dise,aru tai khan moi logote mon mili kena mon shanti pora kam kore.
Epaphras apuni khan ke salam di ahse.Tai bhi apuni khan nisina ekjon ahse aru Jisu Krista laga sewak.Tai hodai apuni khan nimite prathna kori thake,eitu pora apuni khan Isor laga echa pora bhal kori kena bisas te khara thakibole paribo.
Kelemane moi tai laga gawahi di ahse, tai apuni khan nimite mon di kena kam kori ahse, aru Laodicea te thaka khan, aru Hierapolis te thaka khan bhi.
Luke bimar manu sai diya morom laga bhai ekjon aru Demas bhi apuni khan ke salam di ahse.
Laodicea laga bhai khan ke salam dibi,aru Nympha,aru girja ke kun tu tai laga ghor te ahse.
Jetiya eitu chithi apuni khan majote poribo,Laodiceans laga girja te bhi puri kena hunai dibi,aru apuni kahan bhi Laodiceans pora potha chithi sai kena poribi.
Archippus ke kobi,''Probhu pora pa laga ministy sai lobi,eitu apuni pura koribole lage.”
Eitu salam moi nijor laga hath pora likhise-Paul. Moi chain pora bandhi kena thaka tu yad koribi.Teo laga anugrah apuni khan logote thakibole dibo.
Paul aru Silvanus aru Timothy pora Thessalonia laga girja junkhan Isor aru Probhu Jisu Khrista te ase. Anugrah aru shanti thakibi.
Amikhan hodai apunikhan nimite Isor ke dhonyabad di thake, aru apunikhan nimite prathana te yaad kori thake.
Amikhan pora apunikhan ji bisas laga kaam, morom laga kaam, aru Probhu Jisu Khrista ke mon dikena akha kura, amikhan laga Isor agete ase, eitu sob yaad korithake.
kelemane Isor laga kotha khan apuni khan logote khali kotha pora aha nai, kintu shakti pora Pobitro Aatma te, aru hosa para janai di ase. Eitu nisena, apunikhan bhi jani ase amikhan keneka manu thakise apuni khan nimite.
Apunikhan ami khan laga aru Isor laga niom cholai ase aru jiman dukh pai lebi apunikhan Pobitro Aatma laga kotha ke ekdom khusi para loise.
Eneka hua nimite apunikhan Macedonia aru Achaia laga manukhan ke dikhai dise.
Apuni khan nimite he Isor laga kotha tu baharte hunai dise aru khali Macedonia aru Achaia te nohoi, hoilebi apunikhan laga bisas Isor uporte thaka tu sob jaga te punchi jaise. Eitu karone amikhan eku nokoi lebi hobo.
Kile koile taikhan nijer amikhan ke janai dise, amikhan keneka kori apunikhan logote ahibo parise, aru keneka pora murti puja pora ghurikene jinda aru hosa Isor ke bisas korise,
aru koise Isor laga Putro ke sorgo pora ahibole rukhi ase, jun ke tar mora para uthai dise- Jisu, jun he amikhan uporte ahibo thaka khong pora bachai dise.
Bhai khan, apunikhan nijor jani ase amikhan apunikhan logote aha tu ene misa-misi pora nohoi.
Hoilebi, apunikhan nije jani ase, amikhan pohila bi dukh paise aru Philippi te sorom khai se. Amikhan Isor logote mon dangor kori kena bisi dukh pora Isor laga kotha prochar korise.
Kelekoile amikhan pora shikai dia khan galti pora nahoi, moila pora bi nahoi, nohoilebi thokabole bhi nahoi.
Hoilebi jeneka amikhan ke Isor pora bisas kurikena Tai laga kotha dise, eitu nimite amikhan koi, manu khanke khusi koribole nohoi, kintu Isor ke he. Tai he ekjon ase jun amikhan laga mon sai thake.
Kile koile apuni khan jani thakibo amikhan phusla bole, nohoile bi misa kotha pora kiba lobole aha nohoi. Isor he amikhan laga sakhi ase.
Amikhan manukhan pora mahima bisara nai, apunikhan pora bi aru dusra khan porabi.
Amikhan apunikhan majote Jisu laga chela hoikena ahisele. Kintu amikhan bacha nisina hoi jaise aru ama pora jeneka baccha khan ke morom kore,
Eitu nisena amikhan apunikhan ke bisi morom kore. Khali Isor laga kotha he nohoi hoilebi nijor jibon bi dibole taiyar ase. Kelemane apunikhan ke bisi morom ase.
Kelekoile apunikhan jani ase bhaikhan, amikhan dukh kaam kora tu. Amikhan Isor laga kotha apunikhan ke kuwa somoi te, apunikhan ke dukh-dikdar nadibo nimite amikhan din-raat kaam korise.
Apunikhan aru Isor bhi sakhi ase, amikhan laga niom tu bisasi khan agete kiman pobitro aru dharmik thakise.
Eitu nisena apunikhan jani ase, amikhan ekjon-ekjon logote keneka thake, jeneka ekta baba tailaga nijor bacha logote thaka nisena,
apunike mon uthai diya, mon dangor kori diya aru, hodai shikai thake, kineka kurile Isor ke khusi koribo paribo, jun apunikhan ke tailaga desh aru mahima te matise.
Eitu nimite amikhan bi Isor ke hodai dhonyabad diye, jetiya apunikhan Isor luwa somoi te juntu amikhan pora hunaise, apunikhan eitu ke manu laga kotha ase nohoikena, kintu jineka hosa ase Isor laga kotha, jun bisas kore etu khan logote kaam kuribole hoise.
Kelemane apunikhan he, bhaikhan, Isor laga girja laga chela hoise juntu Judea-te Khrista Jisu ase. Kilekoile keneka taikhan dukh paise, apunikhan bhi nijor manukhan pora digdar dise, jeneka taikhan ke Yehudi jati khan pora dise,
junkhan Probhu Jisu aru tai laga prophet khan ke morai dise, aru jun amikhan ke khedai dise. Taikhan tu Isor ke khusi kori dibole napare. Ulta, taikhan manu khan logote dusman hoijai.
Taikhan amikhan ke dusra jat khan logote jaikena bachai diya laga kotha rukhai thake, etu khan nijor laga paap ke arubi bisi kori diye, kintu ses din te Isor laga khong taikhan uporte ahibo.
Kintu amikhan, bhaikhan olop din karne amikhan ke apunikhan pora alak koridise, gaw pora hoise, mon pora nohoi. Amikhan apunikhan ke bisi sabole mon ase.
Kilekoile amikhan apunikhan ke lok koribole bisi echha thakise, moi nije Paul, ek-duibar nohoilebi- kintu saitan pora amikhanke rukhai dise.
Kilekoile amikhan laga echha tu ki ase, nohoilebi khusi laga mukut, Probhu Jisu laga agete tai aha somoite? Etu tu apunikhan nohoi?
Kelekoile apunikhan he amikhan laga mahima aru khusi ase.
aru amikhan Timothy-ke pathaise jun amikhan laga bhai aru Khrista laga susamachar karne Isor laga sewak ase, apunikhan laga bisas takot aru aram kori dibole ase,
Tetiya jun manu bhi eitu dukh pora apunikhan ke hilabo naparibo. Kile koile apunikhan nije jani ase eitu karne amikhan ke basi loise.
Kele koile jetiya amikhan apunikhan logote thaki sele amikhan apunikhan ke pohila pora dukh pabo koikena janai dise aru eitu hosa hoise, aru apunikhan jani ase.
Eitu nimite jetiya ami rukhibole napara hoise, ami pathaise, apunikhan laga bisas janibole nimite. Porikha te loi ja jon pora apunikhan ke girabole kosis korise pare, aru amikhan kaam kora tu noksan hoise pare.
Kintu itiya apunikhan logot pora Timothy amikhan logote ahise aru bhal khobor apunikhan laga bisas aru morom anise. Tai koise apunikhan amikhan nimite hodai bhal bhabona korithake, aru jeneka amikhan apunikhan ke lok koribole mon ase apunikhan bi amikhan ke lok koribole mon hoi.
Eitu nimite, amilaga bhaikhan dukh pailebi, mondukh hoilebi apunikhan laga bisas nimite amikhan laga mon aram korise.
Itiya amikhan jinda ase jodi apunikhan Isor logote thik thakile.
Keneka pora amikhan Isor ke dhonyabad dibole lagibo apunikhan nimite, jun uporte amikhan laga sob khusi ase Isor agete?
Din raat amikhan bisi jor pora prathana korithake kile mane amikhan apunikhan laga chehera tu sabo nimite, aru ki pora apunikhan laga bisas te puncha nai eitu ke modot koribole.
Kintu amikhan laga Isor aru Baba Tai Nijor, aru amikhan laga Probhu Jisu pora amikhan laga rasta apunikhan ke dikhai kena ahibole dibi.
Arubi Isor he apunikhan ke uthai dibi aru ekjon-ekjon ke aru sob manu logote morom-te thakibo dibi, jineka ami khan ke kora nisena.
Tetiya Tar-he apunikhan laga pobitrota tu galti nohobole apunikhan laga mon-te takot dibo amikhan laga Isor aru Baba agete, jetiya amikhan laga Probhu Jisu Tar laga sorgo manukhan logot aha somoite. Amen!
Tenehoile bhaikhan Probhu Jisu laga namte apunikhan ke mon dangor kori di ase, visor ke keneka khusi koribo aru bhal rasta-te berabo etu amikhan pora apunikhan shikise, aru eneka besi korijai thakibi.
Kelekoile apunikhan janise ki niom moi apuni khanke dise Probhu Jisu namte.
Aru etu he Isor icha ase beyobichari pora sapha aru dur-te thaki bole nimite,
apunikhan nijor laga sonman aru pobitrota dhurikena rakhibi,
Isor najana manukhan nisena mangso echha-te nathakibi.
Kun manubi nijor bhai-kokai-khan ke bia aru galti pora bodnam nadibi. Kilekoile moikhan laga Isor-tu bodla luwa Isor ase, sob kotha-tu apunikhanke poila pora janai dise.
Kelemane Isor-tu amikhan ke sapha nohoi kene thakibole mata nahoi, kintu pobitro thakibole nimite matise.
Itu nimite kun manu eitu kotha-tu charidiye, tai manuke nohoi kintu Isor ke he charidi ase, jun-he Tar laga Pobitro Aatma tu tumike dise.
Kintu kokai-bhai morom kora laga kotha tu, apunikhan ke kunba pora likhi dibole eku kaam nai, apuni nimite aru nijor-ke morom kuribole Isor he shikai dise.
Macedonia te jiman bhaikhan ase sob nimite apunikhan eitu kori ase, kintu aru bisi koribole bhai-kokaikhan apunikhan ke aru mon dangor kori di ase.
Apunikhan shanti aru bhal pora thakibole nimite mon dangor koridi ase, aru nijor laga ki kam ase eitu khan sob bhalke cholai loijabi aru nijor pora ki kam pare itu hei kori thakibi, apunikhan ke shikai diya nisna,
eitu hoile apunikhan bahar manu usorte bhal pora berabo, eneka thakile eku komti hoi nathakibo.
Bhaikhan, apunikhan ke eku najana nisena thakibo dibo mon nai, akha nathaka manu nisena, mon dukh korikena atma te humai nathakibi.
Amikhan jani se Jisu morikena aru jinda hoise, etu nimite jun Khrista ke bisas korikena morise, taikhan ke Isor wapas loi anibo.
Aru Isor nije sorgo pora ahibo, tetiya bisi jor pora hala hobo. Isor laga turi aru sorgoduth laga awaj loikena ahibo, jun Khrista ke bisas korikena morise, taikhan poila jinda hobo.
Tetiya amikhan kun jinda ase, Isor ke taikhan logote milikena badal pora uthai loijabo aru tate amikhan Isor logote hodai thaki jabo.
Eitu nimite, ekjon-ekjon ke eitu kotha pora mon aram aru mon dangor korikena thakibi.
Etia, bhaikhan, juntu din aru juntu somoi te hobo, etu amikhan apuni khan ke nalikhi lebi hobo.
Aru apunikhan bhal pora saikena ase Probhu aha laga din tu chor manu rati te aha nisena ahibo.
Jetia taikhan kobo, “Shanti aru aram,” tetiya achanak pora taikhan uporte dukh aru nosto ahibo. Aru ekta maiki bacha pabole dukh pa nisena hobo. Aru kun bhi polabo naparibo.
Kintu, bhai-apunikhan andhar-te thaka nohoi, aru tailaga aha dinte apuni khanke chor nisena bhoi nakhilabo.
Kile koile apuni khan sob ujala aru din laga baccha khan ase. Amikhan rati nohoilebi andhar te thaka laga baccha khan nohoi.
Etu nimite, amikhan dusra khan nisena humai nathakibo. Hoilebi hosiar pora janikena thakibo.
Kile koile, junkhan humai rati te humai, aru junkhan nisa hoi rati te nisa hoi.
Kintu amikhan din laga manu ase, amikhan nisa nohoi kena bisas aru morom tu chati laga loha nisena lagabi, aru poritran laga akha tu loha tupi nisena lagabi.
Kile koile, Isor tu Tar laga khong karne amikhan ke bachi lowa nohoi, kintu amikhan laga Probhu Jisu Khrista duara poritran pabo nimite rakhise.
Tar amikhan sob nimite morise, tetiya amikhan uthi kena thakilebi nohoile humai kena thakilebi, amikhan tailogote milikena thakibo lage.
Eitu nimite ekjon-ekjon laga mon aram aru uthai thakibi, jineka apunikhan kori thakise eneka he kori thakibi.
Kintu amikhan apunikhan ke hudi ase, bhai khan, jun manu apunikhan laga uporte thaki kena Probhu laga kam apunikhan majote kuri ase, aru apuni khan ke bujai thake, taikhan ke bhal pora sabi.
Apunikhan taikhan laga kaam karone taikhan ke besi sonman dibi. Apunikhan mili kena thakibi.
Kintu amikhan apunikhan laga mon uthai ase, bhaikhan: kotha-namana khan ke hosiar koridibi, mon bia hoikena thaka khanke mon dangor kuridibi, komjor khanke modot kuribi aru sob logote dhorjo thakibi.
Sabi, tate kunbi kunba manuke bia kaam nimite bia wapas dibole nadibi, kintu hodai, juntu bhal ase etu he kuribi, nijor nimitebi aru sob nimite bi.
Hodai khusi thakibi.
Parthana-tu narukhi kena kuri thakibi.
Sob-te hodai dhaniabad dibi. Kilekoile apunikhan nimite Khrista Jisu bhitorte etu Isor laga icha ase.
Atma ke bon nakuribi.
Prophecies khan ke niche nakuribi.
Sob saman ke bhal pora bujibi. Ki bhal ase etu dhurikena thakibi.
Sob bia kam pora dur te thakibi.
Shanti laga Isor tai nijor pora apunikhan ke pura pobitro kuribo dibi. Probhu Jisu Khrista naha tak apunikhan laga atma jibon aru pura gaw galti nathaki kena rukhibo dibi.
Bhaikhan, amikhan karone bi prathana koribi.
Sob bhai-kokai-khanke ekta pobitro chumma pora salaam koribi.
Moi apuni khan ke Probhu laga nam te koi ase eitu chithi sob pobitro bhai-kokai-khan ke puri dibi.
Amikhan laga Probhu Jisu Khrista laga anugrah apunikhan logote thakibo dibi.
Paul, aru Silvanus aru Timothy, Thessalonika laga girja ke juntu Isor Baba aru Probhu Jisu Khrista te ase.
Anugrah aru shanti apunikhan uporte thakibi Isor Baba aru Probhu Jisu Khrista pora.
Amikhan hodai apunikhan nimite Isor ke dhonyabad dibo lage, bhai khan. Eitu thik ase, kile koile apunikhan laga bisas bisi dangor hoikene jai ase, aru apunikhan sob ekjon-ekjon nimite morom thaka tu bisi hoi ase.
Eitu nimite amikhan nijor pura mon khusi pora apunikhan laga kotha Isor laga girja khan ke koi ase. Apunikhan ke dukh diya somoi te keneka apuni khan rukhi bole aru bisas te thakibo para laga kotha khan koi. Apuni khan digdar khan lobo pora tu amikhan koi thake.
Eitu Isor laga dharmik bisaria karone saboot ase, kile koile Isor pora Tar laga raijyo karone apunike chuni loise, juntu nimite apunikhan bi dukh pai ase.
Kelemane, Isor logote eitu thik ase, taikhan ke dikdar dibole junkhan apuni khan ke dikdar di ase,
aru apunikhan junkhan digdar te ase amikhan logote aram koribi. Jetiya Probhu Jisu Tar laga takot sorgoduth logote akas te ahibo, tetiya etu somoi te amikhan eitu koribo.
Jui jula somoite junkhan Isor ke najane aru Probhu Jisu laga kotha khan namane taikhan uporte Isor laga sajai ahibo.
Taikhan ke anonto nosto thaka laga sajai pabo Isor laga usor aru Tai laga takot laga mahima pora dur hoi jabo.
Tar eitu khan koribo, jetiya Tar aha somoi te Tar laga pobitro manukhan pora Tar laga nam-tu untcha koridibo aru Tar laga bisasi manukhan saikena asurit hobo utu din te. Kilekoile amikhan laga kotha apunikhan majot te bisas korise.
Eitu nimite amikhan hodai apunikhan karone prathana kori thake, tetiya amikhan laga Isor apunikhan ke bhal ase koikena apunikhan ke chunibo. Amikhan eitu he prathana kori ase Tar pora apunikhan laga bhal kam laga sob echha koridibole aru bisas laga kamkhan pura shakti pora hobole.
Amikhan eitu he prathana kore amikhan laga Probhu Jisu laga nam apunikhan pora untcha koribo aru Tar pora bi apunikhan laga nam untcha koribo, amikhan laga Isor aru Probhu Jisu Khrista laga anugrah nimite.
Etiya Probhu Jisu aru ahibole laga kotha janai dibole mon ase, amikhan Tar ke lok kuribole joma kora nisena, amikhan apunikhan bhaikhan ke, anurodh kori ase,
Probhu din ahise koikena apunikhan mon ulta pulta nabha bibi, aru mon dukh nohoile manu laga kotha pora nohoile atma laga kotha nohoile chithi nimite apunikhan laga mon dukh nakuribi.
Kun kebi eitu kotha pora apuni khan ke tokhabo nadibi, kile koile utu din nahibo jetiya tak sob girja khan laga din nahe, aru manukhan laga paap dikhai nadi ye.
Eitu tai ase jun dusra ke bia koi aru nijor ke untcha kure kun ke manu khan Isor koikena mane nohoile puja kore. Eitu nimite, tai Isor laga mondir te jai kene tate bohi jai aru nijor ke Isor koikene dekhai.
Apunikhan mon te nai naki, jetiya ami apuni khan thaka somoite eitu kotha khan koi dise nohoi?
Tai pora thik somoite eitu dikhai dibo nimite ki pora tai ke rukhai ase apunikhan jani ase.
Kile koile bujibo napara laga kanun nathaka age pora kaam suru hoise, khali ta te ekjon ase jun he taike etiya rukhaikena ase jetiya tak taike rasta pora ulai nadiye.
Tetiya kanun nathaka ekjon ke janai dibo, junke Probhu Jisu pora Tar laga sas pora taike morai dibo aru Probhu laga asurit aha din pora taike khotom kuridibo.
Eitu kanun nathaka aha tu sob Saitan laga bia kaam khan pora ase, tai pora kisim-kisim shakti pora asurit kaam tu misa pora dikhai dibo,
aru adharmikta laga misa pora. Eitu manu khan sob mori ase kilekoile tai khan hosa laga morom pa-a nai taikhan bachibo nimite.
Aru tetiya taikhan sob ke bichar koridibo, junkhan hosa ke bisas kora nai, hoilebi, ulta, adharmik kaam khan te khusi pai.
Isor pora morom kora bhaikhan, amikhan apunikhan nimite Isor ke hodai dhonyabad dithakibo lage. Kele koile apuni khan ke Aatma pora sapha kori luwa aru hosa bisas kori-luwa karne Isor apuni khan ke poritran dibole bachi loise.
Tar amikhan koi dia Isor kotha pora apuni khanke mati loise, apuni khanke Probhu Jisu Khrista laga mahima dikha bo nimite.
Eitu nimite, bhaikhan thik pora thakibi, aru kotha pora nohoilebi amikhan laga chithi pora nohoi lebi ki shikai dise eitu bhal pora dhurikena thakibi.
Etiya amikhan laga Probhu Jisu Khrista nije, aru Isor amikhan laga Baba jun amikhan ke morom korise, aru Tar laga kripa pora amikha nke hodai thaka mon shanti aru bhal akha dise,
Nijor laga mon-ke bhal kotha pora uthai thakibi aru sob bhal kaam aru kotha khan te takot thakibi.
Aru ses te, bhaikhan, amikhan nimite prathana kuribi, tetiya Probhu laga kotha tu sob jagate joldi pungchi bo aru Tar laga nam untcha hobo, jeneka apunikhan logote hodai hoi ase.
Prathana kori dibi tetiya amikhan bia aru paapi manukhan pora moikhan bachai lobole, kile koile bisas tu sob logote nai.
Kintu Probhu hosa te thake, Jun apuni ke arubi khara kuribo aru bia jon pora apuni ke bachai lobo.
Kintu amikhan Probhu uporte apunikhan nimite pura bisas ase, apunikhan juntu kaam kori ase aru hodai kori thakibo.
Aru Probhu he apuni laga mon tu Isor laga morom te cholabo aru Khrista ke mon pora rukhi thakibo.
Etiya amikhan hukum di ase apuni khanke, bhaikhan, Probhu Jisu Khrista laga nam te apunikhan dur thakibi jun bhai kokai khan alsi jibon te thake aru jun amikhan shikai dia niom namana khan pora.
Kile koile amikhan nije jani ase keneka apunikhan amikhan pichete ahibole lage, kile koile amikhan nije misa-misi niom chola nai apunikhan majote.
Amikhan kun laga bi poisa nadikena bhat kha nai. Hoilebi amikhan din rath dukh pai kena kaam korise, kile koile amikhan apunikhan uporte dukh dibole echha nai.
Amikhan logote takot nai eitu karne nohoi, hoilebi nije he kori kena apuni khan ke bujabole korise, kile koile apuni khan amikhan nisena koribo.
Kile koile jetiya amikhan apunikhan logote thakisele, amikhan apuni khan ke eitu koisele, “Kaam nakora manu khabo nalage.”
Kile koile amikhan huni ase tate kunba apunikhan majote ekubi kaam nakori kena, misa-misi kotha koikena birai thake.
Etu manu khanke Probhu Jisu Khrista laga nam pora nijor laga kaam korikena thik pora thakibole mon uthai di ase.
Hoilebi bhaikhan, ki bhal kaam ase eitu kuribole alsi nohobi.
Kintu jodi kunba manu chithi te koidia kotha khan namanile, tai-ke bhal pora sai thakibi aru tai logote namilibi, tetiya tai sorom lagibo.
Kintu taike dusman nisena nabhabi bi, hoilebi ekta bhai nisena samjhai dibi.
Jetiya shanti laga Probhu Tar nije apuni khan ke shanti dibo sob somoi-te. Sob rasta te Probhu apunikhan sob logote thakibi.
Eitu ami laga salaam ase, moi Paul, moi nije haat pora likhi ase, juntu ami pora sob chithi te dagi dise. Ineka he moi likhe.
Amikhan laga Probhu Jisu Khrista laga morom sob logote hodai thakibo dibi.
Paul, Khrista Jisu laga ekjon apostle Isor, amikhan laga Tran korta laga kotha pora aru Jisu Khrista amikhan laga akha pora,
Timothy ke, bisas te amilaga hosa chokara; Kripa, daya, aru shanti Baba Isor aru Jisu Khrista amikhan laga akha Probhu pora.
Nohoilebi taikhan dusra laga kahani khan aru khotom nahua khandan laga kahani khanke mon nadibi, juntu kotha khan pora jhagarahe ulai, aru ulta eitu khan kotha pora Isor uporte bisas tu komjur hoijai.
Etiya hukum diya laga asol kotha tu ase mon sapha thaka morom, ekta bhal bhabana, aru bisas.
Kunba khan eitu rasta charikene misa-misi kotha phale ghuri jaise.
Taikhan kanun laga shikshak hobole mon ase, kintu taikhan tu eku nabuje taikhan ki koi ase, nohoilebi ki buji kena mon dangor pora paribo bhabi ase.
Hoilebi jun manu niom hisab te kanun cholai, etu niom tu bhal ase koikena jane.
Amikhan eitu jani ase, kanun tu dharmik manu nimite banai diya nohoi, kintu, dhorom namana aru kotha namana khan nimite banai, Isor ke najana paapi manu khan, dhorom ke bodnam aru moila kora khan, baba-ama khan ke morai diya aru manu khan ke morai diya khan nimite,
beyobichari kora manu khan, mota-maiki beya kam kora manu khan, manu ke bikiri kora khan, misa koa khan, misa-misi kosom kora manu khan, aru utu sob juntu tu bisasi manukhan ke hikai dibole nimite koi diya laga anurodh te ase.
Eitu sob kaam Isor pora moike diya tu asis aru mahima laga susamachar ase.
Moi Jisu Khrista amikhan laga Probhu ke dhonyabad di ase, jun pora amike hokti dise, Tar moike bisas aru Tar laga kaam karne moike mati loise.
Pohila te, moi Probhu laga misa kotha koa manu, aru ekta digdar diya aru ghusa huwa manu thakise, kintu ami daya paise kile koile moi najani kena bisas nathaka pora korise.
Kintu amikhan laga Probhu laga kripa bisi dangor ase, bisas aru morom logote juntu Khrista Jisu te ase.
Eitu tu hosa aru manibo laga kotha ase, kuntu ase Jisu Khrista paapi khan ke bachabole ahise aru moi eitu papikhan majote moi sob pora bia ase (Maha papi).
Kintu eitu karne moi daya paise, moi bhitor te, Jisu Khrista pora dikhai dibole paribo, dorjo kora tu ki ase, sob jun kun khan pora Tar ke anonto jibon nimite bisas koribo.
Etiya eitu hodai thaka raja ketiya bhi namora dikhibole napa ekta Isor sonman aru mohima hodai aru hodai nimite. Amen.
Apunike hukum di ase, Timothy, moi laga baccha, utu prophecy khan hisab te juntu apuni nimite dise, tetiya apuni eitu khan pora ekta bisas laga lorai koribole paribo.
Bisaske dhurikena aru ekta bhal bhabana hoikena koribi, juntu kunba manukhan charidise aru taikhan laga bisas tu pani te dubai dise.
Eitu khan tu Hymenaeus aru Alexander ase, junkhan ke moi satan laga haat te di-dise tetiya tai khan hikibo Isor nam-te golti nokoribole.
Eitu nimite, sob pora suru te, ami tumi khan ke binti koriase sob manu khan nimite ami khan Isor logote prathana kori ase,
raja khan nimite aru sob cholauta khan nimite, tetiya amikhan ekta shanti aru bhal jibon cholabole paribo sob bhal aru hosa pora.
Ami khan ke bachi luwa Isor usorte eitu ekta mani luwa aru bhal kotha ase.
Isor he sob manu khan ke bachabole, aru hosa gyan dibole echha kore.
Kelekoile tate ekjon Isor ase, aru Isor aru manu majote kotha milai diya manu ekjon ase, Jisu Khrista.
Tar sob manu nimite thik somoi te Nijor jibon tu di dise ekta sakhi hobo nimite.
Eitu nimite he, moi nijor ke Isor aru manukhan majote ekta hikai diya aru ekta apostle hobole bachi loise. Moi Khrista te hosa koi ase- misa kuwa nohoi. Moi dusra jat khan laga bisas aru hosa te ekta shiksak ase.
Eitu nimite, moi echha ase manukhan sob jaga te, pobitro haat uthai kene prathana koribole, gussa aru jhagra nokorikena.
Thik eitu nisena, ami echha kori ase maikikhan sorom nadikhibole nisina nijor ke rukhai kene bhal kapor lagabo nimite. Taikhan laga chuli bhal pora rakhibo lage aru suna, moti, nohoilebi dam thaka kapur khan dikha bole nalage,
Ekta maiki manuh shanti, nomro aru, mon di kena shikibo lage.
Kintu moi koi ase maiki manu khan mota manu khan nichete thaki kena seva koribo.
Kele mane Adam ke he Isor pohila banaise pichete Eve ke.
Adam pora paap kora nai, Eve he pohila thokai khaise aru tai he pohila paap korise.
Kintu, taikhan baccha jonom diya te bachi bo, jodi taikhan bisas, morom, aru bhabana tu pobitro kori kene mani thakibo.
Eitu kotha tu hosa ase: kunba cholauta hobole mon thakile, tai ekta bhal kaam koribole mon ase.
Eitu karne, ekta cholauta tu galti nathaka hobo lage, tai ekta maiki laga mota hobo lage, hisab-te thaka manu, demak thaka, bhal adat, aru ghor te aha manukhan logote bhal thaki bole, shikhai dibole para manu,
modu kha adat thaka manu nohobo lage, jhagara nakura manu, kintu tai tu nomro, shanti thaka, poisa pichete naja manu.
Tai tu nijor ghor manu khan ke bhal pora cholabo janibo lage, tai laga bachhakhan pora tailaga kotha manibo lage, aru taike hodai sonman kora manu hobo lage.
Kilekoile ekta manu tai laga nijor ghor manukhan ke thik pora cholabo najanile, keneka tai Isor laga girja ke sabo paribo?
Tai ekta notun bisasi nohobo lage, tai phutani pora bhorta nohobo lage aru tai saitan laga rasta te najabo lage.
Tai bhal naam thaka manu hobole aru baharte bi ekjon bhal nam thaka hobo lage etu hoile tai sorom nahobo aru Saitan laga jal-te nagiribo.
Thik eneka, Deacon khan, duita kotha kora hobo nalage, modhu kha manu hobo-nalage, aru lalchi hobo nalage,
tai khan mon sapha pora hosa laga bisasi hobo lage.
Tai khan ke bhal pora sabi, aru taikhan thik ase koile taikhan ke eitu kaam koribo dibi.
Eitu nisina maiki khan bhi sonman thaka hobo lage, chukuli nakuribo lage, hisab-te thaka maiki, aru sobte thik mon dibo lage.
Girja laga deacon khan ekta maiki laga mota hobo lage, bacha khan ke aru ghor manukhan sob ke bhal pora cholabo jani bo lage.
Kilekoile ekta deacon jun laga kam thik pora korise tai nijor nimite ekta bhal sonman thaka nam hobo aru bisate bisi mon dangor hobo juntu Jisu Khrista-te ase.
Ami eitu khan apuni khan ke likhi ase, aru apunikhan logote joldi ahibole bhabi ase,
hoilebi ami ahibole deri hoise koile, etu likha-khan pora apuni janibo Isor laga ghorte thaka manukhan keneka niom manibo lage, juntu jinda Isor laga girja ase, juntu pora hosa laga khamba ase aru eitu ke khara kuribole dhuri thake.
Eku ulta-bhabona nathaki kena, Isor laga hosa tu dangor pora dekhaise:
“Tai ke mangso-te dekhai dise,
Aatma pora bujai dise,
Sorgoduth khan pora dekhi se,
Desh majote sob ke janai dise,
Prithibi te bisas korise,
Etiya Aatma bhal pora koidi ase olop pichete manukhan bisas chari dibo, aru thokai dia atma khan laga kotha te mon di jabo, aru saitan pora sikhai diya kotha khan hunibo,
aru misa kotha shikai diya ke bisas koribo, taikhan laga nijor bhabona ke jui pora sukha nisena sukhai dibo.
Taikhan pora saddi kora tu paap ase kobo aru juntu khalua khan Isor pora banaise junkhan bisas kora khan aru hosa bujakhan pora eitu khaikene dhonyabad dibo lage, eitu khan nakhabi kobo.
Kile koile ki saman Isor pora banai se eitu sob bhal ase, aru juntu amikhan pora Isor ke dhonyabad dikena khabo pare eitu khan ekta bhi phela bo nalage,
kile koile eitukhan Isor laga kotha aru prathana pora sapha kori dise.
Eitu kotha bhaikhan ke janibo dise koile apuni Jisu Khrista laga ekta bhal kaam kora noukor hobo, apuni eitu bisas laga kothakhan te pali thakile, aru bhal sikhikena thaka juntu apuni mani kene ahise.
Kintu duniya laga kahani khan juntu buri maikikhan bhal pai, eitu khan pora dur thakibi. Kintu, nijeke Isor laga jibon-te tayari koribi.
Kilekoile nijor gaw-ke mon dile olop he laab hoi, kintu Isor laga jibon ke mon dile sob phale laab hoi, eitu tu etiya laga aru ahibole thaka jibon te asis thakibo.
Eitu koidia kotha khan bisas koribo pare aru mani lobole nimite yogyu ase.
Eitu nimite, amikhan dukh paikene bisi kaam kori thake, kilekoile amikhan jinda Isor uporte akha ase, jun he sob manu laga Udhar-Korta ase, asol-tu bisasi khan karne ase.
Eitu khan koidibi aru shikhai dibi.
Apuni laga jawani-ke kun pora bi niche koribo nadibi, hoilebi taikhan ke apuni laga kotha, kaam, morom, bisas, aru pobitro kaam khan pora dekhai dibi jun bisas kore.
Jetiya tak ami nahe, mon dikena pobitro kitab puri thaki bi, manukhan ke uthai dibi aru taikhan ke hikai dibi.
Juntu bordan apuni bhitor te ase etu ke nacharibi, juntu bura manukhan apuni uporte haat dikena prophecy pora paise.
Eitu khan puri thakibi; eitu khan te bhorta thakibi, tetiya apuni laga bhal kaam laga laab sob manu dikhibole pabo.
Nijeke hosiar rakhibi, aru hikai diakhan kebi. Eitu khan sob kori thakibi, kilekoile eneka korise koile, apuni nijor aru huna manukhan ke bachabole paribo.
Bura (bisi umor) manuke gali nadibi, hoilebi nijor baba nisena kotha koribi; jawan manukhan ke bhai khan nisena,
buri (bisi umor) maiki khan ke nijor ama nisena, aru jawan maiki khan ke nijor bhoini nisena, pora sapha pora bhabibi.
Mota nathaka maiki khanke, asol pora motha nathaka maiki khan ke sonman koribi.
Kintu kunba mota nathaka maiki laga baccha nohoile baccha laga baccha ase koile, taikhanke pohila nijor ghorte bhal niom dikhabole karne sikhibo dibi, aru baba-amake wapas sabo, kilekoile eitu hei Isor ke khusi kore.
Kintu tai jun pora mota nathaka maiki ase aru sob charikena tailaga pura akha tu Isor logote rakhi kene ase, aru din-rat binti, aru hodai prathana kori thake, tai hei mota nathaka asol ase.
Kintu, jun tai nijor khusi te thake, tai jinda thaki lebi mora-nisina ase.
Etu kotha khanbi taikhanke koi dibi, tetiya taikhan laga galti nathakibo.
Kintu jun manu tailaga asol ghor manukhan ke nasai aru nijor ghor manukhan, tai tu tailaga bisas tu harai se, aru tai tu dhorom namana pora bhi bia ase.
Jun mota nathaka maiki sat- saal pora bisi ase, tai laga nam hei likhibi, ekta mota laga maiki hei hobo lage,
tailaga bhal kaam laga nam thakibo lage; tai baccha khan ke bhal pora pali se na nai, tai nachina manukhanke bhal pora sai se na nai, tai Isor manu khan laga theng dhulai se na nai, tai dukh-pa khan ke aram na nai, aru tai bhal kaam khan kurise na nai.
eneka hoikena taikhan age laga kotha charikena galti te thaki jai.
Kintu eitu somoi te taikhan ekta ghor pora-ekta ghorte jaikena alsi hobole sikhi jai. Eitu ekla nohoikena, taikhan khali alsi nohoi, hoilebi misa-misi kotha kora aru bisi kaam kora nisena dekhai, nakobole laga kotha khan koi thake.
Eitu nimite moi jawan mota nathaka maiki khanke sadi kori lobi koi ase, baccha khan bukhi lobi, taikhan laga ghor manuke sabi, aru dusman khanke amikhan laga biya kobole somoi nadibi.
Kilekoile kunba khan poila para saitan phane girise.
Kunba maiki taikhan ghorte mota-nathaka maiki ase koile taikhanke modot koribi. Eitu kaam tu girja uporte nadibi, eneka hoile taikhan asol mota-nathaka maiki khanke sai lobo.
Utu cholauta jun cholai ase tai khanke bisi sonman koribi, asol kori kena junkhan Isor kotha te ase aru sikhai thake.
Kelekoile pobitro kitab-te koi ase, “Apunikhan goru laga mukh bon nakuribi jetiya tai dhan uporte morona marikena berai” aru “Kamkura khanke dukh laga enam pabo lage.”
Duijon nohoile tinjon gawahi nathakile dangor manukhan uporte biya kaam laga galti nadibi.
Jun manu paap kori ase, taike sop manu laga usorte galti hunaidibi tetiya dusra khan bi bhoi lagibo.
Ami hukum di ase Isor aru Khrista Jisu chuni luwa sorgoduth agete, apnikhanke juntu kotha koi dise apunikhan eki logote mani bi aru alag-alag namanibi.
Kunkebi joldi haat nauthabi. Taikhan laga paap logote nughusibi.Nijor ke pobitro rakhibi.
Khali pani ekla khai nathakibi, hoilebi angur-ros bi olop khabi apunilaga pet ketiaba bimar hoithaka karne.
Kunba laga paap tu khula khuli dikhi jai, bichar din naha agete. Kintu kunba laga paaptu pichete ulai jai.
Eitu nisena bhal kaam tu khula pora dekhi jai, jun manu bia kaam kori ase, eitu lukabo naparibo.
Junkhan noukor ase nijor malik ke sonman koribi, tinehoile kunbi Isor laga namke aru amikhanke ki hikaise eitu khan bia nokobo.
Kintu noukorkhan malik logote dukh thaka pora biya pabo nalage kelekoile taikhan bi bhai-kokai ase. Kintu taikhan ke arubi bhal pora seva koribo lage, kilekoile juntu malik ke seva kore eitu malik bi bisasi aru Isor morom ase. Eitu kotha khan hika bi aru janai dibi.
Jodi kunba manu ulta hikai ase, aru amikhan laga Probhu Jisu Khrista laga kotha aru Isor laga kotha hikai dia nisina monjur nohoi,
tai tu phutani aru ekubi nabuje, kintu misa-misi kotha loikena jhagara koribole bisi mon ase. Eitu khan pora suku julia, jhagara, hinsa kura, bia-bhabona khan ulai,
aru bia bhabana hoikena taikhan majote monjur nathaka kore. Taikhan logote hosatu nai, aru Isor laga seva te dhun hobole bisare.
Kintu Isor logote khusi hoikena thakile etu he laab ase.
Kilekoile amikhan ekubi ana nai, aru eitu prithibi te eku loijabo naparibo.
Kintu khalua, aru kapur thakile, eitu pora amikhan khusi thakibo.
Etiya jun manu dhoni hobole mon jai taikhan porikhat-te girijai, aru jaal te, aru sob okora jokhom laga lalchite, aru juntu pora manukhan ke beya aru khotom koridiye.
Kilekoile poisa laga morom tu sob beya laga bijon ase, eitu nimite kunba manu khan eitu te bisi echha hoikena bisas pora dur hoijai aru bisi dukh khan nijorke jokhom korise.
Kintu apunikhan, Isor laga manu, etu khan pora dur thakibi. Eitu pora tu, dharmikta, Isor te bisas thaka, morom, rukhibole para, aru norom thaka eitu sob laga piche jabi.
Bisas laga bhal lorai-ke loribi. Anonto jibon ke dhurikena thakibi, eitu nimite apuni ke matise aru bisi manu laga agete apuni ke bhal bisasi ase koikena apuni ke janai dise.
Eitu hukum khan dagi aru bodnam nohoikena manibi jetiya tak amikhan laga Probhu Jisu Khrista nahe.
Isor-he Khrista ke thik homoi te dikhai dibo- Isor, asis aru Ekta-he Raja khan laga Raja, aru Probhukhan laga Probhu ase.
Khali tai logote-he khotom nohua laga jibon ase. Aru kunbi sabo napara ujala-te thake. Kun manubi taike dekhanai aru kun bhi taike sabo naparibo. Tai logote sonman aru anonto hokti thakibi. Amen.
Taikhanke koi dibi jun manu etiya laga jamana te dhoni ase, taikhan ke phutani nakuribole, kintu taikhan laga pura mon eitu harai jabole laga dhon te akha nadi kena Isor ke dibole, jun amikhanke sob khusi koribole di thake.
Taikhanke koi dibi, bhal kaam korate dhoni hobi, mon khulikena dibole aru sob logote bhag koribole,
Eneka korile piche nimite dhun joma koribole paribo, aru taikhan eneka ekta jibon pabo, juntu hosa laga jibon ase.
Timothy, apuni ke ki jimedari dise, etu bhal pora bachai kena rakhibi, dusra dhorom pora dur thakibi, misa-misi kotha khan napatibi, aru misa laga gyan khan pora dur thakibi.
Kunba manukhan nijor ke bisi jane koi, eitu nimite taikhan laga bisas tu nai. Anugrah apunikhan uporte thakibi.
Paul, Isor laga echha pora Jisu Khrista laga ekta apostle, jibon laga kosom hisab te juntu Jisu Khrista pora ase,
moi laga morom bacha, Timothy ke: juntu Baba Isor aru Khrista Jisu amikhan Probhu laga krippa, daya, aru shanti thakibi.
Ami Isor ke bisi dhonyabad di ase, amilaga babakhan pora, sapha bhabana loikene, jun nimite ami kaam kori ase, ami narukhi kene din raat apni ke ami laga prathana pora mon-te rakhe.
Ami apuni laga suku pani ke yaad kori thake, ami apni ke bisi sabole mon hoi ase, tetiya ami khusi pora bhorta hobo.
Ami-ke apni laga asol bisas pora yaad kurai dise, juntu pohila apni laga ama Eunice aru nani Lois laga mon bhitor te thakise, aru ami pura bisas ase ki apuni laga mon bhitor te be ase.
Eitu kotha nimite, ami apuni ke yaad kurai dia-tu juntu bordan Isor pora dise eitu aru notun korikena cholabi juntu apuni bhitorte ase moi apuni uporte haat rakhikena mangi-diya.
Kilekoile Isor pora amikhan ke bhoi kha laga aatma diya nai, hoilebi hokti aru morom aru bhaal niom laga dise.
Eitu nimite apuni Isor laga gawahi koribole sorom nakoribi, nohoilebi ami Isor laga sevak ase koikena. Hoilebi, Isor laga hokti hisab te amikhan ekelogote susamaachaar karone dukh koribi.
Isor he ekjon Jun ami khanke bachaidise aru pobitro pora matise, amikhan laga kaam hisab-te nohoi, hoilebi Tar laga Nijor echha aru kripa hisab te, juntu Tar moikhanke dise Khrista Jisu bhitorte somoi suru nohua agete,
juntu itiya hosa pora amikhan laga Tran-Korta Jisu Khrista ke pura dikhai dise. Tai hosa porabi mora ke khotom koridise, aru ujala te jibon aru ketiyabi namora jibon anidise Tar laga susamaachaar pora hei,
juntu nimite amike ekta prochar koribole, aru apostle, aru sikha manu koribole basi loise.
Eitukhan nimite ami-bi bisi dukh kore. Hoilebi ami sorom nakore, kilekoile ami Tar ke jani ase Junke ami bisas kore, aru ami bisas ase Tar utu din naha tak rakhibole ase, juntu jimmedary Tar amike dise.
Ami pora juntu hosa kotha apuni ke hunai dise bhal pora mani kena thakibi aru Jisu Khrista ke bisas aru Tai laga morom te thakibi.
Utu bhal saman juntu apuni uporte jimmedaary dise, amikhan bhitorte thaka Pobitro Aatma pora eitu ke hosiar pora saikena rukhibi.
Eitu apni jani ase, tate sob manu junkhan Asia desh te ase taikhan sob amike piche charidise, taikhan majote Phygelus aru Hermogenes bi ase.
Probhu-he Onesiphorus laga ghor uporte daya thakibole dibi, kile koile tai ahikena amike mon khusi kori di thake aru ami jail te ase koikena tai sorom nalage.
Hoilebi, jetiya tai Rome desh-te thakise, tai amike lok nakura tak ami ke bisari thakise.
Probhu laga din te Probhu hei tai ke daya pabole rasta dikhai dibi. Apuni khan bhal pora jani ase tai Ephesus te ami nimite kiman bhal pora modot korise.
Moi bisi manu ke koidia kotha khan tu juntu apni huni loise, eitu kothakhan loikena dharmik aru dusrake sikabo pora manukhan ke jimmedary di dibi.
Bisi dukh pailebi Khrista Jisu laga ekta bhal sipahi hoikena thakibi.
Jun khan sipahi te ase, taikhan pura jibon tu eitu kaam te lagi jai, tetiya tai ke kun jimmidaary dise tai ke khusi koribole kosis kore.
Aru, ekta pola manu jun polai, tai thik niomte nakhilile tai enam napabo.
Ekta kheti-kura manu, jun bisi dukh korikena bhijon lagai se, tai he sob se poila kheti kata laga dhan tu pabo lage.
Moi ki kothakhan koi ase eitu ke bhabibi, kilekoile Probhu pora sob te bujibole laga gyan dibo.
Bhabana koribi Jisu Khrista, jun morikena jinda hoise, jun David laga pidhi pora ahise, ami laga susamachar hisab-te
juntu nimite amike eman dukh di ase jeneka beya kaam kora manu nisena bandi kena ase. Hoilebi Isor laga kotha ke ketiya bi bon koribole naparibo.
Etu karone, moi chunilua manukhan nimite dhorjo korikena thake, tetiya taikhan bhi poritran pabo juntu Jisu Khrista bhitorte ase, kitiyabi-khotom nahua mahima logote.
Eitu kotha-khan hosa ase:
“Kitiya amikhan tai logote morise, amikhan bhi tail ogote jinda thakibo.
Ketiya amikhan dhorjo thakibo, amikhanbi tai logote raj koribo.
Jodi amikhan tai ke charidise koile, taibi amikhan ke charidibo.
Jodi amikhan hosa pora nathakile bhi, taitu pura mon dikene amikhan logote thake,
Kilekoile tai nijeke misa bonabole napare.”
Hodai eitu hosa khan sob ke koithaki bi. Aru Isor agete tai khan ke koidibi Isor kotha loikena jaghara koribole nadibi, etiu pora eku bhal na he, ulta eitu hunikena manu bia hoijabo.
Isor pora apuni ke bhal ase kobo nimite para tak kosis koribi, hosa-kotha loikena hikai dibi, ekta kaam kora manu tu sorom nakuribo lage.
Hoilebi junkhan Isor laga kotha nohoi kena misa-misi kotha kore eitu khan pora dur thakibi, kile koile taikhan pora arubi beya rasta te loijabo.
Taikhan laga kotha tu ekta ghao nisena sob jagate jai-jai, eitukhan majote Hymenaeus aru Philetus bi ase,
junkhan hosa kotha pora polai jaise, taikhan eneka kotha koi, utu din jetiya manu khan ke mora pora jinda koria din-tu poila pora jai jaise, aru taikhan pora dusra laga bisas ke khotom koridi ase.
Hoilebi, Isor laga kotha tu mozbud pora khara thake, aru eneka likhi-kena ase: “Probhu jane junkhan Tar laga ase” aru “Jun manukhan Probhu laga nam te bisas kore, taikhan adharmikta thaka kaam nakoribo lage.”
Ekta dangor ghor te, sona aru chandi pora bana samankhan ase, hoilebi khuri aru mati pora bana saman khan bhi ase, aru kunba saman tu dangor kaam nimite cholai aru kunba saman tu hodai cholai.
Eitu nimite jun manu nijeke beya khan pora sapha kori loise, tai ke bhal kaam nimite rakhibo, eitu pichete tai tu pobitro hobo aru tai laga malik pora taike cholabo. Aru taitu sob bhal kaam nimite taiyar thakibo.
Eitu nimite jawan manukhan laga beya kaam pora dur polabi aru dharmikta, bisas, morom aru shanti laga piche hei jabi junkhan Probhu ke sapha mon pora mate.
Hoilebi okora aru misa-misi kothakhan pora dur thakibi, apuni jani ase eitu kotha khan pora dusmani ulai.
Hoilebi ekjon Isor laga sevak tu jhagara nakoribo lage, hoilebi sob agete nomro thakibi, aru bhal sikai dibi, aru dhorjo thakibi,
aru taikhan laga dimak tu khuli dibo pare aru saitan laga jaal pora polai jabo, juntu jaga te tai pora taikhan ke dhuri rakhi se tai laga kaam nimite.
Kintu eitu janikena thakibi, ses din-te bisi dukh somoi ahibole ase.
Kilekoile manukhan nijorke morom koribo, poisa laga lalchi koribo, nijorke dangor bhabibo, phutani koribo, dhorom laga beya kotha kobo, baba-ama laga kotha namani bo, bhal kaam koridilebi dhonyabad dibo najani bo, sapha nathakibo,
manuke morom nalagibo, manuke maph nadibo, misa kobo, nijor ke beya koribole rukhabo naparibo, bhal-tu sabo naparibo,
manuke thokai dibo, nabhabi-kena kaam koribo, dangor bhabona koribo, Isor porabi prithibi ke he bisi morom koribo.
Taikhan Isor ke jana nisena dikhabo, hoilebi Tar laga hokti tu naloi. Eitu nimite eneka manukhan pora dur thakibi.
Kilekoile eitukhan majote kunba manukhan manu laga ghorte ghusikena okora maikikhan junkhan paap pora bhorta hoikena thake, taikhanke thokai kene mangso laga echha te giri bole diye.
Taikhan hodai siki thake, hoilebi taikhan ketiya bhi hosa kotha tu bujibo napare.
Jineka Jannes aru Jambres pora Moses laga kotha mana nai, eitu manukhan bhi hosa kothake ke mana nai, manukhan laga dimag te paap pora bandikena ase, aru taikhan laga bisas ekdom komjor ase.
Kintu taikhan bisi durte najabo, taikhan laga okhra tu sob manu janijabo, jeneka utu doijon logote hoisele.
Kintu tumi moi hikai diya kotha manise, niom, maksad, bisas, morom, dhorjo,
kiman kisim laga dikdar khan paise aru moi logote juntu Antioch te, Iconium te, aru Lystra te ki dukh paisele; eitu khan sob pora dukh digdar khan bardas koribo parise. Kilekoile eitu sob pora amike Probhu pora bachai loise.
Kilekoile jun manu Khrista Jisu logote dharmic hoikena thakibo monjai taikhan tu dukh dikdar pabo.
Kintu beya aru thokai dia manukhan nijor bhi dhoka pabo aru beya porabhi beya hoijabo.
Kintu, tumi, jitu hikiloise aru bhal pora biswas koriloise eitu khan ke mani jai thakibi, jun logot pora apuni sikhi losie eitu apuni jani ase,
aru apuni bacha homoi pora pobitro kitab khan te likhikene thaka jani ase juntu pora apunike poritran nimite gyani bonabo pari se juntu bisas Khrista Jisu logote ase.
Sob Isor kuwa kotha khan-tu Tar laga gyan pora hoise aru eitu laga laab tu sikaidibo nimite, gali kori hikaidibo nimite, thik koridia nimite, aru dharmikta te thakibo nimite hikai dibole,
tetiya Isor laga manu tu sob bhal kaam nimite gyan aru taiyar thakibo dibi.
Isor aru Jisu Khrista, kon mora pora nda thaka khan sob ke bichar koribo, aru Tar sason loribole ahibo:
Susamachar kotha prochar koribi; hodai taiyar thakibi; dorjo korikene manu khan ke sikhaidibi, gali dibi aru mon dangor kori dikene bujai thakibi.
Kelemane hosa kotha sikhai diya hunibole mon nathaka homoi ahi ase. Kintu nijor laga mangso echa phale jabo aru taikhan pora huni ble mon kora kotha he bisaribo,
aru hosa kotha pora dur hoijabo, aru taikhan kahani khan phale mon ghuri jabo.
Kintu tumi to sob homoi te nijor ke dorjo kori thakibi. Dukh kosto uthabi; pracharok laga kam koribi; tumi ke diya kam pura koribi.
Kelemane, moi to hoile bolidan diya nisina nijor jibon chari dibole homoi ponchi kene ase.
Moi para tak bhal lorai te bhal pora lorai korise; moi polai thaka ke khotom kori loise; moi biswas rakhise.
Etiya pora moi karne dharmikota laga mukut rakhi di kene ase, juntu Probhu, kon dharmik bichar-korta ase, Tar pora moi ke heitu din te dibo, aru khali moi ke he nohoi, kintu sobjonke kunkhan Tar ahha prem pora rukhi ase.
kelemane Demas to amike charise, etu prithibi prem karne aru tai Thessalonica te jai jaise, Crescens bi Galatia te, aru Titus bi Dalmatia te.
Khali Luke ekla moi logote ase. Tumi logote Mark ke bhi loi kene anibi, kelemane tai porisarjo laga kam te moi nimite bisi bhal ase.
Kintu Tychicus ke moi Ephesus te pathaise.
Tumi aha homoi te Troas te thaka Carpus logote moi pora moilaga chari diy kapor, kitabkhan aru eitu sob pora upor te kitab likha chamara ani dibi.
Alexander, jun luha bostu bona manu ase, tai moi ke bisi beya kam kose. Tar laga kam hisab te Probhu pora ghurai dibo.
Apuni bhi tar logot pora nijor ke hosiar kori lobi, kelekoile tai amikhan laga kotha ke besi aputi korise.
Moi nijor laga prothom sakhi diya te, kun bhi moi logote khara koranai, sob moike chari dise. Isor pora morom korikene taikhan uporte eitu ghurai nadibi.
Kintu Probhu moi logote te thakikene moike takot dise, eitu nimite moi porjati majot te susamachar pura hunai dise. Eitu nimite moike bagh laga mukh pora bachai loise.
Probhu pora beya kam sob pora moike udhar koribo aru moi ke bachai loikene Tar laga sorgo rajyo te loi jabo. Tar he hodai-hodai karne mahima hobi. Amen.
Priscilla aru Aquila, aru Onesiphorus laga ghor-manukhan sobke salaam janai dibi.
Erastus tu Corinth te thaki jaise, kintu moi Trophimus ke Miletus te charidise kilekoile tai bemar thakise.
Thanda-din naha agete ahibole kosis koribi. Eubulus pora apunike, aru Pudens, aru Linus, Claudia, aru sob bhai-kokai khan ke salaam di ase.
Probhu apunikhan laga aatma logote thakibi. Apunikhan logote kripa thakibi.
Paul Isor laga ekjon sevak Jisu krista laga shala, aru bisas para Isor basi loua hosa gyan thaka manu ase,
probhu ketia bhi missa nokoi Isor logote ananto jibon ase suru para asha rakhi dise.
Kintu thik homoi te Tai Nijor kotha Pora ami khan ke dekhai dise, Tai he amar Udhar Korta Isor laga niom para smoike dise
Titus Ekjon ami khan laga bisas te thaka asol lora Pitri Isor amar udhar korta Probhu Jisu Khrista te anughara aru santi hoi thakibo
Moi eitu karone apuni ke Crete te chari jaise, manu khan ke thik koribole, sobcity te bura khan ke girja laga solawta kori rakhi dibole pothaise.
Aru solawta khan to golti nathaka hobo lage, aru ekta maiki laga mota, aru bacha khan bhi adat beya aru kotha namana eneka nohobo lage.
Kelemane girja laga solawta Isor laga ghor sua karone nirdos hobo lage, tai nijor khusi te jai thaka, aru joldi khong kora, aru misha kotha, aru jhagara kora, aru lalchi nohobo lage,
kintu tai to, bhalkam kori thaka, dhorjo aru, sidha mon, pobitro, nije ke rukhabo para hobo lage.
Tai hosa biswas kotha ke thik dhori thaka, aru manu ke Iswar laga kothatu bhal para bujhai debo para, kotha namania khan ke thik rastadekhabo para dekhabo para hobo lage
karone bisi manu khan, missa koi thogi thaka, aru utu khan sunnot kora khan ke ase
Heitu khan laga mukh bondho kori debo lage, utu khan he sorom laga kamai pabo bhabi kena ji nuhua kotha koi aru sikhai kena ghor-ghor ke nimila kore thake.
Taikhan te ekjon prophets asele koi rekhise, Crektans manu to sabdin missa koi thaka aru satan laga janwar aru alsi khakua ase
Eitu gawahi hossa ase, karone taikhan ke kara para koi thakibi je taikhan biswas te thik thakibole
Sapha khan nimite hole sob bostu sapha ase, kintu sapha-nathaka aru biswas nokora khan nimite hole eku be sapha nohoi, taikhan laga dimak aru bhabona te bhi sob letra ase.
Taikhan Isor ke jane koi, kintu kam te hole taike nohobo koi kelemane, taikhan kotha nahuna aru namana aru bhal kam karone thik nohoi.
Kintu apuni, ki kotha koi itu tu biswas laga kotha hobo lage.
Bura manu ke gusa na-uthi kena, biswas morom namro para thakibole sikhai dibi.
Buri maiki khan Isor ke kenika mani thakibo, golti nathaka aru modu nakhai kene aru ke tu bhal ase utu sikhabo aru Isor ke sanman kuribo.
Eitu nishena jawan maiki ke tai laga mota aru bacha ke keneka morom kuribo eitu sikhai dibi,
Aru nijor mota laga kotha mani thakibo, sapa hoi nijor ghor kam te bhal thaka, tenehloe pobitro kitab hinsa nohobo.
Aru eitu nishina jawan manu ke bhal kam kuribole samjai debe.
Apuni laga sob kam te bhal he dikhai dibi. Aru apuni ki sikhai ase eitu hosa aru safa para kua kotha hobo lage.
Ke hosa kotha ase juntu beya kobo napare, kun khan upnar ke digdar dia taikhan sorom hobo, karone amikhan ke eku bhi beya kobo na paribo.
Sob kam te malik laga kotha nomro aru khushi para mani thakibole sikhai debe,
Nijor malik laga eku chor nokoribi aru sab bhal kam tu biswas para dikhai dibole nimetey shikai dibi, eneka korile Isor usorte apuni mahima pabo
Kelemane Isor para aha anughara to sob manu laga poritran nimite ase.
Eitu amikhan ke sekhai sae, ji bia ase eitu nakuribe, duniya manu para ke icha kore eitu na bhabibe, junto hodai bhal thakibo eitu he kuribe.
Kele koile amikhan eitu asis laga din nimite rukhiase jitia sob para dangor Isor aru Probhu Jisu Khrista pura takot loikene ahibo.
Jisu Tai nijor jan amikhan nimite di dise aru nyom banai kene thaka sob para bachai lobole, probitro kori kene nijor nimite eneka ekta jati bonai dibole.
Eitu kotha kobi aru manu sob ke sikhai dibi Isor laga takot para. Eneka hoile manu apuni ke sorom nakhelabo.
Tai khan ke janai dibi solawta aru dangor khan laga niche thakibi, taikhan laga kotha manibi,aru hodai bhal kam nimite taiyar thakibi,
Kun kebi bodnam nakoribi aru jhagra kuribole mon nohobi aru sob logote nomro thakibi aru bhal manu hoikene dikhai dibi.
Kele-koile amikhan bi ekta somoi te chinta bhabana aru khota namania thakise. Aru thokai kena nejor laga bhabana te, bia kori kena ekjun-ekjun ke ghin kori thaki sele
Hoile bi jetia amikhan udhar-korta Isor laga morom manu upor te dikhai dise
Etu moikhan laga kam aru dhamikoa para nohoi, tai laga morom para bachai dise Pobitro Aatma para notun bonai dia he ase
Tai amar udhar-korta Jisu Khrista karone Pobitro Aatma amikhan ke bhorta haali dise,
heitu to Tai anugrah karone amikhan ke dhormik bonai kene anondho jeevan laga asha te Tai waris bonai dibo karone
Eitu kotha tu biswas koribo laga ase, aru Isor ke biswas kora khan nimite,taikhan para bhal kaam te mon di kene kori thakile moi bhal paabo,eitu khota tu sob karne bhal ase.
Kintu misa-mishi khota koi thaka tu charidibi,aru khandan khan, aru jhagra kora, aru niyom namana khan kile koile eitu khan eku labh nai.
Eitu jani kene kun manu bhaal rasta para chari kene aru paap kori thake, aru nijoke condemn kori thake.
Moi kitiya Artemas nohoile Tychicus ke tumar logote pathabo, joldi Nicopolis te ahibi, kilemane moi tate thanda din te thakibole bhabna kori loishe.
Para tok Zenas ukil aru Apollos ke pathai dibi, kelemane tai khan eku bhi komti nohobo.
Aru ami laga manu khan bhi bhaal kaam koribole hikibo lage aru ki dorkar ase, aru eku komti nohobo.
Ami logote thaka sob ke salam janai ase. Salam di ase jun manu khan biswas para moikhan ke morom ori ase. Anugrah tu apuni khan ke sob logote thakibo dibi.
Paul, Jisu Khrista laga kaidi, aru Philemon laga bhai Timothy, moi khan laga morom sathi aru eke logote kam kora manu khan,
aru moi khan laga bhoini Apphia ke, aru Archippus moi khan laga sipahi, aru girja manu khan kun ghor te lok kore.
Baba Isor laga shanti aru Probhu Jisu Krista laga morom apuni khan logote thakibole dibi.
Moi hodai Isor ke dhanyabad di kena thake. Moi laga prathna te apuni khan ke yad kori kena thake.
Apuni khan probhu Jisu Krista aru sob bisasi manu khan logote morom aru bisas pora thaka tu moi huni loise.
Moi prathna kori ahse apuni khan laga bisas aru krista moi khan logote thaki kena aru bhi bhal kam bisi kori kena jabo.
Apuni khan laga morom thaka nimite moi bisi khusi aru aram ahse,kelemane dharmic manu laga mon apuni khan pora taza kori dise,moi laga bhai khan.
Eitu karone,jodi bhi moi Krista laga nam pora mon dangor hoi kena apuni khan ke ki koribole lage eitu hukum dibole pare,
kintu morom thaka nimite,moi apuni khan ke eitu koi ahse-Moi,Paul,ekjon bura manu aru etiya Jisu Krista nimite ekta kedi.
Moi laga bacha Onesimus ke bhabna kori kena hudi ahse,moi chain pora bandhi kena thaka homoi te tai laga baba hoi jaise.
Tai ekta homoi te apuni khan nimite eku kam laga thaka nai,kintu etiya tai apuni aru moi nimite bisi kam laga ahse.
Moi tai ke apuni khan logote pothai di ahse,tai moi laga bisi morom kora ekjon ahse.
Moi eacha thakise tai ke moi logote rakhi bole nimite,tai moi logote thaki kena apuni khan laga sewa koribole nimite,jetiya moi Jisu laga kotha nimite chain pora bandhi kena ahse.
Kintu moi apuni khan pora najani kena eku kam koribole mon nai.Moi apuni khan pora bhal kam kori thaka tu hoile ene pora koribole dibole mon nai kintu ki bhal kam kori ahse eitu bhal echa pora hobole lage.
Eitu karone tai apuni khan pora olop din nimite alak hoi jaisile,jate hodai nimite tai ke apuni wapas pai jobole nimite.
Tai aru manu laga niche te sewa nokoribo, kintu tai eka sewa kora manu pora bhi bhal hoi jabo, ekta morom thaka bhai. Moi tai ke bisi morom kore, aru apuni ke bhi bisi morom kore, mangso pora bhi aru probhu Jisu laga nam pora bhi.
Jodi moi bhi apuni khan laga sathi ahse koile,moi ke jeneka apuni khan pora loise eitu nisina tai ke bhi loi lobi.
Kintu jodi tai apuni khan logote kiba beya korise aru dibole baki ahse koile,eitu moi uporte dhali dibi
Moi,Paul,moi laga nijor hath pora eitu likhi ahse.Moi nijor sob tu wapas kori dibo-apuni khan nijor ke moi ke bibole nimite baki ahse!
Hoi,bhai khan,probhu laga nam pora moi nimite ekta kam kori dibi;Krista nimite moi laga mon tu taza kori dibi.
Apuni khan kotha mani kena thaka tu moi bharosa ahse, Apuni khan eitu pora bhi bisi koribo koi kena moi apuni khan ke likhi ahse.
Epaphras,Jisu Krista laga kam nimite moi logote jail te thaka sathi,tai bhi apuni khan ke salam di ahse
Mark,Aristarach,Demas,aru Luke,eke logote kam kora laga sathi khan pora bhi salam di ahse.
Apuni khan laga atma logote Jisu Krista laga morom hodai thakibole dibi.Amen.
Aage te Isor pora ami khan baba khan logote alag-alag bhaobadi khan pora kisim pora aru bisi bar kotha koise.
Kintu etu antim dinkhan te, Isor he Tar laga ekta Putro duara moi khan logote kotha korise, Tar ke sob saman uporte raj chola bole nimite basi loise. Tar pora he pura shristi bonai dise.
Isor laga ekta mohima pora ujala kora ekjon ahse aru Tar keneka ahse etu dikhai diya ekjon ase. Tar laga kotha laga takot pora sob tu dhori kene rakhe. Jetiya Tar paap khan sapha kori dise, Tar jai kene Isor laga dyna hath te bohise.
Sorgoduth khan pora bhi Tar sob se untcha hoi jaise aru tai khan laga naam pora bhi Tar laga naam sob se bhal hoise.
Kun tu sorgoduth ke Isor pora eneka koise,
“Tumi moi laga chokora ase,
Ahji Moi tumi laga baba hoi jaise”?
Arubhi,
“Moi tai laga baba hobo,
Aru tai moi laga ekjon chokora hobo”?
Kintu aru jetiya Isor poila jonom kora bachha ke duniya te ane, Tar koi, “Sob Isor laga duth khan Tar ke mohima koribi.”
Aru sorgoduth khan ke Tar pora koi,
“Tar he ekjon ase kun he sorgoduth laga aatma khan ke bonai,
Aru Tar laga sewak khan ke juie laga agh ke bonai.”
Kintu Tar laga Chokora ke koi,
“Tumi laga sinhasan Isor, hodai nimite ase.
Apuni laga raijyo tu dhramik ase aru apuni thik niyom pora he manu khan ke bichar kore.
Apuni bhal kaam he khusi pai aru kanun laga niyom nathaka ke ghin kore.
Etu nimite Isor, apuni laga Isor, apuni ke khusi laga tel dhali kene basi loise
Aru etu apuni logote thaka khan pora bhi bisi dangor ahse.”
“Shuru te, Probhu, apuni prithibi bonai se.
Aru sorgo tu apuni laga hath laga kaam ase.
Tai khan harai jabo, kintu apuni hodai thakibo.
Apuni tai khan ke kapur bandhi diya nisina kori dibo,
Aru tai khan kapur bodli kori kene rakhi diya nisina thaki jabo.
Kintu apuni eke ase,
Aru apuni laga din aru sal ketiya bhi khotom nohobo.”
Kintu kun tu homoi te Isor Tar laga duth khan ke eneka koisile,
“Moi laga dyna hath te bohibi
Jetiya tak moi tumi laga dusman khan ke tumi laga theng nichete narakhe”?
Sewa kori thaka kiman sorgoduth khan ase tai khan aatma nohoi, aru manu khan poritran pabole khan ke sai dibole nimite pothai dise nohoi?
Etu nimite moi khan ki hunise etu bhal pora buji lobole lage, eneka korile moi khan biya rasta te najabo.
Jodi etu kotha khan kun tu sorgoduth pora koise aru etu kotha khan sob thik ase koi kene janise, aru kun manu biya rasta te jai aru kotha namane tai khan sajai pabo koi kene janise,
tetiya hoile iman dangor poritran laga kotha jodi amikhan ninda korile, amikhan keneka polabo paribo? Etu jibon laga kotha tu aghe te Probhu pora moi khan ke janai dise aru kun manu hunise etu thik ahse koi kene moi khan ke jani bole dise.
Isor bhi etu kotha khan laga sob gawahi dise, alag-alag chin khan pora, asurit kaam pora, aru Tar laga echa hisabte sob ke Pobitro Aatma laga alag-alag vardan dise.
Isor pora sorgoduth khan ke prithibi te ki hobole ase etu khan kuwa nai, etu kun tu kotha moi khan etiya koi ase.
Kintu, kunba pora kunba jagate gawahi dise aru koise,
“Manu ki ase, ki Tar nimite apuni eman bhabana kori ase?
Nohoile manu laga bacha, apuni jun nimite eman chinta kori ahse?
Apuni manu ke sorgoduth pora olop he niche kori dise;
apuni tai ke mohima aru sonman laga mukut lagai dise.
Apuni Tar laga theng nichete sob kaam khan rakhi dise.” Aru sob Tar laga nichete thaki jaise, Isor pora Tar laga nichete rakhi nadiya eku nai. Kintu moi khan etiya bhi bisi kaam Tar laga nichete ahhi kene nai koi kene dikha nai.
Kintu moi khan Jisu ke dikhise, kun ke sorgoduth laga nichete olop din nimite rakhise, mohima aru sonman laga mukut lagai dise, Tai dukh aru kosta korikene moribole, etu pora he Isor laga anugrah pora Tar sob nimite moribo.
Kelemane, Tar kun karone sob jinis tu ahse, aru kun pora sob jinis ulabole dise, bisi putro khan ke mohima te ahnibole, dukh kosto pora taikhan laga poritran laga cholawta ke mohima te ahnibole, Tar he yogya thakise.
Kelemane kun pora sapha kori diye aru kun sapha hoi jai tai khan sob tu eke ase. Etu nimite, Tar pora tai khan ke bhai mati bole nimite sorom nakhai.
Tar koi,
“Moi tumi khan laga naam bhai khan majote koi dibo,
Moi manu majot pora tumi khan nimite gana koribo.”
Arubi,
Arubi,
“Sabi, moi yate ase aru moi laga bachha khan bhi ase kun ke Isor pora moi ke dise.”
Etu nimite, bacha khan kun moi laga gaw aru khun te bhag loise, tai moi lagote bhag ase, etu pora tai mora ke jiti lobo aru Tar laga mora pora jinda huwa laga takot te bhag thakibo, aru, saitan ke harai dibo.
Aru etu khan sob tu mora laga bhoi pora tai khan laga pura jibon bandhi kene thakise etu manu khan ke azad kori dibo.
Tar sorgo te thaka duth khan nimite chinta kora nai; kintu, Abraham laga bacha khan nimite chinta ase.
Etu karone sob kaam te Tar laga bhai khan nisina hobole nimite dorkar thakise, aru etu pora Tar ekjon dayalu aru bisasi moha purohit hobo aru Isor laga ki kaam ase etu sob pura koribo, aru manu laga sob paap tu sapha kori dibo.
Aru kelemane Tar nijor bhi dukh paise aru porikha korise, Tar kun manu porikha te giri ase tai ke madot koribole paribo.
Etu nimite, pobitro bhai khan, apuni khan sorgo raijyo te bhag hobole matise. Jisu ke bhabibi, jun ase moi khan pora shikar kora laga pasonir aru moha purohit.
Tar ke kun pora basi loise kaam koribole nimite Tar hodai bisas pora kotha mani kene thakise, jeneka Moses pora Isor laga ghor te hodai bisasi hoi kene thakise.
Kelemane Moses pora bhi dangor sonman aru mahima Tar laga ase, jeneka ekta ghor pora bhi etu ghor bona manu laga bisi sonman aru mahima thake.
Kelemane ghor tu kunba pora bonai kene thake, kintu etu ekjon kun sob bonaise Tar Isor ase.
Moses bhi Isor laga pura ghor te bisasi ekjon sewak thakise, etu kotha laga gawahi khan kun ahhi bole laga din te hobole ahse etu kobole nimite.
Kintu Khrista ekta bisaskorta Putro ahse kun Isor laga ghor pura tu sai ahse. Moi khan Tar laga ghor ahse aru jodi moi khan ke ki akha te matise etu te phutani kori kene mon dangor pora dhuri thaki ahse koile.
Etu nimite, Pobitro Aatma pora bhi eneka koise:
“Ajhi, jodi apuni Tar laga awaj hune
Mon tan nokoribi ,
Aru beya kaam nokoribi,
Jongol te thaka homoi te porikha kori kene sa nisina.
Tumi khan laga baba khan pora moi ke porikha kori kene kotha mana nai,
Tai khan moi ki kaam korise etu sob dikhise
chalis sal tak. Etu nimite moi manu khan uporte khusi thaka nai.
Moi koise, ‘Tai khan hodai mon pora biya kaam kori kene jai,
Aru tai khan moi pora bhal rasta dikhai diya tu najane.’
Moi laga ghusa pora kosom kha nisina he ahse:
‘Moi thaka aru aram kora jaga te tai khan ketiya bhi jabo naparibo.’”
Hosiyar hoi jabi, bhai khan, apuni khan laga mon te bisas nokora laga biya bhabona nahibole nimite, kun tu pora apuni ke jinda Isor pora dur loi jai.
Kelemane moi khan Khrista laga kaam te sathi hoi jaise jodi moi khan shuru pora antim tak Tar logote bisasi hoi kene thake.
Etu khan nimite koi dise,
“Ahji, jodi apuni Tar laga awaj hune,
apuni laga mon tan nokoribi,
aru biya rasta te najabi.”
Kelemane kun huni kene kotha mananai? Tai khan sob ke Moses pora he Egypt pora ulai kene ahnanai naki?
Aru kun logote Tar chalis sal tak khong uthi kene thakise? Paap kora manu khan logote nohoi naki, kun laga mora gaw tu jongol te giri kene thakise?
Aru kun logote Tar kosom khaisile tai khan Tar laga aram kora jaga te ghusi bole naparibo koi kene, kun manu kotha namani kene ase tai khan ke nohoile aru etu kotha kun ke koisile?
Moi khan dikhise bisas nathaka nimite tai khan tate ghusi bole paranai.
Etu nimite, moi khan bhoi kori kene thakibo jetiya tak Isor laga kosom moi khan logote ahse aram laga jaga te ghusi bole paribo nimite, jodi kunba manu tate ponchibole napara hoise eneka nahobole nimite.
Kelemane tai khan ke koi diya nisina moi khan ke bhi bhal khobor tu koi dise. Kintu ki kotha koi dise etu pora tai khan nimite eku laab huwa nai, kelemane kun manu bisas pora hunise tai khan logote mon mili kene thaka nai.
Kelemane moi khan kun bisas korise aram laga jaga te ghusi bole parise, Tar pora kuwa nisina,
“Moi laga ghusa te kosom kha nisina,
Tar khan moi laga aram jaga te ketiya bhi ghusibole naparibo.”
Aru jodi bhi, shristi shuru kora homoi pora Tar laga kaam sob pura kori dise.
Kelemane Tar kunba jaga te sath din laga kotha tu koi dise:
“Aru Isor bhi sob kaam kori kena sath din te aram kori sile.”
Aru bhi eneka likha ase,
“Tai khan moi laga aram kora jaga te ghusi bole naparibo.”
Etu karone, tate ghusi bole para kunba aru bhi ase, aru kunba manu susamachar tu hunise hoilebhi tai khan kotha namana nimite tate ghusi bole paranai.
Isor pora aru ekta din ke eneka mati dise “Ahji.” Bisi din pichete,Tar David logote kotha korise, aghe te kuwa nisina,
“Ahji jodi tumi Tar laga awaj hunile,
apuni laga mon tan nokoribi.”
Aru jodi Joshua pora tai khan ke aram dise koile, etu pichete Isor pora aru bhi alag din laga kotha nokobole thakise.
Etu nimite ahji bhi Isor laga manu khan nimite Tar laga din mani bole karone rakhi dise.
Kelemane kun Tar laga aram jaga te ghusi bole parise tai nijor ke sob kaam pora aram pai loise, jeneka Isor Tar laga kaam pora aram loisile.
Kelemane Isor laga kotha tu jinda ahse aru dui phale dhar thakar talwar nisina kaam kore. Duita aatma aru jibon bhitorte bhi ghusi kene, jurai aru hardi khan ke bhag koribo pare, aru manu laga mon te ki bhabona ahse etu sob bhi janibole pare.
Isor aghe shristi te bona bostu khan kot-te bhi lukabole napare. Kintu, sob khula-khuli ase aru Tar ke amikhan hisab dibole lage.
Etu nimite, moi khan logote dangor moha purohit ase kun sorgo tu par kori kene ahise, Jisu kun Isor laga Chokora ase, etu nimite moi khan laga bisaskhan tu dhori kene rakhibo.
Kelemane moi khan laga komjor bujibole napara laga moha purohit nai, kintu amikhan pora dukh pa nisina, Tar ekjon ase kun ke porikha korisile, Tar laga eku paap nathakilebhi.
Etu nimite ahhibi, moi khan mon dangor korikene Tar laga anugraha thaka sinhasan usorte jabo, eneka korile moi khan daya pabo aru dukh homoi te modot koribole anugrah pabo.
Kelemane sob moha purohit tu, manu khan majot pora he basi loi, Isor laga kotha aru kaam khan koi kene janai dibole nimite basi loi, etu pora Tar tai khan ke GIFTS aru paap laga bolidan dibo.
Kun manu najani kene thaki ahse aur beya rasta te berai ahse tai khan ke morom pora loi kene ahni bole nimite, kelemane Tai bhi komzur ase.
Etu nimite,Tar paap laga bolidan dibole lagise, Tar manu khan nimite keneka korise, etu nisina nijor nimite bhi korise.
Tar nijor nimite kunba ke etu sonman lobole diya nai. Kintu Tar ke Isor pora mati loise, jeneka Aaron ke mati loisele.
Thik etu nisina, Khrista pora Tar nijor ke moha purohit bonai kene sonman kora nai. Kintu, etu ekjon kun kotha korise Tar pora koise,
“Tumi moi laga Putro ahse; ahji moi Tumi laga Baba hoise.”
Eitu nisina dusra jaga te bhi koi kena ase,
“Tumi hodai nimite purohit ase
Melchizedek laga pichete te.”
Gaw mangso pora thaka homoi te, Khrista pora Tar laga prathana aru binti kandi kene aru suku pani ulai kene Tar ke bacha bole pora ekjon ke mora pora bachai dibole nimite koise, aru Tar laga prathana hunise kelemane Tar bhal jibon thakise.
Aru Tar Isor laga bacha thakilebhi, keneka kotha manibo lage, etu Tar laga dukh pora Tar shikise.
Tar sob pora bhal hoi jaise, aru kun manu Tar laga kotha mani kene thake, tai khan nimite sorgo te jabole laga rasta hoi jaise.
Tar ke Isor pora moha purohit bonai dise Melchizedek pora kuwa nisina.
Moi khan etu nimite aru bisi kobole ase, kintu sob bujai dibole nimite tan ahse kelemane etu kotha khan sob huni kene bhi tumi khan nahuna manu nisina hoi jaise.
Kelemane etiya laga homoi te tumi khan shikai diya manu hobole lagise, hoilebi tumi khan ke Isor laga ki kotha ahse etu khan shikai dibole lagi ase. Tumi khan tan bhat khabo nohoi kene, etiya bhi dudh he khai ase!
Kelemane kun etiya bhi dudh khai ase tai Isor laga dharmik kotha te komjor ase, kelemane tai etiya bhi chutu bacha ase.
Kintu tan bhat tu dangor manu khan nimite ase, kelemane tai khan bhal aru biya tu ki ase etu khan sob bhal pora jani kene shiki loise.
Etu nimite, Khrista laga shuru kotha ki asele, etu ke chari kene dangor hoija manu khan nisina aghe te jabo. Mora kaam khan pora ghurabole laga aru Isor ke bisas koribole laga kotha laga FOUNDATION aru nabonabo,
baptisma laga kotha shikai diya nisina, manu uporte hath rakha khan, mora khan ponuruthan hoi ja khan, aru anonto bichar laga kotha khan.
Moi khan etu khan bhi koribo jodi Isor pora etu koribole nimite moi khan ke koi.
Kelemane kun manu poila etu khan jani loise, kun khan sorgo laga asirbad jani loise aru Pobitro Aatma te bhag ase,
hoile bhi kun giri jaise- tai khan aru bhi mon ghura bole tu tan ahse. Kelemane tai khan nijor nimite aru bhi Isor laga Putro ke crus te morai dise, aru Tar ke manu usorte sorom khelai dise.
Kelemane etu mati pani gira homoi te pani tu khai loi, aru etu mati pora bhal kheti ulai, aru etu pora Isor laga bhal asirbad tu pai loi.
Kintu kun tu mati te kata aru jongol ulai etu mati kaam nai aru tai shrap dibole ahse. Aru jolabole nimite he hoi jai.
Kintu moi khan apuni khan nimite bhal kaam koribole nimite bhabona chinta kori ase, morom te thaka khan, anonto jibon laga ki kotha ase jodi bhi moi khan eneka pora koi ase.
Kelemane Isor to unyai kora Isor nohoi, apuni laga kaam kora khan aru Tar laga naam ke apuni pora morom kora tu pahori najabo, apuni Tar laga dharmik manu khan ke sewa kora aru etiya bhi tai khan laga sewa kori thaka nisina.
Moi khan laga etu he sob pora dangor echa ase apuni antim tak eneka kori thakibo, etu pora apuni laga akha thik rakhibole nimite.
Etu khan sob tu apuni alchi nokoribole nimite ase, kintu aatma te thaka manu khan laga bisas aru mon chutu kori kene thaka tu sai kene apuni bhi Isor pora ki kosom dise etu laga bhag hobo.
Jetiya Isor pora Abraham logote kosom disele,Tar nijor ke loi kene kosom dise, kelemane Tar pora upor te thaka laga kosom khabole nimite aru kun bhi nai.
Tar koise, “Moi tumi ke asirbad koribo, aru moi tumi ke bisi dangor bonai dibo.”
Etu nisina he, Abraham dorjo kori kene roki thaka nisina Isor pora tai ke ki kosom disele etu tai paise.
Kelemane manu khan tu kun taikhan nijor pora dangor ase taikhan laga naam loi kene he kosom khai. Etu pora he tai khan majote mon nimili kene thaka tu khotom hoi jai, kosom diya tu hoile ekjon uporte bharosa kori bole nimite kuwa nisina ahse.
Jetiya Isor pora Tar laga manu khan nimite ki kosom dise etu eku bodla-bodli nai koikene sapha pora dikhai dibole nimite korise, Tar etu kosom tu ji hoilebi pabo koikene vachan dise.
Tar duita bodli koribole napara laga kaam pora eneka korise- Isor tu ketiya bhi misa kotha nokoi- moi khan, kun lukabole nimite polai jaisile, Tar pora moi khan ke ki akha dise tate mon dangor hoikene thik pora dhuri rakhi bo nimite.
Moi khan etu akha thaka tu moi khan laga aatma ke nahila jagate rakhibole aru bharosa thaka jaga te rakhibo nimite ase, kun tu purdah laga bhitor jaga te bhi ghusi bole pare,
kot-te Jisu, kun moi khan laga aghe te jaise, Tar moi khan laga bodli etu jaga te jaise. Tar ekta moha purohit hoi jaise hodai nimite Melchizedek purohit laga hisab nisina.
Etu nimite Melchizedek, Salem laga raja, Isor laga Moha Purohit, jetiya Abraham raja khan ke khotom kori kene ahhi thakise tai ke lok paise aru asirbad korise.
Abraham bhi tai laga dos bhag sob tu tai ke di dise. Tai laga poila nam laga matlab tu hoile “dharmic laga raja,” aru bhi “Salem laga raja,” etu motlob tu hoile, “shanti laga raja.”
Tai laga baba thaka nai, aru ama bhi nai, tai laga eku khandan nai, tai nimite tai jibon laga shuru aru jibon laga anth bhi nai. Kintu, Isor laga Putro nisina bonai dise, tai hodai nimite ekta purohit thakise.
Kintu sabi etu manu kiman dangor thakise, Abraham pora lorai kori kene ki jitise aru loi loise etu laga dos bhag tai ke di dise.
Aru Levi laga chokora khan kun ke purohit kori bole nimite bachi loise tai khan ke kanun laga niyom hisab te jai kene manu khan logote daan aru dos bhag utha bole nimite dise, etu hoile, tai khan laga bhai khan logote, jodi bhi tai khan Abraham laga gaw pora ahise.
Kintu Melchizedek, tai laga khandan tai khan pora bisari kene panai, hoilebhi Abraham pora tai te dos bhag dise, aru kun manu logote kosom di kene thakise tai ke asirbad dise.
Kintu eku jhagara nokori kene, ekjon chutu manu ke dangor manu pora asirbad dise.
Etu karone, jinda thaka manu dos bhag pai, kintu etu pora tai jinda thaki ase koi kene gawahi diye.
Aru, kotha kori thaka nisina, Levi, kun bhi dos bhag tu paise, tai bhi jai kene Abraham ke dos bhag tu di dise,
kelemane Levi etu homoi te tai laga khandan laga naam pora thakise jetiya Melchizedek Abraham ke lok paisile.
Jodi sob bhal kaam khan Levi laga purohit khan pora he hoise koile (etu pora manu khan niyom aru kanun paise), tetiya hoile kele aru dusra ekjon purohit ahhibole nimite kaam thakise Melchizedek laga niyom hisab te, aru Aaron laga niyom hisab te matibole dorkar nathaka hoise?
Etu kotha khan kun ekjon nimite koi ase tai dusra jat laga ase, kun manu bhi jai kene etu bolidan diya jaga te sewa koranai.
Moi khan laga Probhu Judah laga khandan pora ahise koi kene sapha pora jani loise, aru Moses pora bhi etu purohit laga jat nimite eku kotha kora nai.
Aru etu bisi sapha hoi jaise, jodi kunba aru ekta purohit Melchizedek nisana ulai jai.
Tai ekta purohit hoise, ki laga khandan pora ahise etu laga niyom kanun sai kene nohoi, kintu tai laga takot aru ketiya bhi bhangai dibole napara jibon sai kene tai ke purohit bonai se.
Kelemane Isor laga kotha te bhi eneka gawahi di ase:
“Tumi hodai nimite purohit ase Melchizedek laga niyom hisab te.”
Purana niyom aru kaam khan hatai dise kelemane etu khan komjor aru eku kaam laga nai,
(niyom aru kanun pora eku kaam tu bhal bonai dibole napare), aru bhal akha laga kotha tu manu khan ke koi dise, etu pora moi khan Isor usorte ahhe.
Aru etu kaam kosom khai kene koranai! Kelemane kosom noloi kene he tai khan purohit hoi jaise,
kintu Jisu kosom khai kene he purohit hoise, Isor pora Tar ke koise,
“Probhu pora kosom khaise aru Tar mon bodli nokoribo:
‘Tumi hodai nimite purohit ase.’”
Etu nisina he, Jisu pora moi khan nimite bhal kaam koribole nimite rasta khuli dise.
Prothom laga purohit khan bisi manu thakise, kintu mori ja nimite tai khan laga ginti nathaka hoise.
Kintu Jisu hodai nimite jinda ase, Tar pora purohit laga naam tu uthai kene ketiya bhi loi jabole naparibo.
Etu karone kun manu Tar usorte Isor ke pabole nimite bisari kene ahhe, Tar pora tai khan ke bacha bole pare, kelemane Tar tai khan nimite manu aru Isor laga majote hodai kotha kori diye.
Eneka moha purohit thaka tu amikhan nimite bhal ase. Tar pobitro ase, eku golti nai, sapha, paapi manu khan pora alag, aru sorgo pora bhi untcha hoi jaise.
Tar laga eku dorkar nai, ekta purohit hisab te hodai bolidan bibole nimite, pohila tai nijor laga paap pora, etu pichete manu laga paap pora. Kelemane Tar ekbar pora he sob kaam tu kori dise, jetiya Tar nijor ke bolidan kori dise.
Kelemane kanun pora komjor manu khan nimite moha purohit ke basi loi. Kintu kosom laga kotha, kun tu kanun pora ahise, Purtro ke basi loise, kun ke sob phale pora hodai nimite bhal bonai dise.
Etiya moi khan ki kobole mon ase etu laga motlab tu hoile eneka ase: Moi khan logote Moha Purohit ase kun sinhasan laga dyna hath te sorgo laga mohan jaga te bohi ase.
Tar pobitro jaga laga ekjon sewak ase aru Probhu laga hosa pora aradhana kora jaga ase, manu pora bona nohoi.
Kelemane sob moha purohit khan ke tofa aru bolidan dibole nimite bachi loise. Etu nimite eneka koribole dorkar ase kiba ekta tai pora bhi bolidan dibole nimite ahnibo lage.
Etiya jodi Khrista prithibi te ase koile, Tar ekta purohit nohobole thakise, kanun laga niyom hisab te bolidan dibole nimite tate manu khan thakise.
Tai khan sorgo te thaka laga saya ki dikhi ase etu ke sewa kora he ahse, jeneka Moses ke Isor pora mana korise jetiya tai aradhana kora laga jaga bona bole thakise. Isor he koise, “Sabi tumi ke pahar uporte loi jai kene keneka dikhai dise etu nisina he bonabi.”
Kintu etiya Khrista bhal kaam tu paise, jeneka Tar manu aru Isor laga majote ekta kotha kori kene milai diya manu hoise kun tu ahha laga bhal din nimite kori dise.
Jodi prothom laga niyom te eku golti nai koile, tetiya hoile aru dusra niyom dibole nimite eku dorkar nai.
“Sabi, eneka din ahhi ase- Probhu pora koise-
jetiya moi ekta notun niyom bonai dibo
Israel laga ghor aru Judah laga ghor logote.
Aru etu COVENANT tu
tai khan laga baba khan logote niyom bonai diya nisina nohobo
Etu din te jetiya tai khan laga hath dhori kene
Egypt pora ulai kene loi anise.
Kintu tai khan Moi laga niyom tu mani kene thaka nai,
aru Moi tai khan uporte khusi pa nai-
eneka Probhu pora koise.
Etu COVENANT ase
juntu Moi bonabo Israel laga ghor manu khan logote
etu din khan pichete -
- Probhu koi ase.
Moi laga kanun tai khan laga bhabona te rakhi dibo,
aru tai khan laga mon te likhi dibo.
Moi tai khan laga Isor hobo,
aru tai khan Moi laga manu hobo.
Tai khan ketiya bhi nijor laga ghor usor thaka manu
aru kokai bhai khan ke nishikabo, aru kobo, ‘Probhu ke janibi.’
Kelemane tai khan Moi ke janibo,
sob se chutu pora loi kene sob se dangor tak.
Kelemane tai khan beya kaam kori kene thakise koile bhi Moi tai khan uporte morom thakibo,
Aru tai khan laga paap Moi aru ketiya bhi yaad nokoribo.”
Etu niyom ke “notun” mata nisina, Tar pora prothom niyom tu bodli kori dise, aru kun tu purana aru eku kaam nathake hoise, etu joldi harai jabo.
Etu nisina prothom laga COVENANT/niyom te bhi prithibi te aradhana koribole thakise aru aradhana kora pobitro jaga bhi thakisele.
Dusra purdah laga pichete aru bhi ekta kamra thakise, aru etu ke pobitro pora bhi bisi pobitro koi matise.
Tate dhuwa jolaikene aradhana koribole laga suna pora bona pobitro jaga thakise. Etu laga bhitor te vachan laga ARK thakise kuntu pura suna pora lipai kene thakise. Etu laga bhitorte manna ke dhori kene thaka laga suna pora bona kolsi ekta thakise, Aaron laga lathi pora notun pata ulai thakise, aru vachan/COVENANT rakha laga mez khan thakise.
Aru etu dangor niyom/vachan/covenant laga uporte, mohima pora bhorta thaka Cherubim pora sapha kori diya laga dhakna ke bon kori kene thakise, kintu etiya etu kotha khan bhal pora koi dibole nimite homoi huwanai.
Jetiya etu khan sob tayar kori kene rakhi dise, tetiya purohit hodai tombu ghor laga bahar kamra te jai aru ta te ki kaam koribole lage tai khan jai kene kore.
Kintu khali moha purohit hai dusra kamra te ghusikene, sal te khali ek bar, tai pora nijor nimite bolidan diya laga khun aru manu khan najani kene paap kura laga daan loikene jai.
Pobitro Aatma pora pobitro jaga te jabole nimite rasta tu dikhai diya nai jetiya tak prothom laga tambu khara kori thakise.
Etiya laga homoi nimite etu ekta chin ase, juntu te tofa aru bolidan duijon bhi dile bhi aradhana kori thaka manu laga mon ekdum bhal se sapha kuribole napare.
Tai khan khali kha luwa aru nijor gaw ke sapha rakhibole laga niyom khan nimite mon di thakise, juntu thakise jetiya tak notun niyom laga homoi tu ahhi janai.
Kintu Khrista ekta moha purohit nisina bhal kaam koribole nimite ahise. Tar dangor ula aru bhal ula tambu te jaise kun tu manu laga hath pora bona nohoi, ekjon kun etu shristi te bona laga nohoi.
Tar sob pora pobitro jaga te jaise, saguli aru guru laga bacha khun pora nohoi, kintu Tar nijor laga khun pora amikhan nimite anonto poritran anidise.
Kelemane jodi saguli aru mota goru laga khun aru bacha napa goru laga khun pora kun paap te giri kene letera hoi ase tai khan uporte dhali dile Isor usorte paap pora maph pai koile,
tetiya hoile Khrista laga khun tu aru bhi kiman bhal hobo,Tar anonto aatma pora nijor ke Isor usorte eku golti nokori kene Tar laga jibon tu bolidan kori dise, apuni ke sapha kori dise aru mora laga kaam pora bachai kene jinda Isor ke sewa koribole nimite dise?
Etu karone, Tar manu aru Isor majote notun niyom ase, etu pora kun ke mati loise tai khan anonto jibon laga asirbad pabo, prothom laga niyom te paap pora maph pabole nimite ki niyom thakise etu hatai kene Tar manu khan ke paap pora bachai dibole nimite nijor ke mori bole dise.
Kelemane kun jaga te echa ase, kun manu etu nimite morise tai hosa ase koi kene dikhai dibole lagibo.
Kelemane mora manu laga echa likhi thaka tu, tar mora pichete he kaam kore, kilekoile etu laga eku kaam nai jetiya tak kuntu manu etu likhi se tai jinda ase.
Etu nimite prothom laga niyom bhi khun noloikene shuru kori diya nai.
Jetiya Moses pora manu khan logote niyom laga hukum khan koi dise, tai saguli aru goru laga khun loise, pani pora, lal shuta, aru dawai bona laga pata loi kene, likhi kene rakha niyom laga duita kitab te aru manu khan uporte dhali dise.
Tetiya tai koise, “Etu Isor laga niyom mana laga khun ase aru etu apuni khan mani kene thakibole nimite hukum di ase.”
Etu nisina, tai tambu uporte khun dhali dise aru tate chola laga kiman saman thakise etu khan te bhi dhali dise.
Niyom laga hisab te sob tu khun pora sapha kori dise, aru khun ulai kene nidiya tak paap pora maph napabo.
Etu nimite eneka koribole dorkar ase aru sorgote bhi kiman saman ase etu khan ke bhi eneka pora he sapha koribole lage. Hoilebhi, sorgo te thaka saman khan ke etu pora bhi bhal bolidan pora sapha kori bole lage.
Kelemane Khrista bhi hath pora bonai kene rakha dangor pobitro jaga te ghusa nai, etu hosa ekjon laga sabole eke thaka dikhai diya nisina he ase. Kintu Tar nijor pora he sorgote ghusise, aru Isor laga usorte moi khan karone etiya jaga bonabole nimite jaise.
Tar tate aru nijor ke daan dibole nimite ghusanai, moha purohit khan pora kora nisina, kun sal te ekbar pobitro jaga te khun laga bolidan loi kena ekjon-ekjon nimite ghusi thakise.
Jodi eneka he ase koile, Tar prithibi laga shuru pora bar-bar jai kene nijor ke dukh pabole nimite dibole thakise. Kintu Tar nijor pora ahhi kene etu antim homoi te nijor jibon tu manu khan nimite bolidan kori dise.
Jeneka manu bhi ekbar moribole lage, aru etu pichete bichar kora laga homoi ahibo,
etu nisina, Khrista ke bhi manu laga paap bukhibole nimite dise, aru ekbar ahhibole ase kun manu Tar nimite pura mon pora rukhi ase, aru paap tu bukhibole nimite nohoi, kintu poritron dibole nimite ahhibo.
Nohoile, bolidan kora tu rukhi jabole asile naki? Kelemane ek bar bolidan diya pora he manu khan sapha hobo le asile, aru paap laga bhabona ekubi nathakibo le asile.
Kintu sal-sal pichete utu boldian khan di thaka tu taikhan laga paap thaka tu yaad kori diya he ashe.
Kelemane saguli aru goru laga khun pora paap tu sapha kori dibole napare.
Etu nimite jetiya Khrista prithibi te ahise, Tar koise,
“Bolidan aru daan khan apuni echa nokore,
kintu ekta gaw moi nimite tayar kori diya tu he echa kore;
jolai kene daan kora aru paap laga daan diya pora apuni khusi napai.
Tetiya moi koise, ‘Sabi moi yate ase- moi nimite kitab te likha nisina- apuni laga kaam koribole nimite, O Isor.’”
Tar uporte kuwa nisina, “Bolidan, aru daan, aru jolai kene diya daan, aru paap laga daan apuni echa nokore. Aru eneka manu pora kori thakile bhi apuni khusi napai” (niyom hisabte daan di thaka),
tetiya Tar koise, “Sabi moi yate apuni laga echa koribole nimite ase.” Tar shuru te ki niyom kori thakise etu hatai kene dusra notun niyom shuru kori dise.
Etu laga echa pora, moi khan ke Jisu Khrista laga gaw daan diya karone paap pora hodai nimite sapha kori dise.
Aru sob purohit khara kori kene hodai din Isor usorte tai laga niyom kori thake. Tai bolidan kori thaka laga daan tu bar-bar kori thake- kintu etu bolidan kori thakile bhi paap tu ketiya bhi harai najai.
Kintu jetiya Khrista pora sob paap laga bolidan ekbar pora dise, Tar Isor laga dyna hath te bohise.
Etu homoi pora, Tar rukhi ase ketiya Tar laga dusman khan ke paw nichete girai dibo.
Ekta bolidan diya pora Tar sob ke paap pora hodai nimite sapha kori dise.
Aru Pobitro Aatma pora bhi moi khan ke etu gawahi diye. Tar pora poila etu koise,
“Etu laga niyom tai khan logote bonabo,
Utu din pichete moi, Probhu pora koi ase.
Moi laga kanun tai khan laga mon te rakhibo,
Aru tai khan laga bhabona te likhi dibo.”
Aru tetiya,
“Tai khan laga paap aru beya kaam khan aru moi yaad nokoribo.”
Jun jaga te etu khan pora maph pabo, tate aru paap laga bolidan dibole nimite dorkar nai.
Etu karone, bhai khan, Jisu laga khun pora moi khan pobitro jaga te jabole nimite pura akha ase.
Tar pora amikhan nimite ekta notun aru jinda thaka rasta khuli dise aru purdah bhi hatai dise, juntu Tar laga gaw duara hoise.
Kelemane moi khan logote dangor purohit Isor laga ghor te ase,
Moi khan akha pora paap tu shikar kori kene thaka tu hili bole nadikene jor pora dhori lobo, kelemane Isor, kun kosom dise, Tar hosa aru bhal ase.
Aru moi khan ekjon-ekjon ke bhal kaam kori kene morom pora thakibole nimite mon dangor kori dibo.
Moi khan ekjon-ekjon ke lok kori thakibole nimite bon nokoribo, kelemane kunba manu khan eneka kore. Hoilebhi, moi khan ekjon-ekjon ke mon dangor kori dibo, aru apuni khan din tu usor ahhi ja tu dikhibo.
Jodi moi khan hosa kotha tu jani kene pichete bhi paap kaam kori kene jai thakile, tetiya hoile paap pora apuni nimite bolidan diya tu hoile eku kaam nohobo.
Kintu, bichar laga din te ki hobole ase etu bhoi kori kene thakibole nimite olop he bhabona kori kene ase, aru Isor laga dushman khan ke juie pora julai dibo.
Kun manu Moses laga kanun namani kene thake tai khan mori jai duijon tinjon laga gawahi pora.
Kun manu Isor laga Chokora ke theng nichete chipai dise tai laga sajai tu kiman dangor hobo, aru notun niyom laga khun ke hisab koranai- etu khun pora tai ke sapha kori dise- aru Kripa laga Aatma ke opman kori dise?
Kelemane moi khan jani ase etu kun pora koise, “Badla tu moi laga ase; moi tai khan ki korise etu wapas dibo.” Aru bhi, “Probhu pora tai laga manu khan ke bichar koribo.”
Jinda Isor laga hath te giri bole nimite bhoi ase!
Kintu poila laga din tu yaad koribi, jetiya, apuni ke khusi kori diya pichete, tumi laga jibon te dangor dukh ahhe.
Apuni ke manu usorte ketiya ba sorom khelai kene dukh pabole ieye, aru kunba homoi te kun dukh paisile tai khan logote sathi kori kene thaki jai.
Kelemane apuni koidi ghorte thaka manu khan ke kiman morom dikhaise, aru apuni khan laga sompoti khan jobor josti pora loi ja bhi apuni khan khushi pora mani loise. Apuni jane apuni nimite etu pora bhi bhal ketiya bhi khotom nokora laga dhun rakhi kene ase.
Etu nimite apuni laga bharosa ketiya bhi harabole nidibi, kelemane etu te he apuni laga dangor enam rakhi kene ase.
Kelemane apuni khan nomro hobole lagi ase, etu pora apuni asirbad pabo, apuni Isor laga echa kori luwa pichete.
“Kelemane olop homoi te,
ekjon kun ahibole ase Tar deri nohoi kene ahhi jabo.
Kintu moi laga dharmik khan bisas pora jinda thakibo,
aru jodi tai pichete jai kene giri jai, Moi laga aatma tai uporte ketiya bhi khusi napabo.”
Kintu moi beya kaam pora giri kene pichete ja manu nohoi. Kintu, moi khan bisas pora aatma tu bachai kene rakha manu ase.
Bisas mane ki tu akha kore juntu nidikhile bhi pabole ase koi kene jane.
Aru etu nimite he baba khan ke Isor pora bachi loise.
Bisas pora he etu pura shrisi tu Isor laga hukum pora bonai dise koi kene moi khan jane, etu nimite ki saman dikhi ase etu khan nidikha laga saman pora bonanai.
Bisas pora Abel he Cain pora bhi bhal daan Isor ke dise, etu pora tai ke dharmik bonai dise, aru Isor pora tai laga daan dikhi kene bhal kotha koise, aru bisas pora he ahji tak Abel kotha kore, jodi bhi tai mori jaise hoilebhi.
Bisas pora he Enoch ke sorgote uthai kene loi jaise aru tai mora tu dikhanai, tai Isor ke khusi korise koi kene gawahi dise.
Etiya bisas nathakile Isor ke khusi koribole naparibo. Kelemane kun Isor usorte ahhe Tar jinda ase koi ken bisas koribole lage aru kun manu Tar ke bisare tai khan ke enam dibo.
Bisas pora Noah ke, ki tu dikhanai etu laga kotha khan janibole dise, Isor ke bhoi korikene thaka nimite tai laga ghor manu khan ke bachai lobole nimite pani laga jahas bonabole nimite dise. Etu kori kene, tai prithibi ke girai dise aru bisas pora dharmik korta laga ekjon manu hoi jaise.
Bisas pora tai Isor pora kosom diya laga jaga te jai kene dusra jat laga manu nisina thakise.
Kelemane tai ekta bhal pora bona laga citi ke sai thakise, aru kun etu bonaise tai tu hoile Isor ase.
Bisas pora, Sarah bhi bacha bukhibole parise, tai buri hoi jaile bhi, kelemane Isor pora ki kosom dise etu uporte bisas korise.
Etu nimite, ekjon manu pora- aru tai moribole he thakise- akash te gonti koribole napara tara nisina tai laga khandan khan jonom hoise, aru samundar kinar te balu thaka nisina gonti koribole napara laga thakise.
Bisas pora tai khan sob mori jaise etu kosom tu napai kene, kintu tai khan ke dur pora dikhi kene salam dise, aru koise tai khan dusra manu laga desh te thaki ase aru prithibi te nijor manu pora dur hoi kene ase.
Kelemane kun manu khan eneka kotha kore tai khan nijor laga ghor bonabole bisari ase.
Jodi tai khan kun tu desh pora ulai kene jaise etu bhabi thakise koile, tai khan tate aru bhi wapas jabole paribo thakise.
Kintu, tai khan etu pora bhi bhal desh nimite echa korise, etu hoile, sorgote thaka ula. Etu nimite Isor tu sorom nokore tai khan laga Isor ase kobole, kelemane Tar pora tai khan nimite ekta citi bonai kene rakhise.
Bisas pora he Abraham, jetiya taike porikha korise, Isak ke bolidan dibole taiyar hoise. Tai bhi kun Isor pora asirbad paise tai laga ekta bacha thaka ke bhi bolidan koribole thakise.
Tai ke eneka koisele, “Isak laga naam pora he tumi laga khandan laga naam matibo.”
Abraham jani thakise Isor pora Isak ke mora pora jinda koribole paribo, aru bhabona nisina, tai Isak ke etu jaga pora wapas pai loise.
Bisas pora he, ki tu ahhibole ase etu nimite, Isak pora Jakob aru Esau ke asirbad dise.
Bisas pora, jetiya Jakob mori bole thakise, Joseph laga sob bacha khan ke tai asirbad dise, aru mohima korise, tai laga lathi uporte khara kori kene.
Bisas pora Joseph, jetiya tai mori bole thakise, tai laga chokora khan ke koise aru tai mora pichete Egypt pora tai laga hardi khan loi kene Israel te rakhibole nimite koise.
Bisas pora Moses, jetiya jonom loisele, tai laga baba ama pora tin mohina tak tai ke lukai kene rakhise kelemane tai sabole bisi sundur thakise, aru raja pora ki hukum dise etu nimite tai khan bhoi koranai.
Bisas pora Moses, jetiya tai dangor hoi jaise, tai nijor ke Pharoah laga chukuri laga chokora kobole nimite mana korise.
Kintu, tai nijor ke Isor manu khan karone dukh pabole nimite bachi loise, paap laga kaam pora khusi diya khan sob chari kene Isor ke sewa korise.
Tai eneka koise Jisu Khrista laga dhun tu Egypt laga dhun pora bhi bisi dangor ase. Kelemane tai laga suku tu tai laga enam pabole nimite sai thakise.
Bisas pora Moses Egypt chari kene jaise. Tai raja laga ghusa ke eku hisab kora nai, tai dukh pai thakise kun ba ekjon kun ke nadikhe etu ke dikhi thaka nisina dorjo korise.
Bisas pora tai Israel manu khan ke Par-Huwa aru khun dhali diya din manaise, etu pora prothom jonom kora bacha khan ke morai diya laga aatma ahhi kene tai khan ke nachubo nimite.
Bisas pora tai khan dangor samundar tu ekta sukha mati te jai thaka nisina par koribole parise. Jetiya Egypt khan eneka koribole bisarise, tai khan ke pani pora khai loise.
Bisas pora Jericho laga dewar khan giri jaise, jetiya tai khan sath din tak ta te ghuri kene thakise.
Bisas pora Rahab ekta beyobichari tai dusra beya kaam kori kene thaka manu khan nisina mora nai, kelemane tai shanti pora jasus kora sipoi khan ke modot kora nimite.
Etu pora aru moi bisi ki kobo? Jodi moi Gideon, Barak, Samson, Jephtath, David, Samuel aru dusra bhawadi khan laga kotha kore tetiya hoile homoi pora etu khan laga sob kotha koribole naponchibo.
Bisas pora tai khan raijyo tu jiti loise, niyai laga kaam korise, aru asirbad paise. Tai khan bagh laga mukh bhi bon kori dise,
juie laga takot tu bhujai dise, aru talwar laga dhar pora polabole parise, bimar pora bhal hoi jaise, lorai kora homoi te takot hoi jaise, aru dusra desh laga sipahi khan ke harai dise.
Aru dusra kunba khan to ninda kori kene pitise aru luha rosi pora bandhi kene bandhi-ghor te humai dise.
Tai khan ke pathor marise, aru tai khan ke kati kene diu ta bonai dise, tai khan ke porikha korise, aru tai khan ke talwar pora morai dise. Tai khan saguli aru bhera laga chamra pindhise, aru bisi gorib hoi jaise, chinta bhabona bisi hoi jaise, aru manu khan pora tai khan ke beya kori thakise.
Etu duniya tu tai khan nimite eku yogya laga thaka nai. Tai khan jongol aru pahar khan te berai thakise, aru mati laga nichete jai kene thakise.
Tai khan laga bisas nimite manu khan pora mohima dise, hoilebhi tai khan ashirbad pa nai.
Isor he moi khan nimite kiba ekta bhal bhabona kori kene ase, aru moi khan nohoile, etu khan sob tu bhal kori dibole napare.
Etu karone, moi khan logote gawahi laga badal churi kene ase, moi khan laga uporte paap lagi kene thaka aru paap pora bhari hoi kene thaka khan pichete chari dibo. Moi khan nimite ki rakhi kene ase etu ke sai kene polabo.
Moi khan Jisu laga kotha hunibo, bisas suru kora aru bhal kori diya ekjon. Kelemane kun tu khusi Tar laga aghe te rakhi disele, Tar crus tu loise, manu khan pora Tar ke beya pai kene sorom khilai dise, aru Isor laga sinhasan usorte Tar dyna hath te bohi ahse.
Etu nimite Tar ke bhabibi, Tar ekjon kun nijor uporte paap laga sob beya kaam khan bukhise, etu nimite apuni ketiya bhi mon te dukh napabo aru chari nidibo.
Apuni khan paap logote lorai kora tu khun ulabole tak dukh pa nohoi.
Aru apuni khan ke bacha koi kene mon dangor kori dikene mata tu apunikhan pahori jaise:
“Moi laga bacha, Probhu pora ki bhal rasta te jabole nimite shikai ase etu ke dhamali nabhabi bi,
Aru jetiya Tar apuni ke bhal rasta te jabole nimite shikai tetiya alchi nokoribi.
Kelemane Isor kun ke morom kore tai ke bhal rasta te jabole nimite shikai,
aru kun chokora Tar pai tai ke sajai diye.
Dukh pai thaka tu hoile bhal rasta te jabole nimite ase. Isor pora apuni logote Tar nijor laga bacha nisina he sai. Eneka kun chokora ase tai laga baba pora bhal rasta te jabole nimite nashikai?
Jodi apuni khan ke bhal rasta tu shikai diya nai, jeneka sob manu etu nishika laga kaam te bhag loi kene ase, tetiya hoile apuni bhal niyom pora jonom nokora bacha ase aru apuni Isor laga bacha nohoi.
Etu nisina, moikhan laga prithibi te thaka baba pora shikai diya kotha tu moi khan bisi adar kore aru tai ke sonman diye. Tetiya hoile aatma te thaka baba ke moi khan sai kene kiman adar kori kene thakibole lage?
Moi khan laga prithibi te thaka pora kiman tak shikabole pare tai shikai diye. Kintu Isor moi khan bhal hobole nimite shikai diye, etu pora moi khan bhi tai laga pobitro te thakibo.
Sob homoi te bhal rasta te jabole nimite shikai diya tu khusi laga nohobo bi pare, kintu dukh pai. Kintu pichete shanti laga bhal phol aru dharmik hoi jabole hoijai kun manu ke etu nimite shikai kene rakhi dise.
Etu nimite apuni laga hath giri kene thaka tu takot kori lobi aru apuni laga komjor theng bhi takot kori lobi.
Apuni laga theng nimite rasta tu shida bonai lobi, etu pora apuni berabole napari kene bikhai thaka tu bhal hoi jabo.
Sob manu logote shanti pora thakibi, aru pobitro hoi kene thakibi etu nohoile kun bhi Probhu ke dikhibole naparibo.
Sabi Isor laga anugrah pora kun bhi komti hoi kene nathaki bo nimite, etu pora tita laga jor kun logote bhi ulai kene digdar nakoribo nimite, aru etu pora bisi manu letera hoi jabole pare.
Sabi Esau nisina beyobichari aru beya kaam kora manu nathakibole nimite, kun ekbar laga khana nimite tai nijor laga naam tu bikiri kori dise.
Apuni khan jane etu pichete bhi, jetiya tai asirbad pabole nimite echa korisile, tai ke tyag koridise, kelemane tai mon ghurabole nimite aru homoi panai, tai kandi kene suku pani ulai le bhi eku panai.
Apuni khan kiba ekta chubole para laga usorte ahha nohoi, joli thaka juie, andhera, eku nidikha hoi ja, dangor mon dukh aru tufan,
Kelemane tai khan ke ki hukum disele etu mani kene thakibole paranai: “Jodi ekta janwar etu pahar ke chui diye, etu ke pathor maribo lage.”
Etu dikhi bole bisi bhoi laga thakise aru Moses pora koise, “Moi bhoi lagi ase aru moi bhoi pora kapi ase.”
Hoilebi, tumi Zion pahar te aru Isor laga citi te ahise, sorgo laga Jerusalem, aru dos hazar sorgoduth khan khusi kori thaka jaga te,
aru prothom bacha jonom kori kene manu khan joma kora jaga te, aru Isor logote, sob ke bichar kora ekjon, aru dharmik manu laga aatma khan logote kun ke bhal bonai dise,
aru Jisu, manu aru Isor majote notun niyom pora kotha kori diya ekjon, aru ulai kene dhali deya khun kun tu Abel laga khun pora bhi bhal ase.
Sabi apuni logote kun pora kotha kori ase Tar ke mana nokoribo nimite. Kelemane tai khan polabole pora nai jetiya tai khan Isor ke mana korise kun etu prithibi te tai khan ke beya rasta te najabole koise, tetiya hoile moi khan Tar kun sorgo pora koi ase Tar laga usor pora keneka polabole paribo.
Ekta homoi te, Tar laga awaj pora prithibi tu hilai dise. Kintu etiya kosom khai kene koise, “Aru ekbar khali etu prithibi tu he nohoi, kintu sorgo bhi hilai dibo.”
Kintu etu kotha khan, “aru ekbar,” laga motlab ase ki tu hilaise etu hatai dibole, aru etu hoile, ki tu bonai disele, kun tu hilai diya nai etu thakibo.
Etu nimite, moi khan ketiya bhi hilabole napara laga raijyo tu pai ahse, moi khan etu ke mani kene thakibo, etu pora moi khan Isor ke aradhana kori kene Tar ke khusi koribo, sonman aru adar di kene.
Moi khan laga Isor tu hoile jolai diya laga juie ahse.
Bhai kokai laga morom hodai thakibole dibi.
Manu ke bhal pora sai dibole nimite napahoribi, etu pora, kunba manu najani kene sorgoduth khan ke bhi sai dise.
Koidi ghor te thaka manu khan ke yaad koribi, tai khan logote thaka nisina. Kun manu ke bhal pora sa nai tai ke bhi yaad koribi, apuni tai laga gaw bhitor te thaka nisina.
Sadi kora tu son manu pora sonman koribi, aru sadi laga bisna tu sapha rakhibi, kelemane Isor pora beyobichari kaam kora manu khan ke bichar koribo.
Apuni khan laga niom te poisa laga morom pora dur hoi kene thakibi. Apuni logote ki ase etu pora khusi hoi kene thakibi, kelemane Isor Tar nijor pora koise, “Moi tumi khan ke ketiya bhi nacharibo, aru moi tumi khan ke ketiya bhi beya napabo.”
Etu nimite moi khan bisas pora koi,
“Moi khan ke modot kura Probhu ase; moi bhi nokoribo.
Manu pora moi ke ki koribole paribo?”
Apuni laga cholawta khan ke mani kene thakibi, kun apuni khan ke Isor laga kotha tu koi diye, aru tai khan apuni logote keneka thake etu sai lobi, aru tai khan bisas te thaka nisina thakibi.
Jisu Khrista kali, ahji aru hodai nimite eke ase.
Apuni khan ke alag niyom aru kanun pora shikai diya kotha khan huni kene harai najabi. Kelemane apuni laga mon tu anugrah pora takot kori kene rakha tu hai bhal ase, kun manu kha luwa laga pichete jai tai khan etu pora madot napabo.
Moi khan laga ekta eneka jaga ase kun manu ke sewa kore tai khan tate khabole naparibo.
Paap pora maph pabole nimite janwar ke moraise aru tai laga khun loi kene moha purohit khan pobitro jaga te jaise, kintu tai khan laga gaw tu bahar te loi jai kene jolai dise.
Jisu bhi citi laga dorja bahar te jai kene dukh paisile, Tar nijor laga khun pora manu khan ke sapha kori dibole nimite.
Etu nimite moi khan ghor pora bahar te ulai kene Tar logote jabo, Tar nimite sorom bukhibole karone.
Kelemane yate moi khan nimite hodai thakibole laga citi nai. Kintu, moi ki tu ahhibole ase etu nimite sai kene rukhi ase.
Kintu moi khan manu nimite bhal kaam koribole nimite alchi nokoribo, kelemane Isor eneka kora laga bolidan diya tu he khusi pai.
Apuni khan laga cholawta pora ke koi ase etu mani kene thakibi, kelemane tai khan apunikhan laga aatma nimite sikhai ase, kelekoile etu sob laga hisab tu taikhan nijor pora dibole ase. Apuni laga cholawta khan khusi pora etu kaam koribole nimite tai khan laga kotha mani kene thakibi, tai khan ke beya napabi, kelemane apuni eneka korile apuni laga eku laab nohobo.
Moi khan nimite prathana koribi, kelemane moi khan sapha mon loi kene sob bhal kaam kori thaki kene zinda thakibole nimite echa kori ase.
Kintu moi apuni khan ke etu pora bhi bisi koribole nimite mon dangor kori di ase, etu pora moi bhi apuni khan logote joldi ahhibole paribo.
Etiya Isor laga shanti, kun ke mora pora loi kene manu khan nimite ahnise, moi khan laga Probhu Jisu, ketiya bhi khotom nokora notun niyom laga khun pora,
sob bhal kaam pora Tar laga kaam koribole nimite apuni khan ke bhorta kori dibi, moi khan logote kaam kori kene Tar ke khusi koribole nimite, Jisu Khrista laga naam pora, Tar laga mohima hodai nimite thakibole dibo. Amen.
Etiya moi apuni khan laga mon dangor kori di ase, bhai khan, mon dangor kora laga kotha khan loi kene thakibi, olop kotha pora he moi apuni khan ke likhi di ase.
Moi khan laga bhai Timothy ke chari dise koi kene janise, tai ke loi kene moi apuni khan ke joldi sabole ahhibo.
Apuni khan laga cholawta aru sob dharmik manu khan ke salam dibi. Aru kunkhan Italy pora ase tai khan bhi apunikhan ke salam di ahse.
Apuni khan sob logote asirbad thakibole dibi.
James, Probhu Jisu Khrista aru Isor laga ekjon sewak, barohta jat khan ke kun dukh te ahse: Salam!
Sob tu khusi ahse etu bhabibi, moi laga bhai khan, jetiya apuni alag-alag dukh pai.
Apuni jane apuni ke porikha kora tu bisas te dangor koribole nimite ahse.
Kaam pora ki dukh paise etu pura hobole dibi, etu pora apuni khan pura hoi jabo, aru eku pora bhi komti nathakibo.
Jodi kunba manu gyan lage, Isor logote mangi lobi, aru Tar kun ke ki lage etu hisab te khusi pora diye, aru Tar pora tai khan ke dibo.
Kintu tai bisas pora mangibi, mon te eku bhabona nokori kene. Kelemane kun manu bhabona kori kene mange tai tu hoile samundar laga hawa pora ekta jaga pora dusra jaga te loi ja nisina ahse.
Eneka manu Probhu pora kiba pabo koi kene bhabona nokoribi.
Eneka manu tu duita mon thaka manu tu, sob rasta te thik nathake.
Kintu gorib bhai tai laga untcha sonman nimite phutani koribi,
kintu dhuni manu tai laga niche sonman nimite, kelemane tai nijor tu jongol laga phul nisina ghas logote harai jabo.
Kelemane suryo tu gorom diye aru ghas khan ke bhi sukhai diye. Ghas laga phul khan giri jai, aru tai sundur dikhi thaka tu harai jai. Etu nisina, rasta te jai thaka homoi te dhoni manu khan bhi harai jabo.
Etu manu ashirbad ahse kun porikha tu jiti loi. Jetiya tai etu porikha tu par kori loi, tai jibon laga mukut pai jabo, kun manu Isor ke morom kore tai khan nimite itu kosom di kene ahse.
Kun bhi tai logote porikha ahha homoi te eneka nokobi, ''Moi ke Isor pora porikha kori ahse,'' kelemane Isor ke beya pora porikha nokore, aru Tar nijor bhi dusra ke porikha nokore.
Kintu sob manu nijor laga echa pora he porikha te gire, etu pora tai ke tani kene beya kaam koribole nimite loi jai.
Jetiya echa khan mon te ulai, etu paap ke jonom diye, aru jetiya paap tu pura dangor hoi jai, etu mora ke jonom diye.
Nijor ke thokai nidibi, moi laga morom bhai khan.
Isor pora moi khan ke hosa laga kotha pora jonom dibole bachi loise, etu pora moi khan Tar bona laga shristi bhirtote prothom ula phal hobole dise.
Apuni khan etu jane, moi laga bhai khan: Sob manu joldi pora hunibi, aste pora kotha kobi, aru khong nauthibi.
Kelemane manu laga khong pora Isor laga dharmik kaam nacholai.
Etu nimite sob paap laga kaam khan chari dibi. Aru nomro hoi kene Isor laga kotha mon te rakhibi, etu pora apuni laga aatma bachai lobole paribo.
Kintu kotha huna nisina kaam bhi kori bi khali huni kene nathakibi, eneka kora tu nijor ke thokai diya he ahse.
Jodi kunba Isor laga kotha tu hune kintu kaam nokore, tai eneka manu ahse kun nijor laga chehera tu jai kene ayina te sai.
Tai nijor ke bhal pora sai loi aru jetiya bahar te ulai kene jai tai keneka dikhe etu pahori jai.
Kintu etu manu kun bhal pora sai kene kanun mani thake, aru eneka kori thake, khali huni kene pahorija nohoi, kintu kaam bhi kore, etu manu tai laga sob kaam te ashirbad pabo.
Jodi kunba nijor ke dhorom mani kene thaka manu ahse bhabe, hoilebi tai laga jiba tu rukhai kene narakhe, aru nijor laga mon tu thokai diye, tetiya hoile tai laga dhorom tu eku kaam nai.
Dhorom kun tu sapha aru Baba Isor usor te bhal ahse etu baba nathaka manu aru mota nathaka manu khan ke dukh pai kene thaka homoi te modot koribole nimite ahse, aru etu prithibi pora nijor ke dag nathaki kene rakhi bole nimite ahse.
Moi laga bhai khan, moi khan laga bisas tu Probhu Jisu Khrista logote bon kori kene narakhibi, mohima laga Probhu, apuni kun ke bhal lage etu ke sai kene.
Jodi kunba manu apuni khan joma kori thaka jaga te suna aru bhal kapra lagai kene ahhe, aru tate ekjon gorib manu bhi letera kapor lagai kene ahhe.
Kintu jodi apuni bhal kapra lagai kene thaka manu ke koi ahse, “Apuni yate bhal jaga te bohibi,” kintu gorib manu ke koi, “Apuni tate khara koribi” aru “Moi laga paw te bohibi,”
apuni khan nijor majote bichar kori ahse nohoi? Apuni beya bhabona loi kene bichar kora manu hoi ahse nohoi?
Hunibi, moi laga morom bhai khan, Isor he prithibi laga gorib manu ke bisas te dhuni hobole diya nohoi aru kun manu Tar ke morom kore tai khan ke Tar laga raijyo te jaga diye nohoi?
Kintu apuni gorib manu ke hisab kora nai! Etu dhuni manu khan pora he apuni ke dukh diya nohoi? Aru tai khan he apunikhan ke bichar koribole bichar ghor te loi jai nohoi?
Apunikhan ke kuntu bhal naam pora matise, etu naam ke sorom khilai dise nohoi?
Jodi, apuni, Isor laga kanun khan mani kene thake, “Apuni laga ghor usorte thaka manu ke nijor nisina morom koribo,” tetiya apuni bhal kori ahse.
Kintu jodi apuni bhal pai thaka manu ke he sai, apuni paap kori ahse, aru apuni ekta kanun bhangai diya manu ahse.
Kun manu pura kanun tu mane, hoilebi tai chutu jaga ekta te girijai, tetiya tai pura kanun bhangai diya manu ahse.
Kelemane etu ekjon kun eneka koise, “Beyobichari nokoribi,” tai pora etu bhi koise, “Manu ke morai nidibi.” Kintu jodi apuni beyobichari nokore, kintu manu ke morai diye, tetiya hoile apuni kanun bhanga manu ahse.
Etu karne amikhan ke mukti diya kanun pora bichar koribole thaka nimite, ki koi ase etu nijor pora bhi koribi.
Kelemane bichar tu etu manu khan logote ahhe kun daya tu dikhai diya nai. Daya he bichar uporte jiti loi.
Ki tu bhal ahse, moi laga bhai khan, jodi kunba manu koi tai logote bisas ahse, kintu tai logote kaam tu nai? Tetiya hoile etu bisas pora tai ke bacha bole paribo?
Jodi ekjon bhai aru bhoini beya kapor lagai kene ahse aru khabole nimite napai kene thaki ahse.
Etiya ekjon pora tai khan ke eneka koise, “Shanti pora jabi, bhorta hoi kene bhal pora thakibi.” Kintu jodi apuni tai khan laga gaw pora ki lage etu nidiye, tetiya hoile ki bhal ahse?
Kunba pora eneka kobole pare, “Apuni logote bisas ahse, aru moi logote kaam ahse.” Apuni kaam nathaki kene bisas tu dikhai dibi, aru moi laga kaam pora apuni ke bisas tu dikhai dibo.
Apuni bisas kore ki Isor ekta ahse; apuni bhal pora jane. Saitan khan bhi etu jane, aru tai khan bhoi pora kape.
Kintu apuni janibole mon ahse, okora manu khan, bisas logote kaam nathakile eku laab nai?
Moi khan laga baba Abraham pora jetiya tai laga chokora Isak ke daan dibole nimite thakise, tai laga kaam pora tai ke JUSTIFY korise nohoi?
Apuni sabi tai laga bisas aru tai laga kaam milise, aru tai laga kaam pora bisas tu aru bisi hoi jaise.
Isor laga kotha eneka koi kene pura hoise, “Kintu Abraham Isor ke bisas korise, aru etu pora tai dharmik ahse koi kene manise,” aru tai ke Isor laga sathi matise.
Apuni sabi ekta manu laga kaam pora he tai ke JUSTIFY kore, khali tai laga bisas pora he nohoi.
Kintu etu nisina pora he, Rahab bhi tai laga kaam pora bichar kora nai naki, jetiya tai Isor manu khan ke matise aru dusra rasta pora pothai dise?
Etu nisia, ekta gaw te aatma nathakile gaw tu mora ahse, etu nisina bisas logote kaam nathakile etu bisas tu mora ahse.
Apuni khan sob shikai diya manu hobole napare, moi laga bhai khan, kelemane apuni khan jane moi khan kun manu khan ke shikai tai khan bisi kara pora bichar koribo.
Moi khan sob bisi raasta pora giri jai. Jodi kunba manu tai laga kotha pora nigirile, tai ekta bhal manu ahse, aru tai laga pura gaw tu cholai kene jabole pare.
Etiya jodi moi khan ghora laga mukh te kotha mani bole nimite rusi lagai diye, moi khan tai laga pura gaw tu chola bole pare.
Aru ekta jahas ke bhi sabi, tai khan eman dangor ahse aru hawa pora tai khan ke loi jai, kun tu jaga te chola manu pora loi jabole mon kore tate loi jai.
Etu nisina jiba tu gaw laga ekta chutu bhag he ahse, kintu bisi dangor kotha khan koi kene phutani kore. Aru sabi keneka kori kene ekta chutu juie pora dangor jongol julai diye.
Etu jiba bhi juie nisina he ahse, paap pora bhorta thaka prithibi. Etu jiba moi khan laga gaw majote ahse, pura gaw tu dag hoi jai aru jibon te juie jolai diye. Kintu etu juie norok pora he ahhe.
Sob kisim laga jongol janwar, chiriya, aru mati te bera puka khan, aru samundar te thaka khan sob tu manu pora he cholai thake.
Kintu kun manu bhi tai nijor laga jiba tu dhori kene rakhi bole napare. Etu ekta aram nathaka saitan ahse, morai diya laga zeher pora bhorta.
Etu pora moi khan Baba Isor aru Probhu ke dhonyabad diye, aru etu pora moi khan manu ke beya koi, kun ke Isor nisina bonai dise.
Etu mukh pora ashirbad aru shrap bhi ulai. Moi laga bhai khan, eneka kaam khan nohobole lage.
Jhorna laga ekta mukh pora ula pani tu mitha aru tita pani ekbar te ulabole pare?
Ekta dimoru laga ghas pora, moilaga bhai khan, oliv ulabole pare naki? Nohoile, angur laga ghas pora khajur ulabole pare? Nimok laga pani pora ketiabhi mitha pani hobole napare.
Apuni khan majote kun gyani aru bhuji bole para manu ahse? Etu manu tai laga bhal jibon aru kaam pora bhal gyan tu dikhai dibi.
Kintu jodi apuni laga mon te lalchi aru beya kaam khan ahse, tetiya hosa laga kotha tu loi kene misa aru phutani nokoribi.
Etu upor pora ahha laga gyan nohoi. Kintu, etu prithibi, aatma te nathaka, aru saitan laga kaam ahse.
Kun jaga te lalchi aru kiba pabole laga echa thake, tate beya kaam koribole aru chinta thake.
Kintu upor pora ahha gyan tu sob se pohila, sapha ahse, aru pichete, shanti aru morom ahse, sob logote mili bole pare, daya pora bhorta aru bhal phal dhure, sob kaam te bhal aru eku chalak nokore.
Apuni khan majote kothe pora larai jhakara khan ahhe? Etu apuni khan laga echa pora nohoi kun tu apuni khan laga manu khan majote lorai kori kene thake?
Apuni echa kore, kintu apuni napai. Apuni thokai di kene morai, aru etu apuni bukhibole napare. Apuni lorai jhagara kore. Apuni etu napai kelemane apuni namange.
Apuni mange kintu apuni napai kelemane apuni bhal pora namange, apuni nijor laga echa nimite he kore.
Tumi beyobichari kori thaka khan! Apuni najane niki prithibi logote sathi kori thaka tu Isor laga birodh te ahse? Etu nimite kun manu prithibi logote sathi kori kene thakibo tai Isor laga dushman ahse.
Apuni bhabe naki Isor kotha tu ene koi ahse, “Etu aatma moi khan laga bhitorte thaki bole diya tu bisi lalchi kori ahse”?
Kintu Isor porom anugrah bisi diye, Isor kotha te koi ahse, “Phutani kori thaka manu ke Isor tu hatai diye, kintu chutu hoi kene thaka khan ke ashirbad kore.”
Isor logote sob rakhidibi. Aru saitan ke khedai dibi, tetiya tai apuni pora polai jabo.
Isor usorte ahibi, aru Tar bhi apuni laga usorte ahibo. Apuni khan laga hath sapha koribi, papi manu khan, aru mon khan sapha kori lobi, duita mon hoi thaka khan.
Mon dukh kori kena kandi bi! Apuni hasi thaka tu dukh te bodli koribi aru khusi pai thaka tu chinta te bodli kori lobi.
Probhu laga usorte nijor ke chutu koribi, aru Tar apuni ke uthai dibo.
Ejon-ekjon laga beya kotha nokoribi, bhai khan. Kun manu tai laga bhai birodh te kotha kore aru kanun laga birodh te kotha kori kene bichar kore aru kanun ke bichar kore. Kintu jodi apuni kanun ke bichar kore, apuni kanun mani thaka manu nohoi, kintu ekta bichar kora manu ahse.
Khali ekjon hai kanun diya aru bichar kore. Tar he ahse kun bachabole pare aru khotom bhi koribole pare. Kintu apuni kun ahse, kun nijor laga usorte thaka manu ke bichar kore?
Etiya hunibi, apuni kun eneka koi, “Aji nohoile kali moi khan etu jaga te jabo, aru olop sal tate thakibo, kam koribo, aru poisa kamabo.”
Apuni khan kun kali ki hobole ahse etu najane, apuni laga jibon tu ki ahse? Kelemane apuni ekta dhuwa nisina ahse kuntu olop deri nimite ulai aru pichete harai jai.
Hoilebi, apuni eneka kobole lage, “Jodi Probhu echa kore, tetiya moi khan etu koribo.”
Kintu etiya apuni laga kori bole thaka kaam khan nimite apuni phutani kori ahse.
Kun manu bhal kaam koribole jane hoile bhi nokore, tai nimite etu paap ahse.
Etiya ahibi, apuni khan kun dhoni ahse, kandi kene hala koribi kelemane apuni logote dukh ahhibole ahse.
Apuni laga dhan khan puchi jaise, aru apuni laga kapra khan puka pora khai dise.
Apuni laga suna aru chandi khan beya hoi jaise aru etu mamor lagi kene thaka khan pora apuni laga gawahi dibo. Apuni laga gaw tu juie pora khai diya nisina hoi jabo. Apuni antim din nimite apuni laga dhan khan joma kori kene rakhi ahse.
Sabi, kaam kora manu khan laga tangkha pora kandi ahse- kun manu apuni laga kheti te kaam korise tai khan laga tangkha apuni khan pora nidi kene rakhise, Mohan Probhu laga kan te kheti kora manu khan laga kandi thaka tu ponchise.
Apuni khan etu prithibi laga khusi aru aram pora thakise. Apuni khan morai diya laga din nimite nijor laga mon tu tan kori kena rakhise.
Apuni khan dharmic manu ke beya kotha kori kene morai dise. Tar apuni khan ke eneka koribole rukha nai.
Nomro hoi kene thakibi, bhai khan, jetiya tak Probhu nahe. Sabi, kheti kora manu khan mati pora tai khan kaam kora laga kheti ulabole nimite rokhi thake. Tai nomro hoi kene rokhi thake, joldi aru deri hoilebi jetiya tak pani nigire.
Apuni bhi, dorjo koribi. Apuni laga mon tu takot kori lobi, kelemane Probhu ahhibole tu usor hoise.
Manu laga biya ekjon-ekjon logote nokobi, bhai khan, eneka korile apuni logote bichar nokoribo. Sabi, bichar kora ekjon dorja te khara kori ahse.
Sabi, kun khan dorjo korise, taikhan tu dhonyo ase koikene amikhan bisas kore. Apuni khan Job pora dukh pa tu hunise, aru apuni khan Probhu laga ki echa ahse etu jane, Tar kiman morom kore aru kiman dayalu ahse. dukh aru dikdar pora kaam khan kori thake.
Kintu etu khan sob pora bhi upor, moi laga bhai khan, apuni kosom nakhabi, sorgo aru prithibi laga naam pora, aru dusra kosom khan khai kene. Kintu, apuni laga “Hoi” tu “Hoi” hobole dibi aru apuni laga “Nohoi” tu “Nohoi” hobole dibi, etu pora apuni khan bichar te nigiribo.
Kunba manu apuni khan majote dukh pai ahse naki? Tai prathana koribi. Kunba manu khusi ahse naki? Tai gana kori kene mohima dibi.
Kunba manu apuni khan majote bimar ahse naki? Tai girja laga cholawta khan ke matibi, aru tai uporte prathana koribole dibi. Probhu laga naam te tai uporte tel lagai dibi.
Bisas laga prathana ekta bimar manu ke bhal koribo, aru Probhu pora tai ke uthai dibo. Jodi tai paap korise, Isor he tai ke maph kori dibo.
Ekjon-ekjon logote paap shikar koribi, aru ek dusra nimite prathana koribi, etu pora apuni changai hoi jabo. Ekta dharmik manu laga prathana bisi takot ahse aru etu kaam kore.
Elijah bhi moi khan nisina ekta manu thakise.Tai mon di kene pani nigiri bole nimite prathana korise, aru tin sal choi mohina tak etu jaga te pani giranai.
Tetiya Elijah aru bi prathana korise, aru sorgo pora pani dise, aru prithibi pora phal ulaise.
Moi laga bhai khan, jodi kunba manu apuni khan majote hosa tu najani kene thaki ahse, aru kunba pora tai ke loi ase,
etu manu janibole lage kun manu paapi ekjon rasta harai kene berai ahse tai laga aatma ke mora pora bachai kene ase, tai kiman paap korise etu khan sob maph hoi jabo.
Peter, Jisu Khrista laga ekjon pasonir, aru kiman manu dusra desh te jai kene thaki ase, bachi luwa khan, Pontus, Galatia, Cappadocia, Asia, aru Bithynia te thaki ase.
Aru kun khan ke Baba Isor gyan pora mati kene rakhi ase, Aatma laga kotha mani kene thakibole nimite alag kori kene rakhi ase aru Jisu Khrista laga khun pora sapha kori dise. Anugrah tumi khan logote hobole dibi, aru shanti hodai tumi khan uporte bisi bhorta hoi thakibole dibi.
Baba Isor aru Probhu Jisu Khrista laga mahima hodai hobole dibi! Tar laga dangor morom te, Tar moi khan ke notun jonom dise aru Jisu Khrista ke mora pora jinda kori kene moi khan ke bisas te jinda thakibole nimite ekta akha rakhi dise.
Aru etu Jibon ketiya bhi naharabole laga dise, aru tate eku dagi nathakibolo, aru ketiyabi harai najabo. Etu moi khan nimite sorgote rakhi di kene ahse.
Apuni khan ke Isor laga hokti aru bisas pora bachai kene rakhi ase, jetiya tak anonto jibon kun tu apuni khan nimite tayar kori kene ase etu antim homoi te dikhai nadiye.
Apuni khan etu sob nimite bisi khusi kori kene ase, etiya nimite, aru olop din tak, jodi dorkar hoi, apuni khan digdar pa homoi te mon dukh pabo.
Etu sob tu apuni laga bisas tu dikhai dibole nimite ase, aru etu harai juwa laga suna pora bhi bisi dam laga ase. Jodi bhi apuni ke jui pora porikha kore, apuni laga bisas mohima pora pabo, aru prosansa, aru adar hobo jetiya Jisu Khrista ke apuni khan dikhibo.
Apuni khan Tar ke dikha nai, kintu Tar ke morom kore. Apuni khan etiya Tar ke dikhanai, Kintu Tar ke bisas kore aru kobole napara laga anondo aru khusi pora Tar ke mohima diye.
Apuni khan etiya nijor bisas pora parinam pai ase, juntu ase apunikhan aatma laga poritron.
Bhaobadi khan anonto jibon ki ase koi kene bhal pora bisari se, aru tai khan Isor kotha apuni khan nimite koi dise.
Tai khan janibole nimite bisari se kun ke Khrista laga Aatma pora ki koi ase. Aatma pora tai khan ke Jisu Khrista keneka dukh pabole ase etu koi dise aru etu pichete ki hobole ase etu khan sob tai khan ke janai dise.
Tai khan nijor ke sewa kora nai koi kene koi dise, kintu apuni khan, Isor laga kotha prochar kora manu sorgo pora Pobitro Aatma loi kene jetiya tai khan apuni ke etu kotha kun tu etiya huni ase etu khan sob koise- etu kotha khan sorgoduth khan bhi sabole mon korise.
Etu nimite apuni khan laga mon taiyar kori lobi. Nisa nahobi. Apuni khan laga akha pura Tar laga mohima te rakhibi Jetiya Jisu Khrista ahibo tetiya sob tu dikhai dibo.
Ekta kotha mani kene thaka bacha nisina, poila te najani kene thaka nisina nijor te duniya laga echa te nathakibi.
Kintu kun apuni ke matise Tar pobitro thaka nisina, apuni bhi, apuni laga sob kaam te pobitro thakibi.
Kelemane eneka likha ase, “Pobitro thakibi, kele mane Moi pobitro ase.”
Apuni khan jane harai ja laga suna chandi pora apuni khan ke bachai luwa nai kintu apuni laga okora kaam khan ki tu apuni khan laga baba khan pora apunikhan sikhise.
Kintu, apuni khan ke Jisu Khrista laga khun pora bachai loise, aru Tar ekta jokom aru dagi nathaka memna nisina ase.
Tar ke etu prithibi shuru nahuwa aghe pora bachi loise, kintu Tar ke etu antim homoi te apuni khan ke dikhai dise.
Tar nimite apuni khan Isor ke bisas kore, kun Tar ke mora pora jinda kori dise aru sob mohima dise, etu pora apuni laga bisas aru akha Isor uporte hodai thakibole nimite.
Apuni khan nijor pora apunikhan laga aatma ke hosa kotha mana pora bisi sapha kori loise. Aru etu sob nijor kokai bhai ke morom kori kene thakibole nimite; etu nimite ekjon-ekjon ke sapha mon pora morom kori kene thakibi.
Apuni khan nutun jonom hoise, harai ja laga bijon pora nahoi, kintu ketiya bhi nahara laga bijon pora, aru hodai jinda thaka Isor laga kotha pora.
Kelemane,
“Sob gaw mangso ghas nisina ase,
Aru tai laga sob mohima jongol te ulai thaka phul nisina ase,
Etu ghas sukhi jai, aru phul khan giri jai,
Kintu Probhu laga kotha hodai nimite thake.”
Etu Isor laga kotha apuni khan nimite koi dise.
Etu nimite sob beya kaam khan chari dibi, aru sob thokai diya kaam aru manu logote dusmani kori thaka khan aru kiman beya bhabona mon te rakhi ase etu khan chari dibi.
Ekta notun jonom kori kene thaka bacha nisina, aatma laga ekdum sapha thaka dudh nimite echa koribi, etu pora apuni portiron pabole aru bisi echa koribo,
jodi apuni Probhu laga morom khai saise koile.
Tar logote ahibi kun ekta jinda pathor ase jun ke manu khan pora chari disele, kintu Isor hei Tai ke bachi loise aru Isor nimite sob pora daam laga ase.
Apuni khan bhi ekta jinda pathor nisina ase kun ke aatma laga ghor bonai dise, etu pora moi khan Isor laga pobitro puhorit hobo aru Jisu Khrista ekta te aatma laga bolidan kori kene thakibo.
Etu nimite, Isor laga kotha te eneka koi ase:
“Sabi, Moi Zion te kinar laga pathor dhali ase,
bachi kene aru bisi daam laga.
Kun manu Tar ke bisas kore tai ketiya bhi sorom nakhabo.”
Apuni khan kun bisas kore tai nimite sonman pabo. Kintu jun kotha namane,
“Juntu pathor ghor bona manukhan pora phelai dise, etu he kinar laga pathor matha hoi jaise”-
Aru
“Ekta rasta bon kori diya pathor
aru kuntu tai khan ke giribole diye.”
Kintu apuni ekta bachi luwa manu ase, ekta bhal purohit, ekta pobitro desh, Isor laga manu khan, etu pora apuni khan Tar laga asurit kaam khan manu ke koi dibo kun hai apuni ke andhera pora mati kene ujala te loi anise.
Ekta homoi te apuni khan Tar laga manu thaka nai,
Kintu etiya apuni khan Isor laga manu hoi jaise.
Apuni khan pohila te daya pa nai,
Kintu etiya tu daya paise.
Morom laga bhai khan, Moi apuni khan ke dusra desh laga manu khan ke mata nisina mangso laga echa pora dur thakibole nimite matise, kun tu pora apuni laga aatma logote lorai kori ase.
Dusra jat manu khan logote apuni khan bhal kaam kori kene dikhai dibi, etu pora jodi tai khan apuni pora beya kaam kori thaka nisina kotha kore, tai khan apuni laga bhal kaam tu dikhibo aru Isor ahha laga din te Tar ke mohima dibo.
Manu pora ki adhikar cholai ase etu Probhu nimite mani kene thakibi. Prithibi laga raja khan ke mani kene thakibi,
Aru cholawta khan ke, kun tai ke pothai se beya kaam kora manu khan ke sajai dibole nimite aru kun bhal kaam kore taikhan ke prosansa koribi.
Kelemane etu Isor laga echa ase, etu pora apuni ki bhal kaam kori ase etu dikhi kene okora manu khan laga kaam nathaka kotha ke chup koribole paribo.
Ekta azad manu nisina, apuni laga azadi ke beya kaam khan lukai dibole nimite nocholabi, kintu Isor laga sewak nisina thakibi.
Sob manu ke sonman koribi. Bhai kokai ke morom koribi. Isor ke bhoi koribi. Aru raja ke sonman koribi.
Sewak khan, malik ke sob kaam pora sewa koribi. Khali bhal aru morom kora malik ke he sewa nokoribi, kintu kun malik beya ase tai ke bhi sewa koribi.
Kelemane etu bisi asis kotha ase ekjon nimite jodi tai logote anyayi hoi thaka nimite dukh dikdar pai thakilebi tai kaam khan kori thake, kelekoile tai Isor ke jani loise.
Apuni khan laga ki laab ase jodi apuni paap kori kene aru etu laga sajai bhi pai? Kintu jodi apuni bhal kaam kori kene etu pora sajai pa homoi te dukh pai, eneka korile he apuni Isor usorte mohima pabole yogya ase.
Kelemane etu nimite he apuni ke matise, aru Khrista bhi apuni nimite dukh paise. Tar laga jibon pora apuni khan bhal rasta te berabole nimite dikhai dise.
“Tar eku paap kaam kora nai,
aru Tar laga mukh pora ketiya bi beya kotha ulanai.”
Jetiya Tar ke beya kotha khan koisile, Tar wapas tai khan ke beya kotha koi kene jawab diyanai. Jetiya Tar dukh paise, Tar tai khan ke wapas dukh pabole nimite dhomki diyanai, kintu Tar kun bhal pora bichar kore tai ke nijor jibon tu di dise.
Tar moi khan laga paap tu uthai kene nijor gaw tu crus te moribole dise, etu pora moi khan paap te eku bhag nathakibole nimite, aru moi khan dharmik jibon loi kene jinda thakibo. Tar laga ghaw pora moi khan changai paise.
Kelemane apuni khan harai ja bhera nisina berai thakise, kintu etiya apuni bhera rukha manu logote wapas ahhi jaise aru apuni khan laga aatma bachai diya malik usorte ahise.
Etu nisina, shadi kora maiki khan nijor laga mota logote bhal kori kene thakibi. Eneka korile kunba mota kun Isor laga kotha namani kene ase, tai khan ke eku kotha nokoi kene jiti lobole paribo, tai khan maiki laga adat sai kene.
Kelemane tai khan apuni laga bhal kaam aru adat khan dikhibo.
Apuni laga sundur tu bahar laga saman pora nidikhabi, suna laga mala lagai kene, aru bhal sundur kapur khan lagai kene.
Kintu apuni laga bhal aru bhitor mon tu he dikhai dibi, aru ketiya bhi khotom nokora sundur aru shanti thaka aatma tu dikhai dibi, etu he Isor usorte bisi daam laga ase.
Kelemane poila te pobitro maiki khan kun Isor ke mohima kore tai khan eneka korise, tai khan laga mota ke pura di dise.
Etu nisina, shadi kora mota khan nijor maiki logote mili kene thakibi, aru tai khan komjor ase koi kene tai khan ke bhal pora sabi, apuni laga maiki ke. Apuni khan tai khan ke sonman dibi aru jibon te asirbad ana ekjon ase koi kene tai khan logote bhal pora thakibi eneka korile apuni laga prathana te ketiyabi digdar nahobo.
Kintu etiya, apuni khan sob, ekta bhabona hoi jabi, nomro koribi, kokai bhai ke morom koribi, mon tu shanti rakhibi, aru chutu hoi kene thakibi.
Manu pora beya kaam korile wapas aru beya kaam korikene nadikhabi aru apunike sorom khelai diya kotha koile aru wapas tai ke sorom nakhilabi. Kintu manu pora ki koilebi, tai ke asirbad dibi, kelemane etu nimite apuni ke mati loise, etu pora apuni asirbad pabo.
Kelemane, “Kun manu jibon tu morom kore aru bhal din dekhibole mon ahse
Tai nijor laga jiba ke beya kotha pora rukhai kene rakibi aru tai laga mukh pora beya kotha ula bole nidibi.
Kintu tai nijor ke beya kaam pora dur hoi kene thakibole dibi aru ki bhal kaam ase etu koribi.
Tai ke shanti bisari bole dibi aru etu te thakibole nimite kosis koribi.
Probhu laga suku dramik manu ke he sai thake, aru Tar laga kan tai khan pora ki koi etu hune.
Kintu kun manu Probhu laga birodh te beya kaam kore taikhan usor pora Tar laga chehera hatai diye.”
Kun manu apuni dukh koribole dibo nimite kaam kore jodi apuni bhal kaam kore?
Kintu apuni dharmik aru bhal kori kene dukh pai thakile bhi, apuni asirbad ase. Etu nimite tai khan apuni ke bhoi khelai lebhi, bhoi nokoribi, aru chinta nokoribi.
Kintu, hodai Probhu Khrista ke apuni laga mon te pobitro rakhibi. Aru hodai jowab dibole nimite tayar thakibi jodi manu khan apuni ke Isor apuni nimite ke ase etu kotha hudile.
Kintu eneka sob kotha khan apuni nomro aru manu ke sonman dikene koribi. Jetiya tai khan apuni ke kotha hude, etu homoi te apuni laga bhabona sapha rakhibi, aru kun manu apuni laga bhal jibon dekhi kene apuni ke sorom khelai, tai Khrista apuni logote ase koi kene sorom hoi jabo.
Kelemane etu bhal ase, jodi Isor echa kore, apuni beya kori kene thaka pora bhal kaam kori kene dukh pai thaka tu he bhal ase.
Kelemane Khrista bhi paap nimite bisi dukh paise. Tar ekjon dramik thakise kintu moi khan nimite dukh paise, etu pora moi khan ke Isor usorte anibole nimite. Tar ke gaw mangso te morai dise, kintu Aatma pora Tar ke jinda kori dise.
Aru Aatma pora, Tar aatma khan logote prochar koribole jaise kun eitya koidi ghor te thaki ase.
Tai khan kotha namani kene thakise Noah laga din te jetia Isor taikhan ke rokhi thakisele, jetiya etu din te dangor ekta naw bonai thakise, Isor he olop manu ke bachai loise- etu hoile ath-ta aatma ke pani pora bachai dise.
Etu etiya moi khan nimite bachai diya laga ekta baptisma laga chin ase- jeneka moi khan laga gaw pora moila dulai eneka nohoi, kintu Isor usorte bhal bhabona loi kene thakibole nimite aru etu sob tu Jisu Khrista RESURRECT huwa laga nam te.
Khrista tu Jisu laga dyna hath ase. Tar sorgo te jaise. Sorgoduth, aru adhikar, aru sob takot Tar usorte ahibole lage.
Etu nisina, jeneka Khrista mangso te dukh paise, etu nisina apuni bhi nijor ke eneka bhabona pora tayar koribi. Kelemane kun manu mangso pora dukh paise tai pap pora bachai loise.
Etu nimite, ekjon manu, tai mangso pora jinda thaka homoi te, manu laga echa pora jinda nathake kintu Isor pora ki echa kore etu te hai jinda thake.
Kelemane apuni laga pura homoi tu Isor najana manu pora kori thakise eneka hai korise, duniya laga khusi kori kene thakise, nisa hoi kene beraise, nisa pora khusi korise, duniya laga rong tamasha te thakise aru sob beya letera kam kori kene thakise.
Etu nimite, taikhan bhabise kile tu apuni taikhan logote beya kam te mila nai, etu nimite he tai khan apuni laga beya kotha koi thake.
Tai khan ki kotha aru kam korise etu laga sob hisab dibole lagibo jetiya Tar mora aru jinda khan laga bichar koribole nimite homoi ahhibo.
Etu nimite Isor laga kotha mora manu khan logote bhi prochar kori dise, kelemane, tai khan ke manu laga gaw mongso hisab te bichar korise koilebhi, tai khan aatma te jinda thakibo jeneka Isor ase.
Kintu etu sob laga khotom huwa laga homoi ahi ase. Etu nimite nijor laga bhabona sapha rakhibi, aru keneka prathana kori ase etu nisina nijor laga sob kam khan sida rakhibi.
Aru kunba manu apuni logote modot mangi kene ahile tai ke eku beya nokoi kene bhal pora sabi.
Kelemane sob manu bhi ashirbad pai kene ase, ekjon-ekjon ke modot koribole nimite etu cholabi, ari Isor laga morom thaka nisina sob kam te bisas pora koribi.
Jodi kunba manu kotha kore, tai laga kotha tu Isor laga kotha hai kobole dibi. Jodi kunba sewa kore, Isor pora ki di ase etu laga hisab te hai koribole dibi. Etu khan koribi kelemane etu sob kam te Isor laga mohima hobole dibi. Jisu Khrista laga namte aru etu pora Jisu Khrista laga mohima aru takot hodai nimite hobole dibi. Amen.
Morom bhai khan, juie pora apuni khan logote porikha kora nisina apuni khan etu dekhi kene alag bhabona nokoribi, kiba ekta alag kam apuni logote hoi thaka nisina.
Kintu, apuni khan kiman Khrista laga dukh te bhag lobo khusi koribi, kelemane eneka korile apuni khan Tar ke aru dikhai diya te Tar laga mohima sai kene anondo hobo.
Jodi apuni ke Khrista laga naam karne sorom khelai diye, apuni asirbad ase, kelemane mohima laga Aatma aru Isor laga Aatma apuni uporte thaki ase.
Kintu apuni khan kun bhi manu morai diya ekjon nisina, ekta chor nisina, paap kaam kori kene thaka manu nisina, aru manu laga majote jai kene kotha dhali diya manu nisina eneka laga kaam khan kori kene dukh napabi.
Kintu kunba manu Khristan hoi kene dukh pai, tai ke sorom pabo nadibi; hoilebi, Isor laga naam loi kene Tar ke mohima koribo dibi.
Kelemane Isor laga ghor pora he bichar shuru koribole laga homoi ahhise. Jodi etu moi khan logot pora shuru hoi, tenehoile Isor laga susamachar namani kene thaka khan nimite keneka hobo?
Aru “Jodi dramik manu khan bachibole tan ase koile,
paapi manu aru Isor ke bhoi nokora manu logote ki hobo?”
Etu nimite kun Isor laga echa te thaki kene dukh pabo tai khan nijor laga aatma tu kun sob bonai dise Tar ke he di dibo.
Etu nimite, moi pora bisi umor thaka cholawta khan mon dangor kori di ase, Moi, bhi ekjon cholawta aru Khrista laga dukh te bhag luwa ekjon gawah ase, aru moi bhi Tar ke dikhai diya homoi te Tar laga mohima sabole nimite thakibo:
Isor laga bhera khan ke cholai kene loi jai manu ekjon hobi, ekta dangor manu pora sewa kora nisina nohoi- aru apuni eneka koribole lage koi kene nahoi, kintu apuni nijor laga echa pora kori bole nimite, Isor pora apuni ke sewa koribole nimite diya nisina- sorom khabole laga laab nimite nahoi kintu nijor laga mon echa pora.
Manu khan uporte apuni ekta malik nisina hukum nocholabi kun apuni laga bharosa te thaki ase. Kintu, apuni laga bhera khan ke bhal kam tu hai dikhai dibi.
Aru jetiya asol Bhera Rukha laga Malik ahhibo aru nijor ke dikhai dibo, tetiya apuni ketiya bhi beya nohua mohima laga mukut pabo.
Etu nisina, jawan manu khan apuni khan apuni khan pora dangor umor te dangor thaka manu khan laga kotha mani kene thakibi. Apuni khan sob, morom laga kapur pora nijor ke lagai lobi aru ekjon-ekjon laga sewa koribi. Kelemane Isor phutani kora manu ke bhal napai, kintu kun nomro kore taikhan ke anugrah diye.
Etu nimite Isor laga hokti thaka hath nichete nijor ke chutu kori lobi etu pora apuni ke Tai thik homoi te uthai kene rakhi dibi.
Apuni laga sob dukh chinta Tar uporte di dibi, kelemane Tar hai apuni nimite chinta kore.
Shanti rakhibi, aru sai thakibi. Apuni laga dusman Saitan ekta hala kori ke thaka bagh nisina rukhi ase, kun ke khabole paribo etu sai ase.
Tai usorte khara hoi jabi. Apuni laga bisas tu takot korilobi. Apuni jani ase apuni laga bisasi manu khan etu prithibi te apuni khan dukh pai ase tai khan bhu eneka he dukh pai ase.
Kintu apuni khan olop din dukh pa pichete, sob asirbad diya laga Isor kun apunike Tar laga anondo jibon aru Khrista logote thakibole nimite matise, sob tu bhal kori dibo, apuni ke bonai lobo, aru apunike takot dibo.
Etu sob adhikar Tar laga hodai aru hodai nimite hobole dibi. Amen.
Moi Silvanus ekjon bisas te thaka bhai ase koi kene mane, aru moi apuni khan nimite bhal kori kene bujibole likhi dise. Moi apuni khan laga mon dangor kori di ase aru moi apuni khan logote ki likhise etu he Isor laga hosa asirbad ase. Aru apuni khan etu te he khara kori bi.
Etu maiki kun Babylon te ase, kun ke apuni logote mati loise, apuni khan ke salam di ase. Aru Mark, moi laga chokora pora apuni khan ke salam di ase.
Ekjon-ekjon ke morom laga chuma pora salam dibi.
Simon Peter, ekjon sewak aru Jisu Khrista laga pasonir, etu manu khan nimite kun moi khan nisina eke bisas tu paise, Isor laga DIVINE bisas pora aru jibon bachai diya Jisu Khrista nam te.
Ashirbad aru shanti apuni khan logote bisi hobole dibi Probhu Jisu au Isor laga gyan pora.
Kelemane Tar laga mohan takot aru jibon laga bhal kam khan moi khan ke dise aru etu sob Isor laga gyan pora he hoise.Tar laga mohima aru asirbad pora moi khan ke mati loise.
Etu pora, Tar moi khan ke asol aru dangor kosom dise, etu nimite etu khan sai kene moi khan bhi Isor laga bhal kam te bhag lobo, prithibi laga beya kam pora polai kene ahha nisina kun tu pap laga beya echa pora hoi.
Kintu etu khan nimite, apuni laga bisas te sob bhal kam tu he ahnibole bisaribi; aru bhal kam te gyan bhi dhali kene cholabi;
gyan pora nijor ke thik pora rakhibi; aru beya kam pora thik rakhibole nimite nomro hoi kene thakibi; aru nomro hoi kene bhal rasta te jabi;
bhal kam kori kene nijor bhai ke bhi morom koribi; aru bhal rasta bhai khan ke morom pora dikhai dibi.
Jodi etu khan apuni laga bhitor te thake, apuni Probhu Jisu Khrista laga gyan te ketiya bhi khali nathakibo.
Kintu kun manu logote etu khan nai tai ekta andha manu nisina he ase tai suku komjor thaka nisina ase, tai pahori jaise tai laga poila pap kam kori kene thaka sob tu maph koridisele.
Etu nimite, bhai khan, apunike ki nimite matise aru bachi lua tu bhal pora sai lobi, jodi apuni khan etu kore, apuni ketiya bhi nigiribo.
Etu pora apuni laga jibon bachai diya Probhu Jisu Khrista laga anonto raijyo te dhun pora bhorta hoi kene jabole paribo.
Etu karone moi apuni khan ke etu kotha khan kobole nimite hodai tayar thakibo, apuni khan etu janile bhi, aru etiya thaka nisina bisas te thakile bhi.
Moi apuni khan ke etu koi diya tu bhal ase, moi jiman din tak etu jaga te thakibo, etu kotha khan koi kene apuni ke bhabona koribole dibo.
Kelemane moi jani ase bisi joldi moi etu jaga tu chari bole lagibo, moi ke Probhu Jisu Khrista pora etu khan sob tu dikhai dise.
Kintu moi naja age te apuni khan sob mon te etu kotha khan rakhi thakibole nimite sob kam tu bhal pora sai lobo.
Kelemane moi khan chalak pora etu kotha khan kuwa nai jetiya moi khan pora apuni khan ke Probhu Jisu Khrista aru ahhibole laga kotha janibole dise, kintu moi khan Tar laga mohan kam kori diya laga gawah ase.
Kelemane Tar Baba Isor pora sonman aru mohima paise jetiya Tar logote ekta awaj ahhi kene mohima pora koise, “Etu moi laga morom chokora ase, Tar uporte moi bisi khusi ase.”
Moi khan nijor hunise etu awaj sorgo pora ahhi thaka jetiya moi khan Tar logote etu pobitro pahar te thakise.
Kelemane etu Isor laga kotha moi khan nimite aru bhi bhal bonai dise, aru apuni khan etu kotha te mon dile apuni nimite bhal hoithakibo, jetiya tak rati khotom nohoi kene aru phojir laga tara apunikhan laga mon te na ulai.
Etu sob pora bhi upor, apuni khan janibole lage Isor laga pobitro kotha tu kunba manu laga nijor echa pora nokoi.
Kelemane Isor laga kotha khan manu laga echa pora ana nai, kintu Isor he manu khan ke koise jetiya tai khan Pobitro Aatma pora bhorta thakise.
Kintu misa laga bhawadi khan bhi manu khan logote ahise, aru etu misa laga bhawadi khan apuni logote bhi ahibo. Tai khan lukai kene beya kam khan tai khan logote anibo, aru tai khan hosa malik ke mana koribo kun pora tai khan ke anise. Tai khan nijor uporte bhi dukh khan ani ase.
Bisi manu tai khan laga beya kam te piche koribo, aru etu pora hosa laga kotha khan ke misa bonai dibo.
Tai khan laga nijor laab nimite misa kotha koi kene thokai dibo. Bisi din pora tai khan uporte bodnam tu alchi pora thaka nohoi, aru tai khan noksan hobole tu ghumai ja nohoi.
Kelemane kun sorgoduth Tar laga kotha mananai tai khan ke bhi charanai. Kintu tai khan ke Tartarus laga niche te phelai dise aru loha pora andhera jaga te bandhi dise jetiya tak bichar laga din nahibo.
Aru, Tar pohila laga duniya ke bhi chara nai. Kintu, Tar Noah ke bachai kene rakhise, tai ekta dharmik manu thakise, aru tai logote sath jon thakise, jetiya Isor pora bisas nokora manu khan uporte dangor ban-pani anise.
Kintu Tar dharmic Lot ke bachai loise, kun ke niom nathaka manu laga beya kam aru bhabona pora dukh disele.
Aru dharmik manu khan, kun tai khan laga majote bisi din pora thaki ase, tai khan laga beya kam khan huni kene aru dikhi kene tai khan laga dharmik aatma te dukh pai thakise.
Probhu jane bhal manu khan ke keneka kori kene dukh pora ulai anibo, aru bisas nokora manu khan ke bichar kora laga din te ki sajai dibo.
Kintu etu khan sob tu hosa ase kun beya kam kori kene thake tai khan mangso laga echa pora Isor laga adhikar tu noloi. Mon dangor aru nijor echa pora thaka, tai khan mohima te thaka Isor laga beya kotha kobole nimite bhoi nokore.
Kintu etu sorgoduth kun logote dangor takot ase aru tai khan uporte sorom khilai diya laga bichar Probhu logote ahhibole nadiye.
Kintu etu khan, gyan nathaka janwar nisina ase, tai khan ke dhori kene khotom kori dibole nimite he bonaise. Aru, tai khan ki nubuje etu ke he sorom khelai ase. Tai khan laga beya te he tai khan ke khotom kori dibo.
Tai khan ki beya kam korise etu laga enam pabo. Tai khan bhabe din te ki aram pai ase etu he bhal ase. Tai khan misa kuwa aru daghi thaka manu ase. Tai khan manu ke thokai di kene khusi pai jetiya tai khan apuni logote bohi thake.
Tai khan suku ase hoilebhi beya pora bhorta hoi kene ase, aru tai khan kiman pap kori thakile bhi etu pora bhorta nohoi. Tai khan aatma komjor thaka manu khan ke beya kam koribole nimite mate, aru tai khan laga mon tu beya kam khan koribole nimite he shikai deye. Tai khan shrap thaka bacha khan ase!
Tai khan bhal rasta tu chari kene Balaam Beor laga chokora laga pichete jaise, kun dharmik nathaka laga laab tu lobole bhal pai.
Kintu tai nijor laga pap pora sajai paise- ekta kotha koribole napara gadha manu laga awaj te kotha korile dimak thik nathaka bhawadi ke rukhai diya nisina ahse.
Etu manu khan pani nathaka laga khali jhorna nisina he ase aru jetiya dangor hawa ahhe dhuwa ke urai kene loi ja manu khan nisina he ahse. Aru dukh laga andhera pora tai khan ke bandhi loi.
Kelemane tai khan matlab nathaka laga kotha kore. Tai khan gaw mangso laga echa pora manu khan ke mate. Tai khan kun manu beya aru dukh pora polabole mon kore tai khan ke prithibi laga echa khan dikhai kene mate.
Tai khan kosom dise tai khan ke beya pora ajad koribole nimite, kintu tai khan nijor bhi beya kam laga sewak khan ahse. Ki pora manu khan ke bachai lobole parise, etu nimite tai pap laga sewak hoi jaise.
Jodi tai khan Probhu Jisu Khrista laga gyan pora etu prithibi laga beya kam khan pora polai jabole pare, kintu arubi etu laga pap te phasi kene giri jai, tai khan laga pohila te ki dukh paise etu pora bhi bisi beya hobo.
Kelemane tai khan nimite dharmik laga rasta najani kene thaka tu he bhal thakise, tai khan pobitro niyom laga kotha khan jana pichete he namani kene thaka pora tu.
Etu hosa kotha tu tai khan logote hoise: “Ekta kuta nijor laga ulti khai, aru dhulai kene rakha gahori aru bhi mati te wapas jai.”
Morom laga bhai khan, etu moi laga dusra chithi apuni khan ke likhi ase; aru etu duita te bhi apuni khan laga bhal bhabona khan uthai dibole nimite likhi ahse,
Probhu aru jibon diya Isor pora Tar laga pasonir aru pobitro bhawadi khan ke ki hukum dise aru kotha khan koise apuni khan sob etu khan mon te rakhi kene thakibi.
Etu pohila jani lobi, misa kuwa manu khan ses laga din te ahhibo. Tai khan sorom khilabo aru tai khan nijor laga echa hisab te chuli kene jabo.
Tai khan kobo,''Tar ahibole kuwa laga kosom tu kote ase? Etu kotha tu rukhi kene moi khan laga baba khan bhi mori jaise, sob tu eke hoi kene ase, etu prithibi bona shuru homoi pora.”
Kelemane tai khan nijor echa pora etu pahori jaise, poila te sorgo tu thakise koi kene, aru prithibi tu pani pora he bonaise aru pani tu Isor laga kotha pora he bonaise,
aru etu kam khan pora, aage laga duniya tu khotom kori dise, dangor ban-pani ahhi kene.
Kintu etiya sorgo aru prithibi ke juie pora Tar laga hukum pora he bachai kene rakhi ase. Tai khan ke Isor najani kene thaka manu aru bichar kora laga din nimite he bachai kene rakhi ase.
Kintu etu ekta kotha apuni khan napahoribo lage, morom bhai khan, Probhu nimite ek di tu hazar sal nisina he ahse, aru hazar sal tu ek din nisina he ase.
Probhu pora ki kosom dise etu aaste pora loi najai, kunba manu bisi aaste ase koi kene koi thake. Kintu, Tar apuni uporte morom thaka nimite Tar apuni khan kun bi harai najabo nimite bhabona kore, aru sob manu mon ghurai kene thakibole nimite echa ase.
Kintu sabi, Probhu ahha laga din tu ekta chor ahha nisina hobo, aru tetiya sorgo pora dangor awaj khan ulabo. Kintu sob saman khan juie pora julai dibo, aru prithibi te ki kam korise etu khan sob tu dikhai dibo.
Isor ahha laga din tu mon khuli kene rukhi thakibi, kelemane sorgo khan bhi juie pora julai kene khotom kori dibo, aru sob saman khan juie laga gorom pora goli jabo.
Kintu Tar pora kosom diya nisina, moi khan notun sorgo aru notun prithibi nimite rukhi ase, kun jaga te khali dharmik khan hai thakibo.
Etu nimite, morom laga bhai khan, apuni khan etu sob tu rukhi thaka nisina, shanti pora Tar laga usorte dag nathaki kene aru beya kam pora dur hoi kene bhal kam kori thakibi.
Aru, probhu laga morom aru dhorjo moi laga anonto jibon pabole nimite ase koi kene bhabi bi, jeneka moi khan laga morom laga bhai Paul pora apuni khan ke likhise, gyan di kene likhibole diya nisina,
aru tai laga sob chiti te likha nisina, etu kotha khan tai khan logote koi ase. Etu kotha khan majote kunba kotha khan bujibole dikdar ahse gyan nathaka aru beya manu khan pora ulta rasta te loi jai, etu nisina tai khan Isor laga pobitro kotha bhi eneka kore, tai khan nijor he dukh pabole nimite.
Etu nimite, bhai khan, apuni khan etu sob tu aghe pora jani loise, nijor ke bhal pora sai lobi aru beya manu khan laga misa kotha khan pora pap laga rasta te najabi aru apuni khan laga bisas tu ketiya bhi harabole nidibi.
Kintu Probhu aru bachai diya Jisu Khrista laga morom aru gyan te dangor hoi kene thakibi. Sob mohima Tar laga hobole dibi etiya pora loikene hoidai tak. Amen!
Kuntu suru pora thakise- moi khan ki hunise, aru suku pora ki dekhise, moi khan ki tu saise, aru moi khan laga hath pora dhorise, eitu khan sob jibon laga kotha ase.
Aru, eitu jibon moi khan ke janibole dise, aru moi khan dekhise, aru eitu laga moi khan gawahi ase. Moi apuni khan ke ananta jibon laga kotha koi ase, kun tu Baba Isor logote ase, aru eitu kotha moi khan ke janibole nimite dise.
Moi khan ki hunise aru dekhise eitu sob apuni khan ke koi di ase, eitu pora moi khan sob mili kena morom kori thakibo. Aru,moi khan laga morom Baba Isor aru Tar laga Putro, Jisu Krista logote ase.
Aru, moi khan apuni khan nimite eitu kotha khan likhi ase eitu pora apuni khan khusi kori thaka tu pura hoi jabo.
Eitu kotha khan Tar logot pora hunise aru apuni khan ke koi ase: Isor tu puhor ase, aru Tar logote eku andhera nai.
Jodi moi khan Tar ke morom ase koi aru andhar laga rasta te berai jai, moi khan misa koi ase aru hosa laga kotha khan mani kena thakanai.
Kintu jodi moi khan ujala te berai jeneka Teo ujala te thake, moi khan ekjon-ekjon logote morom ase, aru Tar laga Putro Jisu laga khun pora moi khan laga sob paap tu sapha kori dise.
Jodi moi khan paap nai koi, moi khan nijor ke thokai ase, aru hosa tu moi khan logote nai.
Kintu jodi moi khan paap tu maph mangi loi, Tar bhal ase aru moi khan laga paap pora maph kori dibo aru sob beya kaam khan pora sapha kori dibo.
Jodi moi khan paap koranai koi, moi khan Tar ke misa bonai di ase, aru Tar laga kotha moi khan logote nai.
Moi laga bachha khan, moi apuni khan ke eitu likhi ase apuni khan paap nokoribo nimite. Kintu jodi kunba paap kore, moi khan laga Baba Isor logote kotha kori diya ekjon ase, Jisu Khrista, eitu ekjon kun dharmik ase.
Tar moi khan laga paap maph kori diya ekjon ase, aru khali moi khan nimite nohoi, kintu pura prithibi nimite.
Eitu pora moi khan Tar ke jani loise, jodi moi khan Tar laga kotha mani kene thake.
Kun manu koi, “Moi Isor ke jane,” kintu kotha mani kena nathake, tai misa kuwa manu ase, aru hosa tu tai logote nai.
Kintu kun manu kotha tu mani kena thake, Isor laga morom hosa pora tai logote thake aru tai ke sob phale pora bhal bonai dise. Eitu pora moi khan jane moi khan Tar logote ase:
kun manu koi tai Isor logote ase Tar keneka beraise eitu nisina hai berabole lage.
Morom laga bhai khan, moi apuni khan ke notun niyom likha nai, kintu pura niyom kun tu apuni khan logote suru pora ase. Eitu purana niyom hei apuni khan huni thaka laga kotha ase.
Moi apuni khan nimite notun niyom likhi di ase,Tar aru apuni usorte hosa ase, kelemane andhera tu jai ase, aru hosa laga puhor tu ujala di ase.
Kun manu koi tai ujala te ase koi kena aru nijor laga bhai ke morom nokore tai etiya bhi andhera te ase.
Kintu kun manu tai laga bhai ke ghin kore tai andhera te ase aru andhera te berai ase.Tai kote jai ase tai nijor bhi najane, kelemane andhera pora tai laga suku andha kori dise.
Moi apuni khan ke likhi ase, morom laga bachha khan, kelemane Tar laga naam pora apuni khan laga paap tu maph hoise.
Moi apuni khan ke likhi ase, baba khan, kelemane apuni khan jane eitu ekjon ke kun suru pora ase. Moi apuni khan nimite likhi ase,j uwan manu khan, kelemane apuni khan beya ekjon logote jiti loise.
Moi apuni khan ke likhi dise, chutu bachha khan, kelemane apuni khan Baba Isor ke jane. Moi eitu apuni khan ke likhise, baba khan, kelemane apuni khan jane eitu ekjon ke kun suru pora ase. Moi apuni khan ke likhise, juwan manu khan, kelemane apuni khan takot ase, aru Isor laga kotha apuni khan logote ase, aru apuni khan beya uporte jiti loise.
Eitu prithibi ke morom nokoribi aru eitu prithibi te thaka saman khan ke morom nokoribi. Jodi kunba manu eitu prithibi ke morom kore, Baba Isor laga morom tai logote nai.
Kelemane ki tu eitu prithibi te ase- mangso laga echha, aru suku laga echha, aru jibon laga phutani- eitu Baba Isor pora nohoi kintu prithibi laga ase.
Eitu prithibi laga echha khan jai ase. Kintu kun manu Isor laga echha pora thake tai hodai thakibo.
Chutu bachha khan, eitu khotom laga homoi ase. Apuni khan anti Khrista tu ahi ase koi kena hunise, aru etiya bisi anti Khrista khan ahise. Eitu pora moi khan jane khotom laga homoi tu ahise.
Tai khan moi khan pora ulai kena jaise, kintu tai khan moi khan laga nohoi. Jodi tai khan moi khan laga ase koile moi khan logote thakibo. Kintu jetiya tai khan ulai kena jaise, eitu pora janise tai khan tai khan kun bhi moi khan logote nai.
Kintu apuni khan Pobitro ekjon pora asirbad paise, aru apuni khan sob hosa tu jane.
Moi apuni khan hosa tu najane koi kena eitu likha nai, kintu apuni khan jane aru hosa te eku misa nai.
Kun misa koi ase kintu tai ekjon kun Jisu hai Khrista ase koi kena mana kore? Eitu manu anti Khrista ase, kelemane tai Baba laga chokora Jisu ke mana kore.
Kun manu Jisu ke mana kore tai logote Baba Isor nai. Kun manu Jisu ke loi tai logote Isor ase.
Aru apuni khan nimite, suru pora ki kotha hunise eitu apuni khan logote thakibole dibi. Jodi apuni khan suru pora ki hunise eitu mon te rakhe, apuni khan hodai Baba laga Putro Jisu logote thakibo.
Eitu kosom Tar pora moi khan ke dise- ananta jibon laga kotha.
Moi eitu kotha apuni khan nimite likhi ase utu manu karone kun apuni khan ke beya rasta te loi jabo.
Aru apuni khan nimite, ki tu asirbad apuni khan Tar pora paise eitu apuni khan logote thakibo, aru apuni khan ke manu pora shikai dibole nimite dorkar nai. Kintu Tar laga asirbad pora ki shikai dise eitu hosa ase aru misa nohoi, aru apuni khan ke shikai diya nisina,Tar logote thakibi.
Etiya, bachha khan,Tar logote thakibi, jetiya Tar ahibo, moi khan mon dangor koribo aru Tar aha homoi te sorom nakhabo.
Jodi apuni jane Tar dharmik ase koi kena, tetiya hoile apuni khan eitu bhi jani thakibo kun manu thik kaam kore tai Isor pora jonom hoise.
Sabi kena morom Isor pora moi khan ke dise, moi khan Isor laga bachha ase kobole nimite, aru moi khan eitu hai ase. Eitu karone, prithibi pora moi khan ke najane, kelemane tai khan Isor ke najane.
Morom thaka bhai khan, moi khan etiya Isor laga bachha ase aru moi khan ki hobo etiya bhi eitu dekhai diya nai. Moi khan jane jetiya Khrista ahibo, moi khan Tar nisina hoi jabo, kelemane Tar keneka ase eitu nisina moi khan Tar ke dekhibo.
Kun manu Tar uporte akha kori kena thake Tar sapha thaka nisina tai khan nijor ke sapha kori loi.
Kun paap kaam kori ase tai niyom kanun khan mani kena thaka nai, kelemane paap te niyom kanun nai.
Apuni jane Khrista ke dekhai dise eitu paap khan hatai dibole nimite, aru Tar logote eku paap khan nai.
Kun manu Tar logote thake tai aru paap kaam kori nathake. Aru kun manu paap kaam kore tai Isor ke dekha nai, aru Tar ke janibole para nai.
Morom laga bacha khan, kun pora bhi apuni ke beya rasta te loi jabole nidibi. Kun manu bhal kaam kore tai dharmik ase, Khrista dharmik thaka nisina.
Kun manu Isor pora jonom loise tai beya kam kori kena nathake kelemane Isor laga bijon tai logote ase.Tai paap kori kena thakibole napare kelemane tai Isor pora jonom hoise.
Eitu pora Isor laga bachha aru Saitan laga bachha khan ke dekhai diye: Kun manu dharmik kaam nokore tai Isor laga nohoi, aru kun manu tai nijor laga bhai ke morom nokore tai bhi Isor laga nohoi.
Kelemane apuni khan suru pora eitu kotha huni kena ahise, moi khan ekjon-ekjon ke morom koribole lage.
Moi khan Cain nisina nohobole lage, kun beya ekjon pora thakise aru nijor bhai ke morai dise. Ki nimite tai ke morai dise? Kelemane tai laga kaam khan beya thakise aru tai laga bhai Abel ekjon dharmik manu thakise.
Apuni khan asurit nalagibi, moi laga bhai khan jodi apuni ke eitu prithibi pora ghin kore.
Moi khan jane mora pora ulai kena jibon paise, kelemane moi khan bhai ke morom kore. Kun manu morom te nathake tai mori kena ase.
Kun manu nijor bhai ke morom nokore tai manu morai diya manu ase. Apuni jane manu morai diya manu ketiya bhi ananta jibon tai logote thakibole naparibo.
Eitu pora moi khan morom tu jane, kelemane Khrista moi khan nimite Tar laga jibon tu dise. Moi khan bhi nijor laga bhai khan nimite jibon tu dibole lage.
Kintu kun manu logote prithibi laga sob saman ase, aru tai laga bhai dukh te ase koi kena, kintu bhai nimite mon tu bon kori kena rakhe, tetiya hoile tai logote Isor laga morom tu kote ase?
Moi laga morom bachha khan, moi khan khali kotha aru mukh pora morom nokoribo, kintu kaam aru hosa pora.
Eitu pora jane moi khan hosa te ase koi kena, aru moi khan laga mon Tar usorte rakhi diye.
Jodi moi khan laga mon pora moi khan ke beya ase koi, Isor tu moi khan laga mon pora bhi dangor ase, aru Tar sob kotha tu jane.
Morom bhai khan, jodi moi khan laga nijor mon pora moi khan ke beya nokoi, moi khan Isor uporte bharosa ase.
Moi khan ki mange eitu pai jabo, kelemane moi khan Tar laga kotha mani kena thake aru Tar ki khusi pai eitu khan kora nimite.
Eitu Tar laga kotha khan ase: moi khan Tar laga Putro Jisu Khrista ke bisas koribo aru ekjon-ekjon ke morom koribo,Tar pora eitu kotha moi khan ke diya nisina.
Kun manu kotha khan mani kena thake Tar logote ase, aru Tar bhi tai khan logote ase. Eitu pora jane Tar moi khan logote ase, eitu Aatma pora kun ke moi khan nimite dise.
Morom laga bhai khan, sob atma ke bisas nokoribi. Kintu, kuntu tu atma Isor pora ase eitu bhal pora sai lobi, kelemane bisi misa laga bhawadi khan prithibi te ulai kena ase.
Eitu pora apuni khan Isor laga Aatma tu janibo- kun manu Jisu Khrista mangso te Isor pora ahise koi kena shikar kore,
aru kun atma Jisu Isor pora ase koi kena shikar nokore. Eitu anti krista laga atma ase, kun tu apuni khan ahi thaka tu hunise, aru etiya tai prithibi te ase.
Apuni khan Isor pora ase, morom laga bachha khan, aru tai khan ke jiti loise, kelemane eitu ekjon kun apuni logote ase Tar eitu prithibi te thaka ekjon pora bhi sob se dangor ase.
Tai khan prithibi laga ase; eitu nimite tai khan ki koi eitu prithibi laga hai ase, aru prithibi laga manu khan tai khan laga kotha hai hune.
Moi khan Isor pora ase. Kun manu Isor ke jane moi khan laga kotha hune. Aru kun manu Isor pora nohoi moi khan laga kotha nahune. Eitu pora moi khan jane hosa laga atma aru misa laga atma.
Morom laga bhai khan, moi khan ekjon-ekjon ke morom koribo, kelemane morom tu Isor pora hai ahhe, aru kun manu morom kore tai Isor pora jonom loise, kelemane Isor tu morom ase.
Kun manu morom koribole najane tai Isor ke najane, kelemane Isor tu morom ase.
Kelemane Isor laga eitu morom moi khan ke dekhai diya nimite, Isor pora Tar laga ekta bachha ke prithibi te pothai dise aru eitu pora moi khan sob Tar logote jinda hoi jabo.
Eitu morom te, moi khan pora morom kora laga nohoi, kintu Tar pora morom kora laga ase, aru Tar laga ekta bachha ke pothai se moi khan ke paap pora bachha bole nimite.
Kun manu bhi Isor ke ketiya bhi dekha nai. Jodi moi khan ekjon-ekjon ke morom kore, Isor moi khan logote ase, aru Tar laga morom moi khan ke bhal bonai dise.
Eitu pora Tar moi khan logote ase koi kena jane, kelemane Tar laga Aatma moi khan ke dise.
Aru, moi khan dekhise aru eitu laga gawahi ase Baba Isor pora Tar laga Putro ke eitu prithibi te pothaise paap pora bacha bole nimite.
Kun manu nijor mukh pora shikar kore Jisu hai Isor laga bachha koi kena,Isor tai logote ase aru tai bhi Isor logote ase.
Aru, Isor pora moi khan ke morom kora tu janise aru bisas korise. Isor tu morom ase, aru kun manu eitu morom te thake tai Isor logote ase,aru Isor bhi tai logote ase.
Eitu nimite, morom tu moi khan laga majote bhal bonai dise, eitu pora moi khan bichar kora laga din te bharosa kori kena thakibo, kelemane Tar thaka nisina, jeneka moi khan eitu prithibi te thaki ase.
Morom te eku bhoi nai. Kintu, hosa morom sob bhoi tu phelai diye, kelemane bhoi tu sajai pabole nimite ase. Kintu kun manu bhoi kore morom tu tai logote nai.
Moi khan morom kore kelemane Isor pora pohila moi khan ke morom korise.
Jodi kunba manu koi, “Moi Isor ke morom kore,” kintu nijor laga bhai ke ghin kore, tai misa koi ase. Kun manu tai laga nijor bhai ke morom nokore, kun tai dekhise, Isor ke ketiya bhi morom koribole naparibo, kun ke tai dekha nai.
Aru, eitu hai shikai diya kotha ase kun tu moi khan Tar nimite rakhise, kun manu Isor ke morom kore tai nijor laga bhai ke bhi morom koribole lage.
Kun manu Jisu he Khrista ase koi kene bisas kore tai Isor pora jonom loise, aru kun manu Baba Isor ke morom kore Tar pora jonom kora bacha ke bhi morom kore.
Etu pora jane moi khan Isor laga bacha khan ke morom kore.
Kelemane etu he Isor nimite morom ase: moi khan Tar laga kotha mani kene thaka tu. Tar laga kotha khan bhari nohoi.
Kun manu Isor pora jonom loise tai prithibi ke jiti loise. Etu pora moi khan prithibi te jiti loise, aru moi khan laga bisas bhi.
Kelemane kun Isor pora ahise tai prithibi tu jiti loise, tetiya hoile etu ekjon ke kun bisas kore Tar Isor laga bacha Jisu ase koi kene.
Etu ekjon ase kun pani aru khun pora ahise: Jisu Khrista. Tar khali pani pora ahha nai, kintu pani aru khun pora ahise. Etu Aatma pora he gawahi dise kelemane Aatma tu hosa ase.
Kelemane tate tinjon ase kun eiu laga gawah ase:
etu Aatma, aru pani, aru khun. Etu tinta eke logote mili kene ase.
Jodi moi khan manu laga gawahi loi, Isor laga gawahi etu pora bhi dangor ase. Kelemane Isor laga gawahi eneka ase, Tar laga Putro Jisu laga gawahi dise.
Kun manu Isor laga bacha ke bisas kore tai nijor laga gawahi ase. Kun manu Isor ke bisas nokore Tar ke misa bonai dise, kelemane tai Isor pora Tar laga Putro laga gawahi diya tu bisas kora nai.
Etu gawahi ase: Isor moi khan ke anonto jibon dise, aru etu jibon Tar laga Putro Jisu logote ase.
Kun manu logote Jisu ase tai jibon paise. Kintu kun manu logote Isor laga Putro Jisu nai tai jibon panai.
Moi apuni khan ke etu kotha khan likhi ase etu pora apuni khan anonto jibon ase koi kene janibo- apuni khan kun Isor laga Putro Jisu Khrista laga nam te bisas kore.
Aru, etu bharosa moi khan Tar logote ase koi kene jane, jodi Tar laga echa hisab te moi khan mange, Tar moi khan ke hunibo.
Aru, jodi Tar moi khan ke hune koi kene jane- moi khan Tar logote ki mangibo- Tar logote moi khan ki mangise etu sob paise koi kene jane.
Jodi kunba manu tai laga bhai ke pap kam kori thaka dikhe aru etu pora mora nai koile, tai prathana koribole lage, aru Isor pora tai ke jibon dibo. Moi etu khan ke koi ase kun pap kori kene mora tu dikha nai. Kunba pap tu mora dikhi pai; Moi etu nimite prathana koribole lage koi kene kuwa nai.
Moi khan jane kun manu Isor pora jonom hoise tai pap nokore. Kintu tai ekjon kun Isor pora jonom hoise tai ke bachai kene rakhe, aru saitan pora tai ke dukh dibole naparibo.
Moi khan Isor pora ase koi kene jane, aru moi khan jane pura prithibi tu ekjon beya thaka laga shakti te ase.
Kintu moi khan jane Isor laga Putro pora ahhi kene moi khan ke gyan dise, etu pora Tar hosa ase koi kene moi khan janibo. Aru, moi khan Tar logote ase kun hosa ase, Tar laga Putro Jisu Khrista. Etu ekjon hosa Isor aru anonto jibon ase.
Bacha khan, nijor ke murti khan pora bachai kene rakhibi.
Cholauta khan pora loi kene bachi luwa maiki khan aru tai laga bacha khan, kun ke moi hosa te morom kore- aru moi ekela nohoi, kintu kun manu hosa tu janise tai khan bhi morom kore-
kelemane hosa tu moi khan logote thaki ase aru etu hodai nimite moi khan logote thakibo.
Morom, daya, aru shanti Baba Isor aru Jisu Khrista laga asirbad apuni khan logote thakibo, Baba laga Putro, hosa aru morom te.
Moi bisi khusi kori ase etu huni kene apuni khan laga kunba bacha khan hosa laga rasta te berai ase, jeneka moi khan Baba Isor pora moi khan etu niyom tu paise.
Etiya moi apuni ke anurodh kori ase, maiki- moi apuni khan ke notun niyom likhi kene dibole nimite nohoi, kintu shuru pora ekta niyom thaka tu- moi khan ekjon-ekjon ke morom koribole lage.
Etu morom ase, Tar laga niyom kanun hisab te berai kene jabole lage. Etu niyom ase, shuru pora apuni huna nisina, apuni etu rasta te he berabole lage.
Kelemane prithibi te manu khan ke thokai diya bisi jai kene ase, aru tai khan etu shikar nokore Jisu Khrista manu khan nimite gaw mangso hoi kene ahise. Tai khan thokai diya manu aru Khrista birodh ANTICHRIST te ase.
Nijor ke sai lobi, moi khan ki nimite kam korisele apuni etu naharabo karone, kintu etu pora apuni pura asirbad tu pabo.
Kun manu Jisu Khrista pora ki shikai dise etu noloi kene age te jai ase tetiya hoile tai logote Isor nai. Kun manu etu kotha khan mani kene thake, tai logote Baba Isor aru bacha Jisu Khrista bhi ase.
Kun manu apuni laga usorte ahhe aru eneka nishikai, tai ke ghor bhitor te namati bhi aru tai ke salam nidibi.
Kun tai ke salam diye, tai laga beya kam khan te tai bhi bhag loi kene ase.
Moi apuni khan logote bisi kotha likhi bole ase, kintu moi kagos te aru ink pora etu kotha khan likhi bole mon nai. Hoilebhi, moi apuni khan logote ahhi kene ekjon-ekjon logote kotha koribole mon ase, etu pora apuni khan laga khusi aru bhi bisi dangor hobo.
Apuni khan pora bachi luwa bhoini laga bacha khan pora bhi salam di ase.
Morom thaka Gaius ekjon cholawta, kun ke moi hosa pora morom kore.
Morom laga bhai, Moi prathana kore apuni logote sob thakibo aru apuni laga gaw bhi bhal thakibo, apuni laga aatma bhal kori kene thaka nisina.
Kelemane moi khusi pai jetiya bhai khan pora ahhi kene apuni hosa te bera laga gawahi diye, apuni hosa te berai thaka nisina.
Moi etu pora aru dangor khusi nai, jetiya moi laga bacha khan hosa rasta te berai ahse koi kene hune.
Morom laga bhai khan ,apuni bisas pora ki kori ahse etu apuni bhai khan nimite aru bahar manu khan nimite kori ahse
kun pora apuni khan laga morom kora laga gawahi girja manu khan laga usorte dise. Isor laga usorte bhal mohima hobole nimite apuni khan manu ke bhal pora sai kene tai khan ke pothai dibi,
kelemane Isor laga nam nimite tai khan ulai kene jaise, aru dusra jat manu khan pora eku luwa nai.
Moi khan bhi tai khan ke matibole lage, etu pora moi khan bhi hosa te kam kora sathi hoi jabo.
Moi manu khan nimite kiba likhise, kintu Diotrephes, kun manu laga ahge te thakibole nimite bhal pai, moi khan ke mati bole mon nai.
Morom laga bhai khan, beya kam khan nokoribi kintu ki tu bhal kam ahse etu he koribi. Kun manu bhal kam kore tai Isor laga ahse; aru kun manu beya kam kore tai Isor ke dikha nai.
Demetrius hosa pora tai nijor laga gawah diye. Kintu moi khan bhi gawahi diye, aru apuni khan jane moi khan laga gawahi tu hosa ahse.
Moi apuni khan ke bisi kotha likhi bole ahse, kintu moi kolom aru ink pora etu kotha khan apuni khan ke likhi bole mon nai.
Kintu moi apuni khan ke joldi lok pabole echa kori ahse, tetiya moi khan ekjon-ekjon logote bohi kene kotha koribo.
Apuni khan logote shanti thaki bole dibi. Sathi khan bhi apuni khan ke salam di ahse. Nam loi kene tate thaka sathi khan ke salam di dibi.
Jude, Jisu Khrista laga ekjon sewak, aru James laga bhai, kun khan ke mati loise, Baba Isor laga morom bhai khan, aru Jisu Khrista nimite rakhise:
Daya aru shanti aru morom apuni khan logote bhorta hoi thakibole dibo.
Morom thaka bhai khan, moi khan laga anonto jibon pabole laga kotha apuni khan logote likhi bole kosis korise, moi apuni khan ke mon dangor kori dibole nimite eitu likhi ase pobitro manu khan nimite ki kaam koribole dise eitu bisas aru mon pora dukh uthai kena hoile bi kori kena thakibi.
Kelemane apuni khan majot pora kunba manu khan lukai kena beya rasta te jaise, kun ke pohila pora khotom kori dibole nimite koi dise, beya manu khan pap laga kam pora Isor laga morom tu bodli kori dise, aru tai Jisu Khrista Probhu aru malik ase koi kene namane.
Etiya moi apuni khan ke etu kobole nimite echa kori ase- apuni khan etu pura jani kene thakile bi- Jisu pora Egypt laga jaga pora manu khan ke bachai loise, kintu pichete kun manu Tar laga kotha namane tai khan ke khotom kori dise.
Aru sorgoduth khan kun nijor laga adhikar diya tu bhal pora cholanai, kintu tai laga asol thaka jaga tu chari dise- Isor pora tai khan ke ketiya bi khulibole napara laga loha rusi pora bandhi dise, andhera jaga te, jetiya tak bichar laga din ahhi kene napunche.
Sodom aru Gomorah laga nagar tai khan laga age te thaka nisina, tai khan pora kori kena thaka nisina aru tai khan bhi nijor ke beya beyobichari laga kam te dhali dise, aru ki tu Isor pora koribole diya nai etu laga beya echa kam khan he korise. Tai khan dusra manu khan nimite ekta sakhi hoise kun norok laga juie te dukh pai kene jolibo.
Etu nisina he sapna dikhi thaka manu khan nijor laga gaw tu letera kori ase. Kintu tai khan Isor laga adhikar tu namane, aru tai khan orgo te thaka Isor laga beya kotha khan kori thake.
Kintu sorgoduth Michael bi, jetiya tai saitan logote lorai kori thakise aru Moses laga gaw nimite kotha nimili kene thakise, tai uporte ek dum beya laga bichar ani diya nai. Kintu tai koise, “Probhu he tumi ke tumi ke gali dibi!”
Kintu etu manu khan tai khan ki nubuje etu laga ulta koi kene berai thake, aru tai khan nijor laga bhabana pora ki janise, etu hoile eku najana ekta janwar nisina he ase, etu pora tai khan khotom hoi jai.
WOE tai khan ke! Kelemane tai khan Cain laga rasta te berai se aru murti puja kori kene kiba laab pabole nimite bisari se. Tai khan Korah pora kotha namani kene thaka logote he harai jaise.
Etu khan tu hoile apuni khan morom laga kha luwa jagate lukai kene thaka tate ulai thaka jongol nisina ase, jetiya apuni khan logote sorom nathaki kene eke logote kha luwa kore-bhera rukha manu kun tai nijor he khai. Tai khan badal nathaki kene pani gira nisina he ase, aru hawa pora loi jai. Tai khan sukha mohina laga ghas te phol ulabole napara nisina he ase- duibar morise, aru jor pora ulai kene phelai dise.
Tai khan samundar te beya hawa jai thaka nisina ase, tai khan nijor laga sorom tu ulai kene dikhai ase.Tai khan eku akha nathakikene berai thaka tara nisina he ase, aru tai nimite dukh laga andhera tu hodai nimite rakhi dise.
Kintu Enoch bi, Adam laga pichete ahha ekjon, tai khan nimite eneka bhawani korise, aru koise, “Sabi! Probhu Tar laga hazar-hazar pobitro khan pora thaka khan ke loi kene ani ase.
Tar sob uporte bichar koribole nimite ahhi ase. Tar ahhi ase etu manu khan nimite kun Isor ke noloi kene pap laga beya kam kori kene thakise, aru kiman Isor ke bhoi nokori kene tai laga uporte beya kotha khan korise etu khan laga bichar koribole nimite Tar ahhi ase.”
Tai khan dusra logote khusi pora nathaka manu, hodai manu laga beya kotha koi thaka manu, kun nijor laga beya echa te berai thake. Tai khan laga mukh pora phutani laga kotha ulai thake, kun, nijor laga laab nimite dusra manu ke phusla laga kotha korikene berai thake.
Kintu apuni, morom laga bhai khan, Probhu Jisu Khrista laga pasonir khan pora aage te ki koi dise etu khan sob yad koribi.
Tai khan apuni ke koise, “Duniya khotom hobole thaka homoi te misa kuwa manu khan ulabo aru tai khan nijor laga beya echa pichete he jabo.”
Eitu khan nimite sob alag hoi jai ase; tai khan duniya laga ase aru tai khan logote Aatma nai.
Kintu apuni, morom laga bhai khan, dangor pobitro bisas pora apuni nijor ke bonai lobi, aru Pobitro Aatma pora prathana koribi.
Apuni nijor ke Isor laga morom te rakhibi, aru Jisu Khrista laga anonto jibon aru daya nimite rukhi thakibi kun tu apuni khan nimite ahni ase.
Kintu dusra manu khan ke jui pora ulai kene bachai loi. Isor ke bhoi koribi aru dusra khan uporte daya koribi. Aru mangso laga echa pora letera kora kapra ke ghin koribi.
Etiya ekjon kun apuni ke giri bole thaka pora bachai kene rakhe aru Tar laga mohima usorte eku golti aru letera nathaki kene khusi pora khara koribole diye,
moi khan laga Isor aru bachai diya Probhu Jisu Khrista ke, mohima hobole dibi, Tar laga sundarta, aru sob uporte raj koribole pora, aru takot, sob homoi te, etiya aru hodai tak thakibole dibo. Amen.
Etu Jisu Khrista laga jonai diya kotha ahse Isor he tai laga sewak khan ke etu kotha dise ki tu joldi pura hobole ahse. Etu kotha khan Tai laga sewak John ke Tai laga sorgoduth pothai kene janibole dise.
John Isor laga kotha tu gawah dise aru Jisu Khrista ki kam korise etu laga gawahi bi dise, etu khan tai sob dikhaise.
Asirbad ahse jun etu kotha pure aru etu kotha laga PROPHECY hune aru ki likha ase etu mani thake, kelemane homoi tu usor ahhi ase.
John, Asia te sat-ta girja thaka khan ke koi ase: Isor laga daya tumi khan logote thakibole dibi aru tai laga shanti jun ase, aru thakise, aru jun ahhibole ase, aru sat-ta aatma jun tai laga sinhasan usorte ase,
aru Jisu Khrista pora, ekjon bisas te thaka gawahi, mora pora prothom ekjon jonom luwa, aru duniya laga raja khan ke cholai kene thaka aru ekjon kun moi khan ke morom kore aru tai laga khun pora moi khan laga sob pap tu maph kori dise-
Tai moi khan ke ekta raijyo bonai dise, Isor aru baba laga ekta moha purohit tai laga mohima aru takot hodai nimite hobole dibi. Amen.
Sabi, Tai badal logote ahhi ahse;
Sob suku pora tai ke dikhibo,
Jun manu Tai ke marise tai khan be etu dikhibo.
Duniya te jiman jat ahse etu khan sob Tai nimite mon dukh hoi kene kandibo.
Hoi, Amen.
“Moi Alpha aru Omega ahse,” Probhu Isor he koise, “Jun etiya ase, aru aage pora thakise, aru kun ahhibole ahse, sob pora Mohan.”
Moi, John- apunikhan laga bhai aru ekjon jun Tai laga raijyo nimite eke logote mili kene dukh korise, aru nomro kori kene Jisu nimite sob kam korise- Moi Patmos laga ekta majuli majote ekta jaga te thakise kelemane Isor laga kotha aru Jisu laga gawahi nimite.
Moi aatma te thakise Probhu laga din te, aru moi laga piche pora ekta bigul nisina jor awaz hunise.
Aru koise, “Tumi ki dikhi ahse etu kitab te likhibi, aru sat-ta girja khan te pothai dibi- Ephesus, Smyrna, Pergamum, Thyatira, Sardis, Philadelphia, aru Laodicea khan ke.”
Moi pichete ghuri kene kun pora moi ke kotha kori ahse etu saise, aru jitiya moi ghuri kene saise ta te sat-ta suna laga MOMBATI rakha laga saman dikhise.
Aru etu lampstand laga majote ekjon manu laga bacha nisina thakise, tai lagai kene thaka kapra tai laga paw niche tak thakise aru suna laga ekta kapur chati te lagai kene thakise.
Tai laga matha aru chuli ekta norom kapur bona rusi nisina boga thakise aru borop nisina boga thakise aru tai laga suku juie julai thaka nisina thakise.
Tai laga paw bhal pora sapha kori kene thaka ekta pitol nisina thakise, juie pora pitol ke bonai diya nisina, aru tai laga awaz nodi te pani jai thaka laga awaz nisina thakise.
Tai laga dyna hath te sat-ta tara thakise aru ekta talwar jun tu dui phale pora dhar ahse etu tai laga mukh pora ulai thakise. Tai laga chehera suryo nisina ujala di thakise.
Jitiya moi tai ke dikhise, Moi Tai laga paw nichete ekta mora manu giri juwa nisina giri jaise. Tai laga dyna hath moi uporte rakhise, aru koise, “Tumi bhoi nokoribi. Moi he shuru aru moi he antim ahse,
Aru etiya moi jinda ahse. Moi mori jaisile, kintu sabi, moi hodai aru hodai nimite jinda ahse! Aru moi logote mora aru etu prithibi nichete thaka Hades laga chabi ahse.
Etu nimite tumi ki dikhai ahse etu sob likhi lobi aru etiya ki ahise aru ki tu pichete hobole ahse.
“Ephesus girja laga sorgoduth nimite likhibi:
‘Etu jun manu laga dyna hath te sat-ta tara dhori ahse aru kun etu sat-ta suna laga LAMPSTAND uporte berai ahse, enika koi ahse:
“Moi jani ahse tumi khan laga kam aru dukh kori thaka tu aru tumi khan nomro pora dukh uthai kene thaka tu, aru tumi beya kam kori thaka manu khan ke bhal napai. Tumi, khan bhal kori kene sai kun manu tai pasonir ahse koi kene tumi khan usorte ahhe kintu tai khan nohoi, aru tai khan misa koi ahse koi kene tumi khan jani loi.
Moi jane apuni khan dorjo korikene sob dukh khan uthai thakise, aru apuni khan moi laga nam nimite bisi dukh paise, hoilebi apunikhan alchi hoa nai.
Kintu moi apuni khan ke birodh kori ahse kelemane tumi khan laga prothom morom tu pahori kene chari jaise.
Kintu etu yad koribi kuntu jaga pora tumi khan girise. Mon ghurabi aru ki kam prothom te kori thakise etu koribi. Kintu eneka nohoi koile, Moi ahibo aru tumi khan laga jaga pora etu lampstand tu hatai dibo- jodi tumi khan mon naghurai.
Kintu etu tumi logote ahse: Tumi Nicolaitan khan para kam kora tu ghin kore, moi bi etu ghin kore.
Jun manu logote kan ahse, hunibi ki tu aatma pora koi ahse girja khan ke. Kun manu sob tu pari kene jiti loi tai ke moi jibon laga ghas pora khabole nimite dibo aru etu Isor laga paradise te ahse.’””
“Smyrna girja laga sorgoduth khan ke likhibi:
‘Etu ekjon kun prothom aru antim ahse, jun mori jaisile aru kun mora pora jinda hoi jaise, enika koi ahse:
“Moi jani ahse tumi khan dukh pai kene thaka tu (kintu tumi khan dhuni ahse) aru moi jane kun manu misa koi kene taikhan Yahudi ahse koi, kintu tai khan nohoi. Kintu tai khan Satan laga synagogue ahse.
Bhoi nokoribi dukh pabole thaka nimite. Sabi! Satan pora tumi khan kunba ke kaidi-ghor te phelai dibole ahse tumi khan laga mon tu sabole nimite, aru tumi khan dos din tak dukh pabo. Nomora tak bisasi hoi thakibi, aru titiya moi tumi khan ke jibon laga mukut dibo.
Kun manu logote kan ahse, huni lobi aatma pora girja khan ke koi ahse. Kun manu sob tu pai kene jiti loi tai aru duibar dukh pai kene nomoribo.’””
“Pergamum girja laga sorgoduth khan ke likhibi:
‘Eitu ekjon kun logote dui phale dhar thaka talwar ahse enika koi ahse.
“Moi jane tumi kote thaki ahse, jun jaga te Satan laga sinhasan ahse tate. Holebi tumi khan moi laga nam tu loi thake aru tumi khan moi uporte bisas kori thaka tu bi chara nai. Moi laga gawah kori kene thaka Antipas laga homoi te bi, moi laga ekjon bisasi, tumi khan majote mori dise, jun jaga te Satan thake.
Kintu moi tumi khan laga birodh te ahse: Tumi khan majote Balaam laga shikai diya kotha etiya bhi kunba dhori kene ahse, kun pora Balak ke Israel laga bacha khan usorte dukh digdar anibole nimite dise, tai khan ke murti puja kori kene diya laga khan khilai kene biya kam koribole dibo nimite.
Etu nimite, etu nisina he tumi khan majote bi Nicolaitan khan pora shikai diya tu eneka dhori kene ahse.
Mon ghurabi, etu nimite! Kintu jodi tumi khan eneka nokore, moi tumi khan usorte joldi ahhibo aru moi laga mukh te talwar thaka loi kene tumi khan logote lorai koribo.
Kun manu logote kan ahse, hunibi kintu aatma pora girja khan ke koi ahse kun manu sob kori kene jiti loi, moi lukai kene rakhi thaka manna tai khan ke dibo, aru moi taike ekta boga pathor dibo aru tate ekta nutun nam pathor te likhi kene thakibo, etu nam kun pora bi najanibo khali kun ke etu pathor dibo tai pora he janibo.’”
“Thyatira girja laga sorgoduth khan ke likhibi:
‘Isor laga Putro, kun laga suku juie juli thaka nisina ahse, aru tai laga paw sapha kori kene rakhi thaka ekta pitol nisina ahse, eneka koi ahse:
“Moi tumi khan laga kam jani ahse, tumi khan laga morom, tumi khan laga bisas, tumi khan laga kam, aru nomro pora sob dukh loi kene thaka. Tumi khan aage te kora kam pora tu etiya kori thaka kam he dangor ahse.
Kintu moi tumi khan logote etu birodh kori ahse: Tumi khan mon biya paile bi Jezebel ke eku kuwanai, kun tai nijor ke ekta bhaobadi koi. Tai pora shikai diya kotha khan moi laga sewak khan ke beyobichar kam koribole dibo nimite chalak kore aru murti ke puja kori kene khana kha luwa khan anikene tai khan ke khabole diye.
Moi tai ke mon ghurabole nimite homoi dise, kintu tai laga beya kam tu chari kene mon ghurabole nimite echa nai.
Sabi! Moi tai ke bimar laga bisna te phelai dibo, aru kun manu tai logote mili kene beya kam kore tai khan ke bi dangor dukh dibo, jodi tai khan laga pap aru beya pora mon noghurai le.
Kintu jiman manu Thyatira te ahse aru manu khan jun etu kotha khan mani kene nathake, aru kiman manu Satan laga bhitor kotha aru kam khan najane- Tumi khan ke moi koi ahse, ‘Moi tumi khan uporte aru dusra bhar nadhalibo.’
Kintu moi naha tak bhal kori kene sob kotha khan mani kene thakibi.
Kun manu hekh tak sob kam te jiti kene, aru kun manu moi laga kam khotom nahuwa tak kore, tai ke moi desh khan uporte adhikar dibo.
‘Tai loha laga lathi pora tai khan uporte raj koribo,
Mati pora bonai diya kolsi nisina, tai etu sob tukra kori kene bhangai dibo.’
Jeneka Moi laga Baba pora moi paise, Moi bhi tai ke phujur laga tara dibo.
Kun manu logote kan ahse, hunibi ki tu Aatma pora girja khan ke koi ahse.’””
“Sardes girja laga sorgoduth khan ke likhibi:
‘Etu ekjon kun Isor laga sat-ta aatma dhori kene ahse aru sat-ta tara dhori kene ahse eneka koi ahse: “Moi tumi khan laga kam jane. Tumi khan jinda ahse koi kene bhal nam pora thaki ahse, kintu tumi khan mora ahse.
Uthibi aru ki tu bachi kene ahse etu ke takot kori lobi kun tu moribole ahse, kelemane moi laga Isor laga suku usorte tumi khan laga kam pura kori kene thaka dikha nai.
Yad koribi, etu karone, tumi khan ki paise aru hunise. Mani thakibi, aru mon ghurabi. Kintu tumi khan ghumai thaka pora nauthile, Moi chor nisina ahibo, aru tumi khan najanibo moi kuntu homoi te tumi khan laga birodh te ahhibo.
Kintu kunba manu Sardis te ahse tai khan laga kapra letera koranai, aru tai khan moi logote berabo, boga kapur lagabo, kelemane tai khan etu pabole nimite layak ase.
Kun manu tai khan nisina sob kotha tu mani kene jiti loi tai khan bi boga kapur lagai dibo, aru tai laga nam tu ketiya bi Jibon laga Kitab pora hatai nidibo, aru tai laga nam Moi Baba usorte lobo, aru tai laga pobitro sorgoduth majote kobo.
Kun manu logote kan ahse, hunibi ki tu Aatma pora girja khan ke koi ahse.’””
“Philadelphia girja laga sorgoduth khan ke likhibi:
‘Pobitro ekjon, hosa ekjon
David, laga chabi dhori kena thaka ekjon,
Tai para khulile aru kun para bhi bon nokore,
aru jetiya tai bon kori diye kun para bhi aru nukhule, Tai hai eneka koi ahse:
“Moi tumi khan laga kam jani ahse. Sabi, Moi tumi khan usorte ekta khula dorja khuli kene rakhi di ahse kun pora bi etu bon koribole naparibo. Kelemane tumi khan logote takot komti ahse, hoilibi tumi khan moi laga kotha mani kene thakise aru moi laga nam kobole charanai.
Sabi! Moi Satan laga synagogue uporte bichar koribo tai khan kun Yahudi ahse koi. Hoilebi tai khan nahoi, kintu, tai khan misa kuwa manu ahse- Sabi, Moi taikhan tumi khan laga paw nichete ahhi kene tumi khan ke pranam koribole dibo, titiya tai khan janibo moi tumi khan ke kiman morom korise.
Tumi khan moi laga kotha nomro hoi kene mani thaka nimite, Moi bi tumi khan ke porikhya kora laga homoi pora bachai kene rakhibo kuntu pura prithibi nimite ahibole ahse, kun manu duniya te thaki ahse tai khan ke porikha koribole nimite.
Moi joldi ahhi ahse. Tumi khan logote ki ahse etu dhori kene rakhibo kun pora bi tumi laga mukut tu loi najabole nimite.
Kun manu sob mani kene jiti loi, moi taike Isor laga ghor te ekta bhal KHAMBA bonai kene rakhibo. Aru etu jaga pora tai ketiya bi bahar te ulai kene najabo, aru tai uporte moi Isor laga nam likhi dibo, moi laga Isor laga desh nam tu likhidibo (Notun Jerusalem, kuntu sorgo pora nichete ahhe, Moi laga Isor pora) aru Moi laga notun nam.
Kun logote kan ahse, hunibi ki tu Aatma pora girja khan ke koi ahse.’””
“Laodicea girja laga sorgoduth khan nimite likhibi: ‘Hosa ekjon bisasi aru ekta hosa te thaka manu, sob ke shuru pora cholai kene loi juwa Isor hai eneka koi ahse:
Etu karone tumi khan olop gorom ahse- ekdom gorom aru ekdom thanda bi nohoi- Moi laga mukh pora tumi khan ke ulti kori kene phelai dibole ahse.
Kelemane tumi khan koise, ‘Moi dhuni ahse moi logote bisi dhun sampati ahse, aru moi ke eku dorkar nai.’ Kintu tumi khan nijor najane ki halat te tumi khan thaki ahse, tumi khan sob se dukh te thaka manu ahse, bechara, gorib, andha aru lengta ase .
Moi tumi khan ke juie pora mari kene bonai rakha suna kini bole nimite koise aru etu pora tumi khan dhuni hobole nimite, aru ekdom bhal sapha boga kapur nijor lagai kene tumi khan laga sorom tu manu ke nedikha bole nimite koisile, aru suku sapha kori kene dikhi bole nimite bhal molom lobole korisile.
Moi morom kora manu khan ke bhal rasta te anibole nimite shikai diye. Etu karone, hosa pora mon ghurabi.
Sabi, Moi dorja usorte khara kori kene khot-khotai ahse. Jodi kunba moi laga awaz tu huni kene dorja tu khule, Moi tai logote ahhibo, aru tai logote khabo, aru tai bi Moi logote thakibo.
Kun manu sob tu mani kene jiti loi, Moi laga sinhasan usorte bohibole nimite adhikar dibo, Moi Baba laga sinhasan te bohibole nimite moi bi sob tu mani kene jiti loise.
Kun manu logote kan ahse, hunibi kitu Aatma pora girja khan ke koi ahse.’””
Etu sob huwa pichete moi saise, aru sabi- sorgo te ekta khula dorja! Juntu prothom awaz moi hunise moi logote bigul nisina kotha koi thakise, aru koise, “Yate uporte ahibi, aru moi tumi ke etu pichete ki hobole ahse etu sobtu dikhai dibo.”
Etu homoi te moi aatma te thakise aru sabi- ekta sinhasan sorgo te rakhi dise! Aru kunba ekjon etu sinhasan te bohi thakise.
Etu ekjon kun tate bohi thakise tai ekta ujala diya jasper aru carnelian pathor nisina dikhi thakise. Tai laga sinhasan usorte dhanush thakise kun tu sabole alag-alag rong thaka emerald pathor pora bonai kene rakha nisina dikhise.
Aru etu sinhasan usorte aru bi twenty-four sinhasan thakise, aru etu sinhasan te twenty hour dangor cholawta khan boga kapur lagai kene bohi thakise, aru tai khan laga matha te suna laga mukut lagai kene thakise.
Aru etu sinhasan pora bijili laga ujala ulai thakise, awaz di kene, aru THUNDER nisina dangor awaz ulai thakise. Sat-ta juie laga diya tai khan laga sinhasan usorte jolai thakise, etu khan Isor laga sat-ta aatma thakise.
Aru etu sihasan agete shisa laga samundar nisina thakise, crystal pathor nisina. Aru etu sinhasan majote aru etu sinhasan usorte charte jinda janwar thakise, aghe pichete suku pora bhorta hoi kene thaka dikhise.
Pohila jinda thaka janwar tu bagh nisina thakise, dusra jinda thaka janwar chutu goru laga bacha nisina thakise, tisra jinda janwar manu laga chehera nisina thakise aru charta ula jinda thaka janwar uri thaka chil chiriya nisina thakise.
Sob charta janwar laga choita pankha thakise, tai laga upor aru bhitor te bi suku pora bhorta thakise. Rati aru din tai khan koi thake,
“Pobitro, pobitro, pobitro Probhu Isor Mohan ahse,
Tai thakise, Tai ahse, aru kun ahibole ahse.”
Jitiya jinda thaka janwar khan para tai ke mohima diya, adar, aru dhonyabad ekjon kun sinhasan te bohi ahse tai ke diye, ekjon kun jinda ahse hodai aru hodai nimite,
aru twenty-four cholawta khan ekjon sinhasan te bohi thaka agete giri jai, aru Tai ke aradhana kore kun hodai aru hodai nimite jinda ahse. Tai khan laga mukut ulai kene Tai laga sinhasan agete rakhi kene koi thake,
“Sob mohima apuni laga ahse, moi khan laga Probhu aru Isor,
Sob adar, aru mohima aru takot,
Apuni sob tu bonai dise,
Aru Apuni laga echa pora sob tu hoise aru bonai dise.”
Titiya moi dikhise ekjon sinhasan te bohi kene tai laga dyna hath te kitab juntu aghe aru pichete bi likhi kene thakise, sat-ta chin pora marikene thakise.
Aru moi dikhise ekta takot sorgoduth dangor awaz pora koi thakise, “Kun etu kitab laga chin tu bhangi bole nimite yogi ahse?”
Kintu kunbi sorgo aru prithibi aru prithibi laga nichete etu kitab tu khuli kene puri bole napare.
Kintu ekjon cholawta moi ke koise, “Tumi nakandibi. Sabi! Judah jat laga Bagh, David laga Jor, Tai hai etu sob tu jiti loise. Tai he etu kitab tu khulibole pare aru tate lagai kene thaka sat-ta chin Tai he khuli bole pare.”
Titiya moi ekta Mer laga bacha dikhise sinhasan laga majote khara hoi kene thakise aru charta janwar khan majote khara hoi thakise aru burah manu khan majote thakise, Tai ke morai diya nisina dikhise. Tai laga sat-ta sieng thakise aru sat-ta suku aru juntu ase sat-ta aatma Isor laga kun tu prithibi laga sob jaga te pothai dise.
Tai jai kene ekjon sinhasan te bohi thaka laga dyna hath pora etu kitab tu loise.
Jitiya Tai etu kitab tu loise, charta jinda thaka janwar aru twenty-four burah manu Mer laga bachha usorte giri jaise. Tai khan logote nijor laga veena/HARP/BAJANA aru suna laga bati te joli kene bhal gundai thaka pora bhorta hoi kene thaka dhakise, etu dharmic manu khan laga prathana thakise.
Tai khan notun gana korise,
“Apuni etu kitab tu lobole nimite yogya ase,
Aru tate chin mari kene thaka khuli bole nimite takot ahse.
Kelemane apuni ke morai disele aru apuni laga khun pora Isor manu khan ke kini loise.
Aru sob jati, bhasa, manu aru desh pora.
Apuni tai khan ke ekta raijyo aru Isor laga purohit bonai dise,
Aru tai khan duniya te raj koribo.”
Titiya moi saise aru bisi sorgoduth laga awaz hunise tai khan etu sinhasan usorte thakise aru jinda thaka janwar aru bura manu khan, sob mili kene dos hazar aru hazar-hazar thakise.
Tai khan dangor awaz pora koise,
“Etu mer bacha yoge ahse kun manu pora morai dise takot aru sob dhun pabole nimite aru gyan, takot, adar aru sonman pabole nimite.”
Titiya moi hunise sob bonai diya saman jun tu sorgo aru prithibi te thakise, aru prithibi laga bhitor te thakise, aru samundar te aru kiman saman tate thakise, tai khan koi thakise,
“Etu ekjon kun sinhasan te bohi ahse aru etu Mer bacha Mohan aru adar aru prasansa aru raj koribole takot thaka ekjon, hodai aru hodai nimite.”
Aru charta jinda thaka janwar para koise, “Amen!” Aru titiya cholawta khan giri kene Tai ke aradhana korise.
Titiya moi saise jitiya Mer bachha pora etu sat-ta chin tu khulise, aru moi hunise ekjon charta janwar majot pora dangor THUNDER laga awaz nisina pora koise, “Ahibi!”
Titiya moi saise aru tate ekta boga ghora thakise! Aru etu uporte bohi thaka ekjon pora dhanush nisina dhori thakise, aru tai ke ekta mukut di kene thakise. Tai ekta jiti luwa manu nisina jiti bole jaise.
Jetiya Memna pora dusra chin tu khulise, moi hunise dusra jinda thaka janwar pora koise, “Ahibi!”
Titiya aru ekta ghora ulai kene ahise-juie nisina lal kori kene juli thaka ekta. Aru etu uporte bohi thaka ke prithibi pora shanti uthai loi jabole nimite takot dise, etu pora manu khan ekon-ekjon ke morai dibole nimite. Etu ghora chola ke dangor ekta talwar dise.
Jitiya etu Mer baccha pora tisra chin tu khulise, Moi janwar pora kowa hunise, “Ahibi!” Moi saise aru tate ekta kala ghora dikhise! Aru etu ghora uporte bohi thaka ekjon tai laga hath te palah nisina dhori thakise.
Titiya moi hunise etu charta janwar khan majote pora kuwa hunise,
Aru jetiya mer bacha pora charta chin tu khulise, Moi charta jinda thaka janwar pora koi thaka hunise, “Ahibi!”
Titiya moi saise, aru tate komjor ghora ekta thakise! Aru etu uporte bohi thaka laga nam tu mora thakise, aru mora aatma khan tai laga pichete jai thakise. Prithibi laga char bhag laga ek bhag tu tai ke adikhar dise, talwar pora morai dibole nimite, aru akal pora, aru bimar pora, aru jongol te thaka janwar khan pora morai dibole nimite.
Aru jitiya Mer bacha pora pasta ula chin tu khulise moi dikhise kiman manu Isor laga kotha aru kam kora nimite morai dise tai khan laga aatma etu ALTER nichete thakise.
Titiya tai khan sob ke boga kapur dise, aru tai khan ke aru olop deri rukhibole koise jetiya tak aru bi bhai kokai khan tai khan nisina morai nidiye, jeneka tai khan ke bi morai disele.
Jetiya Mer bacha pora choutha ula chin tu khulise, Moi dikhise aru titiya dangor mati hilise. Suryo tu chuli pora bonai diya bosta nisina kala hoi jaise, aru chand tu khun nisina lal hoi jaise.
Aru sorgo te thaka tara khan prithibi te giri jaise, dimori ghas te napaki kene thaka phol jetiya dangor hawa pani marile giri jai, etu nisina tara khan giri jaise.
Aru akash tu ekta kitab ke lipi luwa nisina lipi jaise aru harai jaise. Sob pahar aru samundar usorte thaka mati khan alag-alag hoi jaise.
Tetiya duniya laga raja aru dangor manu khan, aru sahab khan, dhoni manu khan, aru takot pora thaka khan, aru sob manu, sewak aru azad pora thaka khan, tai khan nijor ke pahar nichete aru pahar laga pathor nichete lukaise.
Tai khan etu pahar aru pathor khan ke koise, “Moi khan uporte giribi! Lukai dibi tai laga chehera usor pora etu ekjon kun sinhasan te bohi ahse aru Mer bacha laga khong pora.
Kelemane tai khan uporte etu dangor khong tu ahi jaise, aru kun manu etu usorte khara koribole pare?”
Etu pichete moi charta sorgoduth ke prithibi laga charta kinar te khara kori thaka dikhise, duniya laga charta hawa jor pora dhori thakise kelemane etu hawa pora duniya tu urai kene loi najabo nimite, aru samundar ke bi nourabole nimite, aru ghas khan ke urai loi najabole nimite.
Titiya moi aru ekta sorgoduth ke purab pora ahhi thaka dikhise tai logote jinda Isor laga chin thakise. Tai kandi kene dangor awaz pora charta sorgoduth khan ke prithibi aru samundar te dukh dibole nimite adesh dise,
koise, “Prithibi ke dukh nidibi, aru samundar ke bhi, aru ghas khan ke bi jetiya tak moi khan Isor laga sewak khan ke matha te chin mari nadiye.”
Titiya moi hunise kun manu khan ke etu chin tu dise: 144,000, kiman Israel laga bacha khan laga ahse etu chin dise:
Baroh hazar Judah laga jat ke chin dise,
Baroh hazar Reuben laga jat ke,
Gad laga Baroh hazar jat ke chin dise,
Asher laga baroh hazar jat ke chin dise,
Baroh hazar Naphtali,
Baroh hazar manasseh laga jat ke,
Simeon laga Baroh hazar jat ke chin dise,
Baroh hazar Levi laga jat ke,
Baroh hazar Issachar laga jat ke chin dise,
Baroh hazar Zebulun laga jat ke dise,
Joseph laga baroh hazar jat ke chin dise,
Aru baroh hazar Benjamin laga jat ke chin mari dise.
Etu khan sob huwa pichete moi saise, aru tate bisi manu thakise kun bi gonti koribole napara thakise- sob desh, jat, manu, aru alag kotha kuwa manu thakise- sinhasan aru Memna usorte khara kori thakise. Tai khan boga kapur pindhi kene thakise aru palm laga pata hath te loi kene thakise,
Aru tai khan dangor awaz pora mati kene koise,
“Anonto jibon moi khan Isor laga ahse, etu ekjon kun sinhasan te bohi ahse, aru Mer ke laga bi!”
aru koise,
“Amen! Adar aru mohima aru gyan aru dhonyabad aru prosansa aru hokti aru takot hodai aru hodai nimite moi khan laga Isor ke hobo dibi! Amen!”
Titiya ekjon cholawta moike hudise, aru koise, “Etu khan kun ahse, kun boga kapur lagai kene ahse, aru tai khan kote pora ahise?”
Titiya moi tai ke koise, “Moi laga Probhu, Apuni jane.” Titiya tai moi ke koise, “Etu khan sob se dangor dukh pora ulai kene aha khan ahse. Tai khan laga kapur dhulai loise aru Mer laga khun pora boga kori loise.
Etu nimite, tai khan Isor laga sinhasan usorte khara kori ahse
Aru Tai laga ghorte din aru rati tai ke mohima di ahse.
Tai laga tambu khuli kene tai khan uporte lagai dibo.
Tai khan aru ketiya bi bhuka nathakibo, aru ketiya bi piyas nalagibo,
aru suryo laga gorom tai khan uporte kitiya bi nalagibo.
Etu Mer kun sinhasan laga majote bohi ahse tai khan ke cholai kene loi jabo
aru tai khan ke jinda pani usorte thakibole dibo,
aru Isor he tai khan laga sob suku pani mushai dibo.”
Aru jetiya Mer pora sat-ta chin tu khulise, pura sorgote adha gonta tak ekdom chup thakise.
Tetiya moi dikhise sat-ta sorgoduth kun Isor usorte khara hoi thakise, aru sat-ta bigul tai khan ke dise.
Dusra ekjon sorgoduth ahise, tai suna laga bati bhal gundh pora bhorta kori kene thaka dhori thakise, aru ALTAR usorte khara hoi kene thakise. Bisi bhal gundh tai ke dise kelemane tai pora he prathna pora etu dan koribo sob dharmic manu khan nimite kuntu sinhasan usorte suna laga ALTAR ahse etu jagate.
Etu bhal gundh laga dhuwa, sorgoduth laga hath pora uthi kene Isor usor pora jaise.
Titiya sorgoduth etu bhal gundh laga bati loi kena alter laga juie para bhorta kori loise. Tai prithibi te etu phelai dise, aru tetiya THUNDER nisina dangor awaz ulaise, ujala hoise aru mati khan hilise.
Tetiya sat-ta sorgoduth kun ke sat-ta bigul dise awaz koribole nimite tayari korise.
Prothom sorgoduth pora tai laga bigul bojaise, aru titiya pathor aru khun logote juie milai kene ulaise. Titiya etu ke prithibi te phelai dise, aru prithibi laga tin bhag juli jasie, aru tin bhag laga ghas khan juli jaise, aru jiman bhi hara ghas khan ahse etu sob juli jaise.
Tetiya dusra sorgoduth pora tai laga bigul bojaise, aru kiba ekta dangor pahar juie pora juli thaka nisina samundar te phelai dise. Aru tin bhag laga samundar khun hoi jaise,
aru tin bhag samundar te jinda thaka janwar khan sob mori jaise, aru tin bhag jahas khan sob khotom hoi jaise.
Titiya tisra sorgoduth pora tai laga bigul bojaise, aru dangor ekta tara akash pora girise, ujala kori kene ahse, aru etu tin bhag laga nodi te girise aru sapha pani te giri jaise.
Etu tara laga nam tu Wormwood thakise. Aru etu laga tin bhag pani pura tita hoi jaise, aru bisi manu mori jaise.
Titiya choutha sorgoduth tai laga bigul bojaise, aru suryo laga tin bhag te lagi jaise, aru chand laga tin bhag eneka hoise aru tara khan laga tin bhag bhi eneka hoi jaise, etu pora tin bhag pura andhera hoi jaise. Dintu laga tin bhag te ujala nathaka hoise, aru etu nisina rati bi eneka hoi jaise.
Titiya moi saise, aru moi chil chiriya laga awaz hunise tai matha uporte uri kene dangor awaz pora mati kene koi thakise, “WOE, WOE, WOE jun manu prithibi te thaki ahse, kelemane aru bi tin ta sorgoduth taikhan laga bigul bajabole ahse.”
Titiya pansta ula sorgoduth tai laga bigul bojaise aru moi dikhise sorgo pora ekta tara prithibi te giri jaise. Etu tara ke ketiya bi kotom nokora mati niche laga chabi di dise.
Titiya etu dhuwa pora puka khan prithibi te ahise, aru tai khan ke bichoo nisina prithibi te takot dise.
Aru tai khan ke koi dise prithibi laga ghas aru phul khan eku nuksan nokoribo nimite, kintu kun manu tai khan laga matha aghe te china laga nai tai khan ke hai nuksan koribo.
Aru tai khan ke manu ke morai dibole nimite kuwa nai, kintu khali tai khan ke panch mohina tak dukh dibole koise. Aru tai khan laga dukh toh hoile jetiya ekta bichoo pora kamure aru bikhai eneka he tai khan dukh pabo.
Aru etu laga din khan te manu khan mori bole mon jabo, kintu moribole naparibo. Tai khan mori jabole nimite echa koribo, kintu mora tai khan pora polai jabo.
Aru etu puka ahha tu hoile lorai te jabole ghora te tayari kora nisina ahse. Aru tai khan laga matha te suna laga mukut lagai kene thaka nisina ahse, aru tai khan laga chehera manu laga chehera nisina ahse.
Aru tai khan laga chuli maiki manu laga chuli nisina ahse, aru tai khan laga dath bagh laga dath nisina he thakise.
Tai khan laga chati te laga thali khan loha laga thali nisina ahse, aru tai khan laga pankha laga awaz lorai te polai kene jai thaka ghora khan nisina thakise.
Aru tai khan laga puchur bichoo pora dunk mari bole nimite thaka nisina tai khan laga puchur te bi thakise, aru tai khan laga puchur te manu khan ke panch mohina tak dukh dibole nimite takot thakise.
Tai khan uporte raj kora laga raja thakise aru tai mati bhitor laga duth ahse.Tai laga nam Hebrew te Abaddon ahse, aru Greek te tai laga nam Apollyon thakise.
Pohila dukh tu par korise. Sabi! Etu pichete aru bhi duita dukh ahibole baki ahse.
Titiya choita ula sorgoduth tai laga bigul bojaise, aru moi ekta awaz janwar laga sieng pora ahhi thaka hunise kun tu Isor laga usorte ekta suna pora bona ISOR KE ARADHANA kura jaga te thakise.
Titiya etu awaz pora choita sorgoduth ke koise kun logote bigul tu thakise, “Etu charta sorgoduth Euphrates laga nodi te bandhi kene rakha khan ke chari dibi.”
Etu karone charta sorgoduth kun etu din nimite tayari kori thakise, etu din, etu mohina, aru etu sal, tai khan ke chari dise kelemane tai khan jai kene tin bhag manu jat khan ke morai dibole nimite.
Ghora pichete thaka siphai khan sob mili kene 200,000,000 thakise. Moi tai khan laga ginti hunise.
Etiya moi ghora laga sapna dikhise aru tai khan uporte te bohi kene thaka ke bi dikhise, chati te lal rong laga thali lagai kene asile, nila rong te, aru juie nisina haldi rong. Ghora khan laga matha sabole bagh laga matha nisina thakise, aru tai khan laga mukh pora juie aru dhuwa ulai thakise.
Tin bhag manu khan etu laga tinta dukh pora mori jaise: Juie pora, dhuwa pora aru tai khan laga mukh pora ula juie pora adha manu mori jaise.
Kelemane etu ghora laga takot tu tai laga mukh te aru puchur te thakise- Kelemane tai khan laga puchur tu hoile sap pora matha thaka nisina, aru etu pora tai khan manu ke jokhom diye.
Kun manu etu sob dukh pora nomori kene bachi jaise, tai khan laga hath pora ki pap kam korise etu pora mon ghuranai, tai khan ke satan aru suna, chandi, pitol, pathor aru khuri pora bonai diya murti ke puja nikoribole nimite- Etu khan eku dikhibole napare, aru hunibole bi napare, aru tai khan bera bole napare.
Aru, tai khan manu ke morai diya pora mon ghura nai, aru jadu kora pora bi ghura nai, beya letera kam, aru chor kori kene ahha pora bi tai khan mon ghura nai.
Titiya moi aru ekta takot thaka sorgoduth ke dikhaise sorgo pora ahhi thaka. Tai badal pora bon kori kene thakise, aru tai laga matha uporte dhanush thakise. Tai laga chehera suryo nisina aru Tai laga paw khan juie juli thaka khamba nisina thakise.
Tai ekta chutu kitab dhori thakise, aru etu tai laga hath te khulise. Tai laga dyna paw samundar te rakhise aru tai laga baya paw mati te rakhise.
Titiya Tai bagh pora hala kora nisina dangor awaz pora hala korise. Jitiya tai hala korise, sat-ta bijili nijor laga awaz te kotha kobole shuru hoise.
Jitiya sat-ta bijili kotha koise, moi likhibole thakise, kintu moi sorgo pora ekta awaz hunise aru koise, “Sat-ta bijili pora ki koise etu lukai kene rakhibi. Etu kitab te nilikhibi.”
Aru moi kuntu sorgoduth samundar aru prithibi te khara hoi thaka dikhise tai laga dyna hath tu sorgo te uthaise.
Aru Tai kun hodai aru hodai nimite jinda ase Tai laga nam kosom khaise, aru kun hai etu sob aru tate thaka sob saman bonaise, etu prithibi aru sob saman khan, aru samundar te ki ahse, “Aru olop bi deri nahobo.
Kintu sat-ta sorgoduth laga awaz din te, jetiya Tai laga bigul tu bajabo, titiya Isor laga asurit kam tu pura hoi jabo, keneka kori kene Tai laga sewak aru bhaobadi khan ke etu bhal kotha tu koi disele.”
Titiya moi logote jai kene moi ke eitu kitab tu dibole nimite koise. Tai moike koise, “Lobi aru khai lobi. Etu pora tumi laga peth tu tita koribo, kintu tumi laga mukh madhu nisina mitha kori dibo.”
Titiya moi sorgoduth laga hath pora etu kitab tu loi kene khai loise. Aru moi laga mukh tu madhu nisina mitha hoi jaise, kintu moi jetiya eitu khaise, moi laga peth tita hoi jaise.
Titiya kunba pora moi ke koise, “Tumi aru bisi manu ke etu prophesy kobi, desh khan ke, alag bhasa kuwa manu khan ke, aru raja khan ke.”
Titiya ekta patla lathi nisina moi ke nap koribole nimite dise. Moi ke koise, “Uthibi aru Isor laga ghor aru alter tu nap lobi, aru kun manu tate aradhana kore tai khan laga bi nap lobi.
Kintu bahar laga jaga tu nap nolobi, eitu Isor najana manu khan ke di dise. Tai khan etu pobitro citi forty-two mohina tak paw pora chipabo.
Aru moi laga duita gawahi khan ke adhikar dibo, aru tai khan 1,260 din tak prophesy kobo, bosta laga kapur lagai kene.”
Eitu duita olive ghas aru duita saaki jola laga khuri ahse juntu prithibi laga Probhu usorte khara ahse.
Kunba manu eitu ke nuksan koribole bisarile, tai khan laga mukh para juie ulai kene dusman khan ke khotom kori dibo.
Tai khan logote akash tu bon kori dibole nimite adhikar ahse kelemane jetiya tai khan prophesy kobo eitu homoi te pani nigiribo tai khan logote pani ke khun bonai dibole nimite takot ahse aru etu prithibi te alag kisim laga dukh pora bhorta koribole nimite tai khan logote adhikar ahse.
Jetiya tai khan laga gawahi kora tu khotom hobo, eitu mati nichete thaka janwar tai khan uporte lorai koribo. Tai khan ke morai di kene sob jiti lobo.
Tai khan laga mora gaw tu dangor citi laga rasta te giri thakibo (Kuntu ke Sodom aru Egypt koi) jun jaga te tai khan laga Probhu ke Crus te mari disele.
Aru tin din adha tak sob jat, desh aru alag kotha kuwa manu khan tai khan laga mora gaw tu sabo aru tai khan laga gaw tu kobor te dhali bole nimite nidibo.
Aru kiman manu etu prithibi te ahse tai khan etu dikhikene khusi koribo. Tai khan ekjon-ekjon ke tofa dikene duita bhaobadi kun duniya te thakise eitu nam pora khusi koribo.
Kintu tin din adha pichete Isor laga sas tu tai khan uporte di dibo, aru tai khan laga paw te khara hobo aru kun manu etu dikhibo tai khan bisi bhoi koribo.
Titiya sorgo pora dangor awaz pora tai khan ke koi thaka hunibo, “Yate uporte ahibe!” Titiya tai khan badal pora sorgote jai jabo, aru tai khan laga dushman khan sai thakibo.
Etu homoi te dangor mati hilibo, aru citi laga dos bhag khotom hoi jabo. Sat-ta hazar manu etu homoi te moribo, aru kun manu bachi jai tai khan bhoi lagibo aru etu dikhikene Isor ke mahima dibo.
Aru dusra mon-dukh kotha bi par hoise. Sabi! Tinta mon-dukh kotha tu joldi ahi ahse.
Tetiya sat-ta sorgoduth pora tai laga bigul tu bajaise, aru sorgo te dangor awaz pora koise,
“Etu duniya laga raijyo tu Probhu aru Khrista laga raijyo hoise,
Aru Tai hodai nimite raj koribo.”
Titiya twenty-four burah manu khan, kun Isor laga usorte sinhasan te bohi ahse tai khan laga chehera girikene Isor ke aradhana koribo.
Tai khan koise,
“Moi khan apani ke dhonyabad di ahse, Mohan Probhu Isor, kun thakise, aru hodai ahse,
Apuni dangor takot tu loi loise aru raj korise.
Eitu desh khan khong uthise,
Kintu apuni laga khong tu ahise,
Aru apuni laga sewak khan ke enam dibole nimite,
Aru kun manu apani laga nam te bhoi kori kene thake,
Chutu aru dangor,
Aru kun manu eitu prithibi tu khotom kore tai khan ke khotom kori dibole nimite.”
Titiya Isor laga ghor sorgoduth thaka tu khuli jaise aru Probhu pora ki kosom dise etu sob tai laga ghor te dikhise. Etu homoi te dangor bijili ujala ahise, jor pora hala kori kene, aru mati hilise aru dangor pathor khan girise.
Titiya ekta dangor chin sorgote ulaise: ekta maiki suryo pora kapur lagai kene, aru chand tai laga paw nichete, aru barohta tara laga mukut tai laga mathate pindhise.
Tai bacha bhuki thakise, aru bacha jonom dibole laga bikha pora kandi thakise, aru bacha ula bole nimite dukh pai thakise.
Tetiya aru dusra ekta chin sorgote ulaise: Sabi, ekta dangor dragon tai laga dosta matha aru dosta seing, aru sat-ta mukut tai laga matha te ahse.
Aru tai laga puchur pora tin bhag tara sorgo te jhari kene hatai dise aru prithibi phale phelai dise. Aru eitu dragon bacha pabole thaka maiki usorte khara kori thakise, jitiya tai bacha pabo, eitu dragon pora eitu maiki laga bacha tu khai dibo.
Titiya eitu maiki pora ekta mota bacha jonom dise, aru tai eitu desh ke loha laga rod pora raj cholabole thakise. Tai laga bacha ke Isor aru sinhasan usorte chingi kene loi jaise,
aru eitu maiki jongol te polai jaise, tai nimite Isor pora ekta jaga tayar kori kene rakhi dise, tai ke 1,260 din tak bhal kori kene sai dibole.
Etiya sorgo te dangor lorai hoise. Michael aru tai laga sorgoduth khan eitu dragon logote lorai korise; aru eitu dragon bhi tai laga duth khan ke loi kene lorai korise.
Kintu eitu dragon aru tai laga duth khan takot thakanai aru tai khan nimite sorgo te thakibole jaga bhi thakanai.
Eitu karone dangor dragon ke nichete phelai dise- purana ekta saph, tai ke beya aatma aru satan koi, tai pura duniya ke thokai diye- tai ke prithibi te phelai dise, aru tai laga duth khan bhi tai logote phelai dise.
Titiya moi sorgo pora dangor awaz te koi thaka hunise,
“Etiya moikhan laga poritran aru takot
Aru Isor laga raijyo tu ahise,
Aru tai laga Khrista laga adhikar ahse.
Moi laga bhai khan ke dukh diya ekjon ke nichete phelai dise,
Kun pora Isor usorte din aru rati tai khan ke dukh dise.
Tai khan Mer bachha laga khun aru gawahi pora sob tu jiti loise,
Kelemane mori bole thaka homoi te bhi tai khan nijor laga jibon tu morom koranai.
Eitu nimite sorgo khan khusi koribi, aru
Kiman manu tate thaki ahse! Kintu prithibi aru samundar khan dukh hobo,
Kelemane satan tu tumi khan majote ahse! Tai pura khong pora bhorta hoi ahse, tai jani ahse tai logote olop homoi hai bachi kene ahse!
Aru jetiya dragon tu janise tai ke prithibi niche te phelai dise, tai jai kene eitu maiki ke digdar dise kun hai mota bacha ekjon ke jonom dise.
Eitu nimite sap pora tai laga mukh pora nodi nisina pani eitu maiki laga pichete jabo dise, eitu pani pora maiki ke loi jabole nimite.
Kintu eitu prithibi pora maiki ke modot korise. Eitu prithibi pora mukh khuli kene sob pani tu khai loise.
Titiya eitu maiki uporte bisi khong uthise aru eitu maiki laga khandan khan uporte lorai koribole nimite jaise, kun manu Isor laga kotha mani thakise aru Jisu laga gawahi dhori kene thakise tai khan ke khotom koribole nimite lorai korise.
Titiya tai samundar usorte khara korise.
Titiya moi ekta janwar samundar pora ulai kene ahha dikhise. Eitu janwar laga dosta seing aru sat-ta matha thakise. Aru matha khan ke dosta mukut thakise, aru ekta-ekta matha uporte Isor ke bodnam kora nam khan thakise.
Aru etiya kuntu janwar moi dikhise eitu sabole ekta chetak nisina thakise. Tai laga theng tu bhalu laga theng nisina thakise, aru tai laga mukh ekta bagh janwar laga mukh nisina thakise. Dragon pora tai ke takot dise aru tai laga sinhasan dise, aru sob adhikar khan manu ke raj cholabole nimite dise.
Ekta janwar laga matha tu morai diya nisina dikhise, kintu tai laga bahar jokhom khan bhal hoi jaise. Pura prithibi tu asurit hoikene tai laga pichete jaise.
Tai khan etu dragon ke puja korise, kelemane tai pora tai laga adhikar etu janwar ke dise. Aru taikhan etu janwar ke puja korise aru koi thakise, “Etu janwar nisina aru kun ahse?” Aru “Kun hai tai logote lorai koribole paribo?”
Etu janwar ke phutani laga kotha khan aru Isor ke bodnam diya kotha khan kobole nimite mukh dise, aru fourty-two mohina etu sob kam khan koribole nimite adhikar dise.
Tetiya etu janwar tai laga mukh khuli kene Isor laga beya kotha koise, Tai laga nam tu sorom khelai dise, aru Tai kun jaga te thake eitu beya koribole nimite, aru jiman manu sorgo te thake tai khan laga beya kobole.
Aru eitu janwar ke bisasi aru purohit manu khan uporte lorai koribole nimite aru tai khan uporte jiti lobole nimite takot dise. Aru, sob jat, desh, aru manu khan uporte adhikar dise.
Aru jiman manu prithibi te thake tai khan sob etu ke puja koribo, aru kun khan laga nam kitab te likha nai taikhan bi, duniya bona laga suru pora, Jibon laga Kitab te, juntu Mer laga ahse, kun ke morai disele.
Jodi kunba manu kan ahse koile, tai huni lobi.
Kunba manu ke bandhi kene loi jabole ase koile,
Tai ke eneka he loi jabo.
Jodi kunba manu ke talwar pora morabole ase koile,
eitu talwar pora hai tai moribo.
Yate nomro aru dukh kosto aru Isor manu khan laga bisas ahse.
Titiya moi aru bhi ekta janwar prithibi pora ulai kene ahhi thaka dikhise, aru tai tu dragon nisina kotha koi.
Tai laga usorte pohila ulai ahha janwar laga kiman adhikar ahse sob tu dikhai dise, aru etu prithibi aru tate thaka kiman manu ahse sob ke etu pohila janwar ke puja koribole nimite dise- etu ekjon kun laga bahar laga jokhom tu bhal hoi jaisile.
Tai bisi dangor asurit kam khan korise, aru tai manu usorte sorgo pora juie prithibi te bi ahhi bole dise aru manu khan ke dikhai dise.
Aru juntu sob chinha khan janwar laga usorte koribole nimite monjur dise, jiman manu prithibi te ahse tai khan ke thokai dise. Aru tai khan ke janwar laga murti bona bole nimite koise kun logote talwar laga jokom ahse, kintu jinda ahse.
Aru etu janwar laga murti ke sas dibole nimite monjuri dise, kelemane etu janwar laga murti kotha kobole paribo, aru kun manu etu janwar laga murti ke puja nokoribo tai ke morai dibo.
Tai khan joborjost korise, chutu aru dangor, dhoni aru gorib, sewak aru aram pora thaka manu, tai khan laga matha agete nohoile dyna hath te chin maribole nimite.
Aru etu karone, kun manu bhi etu chin nathakile eku bhi bikiri aru kinibole naparibo jetiya tak tai khan logote etu laga chin nathakibo- etu janwar laga nam, nohoile tai laga nam laga ginti tu.
Yate gyan ahse: kun manu buji bole pare, tai etu janwar laga ginti tu ongkho kori lobi. Kelemane etu ekta manu laga ginti ahse, aru tai laga ongkho tu hoile 666 ase.
Aru sorgo pora ekta awaz, juntu bisi pani laga awaz nisina aru dangor pani ahibole awaz ahhi thaka nisina moi hunise. Aru moi huna tu hoile baja bajai thaka khan pora taikhan laga bajana te awaz ulai diya nisina hunise.
Aru tai khan cholawta aru charta jinda thaka janwar aru sinhasan usorte notun gana kori kene gai thakise. Kun para bhi etu gana kori bole najane, khali 144,000 junkhan ke prithibi pora anise, tai khan hai etu gana koribole pare.
Aru tai khan maiki logote nijor ke paap te girai kene ahha manu nahoi, tai khan ekdom sapha ahse. Aru tai khan kun jaga te Mer jai tai laga piche jai thaka khan ahse. Tai khan ke manu laga majot pora bachai kene loi ahna ahse Isor laga pohila bacha khan aru Memna nimite.
Tai khan laga mukh te eku misa kotha panai, kelemane tai khan ekdom sapha ahse.
Titiya moi aru ekta sorgoduth ke hawa te uri thaka dikhise, aru tai logote prithibi manu khan nimite ketiya bi khotom nokora susamachar tu thakise- sob desh, jati, bhasha, aru manu nimite.
Tai dangor awaz pora matise, “Isor ke bhoi koribi aru Tai ke Mohima dibi. Kelemane bichar kora laga homoi ahise. Kun pora sorgo aru prithibi, samundar aru sapha pani bonaise.”
Aru ekta sorgoduth pora etu sorgoduth pichete ahise, aru koise, “Girise, dangor Babylon tu girise, kun he sob deshkhan ke tai laga beyobichari draikhya ros tu khabole dise.”
Aru dusra sorgoduth taikhan laga piche korise, aru dangor awaz pora koise, “Kunba manu etu janwar aru tai laga murti ke puja korile, aru jodi tai laga chinah matha aru dyna hath te loile,
tai bhi Isor laga khong tu dikhibo, etu ros Tai laga khong laga cup te ki logote bi namilai kene dhali dise. Tai ke Mer aru Tai laga sorgoduth usorte ketiya bi khotom nokora laga juie te phelai kene dukh dibo.
Aru tai khan laga dukh pa laga dhuwa uporte hodai nimite jabo aru tai khan din aru rati aram napabo- etu janwar aru tai laga murti ke puja kora manu khan, aru kun manu etu laga nam laga chin tu loi.
Yate dikhibo pare purohit khan pora dukh kosto aru nomro kori kene thaka, kun manu Isor laga kotha mane aru Jisu uporte bisas kori kene thake.”
Titiya moi sorgo pora ekta awaz koi thaka hunise, “Eitu likhibi: Asirbad ahse eitu mora manu khan kun etiya pora Probhu nimite moribole ahse.” “Hoi,” Aatma pora koi ahse, “Tai khan laga dukh pora aram pabo, kelemane tai khan ki kam korise etu tai khan laga pichete ahibo.”
Titiya moi saise aru tate ekta boga badal thakise. Badal te bohi thaka ekjon manu laga bacha nisina thakise. Tai laga hath te ekta dhar hashua hatyar thakise aru Tai laga matha te suna laga mukut thakise.
Titiya alag sorgoduth mondoli pora ulai ahhikene badal te bohi thaka ke dangor awaz pora koise: “Tumi laga hashua lobi aru katibole shuru koribi, kelemane kata laga homoi ahise, prithibi laga dhan tu paki jaise.”
Titiya badal te bohi thaka pora tai laga hashua-hatiyar ulai kene prithibi te cholai se, aru titiya prithibi laga kata homoi pura hoise.
Titiya aru ekta sorgoduth sorgo laga mondoli pora ulai kene ahise, tai logote bhi dhar thaka hashua-hatiyar thakise.
Aru dusra ekta sorgoduth juli thaka ALTAR pora ulai kene ahise tai logote juie laga adhikar thakise. Tai dangor awaz pora kun laga hath te dhar hashua-hatiyar ahse tai ke matise, aru koise, “Tumi laga dhar hashua-hatiyar lobi aru prithibi pora angur khan joma koribi, kelemane tai khan laga angur khan sob pakise.”
Titiya etu sorgoduth tai laga hashua-hatiyar loi kene prithibi te kiman angur paki kene ahse eitu khan ke uthaise. Tai angur joma korikene angur mihin kora jaga te Isor laga khong nimite phelai dise.
Tetiya citi laga bahar te angur mihin kora laga khuri dhali kene thakise, aru eitu khuri pora khun ulai thakise aru eitu khun ghora laga matha tak ponchise 1,600 tak.
Titiya aru bhi asurit chin sorgo te dekhise: sat-ta sorgoduth sat-ta dukh loi kene- khotom laga dukh, etu pora Isor laga khong pura hoi jabo.
Titiya moi dikhise shisa laga samundar juie te milai kene kun manu etu janwar aru murti ke jiti loise, aru tai laga nam laga ginti uporte jiti loise, tai khan eitu shisa laga samundar te khara hoi thakise, Isor pora diya baja laga saman loi kene khara hoi thakise.
Tai khan Moses laga gana gai thakise, Isor laga sewak aru Mer laga gana aru koi thakise,
“Dangor aru asurit ahse apuni laga kam
Probhu Isor, sob se Mahan.
Apuni laga rasta bhal aru hosa ahse,
oh dharmic manu laga raja.
Kelemane apni pobitro ahse.
Sob desh khan ahibo
aru apuni usorte mohima koribo
Kelemane apuni laga bhal kam khan sob dekhai dise.”
Eitu sob huwa pichete moi saise, aru mondoli te gawah khan laga tambu sorgo te khuli jaise.
Aru mondoli bahar te ulai ahhi kene sat-ta sorgoduth sat-ta dukh dhori kene thakise. Tai khan laga kapur sapha thakise, ujala kapur aru tai khan laga chati te suna pora bonai kene thaka huru kapor khan lagai kene thakise.
Charta janwar majot pora ekjon he sat-ta sorgoduth ke sat-ta bati Isor laga khong pora bhorta thaka tai khan ke dise, Tai jun hodai aru hodai nimite jinda ahse.
Titiya Isor laga Mohima aru takot pora mondoli tu dhuwa pora bhorta hoi jaise. Kun bhi tate jabole napare jitiya tak sat-ta dukh sat-ta sorgoduth khan pora pura nokare.
Titiya moi hunise ekta dangor awaz mondoli pora sat-ta sorgoduth khan ke koi thaka, “Jabi aru sat-ta bati pora Isor laga khong tu prithibi te dhali dibi.”
Titiya pohila sorgoduth jai kene tai laga bati pora prithibi te dhali dise. Titiya beya aru bikhai thaka ghaw kun manu khan janwar laga chin loi kene thakise tai khan uporte ahise aru kun manu etu murti ke puja kori thakise tai khan uporte ahise.
Aru dusra sorgoduth pora tai laga bati pora samundar te dhali dise. Eitu khun hoi jaise, ekta mora manu laga khun nisina, aru kiman jinda saman samundar te thakise sob mori jaise.
Titiya tisra sorgoduth tai laga bati sapha pani aru nodi te dhali dise aru eitu khun hoi jaise.
Aru pani laga duth pora koi thaka moi hunise,
“Apuni dharmic ahse-Ekjon kun ahse aru kun thakise, Pobitro ekjon-
Kelemane apani eitu sob bichar korise.
Kelemane tai khan bhaobadi khan aru dharic khan laga khun dhali dise,
apuni tai khan ke khun khabole nimite dise;
tai khan eitu pabole nimite layak ahse.”
Titiya moi ALTAR pora koi thaka hunise,
“Hoi, Mohan Probhu Isor,
Apuni laga bichar dharmic ahse.”
Titiya choutha sorgoduth tai laga bati suryo te dhali dise, aru manu khan ke juie pora jolai dibole nimite koise.
Etu pora manu kobo napara gorom pora julise, aru tai khan Isor laga nam tu beya koise, kun sob dukh uporte adhikar ahse. Tai khan mon ghuranai aru Tai ke Mohima diya nai.
Titiya pansta sorgoduth pora tai laga bati loi kene janwar laga sinhasan te dhali dise, aru etu para tai laga raijyo andhar hoi jaise. Tai khan bikhai kene nijor laga jiba kamuribole shuru hoise.
Etu pora tai khan sorgo te thaka Isor ke beya koise, tai khan laga bikhai thaka aru ghaw nimite, kintu eneka korile bi tai khan laga beya kam pora mon ghura nai.
Titiya choi-ta sorgoduth pora tai laga bati dangor nodi te dhali dise, juntu Euphrates ase. Itu laga pani sukhi jaise, purab pora ahhibole tayar kori thaka raja khan nimite.
Tai khan OHUSI laga aatma thakise kun khan asurit chin dikhai thakise. Mohan Isor laga dangor din te lorai koribole nimite duniya laga raja khan ke joma kori thakise.
(“Sabi! Moi chor nisina ahi ahse! Asirbad ahse etu manu kun tai laga kapur lagai kene sai ahse aru rukhi ahse, kelemane tai khan kapur nalagai kene berai nathakibo aru tai khan laga sorom khan tu nadikhibo.”)
Titiya tai khan sob ke eke logote anise ekta jaga juntu laga nam Hebrew te Armaggedon koi.
Titiya sat-ta ula sorgoduth tai laga bati hawa te dhali dise. Titiya mondoli laga bahar pora dangor ekta awaj ulaise, sinhasan pora koise, “Eitu sob hoise!”
Titiya tate bijili laga ujala marise, awaz dise, aru THUNDER korise, aru dangor mati hilise- jeneka ketiya bi huwa nai jun tu din pora manu ke prithibi te bonaise, etu mati hila eman dangor thakise, ekdom dangor thakise.
Dangor citi tinta bhag hoi jaise, aru desh laga citi khan khotom hoi jaise. Titiya dangor Babylon Isor usorte yad korise, aru tai laga khong laga cup tai ke dise.
Titiya sob majuli khan polaise, aru pahar khan aru tate pa nai.
Aru manu khan uporte dangor pathor, ekdom bhari, sorgo pora ahhikene tai khan uporte girise. Titiya manu khan Isor laga nam tu beya koise kelemane eitu pathor khan tai khan uporte girise, kelemane eitu dukh bisi beya thakise.
Tetiya sat-ta sorgoduth khan majote ekjon kun laga hath te sat-ta bati thakise, ahhi kene moi ke kotha korise, aru koise, “Ahibi, Moi tumi ke dikhai dibo etu dangor beyobichar ke jun laga bichar hoise aru kun bisi pani te bhoi ahse.
Etu duniya laga raja khan tai logote beya kam korise, aru etu prithibi te thaka khan ke tai laga beyobichari laga draikhya-ros tu khabole dise.”
Titiya sorgoduth pora moi ke aatma pora ekta jongol te loi jaise, aru moi dikhise ekta maiki ke kun ekta lal rong janwar uporte bohi thakise jun laga uporte Isor ke bodnam kora laga nam khan pora bhorta ahse. Etu janwar laga sat-ta matha aru dosta sieng thakise.
Eitu maiki beguni rong kapur lagai kene thakise aru moti, suna aru dam laga pathor lagai kene sabole sundur dikhi thakise. Tai laga hath te suna laga cup thakise juntu te beyaobichari laga kam pora bhorta hoi kene thaka dhori thakise.
Aru tai laga matha aghe te nam likhi kene thakise, buyibole napara ekta: “Dangor Babylon beyobichar laga ama aru prithibi ke kothom kori diya ekjon.”
Moi dikhise etu maiki bisasi dharmic aru Jisu laga gawah khan laga khun khai kene thakise. Jitiya moi taike dikhise, moi bisi asurit hoise.
Kintu sorgoduth pora moike koise, “Kele tumi asurit lagi ahse? Moi etu maiki laga lukai thaka khan kobo aru etu janwar kun tai ke dhori ahse, etu janwar kun laga sat-ta matha aru dosta singh ahse.
Eitu janwar tumi pora dikha tu hoile jinda thakise, tai etiya jinda nai, kintu tai aru bi mati niche pora ulai kene ahibole ahse. Titiya etu pora pura khotom kori dibo. Kun manu eitu prithibi te thaki ahse, kun manu laga nam duniya bona homoi pora Jibon laga Kitab te nam likha nai- tai khan etu janwar ke dikhi kene asurit lagibo, kelemane tai pohila te thakise, aru etiya nai, hoilebi tai ahibole ahse.
Etu gyan thaka khan nimite bhabona koribole laga ahse: etu sat-ta matha sat-ta pahar ahse kun jaga te maiki bohi ahse. Tai khan sat-ta raja bhi ahse:
pansta raja giri jaise, ekjon ahse dusra ekjon ahha nai. Kintu jetiya tai ahhibo, tai olop din nimite he thakibole lagibo.
Etu janwar kun thakise, kintu etiya nai, tai nijor bhi ath ginti laga raja thakise; kintu tai bhi sat-ta raja majote ekjon thakise, aru tai pura khotom kori dibole nimite jai ahse.
Dosta sieng thaka tu hoile dosta raja ahse kintu tai khan ek ghonta janwar logote raja hobole nimite adhikar pabo.
Etu khan sob ekta bhabona ahse, aru tai khan laga adhikar aru takot sob janwar ke dibo.
Tai khan Mer logote lorai koribo. Kintu Mer pora tai khan uporte jiti lobo, tai he Probhu laga Probhu aru Raja laga Raja ahse- aru Tai logote thaka khan ke, bachi luwa aru biswasi koi.”
Titiya sorgoduth pora moi ke koise, “Etu pani kuntu tumi dikhise, kun jaga te beyobichari khan bohe, etu khan manu desh aru alag kotha kuwa manu khan ahse.
Tumi kuntu dosta sieng aru janwar dikhe- tai khan beyobichari khan ke ghin koribo. Tai khan pora tai laga kapur khuli kene sorom khelai dibo, tai laga gaw mangso bi tanibo, aru juie pora tai ke pura julai dibo.
Kelemane Isor pora tai khan laga mon te eneka koribole koi dise, aru ekta kam he koribole dise, aru tai khan laga raijyo janwar ke dibole nimite, jitiya tak Isor laga kotha tu pura nahoi.
Etiya kun tu maiki ke tumi dikhise etu dangor citi te prithibi laga raja khan uporte raj cholai.”
Tai kandi kene dangor awaz pora koise,
“Dangor Babylon giri jaise!
Tai satan khan laga thaka jaga loi jaise,
Sob beya aatma laga ghor,
Aru sob beya aru letera chiriya laga ghor.
Sob desh khan tai laga beyobichar laga draikhya ros khaikene nisa hoise.
Sob prithibi laga raja khan tai logote beyobichar kam korise.
Prithibi laga bepari manu khan bi tai keneka mangso laga echa te thaki ase, etu saikene dhun hoise.”
Titiya moi sorgo pora aru ekta awaz koi thaka hunise,
“Tai pora ulai kene ahibi, moi laga manu khan
Tumi khan tai laga pap te bhag nalobole nimite,
Aru eitu pora tai pabole thaka dukh tumi uporte nahibo nimite.
Kelemane tai laga pap khan sorgo tak ponchise,
Aru Isor pora tai laga pap kam khan sob yad kori ahse.
Tai ki dise etu wapas tai ke di dibi
Aru tai laga kam sai kene tai ke aru bisi dibi;
Aru tai milai kene rakha cup te, tai nimite aru bisi milai kene tai ke di dibi.
Kelemane tai nijor ke dangor kori kene aram pora thakise,
Tai ke bisi dukh chinta aru mon dukh dibi.
Kelemane tai nijor laga mon te koi,
‘Moi rani nisina bhoi ahse;
Moi mota mori juwa maiki nohoi,
Aru moi ketiya bi kanda nidikhibo.’
Etu karone ek din te he tai laga dukh ahibo:
Mora, kanda, aru akal ahibo.
Tai ke juie pora khai dibo,
Prithibi laga raja khan kun tai laga pichate jai kene sob beyobichar korise, tai juli kena dhuwa ulai thaka tu dekhi kene kandi kene hala koribo.
Tai khan dur te khara koribo, aru tai dukh pa tu dikhi kene kobo,
“Oh, oh dangor citi,
Babylon takot thaka ekta citi!
Kelemane ek ghanta bhitor te tumi laga bichar hoi jaise.”
Titiya prithibi laga dhun manu khan tai ke sai kene kandise, kelemane tai laga saman khan kun bi nikina hoise-
bahar pora anah suna, chandi, dam laga pathor, moti, sundar saman, beguni rong kapur, reshum kapur, lal rong laga kapur, sob kisim laga bhal aru dam laga khuri, bhal para bona bati khan, pitol, luha, aru marble,
masala khan, bhal ghun thaka tel, angur ros, kisim laga tel, sapha kori kene rakha atta dhan, saguli aru goru, ghora aru ghora gari, sewak aru manu laga aatma khan.
Tumi laga paki juwa phal, tumi laga aatma laga echa, sob tumi pora jai-jaise. Sob aram aru dikhawa tumi pora jai jaise, aru etu ketiya bhi wapas napabo.
Eitu saman laga malik khan kun tai ke sai kene dhoni hoisile etiya tai pora dur hoi jaise, kelemane tai laga dukh pai kene thaki thaka tu sai kene bhoi lagise aru dur te jai kene khara hoi jaise.
Tai khan kobo,
“Oh, oh eitu dangor citi
Kun bhal kapur lagai kene thakise,
beguni rong te, aru lal rong kapur lagai kene thakise,
Aru suna pora bhorta hoi kene,
Dam laga heera, aru moti khan lagaikene thakise!
Ek ghonta bhitorte tai laga sob dhun tu khotom hoi jaise.”
Sob jahas laga captain khan tate safar kora khan, aru cholai thaka aru kiman manu etu samundar pora kamai thakise, dur te khara hoi jaise.
Tai khan kandise jetiya tai juli thaka laga dhuwa tu dikhise. Tai khan koise, “Dangor citi nisina aru kuntu citi ahse?”
Tai khan laga matha pora dhula jharise, aru jor pora kandise, mon dukh korise, aru koise,
“Oh, oh etu dangor citi
Kun logote tai khan laga jahas ahse
Samundar te tai laga dhun pra dhuni hoise
Kelemane ek ghonta te tai ke khotom kori dise.”
“Tai uporte khusi koribi, O sorgo,
Aru apuni dhramic khan, PASONIR, aru bhaobadi khan,
Titiya ekta takot thaka sorgoduth dangor pathor uthai kene samundar te phelai dise, aru koise,
“Etu nisina, Babylon, dangor citi ke bi,
Dukh te phelai dibo
Aru tai ke ketiya bi nidikha hoi jabo.
Gana baja manu khan,
Aru bigul baja manu khan laga gana aru
Tumi ketiya bi nahunibo.
Bhal saman bona manu aru tumi
Khan ketiya bi napabo.
Dhan khunda laga awaz aru
Tumi khan ketiya bi nahunibo.
Saaki laga ujala
Tumi khan ke ketiya bi ujala nidibo.
Shadi kora maiki aru mota laga awaz aru
Ketiya bi nahunibo,
Kekemane tumi khan laga prithibi laga raja bhal saman thakise,
Aru pura desh tumi khan laga jadu montor pora thokai dise.
Bhaobadi aru dharmic manu khan laga khun tai uporte paise,
Aru tai khan sob laga khun, kun khan ke etu prithibi te morai dise.”
Etu pichete sorgo pora manu bisi dangor awaz pora koi thaka hunise aru koi thakise,
“Hallelujah.
Poritran, mohima, aru takot moi khan laga Isor ke.
Tai laga bichar hosa aru bhal ahse,
kelemane Tai dangor beyobichar kora khan ke bichar korise
kun beyobichar kaam korikena prithibi ke letera kori dise.
Tai laga sewak khan laga khun ulai diya ke badla loise,
Titiya tai khan aru dusra bar hala korise:
Hallelujah!
Tai pora ulai thaka dhuwa hodai aru hodai nimite thakibo.”
Titiya twenty-four burah manu khan aru charta janwar athukarhi kene Isor kun sinhasan te bohi thakise taike aradhana korise aru koise,
“Amen. Hallelujah!”
Tetiya sinhasan pora ekta awaz ahhi kene, koise,
“Moi khan laga Isor ke dhonyabad ahse,
Tar laga sob sewak,
aru kun Tar ke bhoi kore, chutu aru dangor sob.”
Tetiya moi bisi manu laga awaz nisina hunise, aru nodi te pani jai thaka nisina, aru akash te bijili mara nisina aru koise,
“Hallelujah!
Moi khan laga Mohan Probhu Isor raj kore.
Moi khan nam untcha uthai kene khusi koribo
Aru Tar ke mohima dibo
Kelemane Mer laga shadi te kora homoi ahse,
Aru Tar ke rukhi thaka shadi koribole khan tayari hoi kene rukhi ahse.
Nijor ke tayari kori kene thakibole koi dise
Ujala aru sapha kapur lagai kene.”
(Kelemane sapha kapur lagai kene thaka tu hoile pobitro manukhan laga dharmic kam khan ahse).
Tetiya sorgoduth pora moi ke koise, “Eitu likhibi: Asirbad ahse kun ke Memna laga sadhi te matise.” Tai eneka aru moi ke koise, “Eitu khan sob Isor laga hosa kotha khan ahse.”
Tetiya moi Tar laga paw te giri kene aradhana korise, kintu tai moi ke koise, “Eneka nokoribi! Moi bhi tumi nisina ekta sewak ahse tumi aru sathi bhai khan logote Jisu laga gawahi dhori kene ahse. Isor ke mohima dibi. Kelemane Jisu laga gawahi aatma laga prophesy ahse.”
Tetiya moi sorgo khula dikhise, aru tate ekta boga ghora thakise, aru etu uporte bohi thaka ke bhal aru hosa matise, aru Tai bichar kore aru dharmic pora lorai kore.
Tar laga suku juli thaka jui nisina ahse, aru Tai laga matha te bisi mukut thakise. Tai laga nam likha thakise aru etu nam kun bhi najane khali tai pora he jane.
Tai lagai thaka kapur khun te dhali kene thaka nisina ahse, aru tai laga nam tu Isor laga kotha ahse.
Sorgo laga siphai khan sob boga ghora te uthi kene tai laga pichete jai thakise, aru tai khan sundur, aru sapha boga kapur lagai kene thakise.
Aru tai laga mukh pora dhar talwar ulai kene jai thakise, etu pora desh khan ke mari dibo, aru saguli rukha manu pora tai laga bhera khan ke lathi pora mara nisina tai khan ke bi eneka koribo. Tai angur laga ros uporte chipai diya nisina Mohan Isor laga khong bhi tai khan uporte ahibo.
Tetiya moi ekta sorgoduth ke suyro te khara hoi thaka dikhise. Tai jor awaj pora matise, kiman chiriya akash te uri thakise tai khan koise, “Ahibi! Isor laga kha luwa kora din nimite sob eke logote joma kori lobi,
tumi khan raja laga mangso khabole nimite, dangor sahab khan laga mangso khabole nimite, aru takot thaka manu khan aga mangso ghora aru kun tai laga uporte bhoi ahse tai khan laga mangso khabole nimite, aru sob manu laga mangso, kuli kene berai thaka aru sewak khan laga, chutu aru dangor khan laga mangso khabole nimite.”
Tetiya moi janwar aru prithibi laga raja khan ke dikhise aru tai khan laga sipahi khan ke tai khan ghora te bohi kene thaka uporte aru tai laga sipahi khan logote lorai koribole nimite joma kori thakise.
Titiya janwar ke dhori loise, aru tai logote kiman misa kuwa bhaobadi khan kun tai usorte chin khan dikhayai thakise, eneka kori kene tai bisi ke thokai dise kun janwar laga chin loise aru kun murti ke puja korise. Duijon ke jui juli thaka te jinda pora phelai dise kun tu ketiya bi khotom nahoi.
Aru kiman manu bachi kene thakise tai khan sob talwar pora morai dise kun ghora te bohi thakise, kun tu tai laga mukh pora ulaise aru pura chiriya tai khan laga mangso pora bhorta hoi jaise.
Tetiya moi ekta sorgoduth sorgo pora ahhi thaka dikhise. Tai logote mati niche laga chabi thakise, aru tai laga hath te luha laga rosi dangor dhurikene thakise.
Tai dragon ke dhori loise, pohila pora thaka saph ke, kun tu devil, aru Satan ahse, aru hazar sal tak tai bandi loise.
Tetiya tai ke mati nichete phelai dise, aru bon kori kene tai uporte chin mari dise, aru eitu pora tai uporte chin mari dise, aru eitu pora tai hazar sal khotom nahuwa tak aru desh khan ke thokai nidibole nimite. Etu pichete, tai ke olop homoi nimite chari dibo.
Tetiya moi sinhasan khan deikhise. Tate tai khan bohise- sob aatma khan kun laga matha khan Jisu laga gawahi aru kotha nimite kati dise, aru kun manu janwar aru tai laga murti ke puja koranai aru matha agete aru hath te tai laga chin luwanai- tai khan ke bichar korise tai khan jinda hoise, aru Khrista logote hazar sal tak raj korise.
(Aru dusra khan jinda huwanai aru jibon panai jetiya tak hazar sal tu pura huwanai). Etu PROTHOM PUNURUSTHAN ahse.
Etu manu ahsirbad aru pobitro ahse kun poila resurrection te bhag ahse! Etu te dusra bar mora laga eku takot nai, kintu tai khan Isor aru Khrista laga purohit hobo, aru Tai logote hazar sal raj koribo.
Kintu jetiya sal pura hoi jabo, Satan ke tai laga pora chari dibo.
Aru Tai prithibi laga charta kinar laga desh te jai kene bisi manu khan ke thokai dibo- manu khan aru tai khan laga jaga te- aru tai khan ke lorai koribole nimite joma koribo. Aru tai khan balu aru samundar nisina bisi manu thakibo.
Tai khan prithibi laga dangor aru plain jaga te jabo aru dharmic manu aru tai khan laga morom citi ke gheri lobo. Kintu sorgo pora juie ahhi kene tai khan ke khotom kori dibo.
Tetiya Satan he, kun tai khan ke thokai dise, juie laga nodi te phelai dise, kun jaga te janwar aru tai laga misa bhaobadi khan ahse. Tai khan ke din aru rati hodai nimite dukh dibo.
Tetiya moi dangor boga sinhasan dikhise aru tate bohi thaka ekjon, Tai laga usor pora prithibi aru sorgo poila jai thakise, kintu tai khan nimite kot te bi jaga panai.
Aru tetiya moi mora dikhise- sob chutu aru dangor- sinhasan usorte khara kori thakise, aru kitab khan khuli jaise. Tetiya aru dusra kitab ekta khulise, kun tu Jibon laga Kitab ahse. Mora khan ke kitab te ki likha ahse eitu pora bichar korise, tai khan laga kam hisab te.
Samundar bhitorte mori kene thaka khan bi uthise. Mora aru beya aatma khan majote mori kene thaka khan bi uthise, aru sob manu khan ke tai khan laga kam hisab te bichar korise.
Tetiya mora aru beya aatma khan ke juie laga nodi te phelai dise. Etu dusra bar mora ahse- juie laga nodi.
Kun laga nam Jibon laga Kitab te likha nai, tai ke juie laga nodi te phelai dise.
Tetiya moi notun sorgo aru notun prithibi dikhise, pohila prithibi aru pohila sorgo tu harai jaise, aru samundar khan nathaka hoi jaise.
Aru moi pobitro citi dikhise, notun Jerusalem Isor laga sorgo pora ahhi thakise, ekta shadi kora maiki tai laga mota ke tayari kori kene lok pabole ahha nisina.
Aru tetiya moi dangor awaz sinhasan pora koi thaka hunise, “Sabi! Isor laga ghor to manu khan logote ahse, aru Tar tai khan logote thakibo. Tai khan Tar laga manu hobo, aru Isor Tai nijor bi tai khan logote thakibo.
Tar tai khan laga suku pani musi dibo, aru tate mora nathikibo, aru mon dukh nokoribo, nakandibo, aru nibikhabo. Etu khan aru ketiya bi nahobo kelemane pohila laga sob tu harai jabo.
Tetiya ekjon kun sinhasan te bohi thakise Tai koise, “Sabi! Moi sob tu notun kori dise.” Tai moike koise, “Etu likhibi kelemane etu kuwa khan sob hosa aru bisas koribole laga kotha ahse.”
Tai aru bhi moike koise, “Etu sob kam pura hoise! Moi alpha aru omega ahse, suru aru khotom ase. Kun manu piyas lagi ahse moi tai ke eku dam noloi kene sapha jibon laga pani dibo.
Kintu mon chutu khan, bisas nathaka khan, ghin kam kora khan, manu ke morai diya khan, beyobichar kam kora khan, jadu montar kora khan, murti puja kora khan, aru sob kisim misa koi thaka khan, tai khan laga jaga jui para hodai juli thaka nodi te hobo. Etu dusra bar mora ahse.”
Tetiya sat-ta majote ekjon sorgoduth moi usorte ahise, etu ekjon kun logote sat-ta bati te antim dukh pora bhorta kori kene dhori thakise, aru tai moi logote kotha korise, aru koise, “Yate ahibi. Moi tumi ke shadi kora maiki ke dikhai dibo, Mer laga maiki.”
Tetiya tai moi uthai kene aatma pora dangor aru untcha pahar te loi jaise aru moi ke pobitro Jerusalem citi Isor laga sorgo pora ahhi thaka dikhise.
Isor laga mohima tate thakise, aru etu sundur bisi bhal thakise, ekta dam aru sapha sundur pathor nisina.
Aru tate dangor, untcha DIWAR aru barohta dorja thakise, aru barohta sorgoduth dorja te thakise. Dorja te nam khan likhi kene thakise, aru etu nam khan Israel laga barohta chokara laga jat laga nam thakise.
Purab te tinta dorja thakise, uttor te tinta dorja, daksin te tinta dorja, aru pachim te tinta dorja thakise.
Aru citi laga dewar te barohta majbut FOUNDATION thakise, aru etu khan te Mer laga barohta pasonir khan laga nam thakise.
Kun pora moi logote kotha korise tai logote nap luwa laga suna pora bona laga NOL thakise aru etu pora citi, aru tai laga dorja, aru dewar khan nap koribole nimite.
Etu citi laga jaga bisi dangor thakise; aru etu citi laga lamba phale aru chora phale eke thakise. Tai nap kora laga NOL pora nap korise. Baroh hazar laga dangor thakise (Lamba, dangor, aru untcha sob eke thakise.)
Tai dewar khan bhpi nap loise, 144 manu laga nap hisab te thakise (aru etu sorgoduth khan laga nap te thakise)
Etu laga dewar khan dam laga pathor pora bonaise aru citi tu ahsli suna laga thakise, aru glass nisina sapha thakise.
Aru etu citi laga dewar laga FOUNDATION khan bisi sundur aru sob kisim laga dam pathor pora bonai kene rakhise. Prothom FOUNDATION tu jasper asile, dusra FOUNDATION sapphire laga thakise, tinta ula tu agate, aru charta ula tu emerald laga thakise,
pansta ula oynx thakise, choita tu carnelian, sat-ta tu hoile chrysolite laga thakise, anth ta tu hoile beryl, nou ta tu topaz, aru dosta tu hoile chrysoprase, egaroh tu hoile jacinth aru baroh ta tu hoile amethyst.
Aru barohta dorja tu hoile baroh moti laga thakise; ekta dorja khan ekta moti pora bonai kene thakise. Citi laga rasta khan ahsli suna laga thakise, ekdom sapha glass nisina thakise.
Aru moi etu citi te ekta bi mondoli dikha nai, kelemane Mohan Probhu Isor aru Mer he tate laga mondoli ahse.
Etu citi te suryo aru chand laga ujala eku dorkar thaka nai. Kelemane Isor laga mohima tate ujala diye, aru tai laga saaki tu Mer he ahse.
Aru desh khan etu citi laga ujala te berabo, aru prithibi laga raja khan sob mohima tate he ani kene dibo.
Aru tate dorja khan din te ketiya bi bon nohobo, tate aru rati ketiya bi nathakibo.
Tai khan sob desh laga adar aru mohima tate he anibo,
kintu eku letera saman tate jabole naparibo, aru kun manu chalak aru beya kam koribo tate jabo naparibo, kintu khali kun laga nam Memna laga jibon laga kitab te likhi kene ahse tai hai tate jabole paribo.
Tetiya sorgoduth pora moike jibon laga pani dikhai dise, crystal nisina sapha thakise. Aru etu Isor laga sinhasan aru Mer laga sinhasan pora giri thakise.
Citi laga rasta majot pora aru nodi laga duita kinar te jibon laga ghas thakise, aru eitu ghas te barotha alag-alag phol ulai aru sob mohina te ekta ekta phal dhori thakise. Aru ghas laga pata khan desh ke changai koribole lagai kene thakise.
Aru tate eku beya pap khan nai. Tate Isor aru Mer laga sinhasan etu citi te thakibo, aru tai laga sewak khan tai ke sewa koribo.
Tai khan Tar laga chehera dikhibo, aru Tar laga nam tai khan laga matha aghe te likhibo.
Tate aru rati ketiya bi nohobo, aru tai khan saaki laga ujala aru suryo laga puhor nalagibo kelemane Isor he tai khan ke ujala dibo, aru tai khan Isor logote hodai aru hodai nimite raj koribo.
Tetiya sorgoduth pora moike koise, “Etu sob kotha khan hosa aru bisas koribole laga ahse. Etu Probhu, aatma khan aru bhaobadi khan laga Isor, Tar laga sorgoduth ke tai laga sewak usorte pothai dise aru dikhai dise ki tu joldi hobole ahse.”
Moi, John etu sob kotha dikhise aru ki hobole ahse etu sob moi hunise. Jetiya moi etu hunise aru dikhise, moi nichete aradhana koribole nimite girise etu sorgoduth usorte kun he moike etu sob tu dikhai thakise.
Kintu Tai moike koise, “Tumi eneka nokoribi! Moi bi tumi nisina ekta sewak ahse, tumi laga bhai bhaobadi khan nisina aru tai khan kun etu kitab laga kotha mani thake. Isor ke mohima dibi!”
Tetiya Tai moike ke koise, “Etu kitab laga PROPHECY aru kotha bon kori nidibi, kelemane homoi tu usorte ahhi ahse.
Kun manu beya pora thaki ahse, tai ke eneka he beya pora thakibole dibo. Kun manu mon letera kori kene thaki ahse, tai ke eneka he thakibole dibi. Kun manu bhal pora thaki ahse, tai aru bhi bisi bhal pora thakibi. Aru kun manu pobitro hoi kene ahse, tai aru bhi bisi pobitro hoi kene thakibi.”
“Sabi! Moi joldi ahhi ahse, aru moi laga enam moi laga hath te ahse, kun ki kam korise eitu hisab dibole nimite.
Moi hai alpha aru omega ahse, PROTHOM aru antim/HEKH bi moi he ahse, suru aru khotom bi moi ase.
Ashirbad ase kun tai laga kapur dhulai kene raki ahse etu pora tai khan moi logote jibon laga ghas khabole paribo aru etu citi te dorja pora ghusibole paribo
Bahar te kuta khan ahse, mangso laga echa kori thaka khan, manu morai diya khan, murti puja kora manu, aru sob manu kun misa tu mani kene morom kori kene thake.
Moi, Jisu sorgoduth khan ke etu kotha khan kobole nimite aru gawahi dibole nimite girja khan te pothai dise. Moi jor ahse aru David laga khandan, ujala phojir laga tara.”
Aatma aru shadi koribole thaka pora koi, “Ahhibi!” Etu nimite kun huni ahse kobi, “Ahhibi!” Kun pyas lagi ahse, tai ke ahhibole dibi kun echa kori ahse, tai khusi pora eitu jibon laga pani lobole dibi.
Moi etu kitab laga PROPHECY sob manu kun etu kotha hunibo tai khan ke gawahi di ahse: Jodi kunba etu kotha te aru bisi kotha dhale, Isor he tai uporte sob dukh khan dhali dibo kun tu etu kitab te likhi kene ahse.
Aru jodi kunba PROPHECY laga kitab te ki likhi kene ahse etu hatai diye, Isor he jibon laga ghas pora tai laga bhag hatai dibo, aru etu pobitrio citi pora bi kuntu laga kotha etu kitab te likhi kene ase.
Kun manu etu sob kotha laga gawahi dibo kobi, “Hoi! Moi joldi hi ahse. “Amen! Ahibi, Probhu Jisu!
Probhu Jisu laga anugrah Tai laga dharmic manu khan logote thakibole dibi. Amen.
