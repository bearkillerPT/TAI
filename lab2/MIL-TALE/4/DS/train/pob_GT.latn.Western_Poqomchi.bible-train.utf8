• Re' ma' Awraham xac'unej cho Isahac,• re' Isahac xac'unej cho Jacow,• re' Jacow xac'unej cho Jurah ch'i̱l take junlaj chi ras richa̱k',
• re' Jurah xac'unej cho i Pa̱res ch'i̱l i Sa̱ra• naxic'am i Tama̱r chi rehq'ue̱n,• re' Pa̱res xac'unej cho Hesrom• eh re' Hesrom xac'unej cho i Aram.
• Re' Aram xac'unej cho i Aminaraw,• re' Aminaraw xac'unej cho i Nahason,• re' Nahason xac'unej cho i Salmon,
• re' Salmon xac'unej cho i Wohos• naxic'am i Rahaw chi rehq'ue̱n,• eh re' Wohos xac'unej cho i Ower• naxic'am i Rut chi rehq'ue̱n,• re' Ower xac'unej cho Isayih,
• re' Isayih xac'unej i Tawiy.• Re' Tawiy naxwih'ic cho chi k'atal k'oric chi quina̱ take ra̱' ri'sil cho Israhel, xac'unej cho i Salomon• naxic'am chi rehq'ue̱n i rehq'ue̱n cahnok i Uri̱yas.
• Re' Salomon xac'unej cho Rowoham,• re' Rowoham xac'unej cho i Awi̱yas,• re' Awi̱yas xac'unej cho i A̱sa,
• re' A̱sa xac'unej cho i Josapat,• re' Josapat xac'unej cho i Joram,• re' Joram xac'unej cho i Usi̱yas.
• Re' Usi̱yas xac'unej cho Jotam,• re' Jotam xac'unej cho i Acas,• re' Acas xac'unej cho i Esequi̱yas,
• re' Esequi̱yas xac'unej cho i Manases,• re' Manases xac'unej cho Amon,• re' Amon xac'unej cho Josi̱yas,
• eh pa ribihnal i Josi̱yas jenaj queh take rac'u̱n xac'unej cho i Jeconi̱yas ch'i̱l take richa̱k',• re' xi'asjic chiwach take ha̱b nok re' take kama̱m kati't xic'amaric je ar pan tinamit Wawilo̱nya.
• Nok wilque̱b chic ar Wawilo̱nya,• re' Jeconi̱yas xac'unej cho Salatyel• eh re' Salatyel xiq'uihsaj cho i Sorowawel.
• Pa ribihnal aj i Sorowawel re' je' jenaj queh ra̱' ri'sil cho ru' xac'unej cho Awiyur,• eh pa ribihnal i Awiyur, re' jenaj queh ra̱' ri'sil cho ru' xac'unej cho Elyaquim.• Pa ribihnal wo' i Elyaquim, re' jenaj queh ra̱' ri'sil cho ru' xac'unej cho i Asor,
• eh pa ribihnal i Asor, re' jenaj queh ra̱' ri'sil cho ru' xac'unej cho Saroc.• Pa ribihnal i Saroc, re' jenaj queh ra̱' ri'sil cho ru' xac'unej cho i Aquim,• eh pa ribihnal i Aquim, re' jenaj queh ra̱' ri'sil cho ru' xac'unej cho Elyur.
• Pa ribihnal i Elyur, re' jenaj queh ra̱' ri'sil cho ru' xac'unej cho Elya̱sar,• eh pa ribihnal i Elya̱sar re' jenaj queh ra̱' ri'sil cho ru' xac'unej cho i Matan.• Pa ribihnal wo' i Matan, re' jenaj queh ra̱' ri'sil cho ru' xac'unej cho i Jacow,
• eh pa ribihnal i Jacow, re' jenaj queh ra̱' ri'sil cho ru' xac'unej cho i Chep re' ribahi̱l i Mari̱ya.• Ru̱c' i Mari̱ya wili, ar xasjic i Jesus, nqui rik'or i hu̱j re're'.Je' re' k'uru', chiri̱j i Jesus re' enkak'or chi til re' i Pahbamaj chi K'atal K'oric,
keht'alim hab wach take cho rima̱m rati't, re' take eriban chi enajlajic ri̱j chi xib tik ro̱k chi c'acharic ca'nam cho chi cajlaj buhr quiwi̱' chi je' wili: Cu ru̱c' cho ma' Awraham cu nponic ru̱c' ma' Tawiy wilic cajlaj buhr chi c'acharic. Chiri̱j chic cho re're', cu ru̱c' rik'ijil quic'amaric je kich katinami̱t ar Wawilo̱nya wilic wo' cajlaj buhr chi c'acharic. Cu ru̱c' cho rik'ijil re're', cu nponic ru̱c' rik'ijil ric'acharic kAja̱w Jesus, re' Pahbamaj chi K'atal K'oric, wilic wo' cajlaj buhr chi c'acharic.
Re' ribiral rasjic i Jesus<TS3>(Lc. 2.1-7)Re' asjic xiban i Jesus re' Pahbamaj chi K'atal K'oric je' wili riwi̱': Re' ritu̱t i Jesus re' Mari̱ya ribihnal, nok ja' rituna̱' ta pe ri̱b chi c'acharic rich'i̱l i Chep, re' xpahkanic reh chi rehq'ue̱n, xcahnic pe' nchel chi yowa̱b ixok chic ru'um rajawric i Lok' laj rUxlabal i Dios.
Chi ma' reht'alim ta chaj wa'ric chi je' chic re' riwi̱' i Mari̱ya, re' Chep ma' xa̱j ta nak chic rituna̱b ri̱b rich'i̱l i Mari̱ya ru'um nok til ric'am na̱ chi coric nic' nimal rik'or i C'uhbal Ye'o̱j reh Moyses. Re' cok ru' reh chi ma' eta ncahnic i Mari̱ya pan q'uixbilal, xa̱j ricana̱b chi ma' xik'or ta queh take c'acharel chaj bih riwi̱' chi je' re' naribanam.
Chi je' re' ricapew-bal i Chep, pan jenaj chak'ab jenaj raj tz'e' wa̱ch i Lok' laj Ajabe̱s Dios xic'uhtaj ri̱b reh pa riwiric eh je' wili xik'or reh:«Re' hat Chep, ra̱' ri'sil cho ma' Tawiy, chac'am i Mari̱ya chi awehq'ue̱n. Ma̱capaj chi mahc chaweh ric'amaric chi je' ricab wilic wi̱' maj re' ha'lac'un rihkam cho ru', re' rajawric i Lok' laj Uxlabal xbanic chi xcahnic chi je' re', nqui xitak'a̱' cho rik'ormojic aweh i Dios.
Re're' xitak'a̱' wo' rik'ormojic chi re' ha'lac'un narasjic ru̱c' i Mari̱ya chacoj tak ribihnal chi Jesus re' ra̱j rik'orom Aj Co'lonel. Je' re' ribihnal chacoj maj re're' narico'lonic queh awich atinamital chiwach i ti'c'axic wilic chi quina̱ ru'um quimahc, nqui xik'or i raj tz'e' wa̱ch i Dios.
Ru̱c' xik'or i aj tz'e' wa̱ch re're' reh ma' Chep, xo̱j elok wach rik'orbal i Lok' laj Ajabe̱s Dios rik'orom cho ru̱c' chi̱' raj k'orol C'uhbal, re' Isayi̱yas ribihnal
naxik'or cho chi je' wili:“Na ilirok chi narasjic i rac'u̱n jenaj k'ahxok cahnanak chi yowa̱b ixok chic chi cu ja' wih'inak ta ru̱c' winak,re' hoj ra̱' ri'sil cho ma' Israhel kak'or tak i k'oric wili: “Emanwel”, nqui Isayi̱yas.Re' k'oric re're' keht'alim i hoj ra̱' ri'sil cho ma' Israhel maj re're' ra̱j rik'orom pan kak'orbal re' hewre̱yo ribihnal: “Re' Dios wilic chi kaxilac chi kaco'ljic”.
Je' re' k'uru' chi ribanaric xk'ormojic reh ru'um raj tz'e' wa̱ch i Lok' laj Ajabe̱s Dios, re' Chep naxc'a'chic ti wach chiwach i wahk'ek re're', xo̱j ti ru̱c' i Mari̱ya eh xitik'a̱' wo' chic wach chi naric'amam ri̱b rich'i̱l
eh chi je' re' xquic'am qui̱b, xa re' la' ru' cu rehtal asjanak chic i pe̱t rac'u̱n i Mari̱ya re' xquicoj ribihnal chi Jesus, cu re' aj ru' xquina'bej quiwach pan quic'acharic take qui̱b chi c'acharel re're'.
Re' riye'eric rilok'il i Jesus cu'um take aj tijem ri̱j ch'imi̱lChipam take cho k'i̱j naxasjic i Jesus ar pan tinamit Welen pa riyuk'ul i Jure̱ya re' wilic wi̱' i Hero̱res chi k'atal k'oric, xic'ulic lok ar Jerusalen quib xib chi winak je' ru̱c' aj no'jbal aj tijem take ri̱j ch'imi̱l. Re' take re' xichalic pan jenaj tinamit re' njohtic cho wi̱' i k'i̱j. Naxiponic ajic Jerusalen,
je' wili p'uht quipahkam queh take c'acharel ar:«Re' hoj keht'alim chi re' ha'lac'un naricahnic chi quik'atal k'oric take ra̱' ri'sil cho ma' Israhel xasjic chic maj cu pan katinami̱t re' xojchalic wi̱' xkilow cho wach rich'imilal. Chacuy, chak'or tak keh k'uru' haj tinamit xasjic ru'um nok re' hoj xojchalic chi riye'eric rilok'il, nqui take.
Nok ribiram chi asjanak chic i ha'lac'un naricahnic chi kak'atal k'oric, re' Hero̱res xoquic chi xa ntuquic chic pa ra̱mna ru'um reh ricapewjic chi re' chic i ha'lac'un re're' naroquic pa rijelow-bal wi til coric chi je' re'. Je' wo' re' xquic'ul take c'acharel ru'um reh ricapewjic chi re' Hero̱res naric'amam je jeno' c'axquilal chi quina̱ ru'um reh i ha'lac'un re're'.
Chi ntuquic i ra̱mna, re' Hero̱res k'uru' xitak'a̱' rimoloric quiwach take nahsil aj k'ahsem si̱ chiwach i Dios ch'i̱l take aj tijem ri̱j C'uhbal Ye'o̱j reh Moyses eh nok wilque̱b chic cok chiwach, xibiraj queh haj tinamit k'oro̱j cahnok ribiral chi narasjic wi̱' i c'acharel re' chi quiwach take ra̱' ri'sil cho ma' Israhel til re're' i Pahbamaj chi K'atal K'oric.
Re' take re' je' wili xquik'or reh Hero̱res:«Re' hoj keht'alim chi pa riyuk'ul Jure̱ya ar chipam i tinamit Welen ribihnal, ar narasjic i ha'lac'un re're' maj re' aj k'orol riC'uhbal cho i Dios, re' Mique̱yas ribihnal, xitz'ihmbaj cho chipam rihu̱j chi re' Dios je' wili rik'orom cho chiri̱j:
Nok reht'alim chic i Hero̱res haj tinamit xasjic i ha'lac'un re're', chiri̱j chic naxi'elic take je nahsil re're' ru̱c', re' chic take winak aj tijem ri̱j ch'imi̱l re' take xiponic chipam i tinamit re're' xiyuk'ej take chi ma' hab ta wach neht'alanic reh eh ar xirak chiri̱j rihabil i ha'lac'un re're' naxquik'or reh jarub chic k'i̱j p'uhtunak quilom cho wach i ch'imi̱l re're'.
Chiri̱j chic re're', xitak'a̱' take je ar Welen chi reht'aljic haj cok reh tinamit re're' wilic i ha'lac'un eh je' wili tak'anic xiban je queh naxi'o̱j:«Hiy tak ar Welen k'uru' eh nok ana'bem tak chic chi coric haj wilic cok i ha'lac'un re're', hiy tak ru̱c'. Nacharak tak chatak'a̱' tak cho rik'ormojic wi̱n haj wilic cok, reh chi re' hin ewo' nitik'a̱' je wi̱b chi equino̱j chi riye'eric rilok'il, nqui je Hero̱res.Je' re' xik'or maj pa ricapew-bal cho ru' c'ahchi' ricapam ri̱j ricansjic i ha'lac'un re're'.
Je' aj re' chiri̱j nok quibiram chic je xik'or Hero̱res, re' take winak aj tijem ri̱j ch'imi̱l re're' xquichop je quibe̱h chi c'ahchi' quitahkem je i ch'imi̱l quilom cho wach cu pan quitinami̱t xichalic wi̱'. Re' ch'imi̱l re're' ma' xa ta re' xic'uhtaj i be̱h, til re' pe' wo' chic re' xit'ora̱' cho risakomil china̱ i pa̱t re' wilic wi̱' ha'lac'un naxiponic ar.
Naxquilow chi je' re', k'e̱' rinimal sukquil c'uxlis xoquic cho cu̱c' take winak re're'.
Ar ajic naxi'oquic chic cok chipam i pa̱t, re' take c'acharel re're' xquilow wach i ha'lac'un ch'i̱l i Mari̱ya re' ritu̱t eh xquiyew rilok'il chi xquixuc'a̱' qui̱b chiwach. Chiri̱j re're', p'uht quitehem na̱ quic'ola̱b chi resmejic cho k'an woric laj ch'ihch' je' ru̱c' q'uih tz'a̱k, ch'i̱l take se̱nsa ch'i̱l wo' take nc'ohnic laj ik'o̱m Mi̱ra ribihnal eh xquik'ahsaj chi jenaj si̱ chiwach.
Re' rik'ormojic reh ma' Chep chi naric'amam i t'uch Jesus ar Eji̱ptoChiri̱j chic quiwih'ic ru̱c' Mari̱ya ch'i̱l Chep, re' take winak aj tijem ri̱j ch'imi̱l xisoljic wo' chic je pan quitinami̱t, xa re' cok ru' pan toco̱m chic be̱h xisoljic je wi̱' ru'um nok re' jenaj raj tz'e' wa̱ch i Dios xic'uhtaj ri̱b queh pan quiwiric, xik'or queh chi ma'xta chic quisoljic je ru̱c' Hero̱res.
Je' wo', pan jenaj chak'ab pa riwiric i Chep, jenaj wo' chic raj tz'e' wa̱ch i Lok' laj Ajabe̱s Dios xic'uhtaj ri̱b reh eh je' wili xik'or reh:«Chatik'a̱' awi̱b chi ric'amaric je ha'lac'un ch'i̱l i ritu̱t eh hiy ar pan tinamit Eji̱pto chi ric'oloric awi̱b tak ar maj re' Hero̱res naritok'om ribe̱h chi risiq'uiric riha'lac'u̱n i Mari̱ya reh chi naricansam. Tiwi̱' tak ar cu rehtal chic nik'or aweh jaruj chic tisoljic tak cho, nqui reh.
Chiwach i chak'ab re're' k'uru', xa re' wo' ti xc'a'chic wach, re' Chep xic'am ti je i ha'lac'un ch'i̱l i ritu̱t ar pa riyuk'ul i Eji̱pto
eh ar xo̱j cahnok chi c'acharic cu rehtal xquimic je Hero̱res. Chi je' re' k'uru' xponic wach rik'orbal i kAja̱w Dios rik'orom cho chi je' wili ru̱c' chi̱' raj k'orol riC'uhbal re' Ose̱yas ribihnal:“Cu pa riyuk'ul i Eji̱pto xnitak'a̱' je ric'amaric i wAc'u̱n, nqui Dios, nqui aj k'orol re're'.
Re' Hero̱res xitak'a̱' quicansjic take cuc' ac'un ar WelenNaxilow i Hero̱res chi xjot'oric cu'um take winak aj tijem ri̱j ch'imi̱l, k'e̱' naxchalic ric'a̱. Chi je' re', re're' ru'um chi xicapaj chi re' Jesus wilic pan tinamit Welen on ma' naht ta ar, xitak'a̱' rik'ormojic chi naquicansjic nic' nimal take cuc' ac'un cu re' xi'asjic cu rehtal quib ha̱b quihabil re' wilque̱b pan tinamit re're' ch'i̱l pan tak tinamit wilque̱b pa ric'ula't. Je' aj re' quihabil take cuc' ac'un xicansaj take ru'um chi je' re' habil xina'bej chi wilic reh i Jesus naxibiraj queh take aj tijem ri̱j ch'imi̱l jarub k'i̱j quip'utum rilmijic wach i ch'imi̱l re're'.
Ru̱c' aj cansanic xiban i Hero̱res re're', xo̱j elok wach i xik'or cho raj k'orol riC'uhbal i Dios re' Jeremi̱yas ribihnal chi je' wili:
“Ar pan tinamit Ramah nbirmijic chi wilic take ixok xa naquitz'u̱y chic chi ok'ic ru'um yohbal wach riti'quil pan quic'ux.Re' take ixok quibirmijic chi ok'ic nca'n re're', re' pe' nchel take ra̱' ri'sil cho Raquel.Ru'um riti'quil quic'ux chi xcansjic je quiha'lac'u̱n,ma' hab ta chic wach nchol rik'unjic quiwach chi naquimayam ok'ic, nqui rik'or i xitz'ihmbaj cho aj k'orol c'uhbal re're'.
Re' rik'ormojic reh ma' Chep chi naric'amam wo' chic cho i t'uch Jesus pa riyuk'ulChiri̱j chic ru' nok camnak chic i Hero̱res, ar aj pan tinamit Eji̱pto, re' raj tz'e' wa̱ch i Lok' laj Ajabe̱s Dios xic'uhtaj wo' chic ri̱b pa riwiric i Chep
eh je' wili xik'or reh:«Chep, yu'na ma'xta chic yohbal chi reh i ha'lac'un maj xquimic chic i Hero̱res re' til xa̱j nak ricansam. Chatik'a̱' awi̱b k'uru', chac'am wo' chic je i ha'lac'un ch'i̱l i ritu̱t eh hiy ar pan ayuk'ul i hat-tak ra̱' ri'sil cho ma' Israhel, nqui xik'or reh.
Naxc'a'chic wach i Chep reh wahk'ek re're', xichop wo' chic cho ribe̱h chi xicora̱' cho pan kayuk'ul i hoj rich ra̱' ri'sil cho ma' Israhel chi c'ahchi' ric'amam cho i ha'lac'un ch'i̱l wo' i ritu̱t. Je' re' k'uru' ar nak xcahnic pa riyuk'ul i Jure̱ya,
xa re' la' ru'um riyo'jic xoquic cho naxibiraj chi re' rac'u̱n i Hero̱res, re' Arquela̱yo ribihnal xcahnic chi k'atal k'oric pa rijelow-bal i raja̱w chipam i yuk'ul re're', ma' xcahnic ta chic ar, re' la' re' ru'um chi jenaj raj tz'e' wa̱ch i Dios re' xic'uhtaj wo' chic ri̱b reh pa riwiric xik'or reh chi cu yohbal chi queh chi equicahnic ar, re're' xicora̱' je pa riyuk'ul i Calile̱ya
cu rehtal xponic pan tinamit Nasaret re' xcahnic wi̱' chi c'acharic. Chi je' aj re', re' k'oro̱j cho cu'um take aj k'orol riC'uhbal i Dios xo̱j manlajok wach ru̱c' i k'oric xbanaric reh Jesus cu'um take c'acharel maj re' take re' xquibihnej i Jesus chi aj Nasaret.
Re' c'uhbalanic xiban i Wa̱n chiri̱j i kahsanic ha'<TS3>(Mr. 1.1-8; Lc. 3.1-9, 15-17; Jn. 1.19-28)Chiwach aj take k'i̱j nok re' winak aj kahsem ha', re' Wa̱n ribihnal, xponic pan tak chik yu̱k' ma'xta wi̱' patanel wilic pa riyuk'ul i Jure̱ya,
je' wili p'uht rik'orom queh tinamit:«Chajal tak wach ano'jbal tak ru'um nok re' ripahba̱b i Dios chi K'atal K'oric c'ulic chic lok reh, nqui queh.
Re' Wa̱n re're', re' wo' re' xk'ormojic cho ribiral chiri̱j ru'um aj k'orol riC'uhbal i Dios, re' Isayi̱yas ribihnal, naxik'or cho chi je' wili:“Re' hin xnibiraj chi je' wili xk'ormojic reh jenaj winak re' c'ahchi' riyuk'em take tinamit ar pan ye'a̱b chik yu̱k' re' ma'xta wi̱' patanel:‘Je' ricab nantik'injic jeno' be̱h ru'um ponic reh jeno' k'atal k'oric chi k'o'ronic,re' hat chatik'a̱' wo' take tinamit chi ric'uluric i Ajabe̱s Pahbamaj wu'um chi K'atal K'oric re' nariponic chi quik'o'rjic.Queh take tinamit re're' chak'or chi curman naquicorsam wach quic'acharicje' ricab nok jeno' winak ricorsaj wach take yocyoc laj be̱h ru'um reh riponic jeno' k'atal k'oric, nqui xk'ormojic reh, nqui xik'or cho ma' Isayi̱yas.
Re' Wa̱n naxwinakbic chic, ar pan chik yu̱k' xwih'ic. Nok xwih'ic ar xa chili'l wo' ti ch'i̱l ri̱s winak ca̱b xiwa'bej eh xa ritz'uhmal wo' ti ri̱j nim chicop came̱yo ribihnal xicoj chiri̱j chi jelow-bal riso' eh xa junrahp wo' ti chi tz'uhu̱m xibac'bej wi̱' ripa̱m.
Je' wo' naxwih'ic ar, yohbal wach take c'acharel xic'ulic lok ru̱c' i Wa̱n chi narikahsjic quiha̱', je' chi aj Jerusalen, je' chi aj pan toco̱m chic tinamit wilque̱b pa riyuk'ul Jure̱ya, je' chi aj pan toco̱m chic yuk'ul wilque̱b take c'ultar reh nim ro̱k ha' Jortan ribihnal.
Re' take tinamit re're' je' wili xquik'or chi quiju'junal naxkahsjic quiha̱' ru'um i Wa̱n ar pan nim ro̱k ha' Jortan:«K-Aja̱w Dios, re' hin nirak chiri̱j chi hin aj mahc, nqui xquik'or.
Tz'a̱b ru' take cow laj aj niminel reh C'uhbal Ye'o̱j reh Moyses ch'i̱l take quicomonil take ra̱' ri'sil cho aj k'ahsem si̱ Saroc, re' ma' xca̱j ta quirakam chiri̱j chi aj mahc take, je' wili xk'ormojic queh ru'um i Wa̱n naxilow chi xic'ulic lok ru̱c' chi rikahsjic wo' quiha̱':«Re' hat-tak re' nawa̱j asiq'uim tak ri̱j elic chiwach i ti'c'axic chalic reh, je' ricab elic nca'n take a̱k' nanquilow wach i k'a̱k', ma̱coj tak wach re' xat-tijiljic tak wi̱' chi xa re' kahsanic ha' enco'lonic aweh tak chiwach i ti'c'axic chalic reh.
Reh aj chi enikahsaj aha̱' tak, cha'n tak i coric c'uhtbal reh chi xacana̱' tak chic amahc
eh ma̱k'or tak nchel pan ac'ux tak chi je' wili:‹Re' hoj, hoj ritinami̱t i Dios maj re' hoj, hoj ra̱' ri'sil cho ma' Awraham. Nic' wach nachiban k'uru' chi hoj aj mahc, ma' tiqui tak pan ac'ux.«Ma̱capaj tak chic chi je' re' maj wi ta nak xa ru'um chi ra̱' ri'sil cho ma' Awraham, re' take tinamit enca'n chi ritinami̱t i Dios, ra̱j rik'orom re' take abaj wili ewo' nak nca'n chi ritinami̱t i Dios ru'um nok re' Dios wilic rajawric chi enak ritik'a̱' take chi ra̱' ri'sil cho ma' Awraham.
«Je' re' ajic, chac'uhtaj tak k'uru' chi xacana̱' chic amahc tak maj re' ti'c'axic til chalic chic reh chana̱ tak eh naric'uluric awu̱c' tak je' ricab jeno' winak tiklic chic chi naroquic chi riyoc'oric lok take che̱' ma' quiwachanic ta eh nok riyoc'om chic take lok, ric'at wo' take cok pan k'a̱k', nqui Wa̱n queh tinamit.
Je' re' xik'or naxik'or wo' chic chi je' wili:«Re' Ajabe̱s K'atal K'oric c'ulic lok reh chiwi̱j i hin, k'e̱' wo' chic niq'uic na̱ rajawric chi niwach chi xa ta nak re' t'uch wach camanic je' ricab resmejic lok riper xijab ajabe̱s riban jeno' aj camanom, eric'ul chi wi̱n chi eniban chiwach. Ru'um aj re', re' hin yu'na xa ru̱c' ti ha' c'ahchi' nikahsam quiha̱' take c'ahchi' quiyot'om quic'ux chiri̱j quimahc, raj la' Ajabe̱s k'atal k'oric re're', til naribanam chi naritak'a̱b cho i Lok' laj rUxlabal i Dios chi nariwih'ic pan ac'acharic hat-tak re' tiniminic tak reh Ajabe̱s re're' eh tz'a̱b ru' take ma' quiniminic ta reh, re' take re' narich'ukuric k'oric chi quina̱.
Je' re' k'uru', chatik'a̱' awi̱b tak chi ric'uluric i k'atal k'oric re're' maj nac'olok lok ru', xa chi yu'na ti narip'utum camanic je' ricab riban jeno' winak nok wilic chic pan k'ab rijachbal, rip'ut ti rijacharic lok ri̱j take rija̱l tehbal na̱ rica̱k' eh nok ricohlam chic rijacharic ri̱j rija̱l, riyew lok pan birin take rijal eh re' ritilubquil riyew cok pan k'a̱k' re' xa ntenic chic cho, nqui Wa̱n.
Ar aj ru' nok wilic chic i Jesus chiwach, re' Wa̱n je' wili xik'or reh pitbal reh chi re' Jesus ma' eta nak chic ripahkaj cok rikahsjic riha̱':«Re' hin ma' eta nikahsaj aha̱' maj ma' riwi̱' ta chi wi̱n chi je' re' eniban aweh i hat. Re' la' nak hat curman chi na̱kahsanic niha̱' i hin, nqui reh.
Chalic i Jesus je' wili xik'or reh:«Wa̱n, chakahsaj niha̱' maj riwi̱' chi keh chi nakanimem chi'nchel i tak'anic riban keh i Dios, nqui reh.Chi je' re' ma' xik'ihtaj ta chic ri̱b i Wa̱n,
xikahsaj la' riha̱' i Jesus eh naxuctic aj cho pan ha', cu re' pe' chic reh Wa̱n naxteh cho pa̱m i taxa̱j, xilow chi re' Lok' laj rUxlabal i Dios xc'ulic lok china̱ i Jesus je' ricab riwi̱' jenaj rexba̱.
Chipam aj i junc'am re're', je' wili k'oric xiban cho Dios cu pan taxa̱j:«Re' wili i wAc'u̱n re' til k'e̱' ti' nwic'raj. K'e̱' wo' sukquil pa nic'ux chiri̱j ru'um chi xnipahba̱' chi Ajabe̱s K'atal K'oric, nqui cho Dios.
Re' ripajaric ricapew-bal i Jesus xbanjic ru'um aj Yahm<TS3>(Mr. 1.12-13; Lc. 4.1-13)Nok chalanak chic i Lok' laj rUxlabal i Dios ru̱c' i Jesus, xc'amaric je ru'um i Lok' laj Uxlabal ar pan jenaj ye'a̱b chik yu̱k' re' ma'xta wi̱' patanel re' xwih'ic wi̱' chi naripajaric ru'um aj Yahm.
Ar ajic nok yohbal wo' chic wach ric'ahric xjohtic cho Jesus chiri̱j chi ribanam chic lok ca'winak  k'i̱j chi ma' ribanam ta riwa' riha̱',
re' aj Yahm je' wili xponic rik'or reh xa chi pajbal reh:«Re' hat Jesus wilic rajawric ak'orbal ru'um nok hat rAc'u̱n i Dios. Chak'or reh abaj wili k'uru' chi mikrok caxlan wi'c, nqui reh.
Raj la' Jesus je' wili ric'u'ljic xiban:«Coric wilic rajawric nik'orbal, xa re' la' ma'xta nibiram k'oric chawach maj pa riC'uhbal i Dios tz'ihmbimaj chi je' wili:“Re' c'acharel reh chi naric'acharic curman chi naribanam riwa',xa re' la' til k'e̱' wo' chic curman chi naribiram haj wilic rik'or i Dios reh chi naric'acharic chi suk ru̱c', nqui rik'or, nqui ric'u'ljic xiban.
Chiri̱j chic ru' xc'amaric wo' chic je Jesus ru'um aj Yahm ar chipam tinamit Jerusalen re' xichih i Dios chi ar narilok'onjic wach. Ar xpahbabjic china̱ i ma' laj tz'ak nsutunic ri̱j i Lok' laj Pa̱t re' nlok'onjic wi̱' wach i Dios
eh je' wo' chic wili xk'ormojic reh ru'um aj Yahm:«Re' hat Jesus rAc'u̱n i Dios, re' take raj tz'e' wa̱ch quicha'janic aweh maj pan Lok' laj Hu̱j re' wilic wi̱' i riC'uhbal i Dios je' wili tz'ihmbimaj:“Re' Dios eritak'a̱' cho take raj tz'e' wa̱ch chi etichalic quicha'jej i hat rac'u̱n, nqui tz'ihmbimaj.«Je' wo' chic tz'ihmbimaj wo' chi je' wili:“Wi ta nak etik'ehbic jok wach ac'al re' take re' etiquic'ul pan te̱w reh chi ma' eta nach'ey awi̱b wach abaj, nqui tz'ihmbimaj.«Chacut jok awi̱b k'uru' eh ru̱c' re're' enc'utunic chi til coric i chi'nchel re're', nqui reh Jesus.
Re' Jesus je' wili xik'or reh:«Coric xak'or, xa re' la' ma' riyew ta ri̱b chi enipaj i Dios maj je' wili tz'ihmbimaj chipam i Lok' laj Hu̱j re' wilic wi̱' riC'uhbal i Dios:“Ma̱yew chi pajaric awAja̱w Dios, nqui tz'ihmbimaj, nqui Jesus.
Je' wo' chic, ar china̱ i jenaj yu̱k' k'e̱' nahtil na̱ re' xc'amaric je wi̱' i Jesus, re' aj Yahm xic'uhtaj reh nic' nimal take nimak wach tinamit wilque̱b wach ac'al ch'i̱l quibihomal
eh je' wili xik'or reh Jesus:«Chaxuc'a̱' awi̱b chi nilok'onjic eh enik'ahsaj pan ak'ab chi'nchel take re're' reh chi enak'at k'oric chi quina̱, nqui xik'or reh.
Re' Jesus je' wo' chic wili xik'or reh aj Yahm:«Coric nak'or, xa re' la' ma'xta ca̱t nilok'em maj pa riC'uhbal i Dios tz'ihmbimaj chi je' wili:“Xa re' wo' Ajabe̱s Dios na̱lok'em wacheh xa chiwach wo' re' naxuc'a̱b awi̱b, nqui tz'ihmbimaj.«Telen aj chi niwach, ma' nwilow chic awach, nqui reh.
Chi je' aj re', re' aj Yahm xicana̱' cahnok i Jesus eh chiri̱j chic re' xic'ulic lok take raj tz'e' wa̱ch i Dios chi ritobjic.
Re' rip'uturic ric'uhbalanic i Jesus pa riyuk'ul i Calile̱ya<TS3>(Mr. 1.14-20; Lc. 4.14-15; 5.1-11; 6.17-19)Nok ribiram chic Jesus chi re' Wa̱n aj kahsem ha' xcojoric pan che̱' ru'um Hero̱res, xsoljic wo' chic je pa riyuk'ul Calile̱ya,
ar pan tinamit Nasaret, re' cok ru' ma' xcahnic ta chi junpech chipam i tinamit re're' xelic la' je ar eh xo̱j wih'ok chipam i tinamit re' Capernahum ribihnal re' wilic chi chi̱' ha'. Ru̱c' aj ricahnic chi c'acharic chipam i tinamit re're', re' wilic chipam i yuk'ul re' quic'acharic wi̱' take ra̱' ri'sil cho Sawulon ch'i̱l i Neptalih,
xponic wach re' xik'or cho i aj k'orol riC'uhbal i Dios, re' ma' Isayi̱yas ribihnal, najtir k'i̱j chiri̱j i yuk'ul re're'. Re're' je' wili xik'or cho:
“Ar chipam i yuk'ul quic'acharic wi̱' take ra̱' ri'sil cho Sawulon ch'i̱l i Neptalih,re' wilic chi chi̱' ha' pa risec'a̱j i nim ro̱k ha' Jortan, Calile̱ya ribihnal,re' wilque̱b wo' wi̱' q'uihal take c'acharel ma' re' ta ra̱' ri'sil cho ma' Israhel,
k'e̱' rinimal sukquil c'uxlis xchalic cu̱c' i tinamitxa je' na ricab nok re' take behel wilque̱b pan k'ekom ak'ab chi xa q'uisi̱n nak chic ma' quicansjic,k'e̱' nansukbic quic'ux nanquilow wo' chic wach risakomil i k'i̱j, nqui xik'or cho.
Re' Jesus xiyuk'ej take pe̱t raj tahkanel<TS3>(Mr. 1.16-20; Lc. 5.2-11; Jn. 1.35-42)Ar aj chipam i tinamit Capernahum xa re' wo' ti xponic i Jesus, je' wili p'uht rik'orom queh tinamit:«Chajal tak wach ano'jbal ru'um nok xirak chic rik'ijil chi re' Dios narip'utum wo' chic k'atoj k'oric chi quina̱ take c'acharel, nqui queh.
Chipam wo' tinamit re're', re' Jesus p'uht rihch'iljic cu'um take pe̱t raj tahkanel chi je' wili riwi̱': Junpech nok c'ahchi' risutem chi̱' i nim laj ha' wilic ar pa riyuk'ul Calile̱ya, re're' xilow quiwach take quib aj car c'ahchi' quicutum jok pan ha' i quiya'l chopbal quica̱r. Re' take re' xa quicha̱k' qui̱b eh je' wili quibihnal: Re' Simon re' ribihnej wo' chi Luch eh ch'i̱l i Tirix.
Naxik'o'rjic ar ru'um i Jesus, je' wili xk'ormojic queh:«Tak chiwi̱j chi na̱banam tak chi waj tahkanel. Chi jelow-bal i chopoj car na'n tak, re' hin eniban chi re' chic take awas acha̱k' ena'n tak chi enquichop quic'ux chiwi̱j i hin, nqui Jesus queh.
Naxquibiraj chi je' re', re' take quib re're' chi jumehk'il xquicana̱' cho quicamaj chi aj chopol car take eh xi'o̱j chiri̱j i Jesus chi raj tahkanel.
Chiri̱j i wili nok c'ahchi' ritikim ju' ribe̱h, re' Jesus xo̱j rirak take quib chic chi aj car re' xa quicha̱k' wo' qui̱b je' wili quibihnal: Re' Jaco̱wo ch'i̱l i Wa̱n. Re' take re' ch'i̱l i caja̱w, re' Sewere̱yo ribihnal, ar wilque̱b chipam i cano̱wa re' c'ahchi' quic'ojem wi̱' wach i quiya'l chopbal quica̱r naxk'ormojic queh ru'um Jesus chi naquipahbabjic chi raj tahkanel chic take wi xi'oquic chi ritahkaljic,
xa chiwach wo' ti junc'am re're' xquicana̱' cahnok i cano̱wa re' ncamanic queh chi aj chopol car eh nok quich'akam chic je qui̱b ru̱c' caja̱w, xi'o̱j chiri̱j i Jesus.
Je' re' ajic chi c'ahchi' ribehem pa̱m riyuk'ul i Calile̱ya rich'i̱l chic take raj tahkanel je' ru̱c' riyuk'em chic take, re' Jesus xiban i c'uhtunic chipam take pa̱t ntijiljic wi̱' ri̱j i C'uhbal Ye'o̱j reh Moyses. Ar wo' chipam i yuk'ul re're', ma' xa re' ta rik'ormojic queh take c'acharel i holohic laj k'oric chi re' Dios re' nk'atbic k'oric ra̱j richopom quina̱ je' la' wo' xesaj wo' lok xa chaj bih jaric quiti'quilal take yowa'i̱b xic'amaric cho ru̱c'.
Ma' xa ta re' take c'acharel re're', q'uihal la' take aj Si̱rya naxponic ribiral pan quiyuk'ul chiri̱j nic' nimal take esenic ya'bilal riban Jesus, xquic'am cho quiyowa'i̱b reh chi naresmejic lok quiya'bilal ru'um. Je' re' ajic, chi'nchel take c'acharel je' ru̱c' si̱c take ch'i̱l take ma' suk ta pa̱m quina̱ ch'i̱l wo' take wilic ma' tob laj uxlabal cu̱c', xicowsjic ru'um Jesus.
Chi je' aj re', q'uihal take c'acharel chalanak take pan tinamit Jerusalen ch'i̱l pan toco̱m chic tinamit wilque̱b pa riyuk'ul Jure̱ya, pa riyuk'ul Calile̱ya, pa riyuk'ul Reca̱polis ch'i̱l pa riyuk'ul i Pere̱ya re' wilic chi juntar nim ro̱k ha' Jortan, xquitahkej je Jesus.
chi kac'uhbaljic chi je' wili:
«Re' hat-tak re' xa jenaj ti nak'or tak je' ricab nc'uhtunic ru̱c' acapew-bal tak, sukbok ac'ux tak maj re' Dios re' nk'atbic cho k'oric cu pan taxa̱j, xiyew chic cho chana̱ tak i ricuse'sbal.
«Je' wo' re' cha'n i hat-tak re' suk tok'ic tak ru'um ti'c'axic nac'ul tak maj re' Dios nariyeb risukquil ac'ux tak nok je' re' wilca̱t tak wi̱'.
«Je' wo', sukbok wo' ac'ux hat-tak re' ch'ublic ti wach ac'ux tak maj re' Dios nariyeb aweh tak i k'oro̱j chi nariyeb je' ricab nok jeno' winak riyew cahnok riye'a̱b queh take ra̱' ri'sil.
«Re' hat-tak re' k'e̱' nawotowej tak chi naribanaric i coric, je' ricab rotowjic quiwa' quiha̱' nca'n take ma' quiniq'uem ta chic wi'c ha', sukbok ac'ux tak maj ru'um chi je' re' ano'jbal tak narimanlajic wach ru'um i Dios re' nawotowej tak re're'.
«Sukbok wo' ac'ux hat-tak re' naquetelej tak quiwach awas acha̱k' tak, maj re' aj wo' Dios nariquetelem wo' cho awach hat-tak.
«Je' wo', re' hat-tak re' risakbem chic wach awa̱mna tak i Dios sukbok wo' ac'ux tak, maj re' hat-tak nawilom tak wach i Dios nachic'uhtaj ri̱b aweh tak.
«Je' wo' re' cha'n i hat-tak re' tipitbic tak reh chi ma' noquic ta cho wolic, maj ru'um chi re' rino'jbal kAja̱w Dios nac'am tak tz'eht reh je' wili narik'ormojic chawi̱j tak cu'um take awich c'acharel:‹Re' take re' til rac'u̱n rixk'u̱n take i Dios, nqui narik'ormojic chawi̱j tak.
«Je' re' ajic ru'um nok chi re' Dios re' nk'atbic k'oric ar pan taxa̱j xip'ut chic i k'atoj k'oric chana̱ tak ayu' wach ac'al, sukbok ac'ux tak wi ru'um reh rinimjic riC'uhbal enac'ul tak i ti'c'axic.
Nik'or chi je' re' maj wi ru'um reh nitahkaljic i hin enac'ul tak ti'c'axic, tz'ujuric on enk'ormojic chucuj k'oric chawi̱j tak, jenaj rinimal sukquil c'uxlis enye'eric aweh tak.
Je' re' nik'or ru'um chi eticojoric tak chiwach i Dios chi je' quicab take cho raj k'orol C'uhbal najtir k'i̱j. Je' ricab chi re' take cho aj k'orol c'uhbal re're' xye'eric cho ju'jun quisi̱ ru'um reh ric'uluric i ti'c'axic, re' hat-tak nariyeb wo' aweh tak i Dios jenaj asi̱ tak k'e̱' holonquilal ar pan taxa̱j. Sukbok aj ac'ux tak k'uru' nachac'ul tak i ti'c'axic xa ru'um chi hat-tak waj tahkanel.
Re' no'jbal ra̱j chi naca'nam take quitahkanic reh Jesus<TS3>(Mr. 9.50; Lc. 14.34-35)«Tiwi̱' tak ayu' wach ac'al chi je' ricab ncamanic atz'a̱m nok cu wilic riqui'al. Ma' nac'ul nchel aweh tak je' ricab ric'ul atz'a̱m chi nanelic riqui'al nquiljic je cu'um take c'acharel ru'um nok ma'xta chic bih ricamanej queh. Ru'um chi je' re' nc'uluric ru̱c' atz'a̱m, re' take c'acharel nquiyak'abej wo' pan okis.
Je' re' k'uru' je' ricab nc'uluric ru̱c' jeno' tinamit wilic johtok china̱ jeno' yu̱k' chi ma' eta nsahchic pan nak' wachi̱s ru'um take sakombal quisakomonic cho chipam pan tak chak'ab, je' wo' re' hat-tak wilca̱t china̱ ac'al wili chi risakomsjic wach quino'jbal take tinamit reh chi naquina'bem wach i kAja̱w Dios.
Je' wo', je' ricab nok jeno' ok sakombal ma' nkoporic ta chi naritac'abjic na̱ pan jeno' tz'ak ac'al xun, nkoporic la' chi nariye'eric johtok wa taxa̱j chi sakombal queh take wilque̱b cok pan pa̱t,
je' aj wo' re' nic'uhtunic i hin re' nsakomonic pa̱m capew-bal, chac'uhtaj tak queh c'acharel reh chi re' Dios wilic cho ar pan taxa̱j entioxmojic johtok cu'um take c'acharel je' ru̱c' equi'eht'alanic reh chi k'e̱' ato̱b i c'uhtunic na'n tak re're'.
Re' tijbal xchalic rik'or i Jesus ayu' wach ac'al«Re' nic'uhtunic xchalic nik'or, ma̱capaj tak chi naribokom wach i C'uhbal ye'o̱j reh Moyses ch'i̱l xquik'or take aj najtir raj k'orol C'uhbal i Dios. Ma'xta! Ma' je' ta re' naribanam cu̱c' i c'uhbal re're'. Re' cok haj wilic naribanam cu̱c' re' chi narimanlajic wach.
Ru'um aj re' til coric nik'or aweh tak chi je' ricab chi cu rehtal ma'xta chic i taxa̱j rich'i̱l ac'al cu re' narisahchic wach i c'acharic, je' wo' re' chi'nchel k'oro̱j cahnok chiwi̱j i hin narojic elok wach cu rehtal nmanlajic wach chi'nchel take C'uhbal quik'oric chiwi̱j chipam i hu̱j wilic wi̱' i C'uhbal Ye'o̱j reh Moyses, to̱b ta ma' na'lic ti take reh je' ricab jeno' t'uch rehtalil k'oric.
Je' re' k'uru', xa hab wach jeno' ma' rinimej ta take ma' na'lic ti take reh c'uhbal re're' eh ric'uhtaj queh take c'acharel chi ma'xta quinimem, re're' ma' re' ta so' holohic laj aj tijinel chiwach i Dios re' nk'atbic cho k'oric cu pan taxa̱j. Raj nchel aj tijinel re' rinimej take cuc' c'uhbal re're' eh ric'uhtaj queh tinamit chi naquinimem, re' cok re' til holohic laj aj tijinel chiwach i Dios.
Ru'um aj chi je' re', re' hat-tak k'uru' manlic wach c'uhtunic cha'n tak maj til nik'or aweh tak chi re' Dios re' nk'atbic cho k'oric cu pan taxa̱j ma'xta richopom ana̱ tak wi re' ato̱b laj ac'uhtunic na'n tak ma' k'e̱' ta wo' chic manlic wach chiwach i c'uhtunic nca'n take cow laj aj niminel reh C'uhbal Ye'o̱j reh Moyses ch'i̱l take aj tijem ri̱j c'uhbal re're'.
Re' ra̱j banaric nok jeno' nmahcanic chiwach jeno' chic rich c'acharel«Re' hat-tak abiram tak chi re' take cow laj aj niminel reh C'uhbal Ye'o̱j reh Moyses ch'i̱l take aj tijem ri̱j c'uhbal re're', je' wili risakomsjic wach nca'n i c'uhbal re' xk'ormojic cho najtir k'i̱j chi ma'xta ribanaric i cansanic:‹Re' riban cansanic, re' aj cok re' tanlic chiri̱j chi narich'ukuric k'oric china̱, nqui take.
«To̱b ta nchel til coric chi je' re' nquik'or, ma' xa ta ru'um re're' tanlic chiri̱j jeno' c'acharel chi narik'ataric k'oric china̱, re' la' hin nik'or wo' aweh tak chi xa hab wach jeno' aweh tak njohtic cho josk'il pa ra̱mna chiri̱j i ras richa̱k' to̱b ta nak xa ritz'ujuric ta nak ti eriban, re're' tanlic wo' chiri̱j chi enk'ataric k'oric china̱ chi quiwach take ch'ukul wach mahc. Je' re' k'uru', ru'um chi xa hab wach jeno' c'acharel to̱b ta nchel xa eritz'uj i ras richa̱k', riyew ri̱b pan yohbal chi eno̱j pan k'a̱k' re' nc'ulmujic wi̱' ti'c'axic,
re' hat-tak wi wilic jeno' amahc tak chiwach jeno' awich c'acharel tak, pe̱t cha'n tak je' ricab nak eriban jeno' xa hab wach aweh tak wi ta nak enponic chi rik'ahsjic risi̱ chiwach i Dios ar chiwach i lok' laj ye'a̱b c'atbal si̱. Re're' nac'olok cho pa ric'ux ar chi rich'i'tam ri̱b ru̱c' i ras richa̱k', reh chi enc'ulmujic cho risi̱ ru'um i Dios,
pe̱t nak eno̱j ru̱c' i ras richa̱k' chi ripahkaljic cuybal rimahc eh nok cu ripahkam chic cho cuybal rimahc, cu re' chic ru' nsoljic wo' chic je chi rik'ahsjic risi̱ chiwach i Dios chiwach i lok' laj ye'a̱b c'atbal si̱, maje'? Je' wo' re' cha'n hat-tak k'uru'
nok atik'a̱b ok chic awi̱b tak ru̱c' awas acha̱k' tak, chatik'a̱' wo' tak awi̱b ru̱c' i Dios.«Je' re' ajic, nok jeno' aweh tak wilic rimahc chiwach jeno' rich c'acharel cha'n tak je' ricab nak eriban jeno' xa hab wach aweh tak re' wilic ric'a̱s ru̱c' jeno' ras richa̱k'. Re're' chi junc'am ritik'a̱' wach ric'axquilal rich'i̱l i ras richa̱k' nah be̱h, maje'? Je' re' riban nok chi cu ja' quiponic ta ru̱c' aj ch'ukul wach mahc, maj wi xk'ahsjic nchel pan k'ab aj ch'ukul wach mahc re' enk'ahsanic wo' reh pan k'ab aj cha'janel tz'ahpel chi naricojoric pan che̱',
til coric nik'or aweh tak chi ma' eta ta chic nelic cho ar, cu rehtal ritoj cho chi'nchel ric'a̱s wilic.
Re' k'oric chiri̱j i banoj c'oyomal«Re' risakomsjic wach i c'uhbal k'oro̱j cho queh aj najtir k'i̱j chiri̱j chi ma'xta ribanaric i c'oyomal, re're' abiram wo' tak cu̱c' take cow laj aj niminel reh C'uhbal Ye'o̱j reh Moyses ch'i̱l take aj tijem ri̱j c'uhbal re're'.
Re' take re' coric nquik'or chi nok jeno' hab wach rituna̱' ri̱b ru̱c' jeno' ixok re' ma' re' ta rehq'ue̱n, re're' nkajic pan c'oyomal raj la' hin nik'or aweh tak chi re' c'acharel re' rilow je wach jeno' ixok ma' re' ta rehq'ue̱n eh ricapaj pa ra̱mna chi tunlic ta nak chic ru̱c', re're' nkajic wo' pan c'oyomal xa ru'um ricapewjic chi je' re'.
Je' re' k'uru' nik'or aweh tak chi chi'nchel take capew-bal ncutbic aweh tak pan mahc chak'eb tak lok chiri̱j ac'ux tak, je' ricab nak resmejic lok jenaj queh nak' awach tak ena'n wi ta nak xa ru'um reh ru' etitak'abjic tak je pan k'a̱k' re' nc'ulmujic wi̱' i ti'c'axic. Nik'or chi je' re' maj chaweh hat-tak, sakbih nak chi enawesaj tak lok i jenaj queh nak' awach tak wi ta nak ru̱c' re're' eriban chi ma' eta nak titak'majic tak je pan k'a̱k' chi manlic awach tak.
Je' wo' nak re' ena'n tak ru̱c' jeno' queh ak'ab tak wi ta nak xa cu'um queh ru' etitak'abjic tak je pan k'a̱k' re' nc'ulmujic wi̱' ti'c'axic, maje'? Nik'or chi je' re' maj chaweh hat-tak sakbih nak chi enayoc' tak lok ak'ab re're' wi ta nak ru̱c' re're' eriban chi ma' eta nak titak'abjic tak je pan k'a̱k' chi manlic awach tak.
«Coric ru' chi je' re' nquic'uhtaj take re', raj la' hin nik'or aweh tak chi xa re' cok wi re' ehq'uenbe̱s rijop wach ricaxa̱ra ru̱c' toco̱m chic winak, xa re' aj re' ru' wilic rimahc chi nkajic pan c'oyomal. Tz'a̱b ru', wi re' bahilbe̱s rich'ak je i rehq'ue̱n chi ma'xta jeno' riwi̱', re' bahilbe̱s re're' wilic wo' rimahc chi re' rehq'ue̱n nkajic pan c'oyomal ch'i̱l jeno' chic winak re' enc'ambic reh chi rehq'ue̱n.
Ma' ra̱j ta yak'aric pan okis i c'uhbal ye'o̱j cho queh aj najtir k'i̱j«Re' take cow laj aj niminel reh C'uhbal Ye'o̱j reh Moyses ch'i̱l take aj tijem ri̱j c'uhbal re're', nabiraj wo' tak chi nok nca'n i c'uhtunic chiri̱j i c'uhbal k'oro̱j cho queh aj najtir k'i̱j chi naquinimem eh chi ma'xta quiyak'abem pan co̱k pa' bih quik'orbal nquiyew chiwach i Dios, re' take re' je' wili nquik'or:‹Nanayew ak'orbal tak chiwach i Lok' laj Ajabe̱s Dios, wi toco̱m chic k'oric nak'or tak chi rijelow-bal ribihnal i Dios, ru̱c' re're' ma' timahcanic ta tak chiwach wi ma' xanimej tak ak'orbal ayeb tak, nqui nquik'or.
«Coric ru' chi je' re' nquic'uhtaj take re', raj la' hin nik'or aweh tak chi nachayew ak'orbal tak ma̱k'or tak jeno' bihnal. Xa ta nak je' wili enak'or tak:‹Til wili taxa̱j til coric i c'ahchi' nik'orom, ma' tiquitak.«Je' re' nik'or maj re' hat-tak ma'xta awajawric tak china̱ i nic' pa' nimal nc'uluric johtok ar, re' la' til wilic rajawric china̱ re're' xa re' wo' i Ajabe̱s Dios.
Je' wo', ma̱k'or tak chi je' wili:‹Til wili kich ti'jolal, til coric i c'ahchi' nik'orom, ma' tiquitak.«Je' re' nik'or maj re' hat-tak ma'xta awajawric tak china̱ nc'uluric cu̱c' take c'acharel ayu' wach ac'al, re' la' til wilic rajawric china̱ re're' xa re' wo' i Ajabe̱s Dios. Je' re' k'uru', xa ta nak re' tinamit Jerusalen enak'or tak ribihnal chi riye'eric ak'orbal tak. Je' re' nik'or maj re' hat-tak ma'xta awajawric tak china̱ nic' nimal nc'uluric ru̱c' i tinamit re're', re' la' til wilic rajawric china̱ re're' xa re' wo' i Ajabe̱s Dios ru'um chi re're' wilic chi aj k'atal k'oric china̱.
Je' wo', xa ta nak re' rismal ana̱ tak enak'or tak bihnal nachayew ak'orbal tak maj xa ta nak wo' china̱ re're' wilic awajawric hat-tak. Je' re' nik'or maj wi ta nak sak chic i rismal ana̱ tak, ma'xta awajawric tak chi rimiksjic wo' chic chi k'ek, on wi ta nak k'ek, ma'xta wo' awajawric tak chi rimiksjic chi sak.
«Je' re' k'uru' nachayew achi̱' tak xa manlic ru̱c' i take k'oric wili re' raj rik'ormojic:‹Re' hin til nanibanam re're' on re' hin til ma'xta nibanam re're', tiqui ok tak.«Je' re' nik'or maj xa re' wach i c'acharel wilic cho jot'o̱j pa ra̱mna curman chi reh chi erik'or jeno' bihnal reh chi encojoric wach i rik'orbal.
Re' no'jbal ra̱j banaric cu̱c' take quibanic ti'c'axic<TS3>(Lc. 6.29-30)«Re' take cow laj aj niminel reh C'uhbal Ye'o̱j reh Moyses ch'i̱l take aj tijem ri̱j c'uhbal re're' nabiraj wo' tak chi nok nca'n i c'uhtunic chiri̱j i c'uhbal k'oro̱j cho queh aj najtir k'i̱j, re' rik'or chi xa hab wach enpuch'uric i nak' wach ru'um jeno', chi puch' wo' chic nak' wach i hab wach xbanic reh on wi xpaxjic ware̱ chi k'abis, chi paxej wo' chic ware̱ i hab wach xbanic reh, re' take re' je' wili nquik'or:‹Re' hab wach nbanic jeno' ti'c'axic, tare̱t chi naribanaric wo' chic rijelow-bal reh, nqui nquik'or.
«Coric ru' chi je' re' nquik'or, raj la' hin nik'or aweh tak chi ma̱ban tak chic rijelow-bal i chaj bih ti'c'axic nbanaric aweh tak. Je' ricab cu̱c' take quisec'bic aweh tak nik'or chi ma' tic'u'lunic tak chi quiwach. On wi re' take re' nca̱j wo' quitikim ju' aseq'ueric tak, chacana̱' tak chi enca'n aweh tak.
Je' wo', wi hab wach take equic'ambic je aweh tak chi wolic chiwach i ch'ukul wach mahc ru'um nca̱j quimak'am aso' tak, chayew tak k'ab queh chi enca'n chi je' re'. Wi cu nca̱j la' wo' quimak'am ajuc ro̱k tz'ih roxlo̱c' lok aso', chayew wo' tak k'ab queh chi enquimak' aweh tak.
Je' wo', wi xat-toljic tak cu'um take sol aj Ro̱ma chi ric'amaric je jeno' ihk, ma' xa ta junhi̱'l nahtil ro̱k chac'am tak je, ca'hi'l la' chic nahtil ro̱k chac'am tak je i ihk re're'.
Je' wo' chic, wi wilic jeno' ripahkaj rito'bal aweh tak, chayew tak reh i pa' bih ripahkaj. On wi xipahkaj riquime̱l aweh tak, ma̱ban wo' tak chi ma' eta nayew tak reh.
Re' no'jbal ra̱j banaric cu̱c' take quibanic ixowonic wachi̱s<TS3>(Lc. 6.27-28, 32-36)«Re' take cow laj aj niminel reh C'uhbal Ye'o̱j reh Moyses ch'i̱l take aj tijem ri̱j c'uhbal re're', je' wili c'uhtunic nca'n chiri̱j i c'uhbal k'oro̱j cho queh take aj najtir k'i̱j:‹Chac'ax awas acha̱k' eh chawixowej wach awaj ixowonel, nqui c'uhtunic nca'n.
«To̱b ta wo' je' re' c'uhtunic nca'n, re' hin nik'or aweh tak chi chac'ax tak take aj ixowonel je' wo' chato'bej tak take. Re' chic take quisihtinic aweh tak chi narichalic ti'c'axic chana̱ tak, cha'n ati̱j tak chiqui̱j chi ripahkaljic ricuse'sbal i Dios chi quina̱ to̱b ta tiquitz'uj tak on nca'n ti'c'axic aweh tak.
«Chac'ax take awaj ixowonel tak k'uru' reh chi ru̱c' re're' enc'utunic chi manlic chi hat-tak rac'u̱n rixk'u̱n i Ajabe̱s Dios re' wilic cho pan taxa̱j maj re're' ric'uhtaj cho ric'axbal ru̱c' riye'eric cho jab ch'i̱l i k'i̱j chi quina̱ take holohic ch'i̱l take ma' holohic ta quino'jbal.
«Chi je' aj re' riwi̱' rino'jbal i Dios, re' hat-tak chac'ax wo' tak take awaj ixowonel tak. Nik'or chi je' re' maj wi xa re' wo' ti take quic'axbic aweh tak nac'ax tak take je' ricab i no'jbal nca'n take aj molol to̱j reh Ro̱ma, re' hat-tak ma' jeno' asi̱ enac'ul tak ru̱c' i Dios wi je' re' tibanic tak.
Je' wo' ma' eta nac'ul tak asi̱ wi xa cu̱c' wo' awas acha̱k' tak je' ru̱c' suk wilque̱b awu̱c' tak, xa hat-tak chic chak'lam eh raj la' cu̱c' take je' ru̱c' quixowonic awach tak xa ta nak tic'alenic tak, je' ricab nca'n awu̱c' tak take ma' quilok'onic ta wach i kAja̱w Dios.
Je' re' ajic, re' hat-tak coric ok wach ac'ux tak cu̱c' chi'nchel c'acharel je' ricab i kAja̱w Dios wilic cho pan taxa̱j til coric wach ric'ux cu̱c' chi'nchel take c'acharel.
Ma' nbanjic i no'jbal nca'n take aj tijem ri̱j C'uhbal Ye'o̱j reh Moyses«Chayohbalej awi̱b tak chi re' ato̱b laj c'uhtunic c'uhtumaj aweh tak, ma̱k'or tak lok xa reh c'uhtbal awach tak chi quiwach take c'acharel chi re' hat-tak xa coric chic wach ano'jbal tak, maj wi je' re' ena'n tak xa ma'xta wo' ac'ulum tak jeno' asi̱ tak ru̱c' i kAja̱w Dios wilic ar pan taxa̱j.
Re' la' hat-tak nacha'n tak jeno' c'axo̱j, ma̱wesaj tak lok ribiral chaj bih na̱banam tak jeno' to'bonic je' ricab wilic take c'acharel je' re' nca'n ar pan tak pa̱t ntijiljic wi̱' ri̱j i C'uhbal Ye'o̱j reh Moyses on ar pan tak be̱h. Je' re' nik'or ru'um nok re' take winak re're' xa banbal quiwach take maj nok nca'n jeno' c'axoj i̱b xa nchokonic chic i su̱b nquicoj chi c'uhtbal lok reh quibano̱j chi quiwach take c'acharel xa reh ti chi nariye'eric quilok'il. Ru'um chi je' re' nca'n, re' hin til nik'or aweh tak chi xa re' wo' ti riye'jic quilok'il cu'um take c'acharel nquic'ul chi je' ricab jeno' quisi̱.
Ru̱c' re're' til nik'or wo' aweh tak chi til ma̱ban aweh tak je' ricab nca'n take winak re're', nacha'n la' tak jeno' c'axoj i̱b, xa pan ac'ux ok tak wih'ok cho
eh chi je' re' chi ma' hab ta chic wach jeno' eneht'alanic reh, re' Ajabe̱s Dios re' xilbic cho reh chi xa pan ac'ux xwih'ic i c'axo̱j xa'n tak, xa je' na ricab nye'jic jeno' asi̱ tak, nariyeb cho aweh tak chi re' rato'bil wilic cho chana̱ tak, narilmijic wach cu'um i tinamit.
«Je' wo', nik'or aweh tak chi nacha'n ati̱j tak ma̱ban wo' aweh tak je' ricab wilic take c'acharel je' ru̱c' k'e̱' nponic chi quiwach ribanaric quiti̱j chi pa'alque̱b chipam take pa̱t ntijiljic wi̱' ri̱j i C'uhbal Ye'o̱j reh Moyses on pan tak ritz'u'c be̱h. Re' take winak re're', re' xa banbal take quiwach, nca'n quiti̱j xa reh chi naquilmijic cu'um take c'acharel eh re' hin til nik'or aweh tak chi xa re' wo' ti quilmijic cu'um take c'acharel, xa re' wo' ti re' nquic'ul chi je' ricab jeno' quisi̱.
Chi je' re' k'uru', til nik'or wo' aweh tak chi ma̱ban aweh tak je' ricab nca'n take winak re're'. Nacha'n la' ati̱j tak, chasic' tak jeno' ye'a̱b pan apa̱t tak re' etiwih'ic tak wi̱' chi ti̱j chawutquel tak eh chi je' re' nok abanam chic ati̱j tak chiwach Ajabe̱s Dios re' xa re' wo' re' xwih'ic awu̱c' chi abirmajic tak, xa je' na ricab nye'jic jeno' asi̱ tak, nariyeb aweh tak chi re' take c'acharel naquilom ric'u'ljic cho ati̱j xa'n tak johtok chiwach i Dios chi xa re' wo' re' xwih'ic awu̱c' chi abirmajic tak.
«Je' wo' nacha'n ati̱j tak, re' hat-tak ma̱pahklom tak xa chaj bih ajwal wach chaweh tak je' ricab nca'n take ma' re' ta ra̱' ri'sil cho ma' Israhel, re' nquicapaj chi equic'u'ljic cho ru'um i Dios xa ru'um chi nquipahklom johtok reh i chaj bih ajwal wach chi queh.
Pa' bih ajwal wach chaweh tak k'uru', ma̱pahklom wo' tak johtok reh Dios je' ricab nca'n take c'acharel re're', re' cok ru' ru'um chi re' kAja̱w Dios reht'alim chic cho chaj bih ajwal wach chaweh tak chi cu ja' ta pe napahkaj tak johtok reh, re' ok rito'bal chapahkaj tak johtok reh k'uru'.
Je' aj re' k'uru' je wili ti̱j nik'or aweh tak chi na̱banam tak johtok chiwach i Dios:‹Lok' laj kAja̱w Dios wilca̱t cho pan taxa̱j,k'e̱' wo' chic nka̱j chi lok'omaj ok johtok abihnal cu'um take c'acharel ayu' wach ac'al.
Ru'um aj wo' re', nkapahkaj wo' aweh chi chalok chi kana̱ rinimal awajawric chi k'atal k'oric.Til re' aj hat titak'anok chi kana̱ ru'um nok nka̱j chi re' tak'anic na'n ar pan taxa̱j nimjok wo' ayu' wach ac'al.
Je' wo' chic, nkapahkaj johtok aweh chi re' kawa' kaha̱' re' curman chi keh reh ju'jun i k'i̱j, chayew wo' cho keh reh k'i̱j yu'na
kAja̱w Dios, chacuy wo' cho kamahcje' ricab nok re' hoj nkacuy quimahc take quimahcanic chi kawach.
«Je' aj re' k'uru' cha'n tak i cuyuj mahc maj wi re' hat-tak enacuy tak quimahc take awas acha̱k' tak, re' kAja̱w Dios wilic cho pan taxa̱j ewo' ricuy amahc hat-tak.
Tz'a̱b ru' wi ma' nacuy tak quimahc awas acha̱k' tak, xa ma' eta wo' ncuyuric cho amahc tak ru'um i kAja̱w Dios.
«Cha'n ati̱j tak k'uru' eh wi nchel na̱cuyum awa' aha̱' tak chi ti̱j, re' hat-tak ma̱yew tak lok chi c'uhtjic je' ricab wilic take c'acharel je' re' nca'n. Je' re' nik'or maj re' take c'acharel re're' xa banol take quiwach chi quiwach take c'acharel maj nanquicuy quiwa' quiha̱' xa nquijal chic lok i quilbal reh chi naricojoric quehtalil cu'um take c'acharel chi cuyuj wi'c nca'n chi ti̱j. Ru'um chi je' re' nca'n, re' hin til nik'or aweh tak chi xa re' wo' ti quilmijic nbanaric cu'um take c'acharel, xa re' wo' ti re' nquic'ul chi je' ricab jeno' quisi̱.
Ru̱c' re're' til nik'or wo' aweh tak chi re' hat-tak ma̱ban aweh tak je' ricab nca'n take re', nacha'n la' tak cuyuj wi'c chi ti̱j, chacowsaj awilbal tak eh chatik'a̱' wo' ti awi̱b tak chi coric.
Je' re' cha'n tak reh chi ma' eta nac'uhtaj tak lok chi quiwach take tinamit chi cuyuj wi'c ha' na'n tak eh chi je' re' nok ak'orom tak chic johtok apahkanic tak chiwach i kAja̱w Dios re' xa re' wach re' xeht'alanic cho reh chaj bih xapahkaj tak johtok reh, re're' xa je' na ricab nye'jic jeno' asi̱ tak, nariyeb aweh tak chi re' take c'acharel naquilom i ric'u'ljic cho apahkanic xa'n tak chiwach chi ma' hab ta chic jeno' xeht'alanic reh.
Re' k'oric chiri̱j take bihomal nmoloric wach ayu' wach ac'al<TS3>(Lc. 12.33-34; 11.34-36; 16.13)«Ayu' wach ac'al re' take ric'oyil tz'ih nquic'ux take tz'ih, re' take ch'ihch' quimu'kric eh re' take aj lek' qui'oquic pan tak pa̱t, maje'? Ru'um chi je' re' nc'uluric, ma' tare̱t ta chi enayew ac'ux tak china̱ take bihomal nmoloric wach ayu' wach ac'al,
re' la' tare̱t chi enayew ac'ux tak chiri̱j take bihomal wilic ru̱c' Dios ar pan taxa̱j maj ar ma'xta take ric'oyil tz'ih quic'uxbic reh tz'ih, ma' quimu'kric ta take ch'ihch' eh ma'xta wo' take aj lek' qui'oquic pan tak pa̱t.
Chiri̱j ok i Dios chach'ica̱' tak ac'ux k'uru' maj je' ricab nok re' hoj ma' kojcapewenic ta chiri̱j kabihomal nok keht'alim haj c'olic cho chi coric, je' wo' re' ru̱c' i Dios, wi ar ru̱c' ch'iclic kac'ux, re' kacapew-bal ewo' nwih'ic chi suk
eh kojriyew wo' pan sakom je' ricab nok re' nak' kawach, re're' nbanic chi pan sakom kojwih'ic. Je' re' ajic wi re' nak' kawach sakom qui'ilbic, pan sakom wo' ekojwih'ic.
Tz'a̱b ru', wi ma' sakom chic qui'ilbic i nak' kawach xa pan k'ekom wo' enwih'ic chi'nchel kati'jolal. Je' re' ajic, wi k'e̱' nchel ti'quilal chi re' hoj wilco̱j pan k'ekom ru'um chi ma' sakom ta chic qui'ilbic take nak' kawach re' nye'bic nak keh pan sakom, ra̱j rik'orom chi k'e̱' wo' chic ti'quilal chi re' kacapew-bal enmoysjic pa̱m ru'um chi ma' re' ta chiri̱j i Dios ch'iclic, chiri̱j la' take bihomal ayu' wach ac'al.
«Je' aj re' ru', chi hat-tak chic chiho̱j chi raj camanom i Dios, ma' riban ta chi quib ta nak enach'ica̱' wi̱' ac'ux tak, chiri̱j ta nak i Dios eh je' wo' chiri̱j abihomal tak je' ricab chi jeno' aj camanom ma' riban ta chi encamanic ru̱c' quib ajabe̱s maj wi erich'ica̱' ric'ux chi ribanaric ricamaj i jenaj ajabe̱s, narik'ebem lok chiri̱j ric'ux i ricamaj i jenaj chic ajabe̱s. Wi chiri̱j ricamaj i jenaj chic ajabe̱s erich'ica̱' ric'ux, ra̱j rik'orom chi ewo' chic rik'eb cho chiri̱j ric'ux i ricamaj i jenaj chic ajabe̱s re' xich'ica̱' nak wi̱' ric'ux chi camanic chi pe̱t.
«Chi xa chiri̱j wo' i Dios ch'iclic ac'ux tak, re' hin nik'or aweh tak chi ma' tikajic tak capew chi risiq'uiric atumi̱n lok'bal reh awa' aha̱' re' na̱c'acharic tak wi̱' on lok'bal reh aso' socbal reh ati'jolal tak maj re' Dios re' ma' c'axic ta chi reh riye'eric cho ac'acharic tak on re' ritik'injic ati'jolal tak, ma' c'axic ta wo' chi reh riye'eric cho aso' tak on awa' aha̱' tak.
Re' hat-tak nacoj tak rehtal nic' wach riban cho cu̱c' take cuc' chicop quirupunic wa taxa̱j. Chawil take re', to̱b ta ma' quiticbic ta, ma' quijachbic ta on to̱b ta ma'xta wo' quipa̱t c'olbal wach i quitic, xa quiwi'c wo' ru'um i Dios wilic cho pan taxa̱j. Wi je' re' riban i Dios cu̱c' take chicop re're', re' ta na chic hat-tak ma' etiriquet tak? Til pan coric, re're' til naca̱t riquetem tak maj re' hat-tak k'e̱' wo' chic atz'akil tak chi quiwach take chicop re're'.
«Je' ricab k'uru', ma' ru'um ta chi nkajic njohtic acapew-bal tak, eta nak natik tak ro̱k xa ta nak jeno' chic k'i̱j ac'acharic tak,
re' hat-tak ma' riban wo' chi nkajic njohtic acapew-bal tak chiri̱j aso' tak maj re' take chi'nchel re're', re' Dios nariyeb cho aweh tak je' ricab wo' nacoj tak rehtal riban cho cu̱c' take ihtz'ub wilque̱b chiwach take yu̱k' q'uixca̱b. Re' take re' xa ma' naho̱l ta chic quiwach chi camanic, ma' xa naho̱l ta wo' chic quiwach chi riquemeric quiso' eh xa chak' chic wach holonquilal q'uihic nca'n tok. K'e̱' wo' chic holonquilal take, chi xa ta nak re' riholonquilal riso' i Salomon chi k'atal k'oric rijunehtej nech' ok ri̱b ru̱c' riholonquilal jeno' queh ihtz'ub wili!
K'e̱' wo' chic holonquilal take chi xa ta nak je re' riholonquilal riso' i Salomon chi k'atal k'oric rijunehtej nech' ok ri̱b ru̱c' riholonquilal jeno' queh ihtz'ub wili!
Je' re' ajic, wi re' aj wo' Dios xa holohic chic rixoyjic take q'uiche̱' riban watak yu̱k' q'uixca̱b to̱b ta nchel xa nic' yu' quiyoc'oric chi naquic'ataric cok pan k'a̱k', re' aj wo' re' nariye'bic cho aso' tak re' na̱so'em wi̱' awi̱b tak. Ru'um aj re', re' hat-tak re' ma' re' ta chic aweh tak chi ma' ta nak enachop ac'ux tak chiri̱j i Dios,
ma' riban chic chi nkajic njohtic acapew-bal tak chiri̱j awa' aha̱' tak on aso' tak eh xa ta nak eriban chi enak'or tak chi je' wili:‹Chaj bih naka'nam yu'na? ma'xta chic kawa' kaha̱' on ma'xta chic kaso', xa ta nak nqui enak'or tak.
«Nik'or aweh tak chi ma̱ban tak je' re' maj re' take c'acharel re' ma' nquinimej ta i kAja̱w Dios, xa nok ti china̱ risiq'uiric quiwa' quiha̱' on rilok'oric quiso' no̱j quicapew-bal. Ra̱j hat-tak riwi̱' chi ma' je' ta re' ena'n tak maj re' chi'nchel re're', re' kAja̱w Dios wilic cho pan taxa̱j reht'alim chic cho chi curman chaweh tak re're' eh ru'um re' nariyeb cho aweh tak.
Ru'um aj re' ma̱ban aweh tak i quino'jbal ru', re' la' hat-tak chasic' tak ricojoric awi̱b tak chi rehquen rajawric i coric wach k'atoj k'oric riban i Dios. Wi je' re' na'n tak, re're' xa ewo' riyew cho aweh tak i pa' bih curman chaweh tak.
Je' re' ajic, ma' riban chi nkajic njohtic acapew-bal tak chiri̱j pa' bih curman chaweh tak eh xa ta nak chiri̱j reh awika̱l tak eriban chi je' re' ena'n tak. Nik'or chi je' re' maj re' k'i̱j reh ikal reh wo' chic chi reh take capewenic naric'amam cho. Je' wo' chic, c'olok pan ac'ux tak chi re' ju'jun i k'i̱j ric'am cho alahtz'il tak re' ticapewenic tak wi̱' eh re're' xa manlic aweh tak reh ju'jun i k'i̱j.
Re' k'oric chiri̱j i ch'ukuj wach mahc<TS3>(Lc. 6.37-38, 41-42)«Reh chi re' Dios ma' eta noquic chi rich'ukuric wach amahc tak, ma' toquic wo' tak chi rich'ukuric wach quimahc awas acha̱k' tak wi re' hat-tak pan mahc wo' wilca̱t tak. Nik'or chi je' re'
maj je' ricab chi jeno' aj c'a̱y re' wo' i ripajbal ncamanic reh chi ripajaric i ric'a̱y, je' aj wo' re' ru̱c' i Dios nic' pa' wach i ch'ukuj k'oric na'n tak, re' wo' re' ncamanic reh chi rik'ormojic wi coric wach on ma' coric wach i ch'ukuj wach mahc na'n tak.
Ru'um aj re', chacana̱' tak rich'ukuric wach quimahc take tinamit eh ma̱ban aweh je' ricab xiban jenaj winak re' ra̱j nak resam lok i t'uch mok'al wilic pan nak' wach i ras richa̱k'. Je' nak re' xa̱j ribanam xa re' la' ma' xicoj ta rehtal chi nujunak po' pa̱m take nak' wach ru' ru'um take riq'uihal risa̱' nak' wach.
Re' winak re're', ma' riwi̱' ta nak chi je' re' eriban eh ru'um chi ma' qui'ilbic ta wo' take nak' wach ru' ru'um i riq'uihal risa̱' nak' wach, ma' riwi̱' ta wo' chi reh chi je' ta nak wili erik'or reh ras richa̱k':‹Ac'uh, nwesaj ti lok aweh i mok'al wilic pan nak' awach, nqui erik'or reh.
«Til k'e̱' wo' nak chic ti' reh winak re're' chi je' re' erik'or, maje'? Je' re' nik'or maj reh nak chi narilom chi coric i mok'al wilic pan nak' wach i ras richa̱k', pe̱t nak xesaj lok take riq'uihal risa̱' nak' wach wilic pan nak' wach ru'.
«Je' re' k'uru' chacoj tak rehtal re' xnik'or lok re're' eh chacoj wo' tak rehtal i nanik'orom wili: Je' ricab chi ma' riyew ta ri̱b chi nye'eric queh take tz'i' i chak'wach laj tiwic ye'o̱j chi si̱ chiwach i Dios, on je' ricab chi ent'uyu'njic chi calak take ahk i chak'wach laj abaj xoybal, ma' riyew ta wo' ri̱b chi enatik tak ju' k'oric cu̱c' take c'acharel re' ma' nca̱j ta wo' quic'amam na̱ ak'orbal tak. Nik'or chi je' re' maj je' ricab chi re' chak'wach xoybal laj abaj enyak'abic pan co̱k take ahk, je' wo' re' naric'uluric ru̱c' ak'orbal hat-tak chi naquiyak'abem wo' pan co̱k take c'acharel re're'. Je' wo' chic, ru'um reh ak'orbal tak re're', re' take c'acharel re're' naca'nam chi narichalic quijosk'il awu̱c' tak je' ricab nok re' take tz'i' nquitiw i quico̱' ru'um reh i tiwic quiyohk'em.
Re' risic'mijic i to'bal nchalic ru̱c' i Dios<TS3>(Lc. 11.9-13; 6.31)«Tipahkanok tak johtok ru̱c' i Dios. Je' re' cha'n tak maj je' ricab chi jeno' nk'oric cok chi chi̱' i pa̱t, rirak wo' i c'acharel re' c'ahchi' risiq'uim nanteheric cho reh i tz'ahp, je' wo' re' i Dios, ewo' tiric'u'lej tak cho ru̱c' riye'eric cho aweh tak i rito'bal wi re' hat-tak enasic' tak on enapahkaj tak johtok reh.
Je' re' nik'or aweh tak maj re' narik'oric johtok ru̱c' Dios na wo' ric'u'ljic cho. Cha'n tak ati̱j chiwach i Dios k'uru' ru'um nok re' c'acharel npahkanic johtok reh rato'bil i Dios, re' wo' re' nc'ulbic reh eh re' nsic'bic reh rato'bil re' wo' re' narirakbic reh.
On wi c'ahchi' ripahkam jeno' rica̱r, jeno' c'achlic laj a̱k' na chic eriyew reh chi jelow-bal?
Ma' je' ta re' riban, maje'? Ra̱j wo' chic i Dios k'uru', wi re' hat-tak xapahkaj tak jeno' ato'bil reh, ma' eta na tirito'bej tak ru̱c' apahkanic tak? Re' Dios til la' naca̱t rito'bem tak cho eh til je' re' naribanam maj wi re' hat-tak nac'ax aha'lac'u̱n tak chi coric nanquipahkaj jeno' ato'bil aweh tak, re' ta na ti chic i Dios re' wilic cho pan taxa̱j re' ma' re' ta aj mahc je' ricab hat-tak, chi ma' eriyew cho ricuse'sbal chana̱ tak?
«Je' aj re' k'uru' chapahkaj tak johtok reh Dios eh ru̱c' rito'bal i Dios nariyeb cho aweh tak, cha'n tak i coric laj no'jbal queh take awich c'acharel tak maj nic' pa' wach ac'axaric tak nawa̱j chi naribanjic aweh tak, je' wo' re' c'axo̱j cha'n tak cu̱c' take c'acharel chi pe̱t eh ru̱c' re're' enac'am tak na̱ take C'uhbal Ye'o̱j reh Moyses ch'i̱l xquik'or take aj najtir raj k'orol C'uhbal i Dios.
Re' be̱h nc'ambic je chipam junelic laj c'acharic<TS3>(Lc. 13.24)«Ru'um chi re' ocbal chipam i nim wach i be̱h re' xa pan c'axquilal nc'ambic je, k'e̱' q'uihal take tinamit quicojbic reh ru'um chi re're' je' na ricab jenaj nim wach tz'ahp, re' hin nik'or aweh tak chi re' ok t'uch wach tz'ahp chacoj tak chi oquic
chipam i t'uch wach be̱h nc'ambic je chipam junelic laj c'acharic ru̱c' i Dios. Ru'um chi re' ocbal chipam i t'uch wach be̱h re' xa t'uch wach ritz'ahpil, xa nech' wo' ti take quirakbic reh ocbal re're'.
Re' yohbalanic i̱b chi quiwach take chucul aj k'orol riC'uhbal i Dios<TS3>(Lc. 6.43-44)«Chayohbalej awi̱b tak chi quiwach take xa chucul aj k'orol c'uhbal take, re' nca'n qui̱b chi xa je' chic take cuc' me̱' xa ch'ublic chic quiwach naqui'oquic chaxilac tak xa re' la' ru' nok wilque̱b chic chaxilac tak, xa je' chic take josk' laj q'uiche̱' tz'i' chi cansanic tak me̱', equi'oquic wo' chi risacharic wach nitijbal.
Ru'um chi je' re' nca'n take c'acharel re're', curman chi na̱rakam tak chiri̱j i quino'jbal je' ricab nanarak tak chiri̱j i wachanic nca'n take che̱'. Re' hat-tak nacoj tak rehtal chi re' q'uix-toca̱n ma' eta riban chi eriwachej cho u̱wa on chi eriwachej cak'.
Je' wo', nacoj tak rehtal chi jeno' holohic laj che̱' ma' eta wo' riban chi ma' holohic ta eriwachej cho eh ma' eta wo' riban chi re' ma' holohic ta laj che̱', holohic ta nak eriwachej cho.
Je' aj re' ru' je' ricab chi ru̱c' quiwach take che̱' nacoj tak rehtal chi jeno' holohic laj che̱' ma' eta wo' riban chi ma' holohic ta eriwachej cho on re' ma' holohic ta laj che̱', ma' eta wo' riban chi holohic ta nak eriwachej cho,
je' aj wo' re' ru̱c' take bano̱j nca'n take winak re're', na̱rakam wo' tak chiri̱j chi ma' coric ta wach quino'jbal. Ru'um chi ma' coric ta quiwach, re' take winak re're' naquic'ulum queh je' ricab nquic'ul take che̱' re' nok cojo̱j chic rehtal ru'um aj ehcham reh, quiyoc'oric lok pa ra̱' eh quic'ataric cok pan k'a̱k'.
Nik'or aweh tak k'uru' chi je' ricab ru̱c' ricojoric rehtal i wachanic nca'n take che̱', re're' enana'bej tak chajaric quiche'lal, je' wo' re' take bano̱j nca'n take winak re're', re' wo' re' naribanic chi na̱rakam tak chiri̱j i quino'jbal.
Re' take quik'oric reh Jesus chi re're' ajabe̱s chi quina̱<TS3>(Lc. 13.25-27)«Wilic take quik'oric wi̱n chi je' wili:‹K-Aja̱w Jesus re' hat wilca̱t chi ajabe̱s chi nina̱, nqui nquik'or wi̱n.Ru̱c' k'oric nca'n chi je' re' ma' ra̱j ta rik'orom chi xa ru'um ta nak re're' equi'oquic chi ri'sil ro̱k k'ab i Dios chi aj k'atal k'oric chi quina̱. Je' re' nik'or maj xa re' wach i c'acharel re' rinimej chaj bih rik'or i wAja̱w Dios wilic cho pan taxa̱j naroquic chi ri'sil ro̱k k'ab ru'.
Ru'um aj re', chipam i k'i̱j re' naquic'ulum wi̱' ti'c'axic take ma' xiniminic ta reh Dios, naric'ulmujic chi q'uihal take c'acharel je' wili naquik'orom wi̱n:‹K-Aja̱w Jesus, re' hoj, hoj awaj tahkanel eh chi je' re' xa re' wo' hat xkak'or abiral chipam take c'uhbalanic xka'n. Je' wo', xka'n wo' cho chi re' take ma' tob laj uxlabal xi'elic lok cu̱c' take c'acharel. Ma' xa ta re' xka'n, je' la' wo' yohbal wach take lok' laj nawa̱l xka'n, nqui naquik'orom.
«To̱b ta wo' je' re' naquik'orom wi̱n, re' hin je' wili nanik'orom queh:‹Re' hin ma' nic' ta nik'orom aweh tak chi hat-tak waj tahkanel. Telen tak chi niwach k'uru' i hat-tak banol reh c'ahbil laj no'jbal, nqui nanik'orom queh.
«Je' aj re' k'uru' chacoj tak rehtal haj wilic i c'uhbal na̱c'amam tak na̱. Wi na̱c'amam tak na̱ niC'uhbal c'ahchi' abiram tak wili, re' hat-tak na̱banam tak chi hat-tak t'ulic je' ricab xiban jenaj aj tz'ako̱l, re' naxilow chi pok-ac'al naritik'a̱b wi̱' ripa̱t, xoquic chi ric'otoric jok i jul eh cu rehtal xirak jok i cow laj ac'al cu re' aj ar xip'ut cho ritik'injic ripa̱t.
Je' re' k'uru', nok ritik'a̱b chic ripa̱t i winak re're' pan cow laj ac'al, re' pa̱t re're' xa ta nak xc'uyu'sjic so' ru'um ransil take ha' xc'ulic quik'ojobej qui̱b chiwach naxi'elic cho ru'um jenaj rinimal jab ch'i̱l jenaj rinimal te̱w xchalic.
«Ra̱j nchel wi ma' la' na̱c'amam tak na̱ niC'uhbal c'ahchi' abiram tak, re' hat-tak na̱banam tak chi ma' re' ta hat-tak t'ulic je' ricab xiban jenaj chic aj tz'ako̱l, re' to̱b ta nak xilow chi pok-ac'al naritik'a̱b wi̱' ripa̱t, xa ma' cha̱m ta wo' ti xikahsaj i jul re' xip'ut cho wi̱' ritik'injic ripa̱t.
Chi xa je' ti re' riwi̱' rich'iquinjic cho ripa̱t xiban i winak re're', re' pa̱t re're' hitlijic wach ac'al ru'um ma' xicuy ta ransil take ha' xc'ulic quik'ojobej qui̱b chiwach naxi'elic take cho ru'um jenaj rinimal jab ch'i̱l jenaj rinimal te̱w xchalic. Je' aj re' ru', xa ta nak chic rehtalil xcahnic so' i pa̱t re're', nqui Jesus queh raj tahkanel.
Nok ricohlam chic c'uhtunic re're', re' take tinamit xibirinic reh c'uhbalanic riban i Jesus, k'e̱' xsahchic quic'ux
maj xquicoj rehtal chi re' rajawric wilic chi c'uhtunic, ar nchalic ru̱c' i Dios eh chi je' re' rajawric, re're' ma' je' ta ricab i c'uhtunic nca'n take aj tijem ri̱j C'uhbal Ye'o̱j reh Moyses riban maj re' rik'orbal i Dios ric'uhtaj, raj la' take aj c'uhtunel re're' xa nquica'pechej i k'oro̱j cho cu'um take caj tijinel reh i C'uhbal Ye'o̱j reh Moyses.
Re' Jesus xesaj lok i xilim chiri̱j i jenaj winak<TS3>(Mr. 1.40-45; Lc. 5.12-16)Chiri̱j aj chic i c'uhtunic xiban china̱ i yu̱k' re're', re' Jesus p'uht rikajic cho ar chi ihch'ilimaj cu'um riq'uihal tinamit.
Ar ajic nok c'ahchi' rikajic cho Jesus, jenaj winak xilim ri̱j naxc'ulic lok ru̱c' je' wili xik'or reh chi xuclic cok chiwach:«K-Aja̱w Jesus, re' hin weht'alim chi wilic awajawric chi resmejic lok niya'bilal wi la' je' re' nawa̱j i hat chi ena'n. Nawa̱j na chi je' re' ena'n wu̱c' k'uru'? nqui reh.
Re' Jesus je' wili xik'or reh winak re're' naxiyew je k'ab china̱ chi ritz'a'jic:«Ho̱' nwa̱j! Elok lok aya'bilal k'uru', nqui reh.Xa re' wo' ti xik'or i Jesus chi je' re', xelic wo' ti lok i xilim wilic nak chiri̱j i winak re're'.
Chiri̱j re're', re' Jesus je' wo' chic wili xik'or reh:«Ma' hab pe wach aj eh nak'or chaj bih xc'uluric awu̱c', re' la' cha'n hiy ru̱c' aj k'ahsem si̱ chiwach i Dios chi ric'uhtjic reh chi ma'xta chic awe̱t. Je' wo' chayew reh asi̱ je' ricab tak'amaj cahnok ribanaric chipam i C'uhbal Ye'o̱j reh Moyses. Je' aj re' cha'n reh chi nok riyeb chic rik'orbal i aj k'ahsem si̱ chi suk chic ac'ux eneht'aljic wo' cu'um take tinamit chi re' hin ma' niyak'abej ta pan wo̱k i C'uhbal Ye'o̱j reh Moyses, nqui xik'or reh.
Re' Jesus xesaj lok riya'bilal raj camanom i jenaj cajawil sol aj Ro̱ma<TS3>(Lc. 7.1-10; Jn. 4.43-54)Chiri̱j chic re' nok re' Jesus oquic riban cok chipam i tinamit re' Capernahum ribihnal, jenaj chic winak xchalic chi ric'uluric. Re' winak wili re' jenaj c'amol quibe̱h take sol aj Ro̱ma, xixuc'a̱' ri̱b chiwach i Jesus chi ripahkaljic reh chi narito'bem i raj camanom.
Je' aj wili xik'or cok reh:«K-Aja̱w Jesus, re' waj camanom wilic pan pa̱t jiclic wach yoca̱b ru'um riya'bilal eh k'e̱' ti'quilal wilic wi̱' ru'um chi sicrinak chic riti'jolal, nqui reh.
Chalic Jesus je' wili xik'or reh:«Tare̱t, equino̱j awu̱c' chi resmejic lok riya'bilal awaj camanom, nqui reh.
Chalic i winak re're' je' wo' chic wili xic'u'lej wi̱':«Ajabe̱s Jesus re' hin nwic'raj chi ma' ric'ul ta chi wi̱n chi etoquic pa nipa̱t xa re' la' chak'or chi elok lok riya'bilal i waj camanom maj re' hin weht'alim chi xa ru̱c' k'oric re're' encowjic i waj camanom.
Je' re' nik'or ru'um nok re' quik'orbal take wilic cajawric n-nimjic je' ricab niban i hin cu̱c' take ajabe̱s wilque̱b chi nina̱, on je' ricab nca'n take niso̱l ch'i̱l take waj camanom wilque̱b pa nik'ab, nquinimej wo' nik'orbal. Je' ricab wi re' hin nitak'a̱' take je niso̱l chi nacojic, chi jumehk'il qui'o̱j. On wi xnik'or queh chi naquichalic, chi jumehk'il wo' ti quichalic. Je' wo' cu̱c' take waj camanom, wi jeno' chi quixilac xnik'or reh chi naroquic chi camanic, chi jumehk'il wo' ti noquic chi ribanaric i pa' bih nik'or reh, nqui winak re're'.
Chiri̱j re're', je' wo' chic wili xik'or queh:«Til coric nik'or chi q'uihal take c'acharel re' quic'acharic xa rehreh ye'a̱b wilque̱b pa rijohsbal cho k'i̱j ch'i̱l wo' pa rikahsbal i k'i̱j naquic'ulic lok chi ihch'ilimaj take ru'um Awraham, ch'i̱l Isahac ch'i̱l wo' i Jacow, chi naquiwih'ic cok chiwach i kAja̱w Dios re' nk'atbic cho k'oric cu pan taxa̱j. Nok wilque̱b chic cok chiwach, re're' naribanam chi enquic'ul jenaj rinimal wach quilok'il je' ricab quilok'il nquic'ul take rula̱' jeno' aj ehcham nink'i̱j nok re're' riyew queh chi naquitz'uhkic cok nah rime̱xa rich'i̱l.
«Tz'a̱b ru' cu̱c' take q'uihal queh ra̱' ri'sil cho ma' Israhel ma' je' ta re' naric'uluric, re' la' take re', to̱b ta k'oro̱j cahnok ribiral queh chi nariye'eric queh chi re' Dios nariwih'ic chi k'atal k'oric chi quina̱, naquit'ermejic lok chiwach. Ru̱c' re're' naquic'ulum je' ricab xquic'ul take rula̱' aj ehcham nink'i̱j chi xit'ermejic lok chiri̱j pa̱t eh ru'um re're' xi'oquic chi ok'ic ru'um riti'quil quic'ux chi xi'esmejic lok pa rinimal lok k'ekom, nqui Jesus.
Chiri̱j re', je' wo' chic wili xik'or reh cajawil i sol re're':«Elok lok riya'bilal awaj camanom! Yu'na ajic echic riban chi eto̱j pan apa̱t maj xniban chic re' haj wilic xapahkaj wi̱n. Xniban chi je' re' ru'um nok xach'ica̱' ac'ux chiwi̱j chi wilic wajawric chi resmejic lok riya'bilal awaj camanom, nqui Jesus reh.Je' re' ajic re' sol xo̱j pa ripa̱t eh naxponic ar xina'bej chi re' raj camanom xelic lok riya'bilal chipam i junc'am nok re' Jesus xik'or chi je' re' xc'uluric ru̱c' aj camanom re're'.
Re' Jesus xesaj lok i cak tz'a' chiri̱j i ritu̱t rehq'ue̱n i ma' Luch<TS3>(Mr. 1.29-34; Lc. 4.38-41)Nok ojonak chic i cajawil sol re're', re' Jesus xo̱j pa ripa̱t i ma' Luch eh ar xilow chi re' ritu̱t rehq'ue̱n jiclic wach yoca̱b ru'um jenaj cak tz'a'.
Ar ajic nok re' Jesus xijil cok ri̱b eh naxitz'a'j cok rik'ab ixok re're', xa chiwach wo' ti junc'am re're' xelic ti i cak tz'a' wilic chiri̱j. Chi suk chic ric'ux, xuctic johtok chi kiliric i hoj rula̱'.
Chiwach aj wo' roquic k'i̱j re're', q'uihal take wilic ma' tob laj uxlabal cu̱c' ch'i̱l take wilic rehreh wach quiya'bilal xic'amaric cho ru̱c' Jesus eh re're' xa ru̱c' ti rik'orbal xic'saj quiya'bilal take yowa'i̱b. Je' wo', re're' xit'erej wo' lok take ma' tob laj uxlabal cu̱c' take c'acharel re' choplic na̱ quic'acharic cu'um.
Ru̱c' xiban i Jesus re're' k'uru', xo̱j elok wach i k'oro̱j cho ru'um i raj k'orol riC'uhbal i Dios, re' Isayi̱yas ribihnal, chi je' wili:“Re' Lok' laj Ajabe̱s xesenic lok reh kati'quilal eh xesaj wo' lok kaya'bilal, nqui k'oro̱j cho ru'um.
Re' jenaj aj tijem ri̱j C'uhbal Ye'o̱j reh Moyses xa̱j ribanam chi raj tahkanel i Jesus<TS3>(Lc. 9.57-62)Naxsak'ic lok je' ikal, re' Jesus xik'or keh hoj raj tahkanel chi nakak'ahxic je chi juntar ma' laj ha' cu'um queh riq'uihal tinamit xilow chi xquimol ti cok qui̱b chiri̱j.
Ar aj ru', jenaj aj tijem ri̱j C'uhbal Ye'o̱j reh Moyses xo̱j c'olok ru̱c' Jesus eh je' wili xik'or reh:«Ajabe̱s kaj tijinel, re' hin nwa̱j nibanam chi hin awaj tahkanel. Naca̱t nitahkem k'uru' xa pa' eto̱j, nqui reh.
Chalic Jesus eht'albal reh i c'axquilal ric'am cho ritahkaljic, je' wili xik'or reh:«Tare̱t, quinatahkej. Xa re' la' re' hin Ac'unbe̱s re' wilic wajawric chi quina̱ c'acharel ma'xta jeno' niye'a̱b haj ta nak nanihi'lic wi̱' chi eli̱c, ma' je' ta nicab take ya̱c xa pa' wilic quiju̱l on je' ricab take cuc' tz'iquin chi xa pa' wilic quike̱s, nqui reh.
Chiri̱j aj chic re', jenaj chic winak re' raj ritahkem wo' nak i Jesus, je' wili xik'or reh:«Ajabe̱s, re' hin nwa̱j naca̱t nitahkem xa pa' eto̱j, xa re' la' ru' nimuk'a̱' pe je i waja̱w naquimok je, cu re' aj wo' ru' etinitahkej, nqui reh.
Chalic i Jesus je' wili xik'or reh:«Re' hat ma̱ban aweh nca'n take tinamit maj re' take re' nanquimuk'a̱' je quicamnak ma' nquik'or ta ribiral i rajawric i Dios queh cahnel chic take cahnok. Je' re' nca'n ru'um nok je' wo' camnak take ru̱c' quino'jbal. Raj nchel i hat, quinatahkej eh cha'n chi hat chic aj tijem i̱b chiwi̱j, nqui Jesus reh.
Re' te̱w ch'i̱l i ha' xibirinic k'oric chiwach i Jesus<TS3>(Mr. 4.35-41; Lc. 8.22-25)Chiri̱j chic ru', re' Jesus xoquic cok pan cano̱wa chi tahkamaj wo' je ku'um hoj cablaj chi raj tahkanel.
Ar ajic nok behic chic nka'n je pan cano̱wa, xchalic jenaj rinimal cow laj te̱w, cu rehtal xa cuc' tak nak chic ma' risolq'uij i kacano̱wa chi kehque̱n ru'um take ribohl ha' xucsaj. Ru'um chi wiric riban i Jesus chipam i cano̱wa,
re' hoj raj tahkanel xkac'a'saj wach naxkilow chi pan yohbal chic wilco̱j eh je' wili xkak'or reh:«Ha̱w, Ha̱w, c'a'chok awach alah, nakacux'ic yu'na. Koj-aco'lej k'uru', kojqui reh.
Chalic i Jesus je' wili xik'or keh chi kak'iliric:«Re' hat-tak, k'e̱' la' nak chic na̱chopom ac'ux tak chiri̱j i Dios. Chaj wa'ric na tiyo'jic tak? nqui keh.Chiri̱j re', xuctic johtok eh xik'or reh te̱w ch'i̱l i ha' chi je' wili:«Tipa̱' hat te̱w eh titu̱k hat ha', nqui queh.Xa chiwach wo' ti junc'am re're', xpah'ic i te̱w eh tuklujic i ha'.
Naxkilow nic' wach xiban i Jesus, je' wili xkak'or chi kawach chi xa sahchanak chic kac'ux:«Re' cok i Jesus wili til niq'uic wo' chic na̱ rajawric. Coric nkak'or maj ma' xa re' ta take ma' tob laj uxlabal quibirinic chiwach, je' la' wo' i te̱w ch'i̱l i ha' quibirinic wo' k'oric chiwach, kojqui chi kawach.
Re' resmejic lok take ma' tob laj uxlabal ru̱c' jenaj aj Cara̱ra<TS3>(Mr. 5.1-20; Lc. 8.26-39)Chiri̱j aj chic ru' nok pononak chic lok chi juntar ha' pan quiyuk'ul take aj Cara̱ra, re' Jesus xoquic je chi behic chipam i jenaj be̱h ma' hab ta wach riban wi̱' canar iq'uic cu'um queh take quib chi winak xa je' chic take josk' laj chicop naqui'elic cho xilac tak rijulil camnak. Chi je' re' elic xca'n cho, xichalic chi ric'uluric i Jesus. Re' take quib winak re're' chopo̱j na̱ i quic'acharic cu'um take ma' tob laj uxlabal
je' wili xquik'or cho reh Jesus chi xa q'ueric chic quichi̱':«Hat Jesus rAc'u̱n i Dios, re' hat xatc'ulic ti lok chi kaye'eric je pan ti'c'axic chi ja' nponic ta wo' rik'ijil. Ma'xta bih nacoj-atz'a̱b wi̱' k'uru' chi kat'ermejic lok, nqui take winak re're' chi ye'o̱j quik'orbal cu'um take ma' tob laj uxlabal wilic cu̱c'.
Je' wo', re' take ma' tob laj uxlabal re're' naxquilow chi juntuhm chi riq'uihal ahk wi'c nca'n wach yu̱k' cu naht je so' cu̱c',
je' wili xquik'or reh Jesus chi xa nch'uk chic quic'ux:«Ajabe̱s Jesus, wi naco̱j at'erem lok cu̱c' take winak wili, chayew k'ab keh chi cu̱c' ok chic take juntuhm chi ahk wulu' ekoj-oquic, nqui take reh Jesus.Je' re' xquik'or reh naxip'ut wo' ti rik'ormojic queh chi naquelic lok cu̱c' take winak re're'.
Je' re' k'uru', xa re' wo' ti xye'eric k'ab queh chi nacoquic cu̱c' take ahk, re' take ma' tob laj uxlabal re're' xi'elic lok cu̱c' take winak re're' eh nok oconak chic take cu̱c' take ahk xca'n chi re' take re' xa cajamem chic qui̱b xikajic cho chiwach i yu̱k' wi'c nca'n wi̱'. Chi je' re' xiquimic naxi'o̱j k'ehbok chipam jenaj ma' laj ha' wilic ar.
Naxquilow take aj cha'jem ahk chi je' re' xc'uluric, xa cajamem chic qui̱b xi'o̱j pan tinamit eh xponic quik'or nic' wach naxesmejic lok take ma' tob laj uxlabal quichoponic nak quina̱ take quib chi winak re're'. Je' wo' xponic quik'or chaj bih xquic'ul take ahk cu'um take ma' tob laj uxlabal.
Nok birimaj aj chic re're', q'uihal take c'acharel pan tinamit Cara̱ra xi'o̱j ru̱c' Jesus eh naxiponic ru̱c' xquipahkaj ato'bil reh chi narelic je pan quiyuk'ul.
Re' Jesus xicowsaj i jenaj si̱c<TS3>(Mr. 2.1-12; Lc. 5.17-26)Chiri̱j chic naxpahkjic reh Jesus chi narelic je pan quiyuk'ul aj Cara̱ra, re're' xoquic je pan cano̱wa kich'i̱l hoj raj tahkanel eh xojk'ahxic je juntar ha' ar chipam i tinamit re' Capernahum ribihnal re' nponic patanok wi̱' i Jesus naribehsaj pa̱m take yuk'ul re're'.
Ar ajic, nok wilco̱j chic chipam i tinamit re're', xc'amaric cho ru̱c' Jesus jenaj si̱c yoclic wach rich'aht. Re' Jesus naxicoj rehtal chi re're' ch'i̱l take xic'ambic je reh, til ch'iclic quic'ux chiri̱j i rajawric chi esenic lok ya'bilal, je' wili xik'or reh si̱c:«Bi̱l, re' hat ch'iclic ac'ux chiwi̱j, ru'um aj re' yu'na nicuy chic amahc. Sukbok ac'ux k'uru', nqui xik'or reh.
Naxquibiraj chi je' re', wilic take aj tijem ri̱j C'uhbal Ye'o̱j reh Moyses wilque̱b wo' cok ar je' wili p'uht quik'orom pan quic'ux:«Re' Jesus wili til c'ahchi' riyak'abem pa ro̱k i Dios, nqui p'uht quik'orom.Je' re' xquik'or maj chi queh ru', ru̱c' take k'oric re're' c'ahchi' rijunehtem ri̱b ru̱c' i Dios.
Raj la' i Jesus, chi reht'alim chic chaj bih c'ahchi' quicapam cho pan quic'ux, je' wili xik'or queh:«Re' hat-tak mahc na'n tak ru̱c' rik'ormojic pan ac'ux tak
chi re' hin c'ahchi' nijot'om i winak wili ru̱c' i k'oric xnik'or. Je' re' nacapaj tak maj chaweh hat-tak re' rik'ormojic reh winak wili chi cuyu̱j chic rimahc ma' c'axic ta ti ribanaric maj ma' nilmijic ta wach. Ru'um aj re', je' wo' wili nak'or tak cho pan acapew-bal tak:«Wi til coric k'uru' chi wilic rajawric, chik'or reh winak re're' chi pa'lajok eh behok ru'um nok re' cok re' nc'uhtunic wach, tiquitak pan ac'ux.
Naxibiraj i winak chi je' re', xa chiwach wo' ti junc'am re're' xuctic johtok eh chiri̱j chic ru' xo̱j pa ripa̱t chi behic chic riban.
Ar re' take tinamit xi'ilbic reh winak re're', chi xa sahchanak chic quic'ux xquitioxej johtok i Dios ru'um chi re' Jesus xye'eric rajawric chi ricuyuric quimahc take c'acharel china̱ ac'al wili.
Re' Jesus cu̱c' take aj mahc xtak'abjic cho chi riye'eric ric'axbal i Dios chi quina̱<TS3>(Mr. 2.13-17; Lc. 5.27-32)Pan jenaj chic k'i̱j nok re' Jesus xa cu re' pe ti xip'ut ribehsjic pa̱m i tinamit Capernahum, re're' xilow niwach i hin ma' Tiyoh chi tz'ukulqui̱n ar re' wilic wi̱' i me̱xa re' nbanaric wi̱' to̱j ntak'abjic je Ro̱ma eh ar je' wili xik'or wi̱n:«Ha̱w tak chiwi̱j, nwa̱j chi na̱woquic chi hat waj tahkanel, nqui wi̱n.Naxinbiraj chi je' re', xnicana̱' cahnok i nicamaj eh xnitahkej je i Jesus.
Junpech ajic pan jenaj nink'i̱j tik'imaj wach wu'um, re' hin xnimol quiwach take xwihch'ilej cho chi moloj to̱j reh Ro̱ma, je' wo' take q'uihal winak wilic wo' quibiral chi aj mahc take eh xoj-oquic chi wi'c ch'i̱l i Jesus ch'i̱l wo' take wich aj tahkanel chiri̱j.
Nok wi'c chi nka'n, re' take cow laj aj niminel reh C'uhbal Ye'o̱j reh Moyses, naxquilow chi re' Jesus xituna̱' ri̱b ku̱c' i hoj, je' wili xk'ormojic queh take wich aj tahkanel:«Nic' wach nok re' awaj tijinel tak c'ahchi' ribanam riwa' riha̱' cu̱c' take aj molol to̱j ntak'abjic je Ro̱ma ch'i̱l wo' cu̱c' take tinamit wilic quibiral chi aj mahc take? nqui xk'ormojic queh.
Naxibiraj chi je' re' i Jesus, je' wili xik'or queh:«Je' ricab nk'ormojic chi ma' re' ta take suk quic'ux qui'o̱j ru̱c' aj ik'omonel, re' la' take yowa̱b, je' wo' re' wu̱c' i hin, re' wo' ti take nquic'raj qui̱b chi aj mahc take quichalic wu̱c' chi ribirmijic nik'orbal, nqui queh.Chiri̱j re', je' wo' chic wili xik'or queh:
«Re' hat-tak re' xa hat-tak c'u'tjem queh take wili xatchalic tak, quinatahkej tak eh chatijej tak ri̱j chaj bih ra̱j rik'orom take k'oric k'oro̱j wili ru'um i Dios:“Tare̱t chi enac'at tak cho asi̱ chi niwach,xa re' la' re' til wo' chic k'e̱' nwa̱j chi na̱banam tak,re' riqueteljic quiwach take awas acha̱k' tak, nqui i k'oro̱j cho re're'.«Je' re' ajic re' hin niban niwa' quich'i̱l take re' maj ma' re' ta nchel chi risiq'uiric take nquicapaj chi coric wach quic'ux xinchalic, xinchalic la' chi quisiq'uiric take nquic'raj wo' ti qui̱b chi aj mahc take chi rik'ormojic queh chi naquicana̱b i quimahc, nqui queh.
Re' riwi̱' chi re' take raj tahkanel i Jesus ma' ja' c'ahchi' ta que̱b chi cuyuj wi'c<TS3>(Mr. 2.18-22; Lc. 5.33-39)Junpech naxi'o̱j wo' c'olok ru̱c' i Jesus take raj tahkanel i Wa̱n, je' wili xquik'or cok reh:«Re' hoj xa q'uih pech wo' nkamol ki̱b chi ti̱j ru̱c' cuyuj wi'c je' ricab wo' nca'n take cow laj aj niminel reh C'uhbal Ye'o̱j reh Moyses. Chaj wa'ric k'uru' chi re' take awaj tahkanel i hat ma' je' ta re' nca'n? nqui take reh.
Chalic i Jesus je' wili xik'or queh:«Je' ricab chi pan jeno' caxarahil ma' eta riban chi re' take rula̱' aj caxa̱ra enquiti'saj quic'ux chi ricuyuric quiwa' quiha̱' je' ricab chi wilic ta nak jeno' camnak chi quiwach, je' wo' re' take waj tahkanel i hin ma' eta wo' riban chi enquicuy quiwa' quiha̱' chi cu wilqui̱n pe hin chi quixilac. Re' cok ru', naponok i k'i̱j chi na̱wesmejic je nah ac'al i hin re' aj ye'ol sukquil c'uxlis je' ricab riban aj caxa̱ra cu̱c' take rula̱', cu re' aj wo' ru' re' take waj tahkanel naquicuyum quiwa' quiha̱' ru'um riti'quil quic'ux chi ma' wilqui̱n ta chic cu̱c', nqui queh.
Chiri̱j re're', xik'or wo' chic queh chi je' wili:«Ma' hab ta wach jeno' c'acharel riwek jeno' ac' laj we̱x chi c'ojbal wach jeno' k'echer laj we̱x, maje'? Je' re' nik'or maj nasuhbok i ac' laj c'ojbal, enwek je riman i k'echer laj we̱x ru'um nok ma' jenaj ta chic wach ricowil ch'i̱l i ac' laj c'ojbal.
Je' wo', ma' hab ta wach jeno' c'acharel ric'ol i ch'amsamaj ri̱s aji̱j pan jeno' k'echer laj suh maj wi xiban chi je' re', ma' xa re' ta i suh enq'uer ru'um ransil rich'amil i ri̱s aji̱j, ela' wo' no̱j chi k'e̱b i ri̱s aji̱j re're'. Je' re' k'uru', je' ricab chi ma' hab ta wach je' re' nbanic, je' wo' re' ru̱c' i niC'uhbal ma' eta wo' riban chi re' take aj tijem i̱b chiwi̱j nok quic'u'lem chic na̱ niC'uhbal xa cu nca̱j wo' quic'amam na̱ i c'uhbal tijimaj nak take cho wi̱'. Nik'or chi je' re' maj je' ricab chi re' ri̱s aji̱j pan ac' laj suh nc'olmojic reh chi quicabchelal ma'xta bih enoquic queh, curman wo' chi re' take waj tahkanel xa re' wo' niC'uhbal naquic'amam na̱ reh chi re' quicapew-bal ru' ch'i̱l i niC'uhbal i hin ma' eta no̱j riyoj ri̱b, nqui Jesus.
Re' Jesus xic'a'chsaj wo' chic i rixk'u̱n Ja̱yro<TS3>(Mr. 5.21-43; Lc. 8.40-56)Chiri̱j chic re', nok xa cu ja' ricohlaj ta wo' i k'oric i Jesus cu̱c' take c'acharel re're' chi tz'uklic cu̱c', xo̱j c'olok ar jenaj winak nim riwa'ric chi quixilac take ra̱' ri'sil cho ma' Israhel eh je' wili xik'or reh Jesus chi xuclic cok chiwach:«Ha̱w, re' hin til nicapaj chi re' wixk'u̱n xquimic na chic cho yu'na maj xa chic q'uisi̱n ma' nquimic ru'um riya'bilal naxinchalic. Chacuy k'uru', tak chiwi̱j pan pa̱t eh chacoj ak'ab china̱ reh chi enc'acharic wo' chic, nqui reh.
Chi je' aj re', re' Jesus naxuctic je kich'i̱l i hoj cablaj chi raj tahkanel, xo̱j wo' chiri̱j i c'amol be̱h re're'.
Nok ojic chic nka'n, cu re' pe' chic ru' jenaj ixok cablaj chic ha̱b rip'utum cho riya'bilal chi re' ritz'ajo̱j re' nchalic chiri̱j eli̱c poh xa c'ahchi' chic cho chiri̱j chi xa ma'xta chic rik'ijil, xijil cok ri̱b chiri̱j i Jesus eh xitz'a'j cok i ro̱k risu't rijela̱' nah teleb, chi c'ahchi' ricapam chi ru̱c' re're' nariq'uic je riya'bilal.
Je' re' xiban maj je' wili c'ahchi' rik'orom pa ric'ux:«Xa re' wi xnitz'a'j i ro̱k i su't rijela̱' nah teleb i Jesus, enelic lok niya'bilal maj re're' wili wilic rajawric chi resmejic lok kaya'bilal i hoj yowa̱b, nqui c'ahchi' rik'orom.
Je' re' ajic naxiban chi je' re' xa chiwach wo' ti junc'am re're' xiq'uic ti je riya'bilal, xa re' la' nok xilow chi je' re' xc'uluric ru̱c', xoquic cho jenaj rinimal yo'jic ru̱c' maj xicoj rehtal chi re' Jesus xirak chiri̱j chi wilic xtz'a'anic cok reh riso'. Chi je' aj re', re' Jesus naxilwic je chiri̱j, je' wili xik'or reh ixok re're':«Bi̱l sukbok ac'ux, re' aya'bilal xiq'uic chic ru'um chi xach'ica̱' ac'ux chiwi̱j chi re' hin wilic wajawric chi je' re' xniban awu̱c', nqui reh.
Nok rik'orom chic chi je' re', re' Jesus xitik ju' ojic pa ripa̱t i winak nim riwa'ric re're'. Naxponic cok chi chi̱' i pa̱t re're', xilow chi wilic risi̱c take tinamit xa quichokonic chic chi ok'ic eh quich'i̱l take re' wilque̱b wo' i juntuhm chi aj su̱b xa ntz'iric chic quiwach banoj su̱b nca'n.
Ar ajic, re're' je' wili xik'or queh:«Chacuy, telen tak lok ayu' eh chamay tak ok'ic maj re' ixk'un wili ma' camnak ta, wiric la' riban, nqui queh.Re' take c'acharel re're' naxquibiraj i xik'or i Jesus, chi re' ixk'un re're' xa wiric riban, xi'oquic chi rise'ljic ru'um nok pan quic'ux ru' re' Jesus ma' reht'alim ta chi re' ixk'un re're' camnak chic,
xa re' la' i Jesus til reht'alim wo' chic cho re're'. Je' re' k'uru' nok elenak chic take lok ri̱j pa̱t chi'nchel i c'acharel, re' Jesus xoquic cok re' yoclic wi̱' ixk'un re're' eh ar aj ru' naxich'ihlej johtok chi k'ab, xucsaj johtok chi c'achlic chic.
Re' bano̱j xiban i Jesus re're' xelic lok ribiral chipam i tinamit Capernahum re're' eh ma' xa ta ar cahnic, je' la' wo' xelic lok junsut reh i yuk'ul re're'.
Re' Jesus xiban chi re' take quib chi sot' xi'ilbicJunpech aj chic nok re' Jesus c'ahchi' riq'uic je chipam jenaj be̱h, quib take sot' p'uht quitahkem je eh je' wili nquik'or reh chi xa q'ueric chic quichi̱' chiri̱j:«Jesus ra̱' ri'sil cho k'atal k'oric ma' Tawiy, chacuy chaquetelej ta wo' ti kawach chi ribanaric chi nakilbic, nqui take reh.
Naxi'o̱j c'olok chipam i pa̱t re' xponic wi̱' i Jesus, je' wili xibiraj queh:«Til na ch'iclic ac'ux tak chi wilic wajawric chi risakomsjic pa̱m i nak' awach tak? nqui queh.Naxquik'or chi til ch'iclic quic'ux chiri̱j,
re' Jesus xitz'a'j cok i nak' quiwach eh je' wili xik'or queh:«Ru'um chi xach'ica̱' ac'ux tak chiwi̱j chi nanisakomsam pa̱m i nak' awach tak, sakombok wo' pa̱m i nak' awach tak k'uru', nqui queh.
Ar ajic xsakombic wo' ti pa̱m i nak' quiwach. Chiri̱j i wili, re' Jesus til xipahkaj queh chi ma' hab pe wach neht'alanic reh re' xiban cu̱c',
xa re' la' re' take re' ma' xca'n ta wo' i chaj bih xk'ormojic queh, xi'oquic la' ti chi resmejic lok ribiral chi junsut reh yuk'ul re're' naxi'elic je chipam i pa̱t re're'.
Naxteh rik'orbal i jenaj winakChiri̱j chic ru' nok c'ahchi' quelic je take sot' re're', jenaj wo' chic winak memrenak ru'um ma' tob laj uxlabal nchopbic na̱ ric'acharic, xc'amaric je ru̱c' i Jesus
reh chi narit'erem wo' lok i ma' tob laj uxlabal wilic ru̱c' i winak re're'. Naxit'ermejic lok i ma' tob laj uxlabal, re' winak re're' p'uht pe' rik'oric cho eh ru'um re', re' take tinamit xi'ilbic reh i c'ulu̱j re're', je' wili p'uht quik'orom chi xa nsahchic chic quic'ux:«Ma' janc'al ta k'i̱j kilom ta nak pan kac'acharic yohbal wach lok' laj nawa̱l je' ricab c'ahchi' ribanam i Jesus chi kaxilac hoj ra̱' ri'sil cho ma' Israhel, nqui take chi quiwach.
Raj nchel take cow laj aj niminel reh C'uhbal Ye'o̱j reh Moyses ma' je' ta re' nquik'or, je' la' chic wili nquik'or ru':«Re' Jesus wili, re' cajawil take ma' tob laj uxlabal nye'bic rajawric chi quit'ermejic lok take ma' tob laj uxlabal, nqui nquik'or.
Re' take aj k'orol riC'uhbal i Dios ma' q'uih ta ti take chi c'uhbalanicNok p'uht wo' chic ribehem pa̱m take nimak chi cuc' tak tinamit wilque̱b pa riyuk'ul i Calile̱ya, re' Jesus xitik ju' ric'uhtunic chipam take pa̱t ntijiljic wi̱' ri̱j C'uhbal Ye'o̱j reh Moyses. Ar ajic chi c'ahchi' ric'sam wo' xa chaj bih quiti'quilal take yowa'i̱b, re' Jesus xik'or queh tinamit i holohic laj k'oric wili chi re' Dios re' nk'atbic k'oric ra̱j richopom quina̱ take c'acharel.
Ru'um aj re', je' wili xik'or keh hoj raj tahkanel:«Je' ricab chi re' take aj jacho̱l junseht ok chi rinimal abi̱x ma' quimahnic ta chic ru'um chi nech' ti take chi jach, re' take aj k'orol riC'uhbal i Dios til ma'xta wo' ti quimahnic chi rik'ormojic i c'uhbal queh riq'uihal tinamit wili.
Cha'n tak k'uru' ru̱c' i Lok' laj Ajabe̱s Dios je' ricab nca'n take jacho̱l re're' chi nquipahkaj reh aj ehcham abi̱x chi naritak'a̱b je quiman chi jach, nqui Jesus.
Re' Jesus xichih wach take xicahnic chi nahsil raj tahkanel<TS3>(Mr. 3.13-19; 6.7-13; Lc. 6.12-16; 9.1-6)Naxojresaj lok pa reh i hoj cablaj chi nahsil raj tahkanel, re' Jesus je' wili xik'or keh:«Tinipahba̱' tak chi wih'ok awajawric tak chi quit'ermejic lok take ma' tob laj uxlabal cu̱c' take c'acharel choplic quina̱ cu'um eh je' wo' chi resmejic lok xa chajaric quiti'quilal take yowa'i̱b, nqui keh.
Je' wili kabihnal i hoj re' xojrichih chi hoj cablaj chi nahsil raj tahkanel:• Re' ma' Simon re' xo̱j wo' cahnok ribihnal chi Luch ru'um i Jesus, re're' pe̱t xesmejic lok pa reh.• Chiri̱j chic ru', re' chic ma' Tirix richa̱k' i ma' Simon,• re' ma' Jaco̱wo rac'u̱n i ma' Sewere̱yo,• re' ma' Wa̱n richa̱k' i ma' Jaco̱wo,
• re' ma' Peh,• re' ma' Warto̱lo,• re' ma' Ma̱x,• re' hin ma' Tiyoh re' xinwih'ic cho chi aj molol to̱j ntak'abjic je Ro̱ma,• re' ma' Jaco̱wo rac'u̱n Alpe̱yo,• re' Lewe̱yo re' ribihnej wo' chi Tare̱yo,
• re' ma' Simon re' wilic nak chi quixilac take quibanic i k'ak'anic reh chi ma'xta nak chic riwih'ic rajawric i k'atal k'oric aj Ro̱ma chi quina̱ take ra̱' ri'sil cho ma' Israhel.• Re' ma' Ju̱ras aj Caryot re' xk'ahsanic wo' reh Jesus pan quik'ab take raj ixowonel chi naricansjic.
Je' wo' chic naxojresaj lok pa reh i hoj cablaj chi nahsil raj tahkanel, je' wili i cojoj no'jbal xiban je keh i Jesus naxojritak'a̱' je chi rik'ormojic riC'uhbal:«Yu'na, ja' eta pe riban chi etoquic tak pan quitinami̱t take ma' re' ta ra̱' ri'sil cho ma' Israhel eh ja' eta wo' riban chi etoquic tak cu̱c' take aj Sama̱rya,
re' la' hat-tak hiy tak til xa chipam quitinamital take kich ra̱' ri'sil cho ma' Israhel re' wilque̱b chi xa je' na take me̱' je' ru̱c' sahchel take.
Xa cu̱c' aj take re' k'uru' c'ahchi'ca̱t tak nitak'a̱b je eh xa queh take re' chak'or tak chi re' Dios re' nk'atbic cho k'oric cu pan taxa̱j, wilic chic chi quixilac take c'acharel chi narichopom quina̱.
Je' wo', nik'or aweh tak chi ma̱pahkaj tak ritz'akil i na̱banam tak ru'um nok ma' re' ta ru̱c' tumi̱n xniyew aweh tak i wajawric chi na̱banam wo' tak take wili: Re' quic'a'chsjic take camnak, re' quesmejic lok take ma' tob laj uxlabal re' quichopbic na̱ take c'acharel eh je' wo' re' resmejic lok quiya'bilal take xilim qui̱j ch'i̱l xa pa' chic jaric ya'bilal wilic queh toco̱m chic yowa'i̱b.
Je' wo' chic, nik'or aweh tak chi ma̱c'am tak je atz'a̱k pan ac'ola̱b tak,
je' wo' ma̱c'am tak chic jeno' ajalba̱l tak ch'i̱l junc'uhl ok chic aper-xijab tak eh ma̱c'am wo' tak je achi̱m ch'i̱l ach'imim re' nacoj tak chi behic. Re' cok ru', to̱b ta na̱wojic tak chi ma'xta bih wilic aweh tak, ma' ticapewenic tak chiri̱j re're' maj je' ricab nok re' aj camanom ric'ul chi reh chi naric'ulum ritojbal ru̱c' ricamaj riban, re' hat-tak ric'ul wo' chaweh tak chi cu̱c' toco̱m na̱c'ulum tak chi'nchel re're'.
«Re' hat-tak, xa pa' wilic tinamit on abixbal na̱ponic tak wi̱', chasic' tak jeno' winak coric wach ric'ux re' ensukbic ric'ux ru̱c' awih'ic tak pa ripa̱t. Je' wili na̱na'bem tak wi̱' wi ru̱c' i c'acharel re're' etiwih'ic tak cu rehtal chic telic tak je chipam i tinamit re're':
Nachac'alenej tak, wi re're' ric'ul chi suk apahkanic chi nariyeb apatal tak, ra̱j rik'orom chi re' aj re' i c'acharel na̱cahnic tak wi̱'.
Re're' k'uru' ric'ul chi reh chi nariye'eric cho china̱ i sukquil c'uxlis re' xapahkaj tak johtok reh Dios naxatponic tak pa ripa̱t i c'acharel re're'. Tz'a̱b aj ru', wi re're' ma' xa̱j ta riyeb apatal tak, ma' ric'ul ta wo' chi reh chi nariye'eric reh ru'um i Dios re' sukquil c'uxlis re' xapahkaj tak johtok china̱ i c'acharel re're' naxatponic tak pa ripa̱t
Ma' xa ta re're', re' la' i c'acharel re're' ch'i̱l wo' take rich c'acharel chipam i tinamit re' ma' nquic'ul ta wi̱' i c'uhbal na̱k'orom tak, nariye'eric cho chi quina̱ jenaj rinimal ti'c'axic ru'um chi je' re' nca'n. Reh chi naqueht'alim chi narichalic ti'c'axic chi quina̱, chapuh tak lok i poklaj pa ro̱k aper-xijab tak natelok tak je cu̱c'.
Til coric nik'or aweh tak chi nachich'uk k'oric i Dios chiri̱j quimahc take c'acharel re're', nariq'uic wo' chic na̱ i ti'c'axic nariye'eric cho chi quina̱ chiwach i ti'c'axic xquic'ul take cho c'acharel aj najtir k'i̱j ar pan tinamit Soro̱ma ch'i̱l Como̱ra.
«Re' hat-tak re' c'ahchi'ca̱t nitak'a̱b tak je ar re' wilic wi̱' yohbal je' ricab naqui'o̱j chi behic take cu̱c' me̱' re' wilque̱b wi̱' take josk' laj q'uiche̱' tz'i', chabiraj tak i nanik'orom aweh tak wili: Xa ic'lic ok wo' ana̱ tak je' ricab nca'n take a̱k' eh xa ch'ublic ok wo' awach tak je' ricab take rexba̱.
Je' re' nik'or aweh tak chi rico'ljic awi̱b tak chi quiwach take c'acharel re' ma'xta quic'ulbic reh i c'uhbal na̱k'orom tak. Ru'um chi re' hin quinanimej tak, re' take re' naca̱t tak quik'ahsam pan quik'ab take aj c'amol quibe̱h take tinamit, re' take nok quimolom chic qui̱b pan tak pa̱t ntijiljic wi̱' ri̱j C'uhbal Ye'o̱j reh Moyses, naquitz'akam k'oric chawi̱j tak eh naquitak'a̱b wo' atz'uhumjic tak ar.
Je' wo' ru'um chi re' hin quinanimej tak, wilic wo' aweh tak reh chi narich'ukjic k'oric chi quina̱, naquic'amaric je chi quiwach take k'atal k'oric on chi quiwach take caj to'o̱l chi k'atal k'oric chi quina̱ take tinamit wilque̱b wi̱' take awich rich ra̱' ri'sil cho ma' Israhel. Je' re' ajic chi quiwach aj chi'nchel re're' eh chi quiwach wo' take ma' re' ta ra̱' ri'sil cho ma' Israhel wilque̱b wo' chipam take tinamital re're', ma̱cana̱' tak riye'eric achi̱' tak chiwi̱j.
Nac'ulurok awu̱c' tak chi je' re', ma' riban ntuquic awa̱mna tak chi risiq'uiric ri̱j nic' wach na̱k'orom tak nibiral on chaj bih na̱k'orom tak chi rico'ljic awi̱b tak chi quiwach natic'amarok tak je maj chiwach i junc'am re're' nariye'eric ak'orbal tak
ru'um Lok' laj rUxlabal i Ajabe̱s Dios, ma' re' ta nchel hat-tak na̱k'oric chawutquel awi̱b tak.
«Ru'um reh ninimjic, naric'uluric wo' chi wilic aweh tak naquik'ahsjic pan k'ab awaj cansanel tak cu'um take awaj pan pa̱t tak. Je' re' k'uru', wi re' nchel asbe̱s ac'un aj nimem wi̱n, narik'ahsjic pan quimic ru'um richa̱k'. On wi re' nchel i chak'be̱s ac'un aj nimem wi̱n, narik'ahsjic pan quimic ru'um i ras. Je' wo', wi re' ok nchel ajabe̱s aj nimem wi̱n, narik'ahsjic pan quimic ru'um i rac'u̱n eh wi re' ok ac'unbe̱s aj nimem wi̱n, narik'ahsjic wo' pan quimic ru'um i raja̱w.
Chi je' aj re', k'e̱' wo' chic q'uihal take c'acharel naquixowonic awach tak ru'um chi re' hin quinanimej tak. To̱b ta wo' je' re' naca'nam aweh tak, chatik tak ju' rich'iquinjic ac'ux tak chiwi̱j eh naponok i cohlsbal wach i ti'c'axic wilca̱t tak wi̱', xa cu choplic ok wo' ac'ux tak maj xa re' wo' i c'acharel je' re' riban, xa re' wo' re' narirakam rico'lbal wu̱c'.
«Wi pan jeno' tinamit re' take c'acharel quic'acharic ar qui'o̱c chi rixowjic awach tak ma' ticahnic tak ar, hiy la' tak pan jeno' chic tinamit. Til coric nik'or aweh tak chi re' hin Ac'unbe̱s re' wilic wajawric chi quina̱ c'acharel nanisoljic wo' chic cho nok re' hat-tak ja' ta wo' nacohlaj tak ojic pan tak tinamit wilque̱b wi̱' kich ra̱' ri'sil cho ma' Israhel chi ric'oloric awi̱b tak.
Ru'um aj chi narixowjic awach tak, c'olok pan ac'ux tak i k'oric nk'ormojic chi je' wili:“Re' cu aj tijem i̱b nok wilic, ma' k'e̱' ta wo' chic rino'jbal wilic chiwach raj tijinel eh re' aj camanom ma' k'e̱' ta wo' chic riwa'ric chiwach i ajabe̱s, nqui nk'ormojic.
«Je' wo' chacoj tak rehtal i jenaj chic k'oric nk'ormojic wo' chi je' wili:“Wi re' aj tijem i̱b rirak pa̱m rino'jbal i raj tijinel, re' wo' re' nsukbic wi̱' ric'ux eh re' aj camanom nanwih'ic wo' rilok'il je' ricab i ajabe̱s queh aj pan pa̱t, re' wo' re' nsukbic wi̱' ric'ux, nqui nk'ormojic.«Je' re' nik'or maj wi re' hin re' wilic wajawric chana̱ tak je' ricab nok jeno' ajabe̱s wilic rajawric chi quina̱ riha'lac'u̱n, xinquitz'uj take c'acharel naxinquitz'ak chi hin Welsewuh re' cajawil ma' tob laj uxlabal, re' ta na chic hat-tak ma' etitz'ujuric tak?
To̱b ta wo' je' re' naca'nam aweh tak, ma' tiyo'jic tak chi rik'ororic niC'uhbal. Je' re' nik'or aweh tak ru'um nok chiwach i Dios ma'xta bih jeno' no'jbal poyo̱j cho wach ma' ta nak naritehic cho wach eh ma'xta wo' bih jeno' capew-bal c'olo̱j cho, ma' ta nak eneht'aljic.
Je' wo' re' niC'uhbal ma' riban ta chi enapoy tak wach chi quiwach take tinamit. Je' re' k'uru' re' niC'uhbal nik'orom aweh tak pan tak chak'ab, on re' xnik'or aweh tak nok xa re' wach hat-tak xatbirinic tak reh, chasakomej tak lok wach ar pan tak ye'a̱b re' etiquibiraj tak wi̱' take tinamit.
Chi je' re' rajawric i Dios, ma' tiyo'jic tak chi rik'ormojic niC'uhbal maj je' ricab chi re' take cuc' tz'iquin quic'ayjic chi ma' q'uih ta ti quitz'akil, rilow take i Dios cu rehtal quiquimic je,
je' wo' re' naribanam awu̱c' tak, naca̱t wo' tak richa'jem je' ricab wo' riban ru̱c' i jarub pa' chi rismal ana̱ tak wilic til reht'alim quina̱ chi coric.
Je' re' ajic re' Dios til reht'alim chi re' hat-tak k'e̱' wo' chic nawa̱j tak ilmijic chi quiwach take cuc' tz'iquin. Ru'um aj re' nik'or aweh tak chi ma' tiyo'jic tak
chi rik'ormojic chi hat-tak aj niminel wi̱n maj xa hab wach jeno' aweh tak ma'xta ripoyom wach chi quiwach i tinamit chi rik'ormojic chi re're' waj tahkanel, re' hin nanik'orom wo' chiwach i wAja̱w ar pan taxa̱j chi re're' til manlic waj tahkanel.
Tz'a̱b ru', wi jeno' aweh tak xipoy wach chi quiwach i tinamit chi waj tahkanel, re' hin nanik'orom wo' chiwach i wAja̱w ar pan taxa̱j chi til ma' re' ta so' waj tahkanel.
«Re' hat-tak, nacapaj na tak chi ru̱c' nic'ulic lok i hin, naribanam chi chi'nchel take tinamit xa pan sukquil c'uxlis chic naquic'acharic? Ma'xta, ma̱capaj tak chi je' re'. Chaweht'alij la' tak chi ru'um reh nic'ulic lok i hin, re' take naquiniminic wi̱n ma' xa suk ta chic c'acharic naca'nam ru'um narixowjic quiwach cu'um take ma' quiniminic ta wi̱n.
Ru'um aj re're' wilic wo' na naric'uluric wi̱' i wili chi quixilac take aj niminel wi̱n ch'i̱l take ma' re' ta take aj niminel wi̱n: Wi re' ok nchel ajabe̱s on tutbe̱s aj niminel wi̱n, narixowjic riwach ru'um rac'u̱n on rixk'u̱n. On wi re' il'i̱b aj niminel wi̱n, narixowjic wach ru'um ritu̱t ribahi̱l.
Je' re' ajic, ru̱c' re're' nkilow chi re' n-niminic wi̱n narixowjic wach cu'um take c'acharel chipam i pa̱t wilic wi̱'.
Ru̱c' ric'uluric re're', wi re' c'acharel equirik'eb lok chiri̱j ric'ux xa reh chi naricahnic pan sukquil c'uxlis ru̱c' i ritu̱t raja̱w on ru̱c' rac'u̱n rixk'u̱n, re're' ma' eta riban chi enoquic chi waj tahkanel.
Je' wo', ma' ric'ul ta wo' chi enoquic chi waj tahkanel i c'acharel re' ma' ra̱j ta qui̱n ritahkem pan ti'c'axic je' ricab ric'uluric ti'c'axic riban jeno' c'acharel re' chi ch'uku̱j chic ri̱j riquimic, ntoljic chi ric'amaric je ricuru̱s re' naricansjic wi̱'.
Tz'a̱b ru' take c'acharel re' xa suk wach c'acharic nca̱j quirakam pan quic'acharic ru'um chi ma' nca̱j ta quic'ulum i ti'c'axic ru'um reh nitahkaljic, re' take re' ma' eta nye'eric queh ru'um i Dios chi enquehchaj i junelic c'acharic, raj nchel i ma' rik'or ta bihnal ric'uluric i ti'c'axic nchalic china̱ ru'um reh nitahkaljic, re're' narehcham i junelic c'acharic.
«Yu'na k'uru' chi aweht'alim tak chic re're', re' hin tinitak'a̱' tak je cu̱c' take c'acharel chi rik'ormojic niC'uhbal. Xa hab wach queh take naquic'ulbic aweh tak pan sukquil c'uxlis, ra̱j rik'orom chi re' wo' hin quinquic'ul chi pan sukquil c'uxlis ch'i̱l i wAja̱w Dios re' xtak'anic cho wi̱n.
Ru'um aj chi je' re' enca'n, re' Dios nariyeb wo' jenaj quisi̱ je' ricab riban cu̱c' take c'acharel re' quic'ulbic reh pan sukquil c'uxlis take aj k'orol riC'uhbal on take c'acharel coric wach quic'ux. Re' Dios, re' k'orel nic' pa' wach quilok'il riyew take raj k'orol riC'uhbal ch'i̱l take c'acharel coric wach quic'ux, re' wo' re' lok'il xiyew queh take c'acharel xic'ulbic cho queh.
Nic' pa' wach xiban i Dios cu̱c' take re're', je' wo' re' naribanam cu̱c' take c'acharel naquic'ulbic aweh hat-tak. Je' re' nik'or maj xa hab wach jeno' c'acharel chi atioxjic hat-tak re' ma' nic' ta nchel nimal awach tak, eriyew aweh tak to̱b ta nchel xa jenaj culc ok ti chi jot'ic laj ha', til nik'or aweh tak re' c'acharel re're' naric'ulum ric'axbal ru̱c' i Dios ru'um i c'axo̱j xiban awu̱c' tak, nqui Jesus keh,
eh chiri̱j chi ricohlam chic ricojoric kano'jbal, re' hoj cablaj chi raj tahkanel xoj-o̱j wo' chi c'uhbalanic nok re're' xitik wo' chic ju' ribe̱h chi c'uhtunic je' wo' chi c'uhbalanic ar pan tak tinamit wilque̱b pa riyuk'ul Calile̱ya.
Re' ribirmijic reh Jesus wi re're' i Pahbamaj chi K'atal K'oric<TS3>(Lc. 7.18-35)Naxponic i k'oric pan xiquin i Wa̱n ar pan che̱' chiri̱j i nic' pa' nimal take lok' laj nawa̱l riban i Jesus, re' nc'uhtunic lok wi̱' chi re're' i Pahbamaj chi K'atal K'oric, re' Wa̱n xitak'a̱' je quib chi aj tijem i̱b chiri̱j
reh chi naquibiram reh Jesus chi je' wili:«Til re' na hat i Pahbamaj chi K'atal K'oric k'oro̱j cahnok ribiral chi naric'ulic lok on cu nakuy'em chic jeno'? tiquirok tak reh, nqui Wa̱n queh.
Re' Jesus naxibiraj i chaj bih xponic quik'or take raj tahkanel i Wa̱n, je' wili k'oric xiban queh:«Hiy tak, tisoljen wo' tak chic je ru̱c' i Wa̱n eh chak'or tak reh re' xabiraj tak chi c'ahchi' nic'uhbalem eh je' wo' chak'or take reh i c'ahchi' awilom tak wili:
Chi yohbal wach take sot' c'ahchi' chic qui'ilbic, chi yohbal wach take si̱c c'ahchi' chic quibehic, chi yohbal wach take xilim qui̱j c'ahchi' chic relic lok quiya'bilal eh chi wilic wo' camnak chic take c'ahchi' wo' chic quic'a'chsjic cho. Je' re' ajic, nachak'or wo' tak reh Wa̱n chi queh take cajwam wach ato'bil c'ahchi' nic'uhbalem i holohic laj c'uhbal chiri̱j i co'lbal c'ahchi' riyeb i Dios,
chak'or wo' tak reh chi k'e̱' ato̱b reh c'acharel re' ma' ripoh'aj ta ric'ux chiwi̱j, nqui Jesus queh.
Nok c'ahchi' cojic take aj tijem i̱b chiri̱j i Wa̱n, re' Jesus je' wili p'uht rik'orom queh tinamit chiri̱j i Wa̱n:«Nok cu wilic i Wa̱n chi kahsanic ha' ar pan tak ye'a̱b chik yu̱k' re' ma'xta wi̱' patanel, xatponic na tak cho ar ilol reh jeno' winak je' ru̱c' xa chac'am je je' wulu' ru̱c' toco̱m laj no'jbal, je' ricab ric'ul jeno' t'uch xiq'uey xa pa' nc'amaric je ru'um i te̱w?
Ma'xta, maje'? Chaj bih xponic awilow tak cho ar k'uru'? Ma' re' ta nchel jeno' queh raj to'o̱l k'atal k'oric je' ru̱c' xa chak'wach laj tz'ih chic ricoj chiri̱j? Je' re' nik'or maj re' take c'acharel je' ricab re're', ar quicamanic pan tak chak'wach laj pa̱t re' quic'acharic wo' wi̱' take k'atal k'oric, maje'?
Chaj aj wo' bih xponic awilow tak cho ar? Re' hin til nik'or aweh tak chi jenaj winak nim riwa'ric xponic awilow tak cho ar. Je' re' xa'n tak maj re' hat-tak nacoj tak chi re' Wa̱n jenaj aj k'orol riC'uhbal i Dios. Coric, re' Wa̱n jenaj aj k'orol riC'uhbal i Dios, xa re' la' re' riwa'ric ricamaj xi̱c' wo' chic na̱ chiwach riwa'ric quicamaj take toco̱m rich aj k'orol riC'uhbal i Dios.
Je' re' nik'or maj chiri̱j aj i Wa̱n xtz'ihmjic cho naxik'or i Dios reh rAc'u̱n chi je' wili:“Re' hin naca̱t nitak'a̱b jok wach ac'al, xa re' la' chiwach jok awojic i hat, pe̱t nanitak'a̱b je cu̱c' i tinamit jenaj waj tz'e' wa̱ch.Re' aj re' nariye'bic rehtal queh aponic i hat, je' ricab chi jeno' winak c'ahchi' ta nak ritik'a̱' ribe̱h jeno' k'atal k'oric ponic reh, nqui xtz'ihmjic cho naxik'or i Dios chi je' re'.
«Je' aj re' ru', ru'um reh ricamaj i Wa̱n, til nik'or wo' chic aweh tak chi re' riwa'ric xiq'uic wo' chic na̱ chiwach quiwa'ric chi'nchel take asjanak take ayu' wach ac'al. Raj la' chawach hat-tak re' titahkanic tak wi̱n, to̱b ta nak ma' nim ta ti wach acamaj tak, ma' xiq'uic ta wo' chic na̱ riwa'ric i Wa̱n, re' la' hat-tak xiq'uic wo' chic na̱ awa'ric tak chiwach ru' maj re' hat-tak wilca̱t tak chi quixilac take choplic quic'ux chi coric chiri̱j i c'uhbal rik'or chi re' Dios richopom chic quina̱ chi k'atal k'oric.
Re' c'uhbal re're', re' Wa̱n xk'oric reh xa re' la' naxip'ut rik'ormojic, wilic take xicapewenic reh chi curman naribanaric k'ak'anic reh chi enbanjic canar oquic chi rehquen rajawric i Dios chi k'atal k'oric. Chipam i rik'ijil wili cu wilic wo' take nquicapaj chi xa re' take nca'n i k'ak'anic wilque̱b chipam rik'atoj k'oric i Dios.
Je' re' k'uru', nic' nimal rik'or chipam i c'uhbal xquik'or take aj k'orol riC'uhbal i Dios eh chipam i C'uhbal Ye'o̱j reh Moyses chiri̱j k'atoj k'oric naribanam i Dios, re're' cu re' xo̱j elok wach nok p'uht rik'orom i Wa̱n queh tinamit chi naquijalam wach quino'jbal.
Ru'um aj re' nik'or aweh tak to̱b ta wilic take je' ru̱c' c'axic chi queh ricojoric wach, til re' wili ricorquilal: Chi re' Dios naxik'or cho ribiral chi re' Eli̱yas naritak'a̱b cho chi pe̱t be̱h chi niwach i hin, xk'oric chiri̱j i Wa̱n re' xkahsanic quiha̱' take tinamit.
Chi je' aj re' i k'oric xiban i Dios chiri̱j ribiral i Wa̱n, til nipahkaj aweh tak chi re' hat-tak re' k'as axiquin tak chi birinic camanok aweh tak chi rirakmajic chiri̱j re' xnik'or lok wili
je' wili xk'ormojic queh cu'um take quich'i̱l:‹Xa pa' jaric c'o'nic xka'n ribanaric, ma' xawa̱j ta tak kihch'iljic. Xojco'nic chi xka'n banoj su̱b chi xa suk chic pan kac'ux, ma' xa'n ta wo' aso̱n tak. Xka'n wo' c'o'nic chi xa kok'im chic je' ricab nca'n nanquimic jeno' hab wach, ma' xa'n ta wo' awok'im tak, nqui banol queh.
«Nic' pa' wach quino'jbal take juntuhm re're', je' wo' re' quino'jbal take awich ra̱' ri'sil cho ma' Israhel. Je' re' nik'or maj naxwih'ic i Wa̱n chi c'uhbalanic, re' take re' je' wili xquik'or reh ru'um nquilow chi re're' cuc'lam xilac ricuy riwa' riha̱' eh chi ma' no̱j ta wo' pan tak nink'i̱j:‹Re' winak re're', ma' suk ta pa̱m na̱ maj cajawil ma' tob laj uxlabal nbehsenic reh, nqui take.
«Re' chic yu'na chi wilqui̱n chi c'uhbalanic i hin Ac'unbe̱s re' wilic wajawric chi quina̱ c'acharel, je' wili nquik'or wi̱n ru'um nquilow chi niban niwa' niha̱' eh chi nic'u'lej na̱ ojic pan tak nink'i̱j:‹Chak'or je winak re', xa suk reh wi'c ha' eh xa ric'u'lej wo' na̱ ojic pan tak nink'i̱j re' no̱j rimol wi̱' ri̱b cu̱c' take wilic quibiral chi aj mahc, je' ricab take aj molol to̱j ntak'abjic je Ro̱ma, nqui take wi̱n.«Ru̱c' aj nquik'or take c'acharel re're', til c'ahchi' quik'orom chi re' Dios ma'xta so' rino'jbal ru̱c' c'ahchi' ribanam, raj i hin nik'or aweh tak chi re' take c'acharel re' ye'o̱j chic quiwa'ric ru'um i Dios chi rac'u̱n rixk'u̱n take ma' je' ta re' nquik'or, re' la' nquik'or ru' chi re' Dios k'e̱' wo' chic rino'jbal wilic, nqui Jesus queh.
Re' Jesus xik'il take aj Corasin ch'i̱l take aj Wetsa̱yra<TS3>(Lc. 10.13-15)Re' take c'acharel chipam take tinamit c'ahchi' ribanam wi̱' q'uihal lok' laj nawa̱l i Jesus, ma' nca̱j ta quijalam wach quino'jbal. Ru'um aj re' je' wili quik'iliric xiban take:
«K'e̱' je quetal awach hat-tak aj Corasin ch'i̱l hat-tak aj Wetsa̱yra maj k'e̱' wo' chic ti'c'axic na̱c'ulum tak ru'um chi ma' najal ta tak wach ano'jbal to̱b ta nchel xawilow tak chi q'uihal take lok' laj nawa̱l nibanam chic chaxilac tak. Raj wili chi quixilac ta nak take aj Ti̱ro ch'i̱l aj Siron xniban take lok' laj nawa̱l je' ricab xniban awu̱c' tak, re' take re' xca'n nak je' ricab riban winak re' ritz'uka̱' ri̱b chi ok'ic, ricoj coxtal tz'ih chiri̱j eh rihamej ri̱b chi cha̱j c'uhtbal reh chi xti'bic ric'ux ru'um rimahc.
Ru'um aj chi ma' je' ta re' xa'n tak, re' Dios narik'atam k'oric chana̱ hat-tak aj Corasin ch'i̱l hat-tak aj Wetsa̱yra. Til k'e̱' wo' chic ti'quilal na̱c'ulum chi quiwach take aj Ti̱ro ch'i̱l aj Siron.
Je' wo' re' naquic'ulum take aj Capernahum re' xa ncuy'ej nak chic chi narijohsjic quiwach ru'um i Dios, re' take re' xa na wo' risacharic quiwach. Til coric nik'or, wi ta nak cu̱c' take aj Soro̱ma xbanaric take lok' laj nawa̱l xbanaric cu̱c' take aj Capernahum, re' take re' xquijal nak wach quino'jbal ru̱c' rilmijic take lok' laj nawa̱l eh ru̱c' re're' xa cu wilque̱b wo' nak yu'na.
Je' aj re', til nik'or chi nachich'uk k'oric i Dios chi quina̱ chi'nchel take c'acharel, til wo' chic k'e̱' ti'c'axic nariyeb chi quina̱ take aj Capernahum chi cu rehtal nariq'uic wo' chic na̱ chiwach i ti'c'axic xiyew cho queh take aj Soro̱ma, nqui Jesus.
Chiri̱j chic ru', chipam i junc'am re're', re' Jesus je' wili p'uht rik'orom:«W-Aja̱w Dios, re' hat, hat Ajabe̱s ar pan taxa̱j je' wo' ayu' wach ac'al. Je' re' k'uru' re' hin k'e̱' nitioxej aweh ru'um chi re' take xa k'oro̱j chic quibiral chi wilic quino'jbal eh chi k'e̱' t'ulic take, xatz'ap wach quino'jbal chi ma'xta quirakam chiri̱j ricorquil ribiral awajawric, raj nchel take ma' nquinimsaj ta ti qui̱b, re' je' quicab take cuc' ha'lac'un, xateh wach quino'jbal.
Je' aj re' wAja̱w Dios k'e̱' nitioxej aweh ru'um chi xponic chawach chi re' take ma' nquinimsaj ta ti qui̱b xquibiraj wu̱c' re' ricorquilal ribiral awajawric.
Je' re' nik'or maj re' hin xnik'or wo' queh chi je' wili:‹Xa re' wo' hin weht'alim wach chi coric i Ajabe̱s Dios eh xa re' wo' re' reht'alim niwach i hin chi coric. Ru'um aj re', xa re' wo' hin ch'i̱l take haj wilic nwa̱j chi naquibiram i ricorquilal re're', xa re' wo' hoj keht'alim wach chi coric i Ajabe̱s Dios, quinqui queh.«Je' wo', xnik'or queh chi je' wili:‹Re' wAja̱w wilic rajawric china̱ chi'nchel eh ru'um re' xiripahba̱' i hin chi nariwih'ic wo' wajawric china̱ chi'nchel, quinqui queh, nqui Jesus.
Chiri̱j chic ru', je' wo' chic wili xik'or queh tinamit:«Nic' nimal hat-tak k'uhtunak on ch'i'tjinak reh ano'jbal tak je' ricab jeno' k'uhtel laj aj camanom, re' hin nik'or aweh tak chi wu̱c' hin wilic hi'lsbal reh awa̱mna tak. Tichalok tak wu̱c' k'uru'
reh chi entuhkic acapew-bal tak nachatijej aweh tak nino'jbal chi ma' hin ta k'itk'it, je' wo' nachac'am tak na̱ niC'uhbal re' nik'or aweh tak.
Je' re' nik'or chiri̱j niC'uhbal maj re' c'uhbal nik'or i hin on niyew chana̱ tak, ma' c'axic ta ric'amaric na̱ eh ma' je' ta wo' ricab jeno' ihk wilic risi̱c rahlil, nqui queh.
Re' take raj tahkanel i Jesus xquisic' queh wach i tic ncojoric chi wi'c<TS3>(Mr. 2.23-28; Lc. 6.1-5)Chiwach aj wo' take k'i̱j chi kich'i̱l chic i Jesus, pan jenaj hi'lbal k'i̱j chi keh hoj ra̱' ri'sil cho ma' Israhel, re' hoj cablaj chi nahsil raj tahkanel xoj-iq'uic ponok chipam junseht chi tic ncojoric chi wi'c. Ar aj ru' p'uht kap'ixim keh i riwachej i tic re're', xkabuquej wach pan kak'ab eh xoj-oquic chi ric'uxuric.
Naxquilow take cow laj aj niminel reh C'uhbal Ye'o̱j reh Moyses chi je' re' xka'n i hoj cablaj, re' take re' je' wili xquik'or reh Jesus:«Chajaric cho wili, chi xa nawilow take awaj tahkanel chi c'ahchi' ca'nam i camanic je' ricab take ma' ye'o̱j ta k'ab chipam i C'uhbal Ye'o̱j reh Moyses chi naribanaric chipam take hi'lbal k'i̱j? nqui take reh.
Re' Jesus je' wili xic'u'lej take wi̱':«Re' hat-tak xa ja' wo' nchel narak ta tak chiri̱j i ribiral nawilow tak wach chipam i Lok' laj Hu̱j tz'ihmbimaj wi̱' riC'uhbal i Dios chiri̱j chaj bih xiban cho i ma' Tawiy re' k'atal k'oric najtir k'i̱j. Re're' ru'um reh jenaj rinimal laj c'ahric wilic ru̱c' ch'i̱l take jarub pa' quihch'ilinic ponok reh, xisic' ri̱j nic' wach naxca'n quiwa'.
Re' ribiral re're' rik'or chi naxchalic ric'ahric ma' Tawiy, xoquic cok chipam i Lok' laj Pa̱t re' nlok'onjic wi̱' wach i Dios re' wilic wo' wi̱' i caxlan wi'c ye'o̱j chi si̱ chiwach i Dios. To̱b ta wo' k'oro̱j chipam i C'uhbal Ye'o̱j reh Moyses chi xa re' take aj k'ahsem si̱ naquic'uxuj reh caxlan wi'c re're', re' ma' Tawiy xic'ux reh eh xiyew wo' queh take rich'i̱l chi naquic'uxum caxlan wi'c re're' nok ye'o̱j chic k'ab reh chi naribanam chi je' re'.
Je' wo', ma' nacoj ta na tak rehtal i nawilow tak chipam i C'uhbal Ye'o̱j reh Moyses chiqui̱j take aj k'ahsem si̱? Je' re' nik'or maj re' take re' ma' quicahnic ta chi aj mahc take chiwach i c'uhbal re're', to̱b ta nchel ru̱c' i quicamaj nca'n chi k'ahsanic tak si̱ chipam i Lok' laj Pa̱t re' nlok'onjic wi̱' wach i Dios pan tak hi'lbal k'i̱j nquiyak' wo' pan co̱k i c'uhbal chiri̱j i hi'lbal k'i̱j.
Wi ru'um rilok'il i Lok' laj Pa̱t re' nlok'onjic wi̱' i Dios ma' quicahnic ta chi aj mahc take aj k'ahsem si̱ ru̱c' i quicamaj nca'n, re' take waj tahkanel hin ma' ximahcanic ta wo' ru̱c' xca'n wili, maj til nik'or aweh tak chi re' hin re' wilqui̱n ayu', k'e̱' wo' chic nilok'il chiwach i pa̱t re're'.
Je' re' ajic til ta nak arakam tak chic chiri̱j chaj bih ra̱j rik'orom i wilic pa riC'uhbal i Dios chi je' wili:“Tare̱t chi enac'at tak cho asi̱ chi niwach,xa re' la' re' til wo' chic k'e̱' nwa̱j chi na̱banam tak,re' riqueteljic quiwach take awas acha̱k' tak, nqui rik'or.«Ma' riwi̱' ta nak chaweh tak chi c'ahchi' atz'akam tak quimahc take waj tahkanel wili re' ma' c'ahchi' ta quimahcanic
chi niwach i hin re' xinye'bic k'ab queh chi naca'nam chi je' re'. Je' re' nik'or aweh tak maj re' hin Ac'unbe̱s re' wilic wajawric chi quina̱ c'acharel wilic wo' wajawric chi rik'ormojic haj wilic i tare̱t eh haj wilic i ma' tare̱t ta chi banaric chipam i hi'lbal k'i̱j, nqui Jesus queh.
Pan jenaj hi'lbal k'i̱j re' Jesus xicorsaj wach rik'ab i jenaj winak me̱c i k'ab<TS3>(Mr. 3.1-6; Lc. 6.6-11)Chiri̱j chic ru' naxitik ju' rojic, re' Jesus xo̱j chipam i pa̱t re' ntijiljic wi̱' ri̱j i C'uhbal Ye'o̱j reh Moyses, re' nquimol wo' wi̱' qui̱b take c'acharel chipam i yuk'ul re're'.
Ar ajic, re' take cow laj aj niminel reh C'uhbal Ye'o̱j reh Moyses ru'um nok xquilow chi ar wilic jenaj winak me̱c i jenaj k'ab, je' wili xquik'or reh Jesus tz'akbal nak jeno' rimahc:«Riyew ta wo' ti k'ab i C'uhbal Ye'o̱j reh Moyses chi naresmejic lok riya'bilal jeno' yowa̱b chipam i hi'lbal k'i̱j? nqui take reh.
Chalic i Jesus je' wili quic'u'ljic xiban:«Re' hat-tak re' wilic ame̱' tak, hab wach jeno' aweh tak ma' eta no̱j resaj cho jeno' rime̱' wi xk'ehbic jok pan jul chipam jeno' hi'lbal k'i̱j?
Wi re' hat-tak to̱j tak chi resmejic ame̱' tak re're', re' ta na chic jeno' c'acharel, re' k'e̱' wo' chic ritz'akil chiwach jeno' me̱', ma' enesmejic lok riya'bilal chipam i hi'lbal k'i̱j? Ru̱c' re're' nik'or aweh tak chi jeno' holohic laj bano̱j tare̱t chi banaric chipam i hi'lbal k'i̱j, nqui Jesus queh.
Chiri̱j re', je' wili xik'or reh i winak me̱c k'ab:«Quik'ochlojok take nah ak'ab quimequem qui̱b eh chayu̱w je take yu'na, nqui reh.Je' re' nok naxiyuw wach take nah k'ab i winak re're', xcorjic wo' ti wach je' ricab wilic i jenaj chic k'ab.
Naxquilow chi je' re' take cow laj aj niminel reh C'uhbal Ye'o̱j reh Moyses, xi'elic je chipam i pa̱t re're' eh xo̱j ti quimol qui̱b chi ritik'mijic wach nic' wach naquicansaj i Jesus.
Re' ribiral i ato̱b laj aj tz'e' wa̱ch chiho̱j cho wach ru'um i DiosNok ribiram chic i chaj bih tik'inic c'ahchi' ca'nam take cow laj aj niminel reh C'uhbal Ye'o̱j reh Moyses, re' Jesus xelic je chipam i tinamit re're' eh xo̱j chipam jenaj chic ye'a̱b chi tahkamaj je cu'um riq'uihal tinamit. Ru'um aj chi xic'saj quiya'bilal take q'uihal queh tinamit quitahkanic reh,
Chi je' re' ajic, xponic wach i k'oro̱j cho wili ru'um i Dios ru̱c' chi̱' i raj k'orol C'uhbal, re' ma' Isayi̱yas ribihnal:
“Re' aj wili i waj tz'e' wa̱ch nichihim cho wach,re' k'e̱' ti' nwic'raj ru'um nok k'e̱' riyew sukquil nic'ux.Reh aj re' naniyeb cho i Lok' laj wUxlabal eh chi je' re', re' ribiral i ch'ukuj wach mahc nanibanam,narik'orom queh take ma' re' ta ra̱' ri'sil cho ma' Israhel.
Re're' ma' hab ta wach aj u̱c' narichopom ri̱b chi wolic,ma' wo' chi hab wach ta nak naribirinic reh pan tak be̱h chi xa q'ueric chic richi̱' chi sachbal quic'ux i tinamit.
Re' waj tz'e' wa̱ch re're' cu pan ch'iquinbal cho reh ricamaj cu rehtal re' hin Dios re' coric niwach naniyak'abem pan wo̱k take ma' holohic ta quino'jbal,ma'xta ricojom riman quiti'quil take xa ti' chic wilque̱b je' ricab jeno' winak ma' ricana̱' ta chi enq'uer je riman i caxlan a̱j xa mahnic' chic ra̱j chi nariq'ueric chi junpech,on je' ricab chi ma' ricana̱' ta wo' chi enchuhpic chi junpech i riquichal jeno' cas cu koplic cho mahnic' ok rik'ak'il.
Chi je' aj re', re' take ma' re' ta ra̱' ri'sil cho ma' Israhelnaquich'ica̱b wo' quic'ux chiri̱j i waj tz'e' wa̱ch re're' chi naquico'ljic ru'um, nqui k'oro̱j cho ru'um i Dios ru̱c' chi̱' i ma' Isayi̱yas.
Re' nbanic ma' holohic ta laj k'oric chiri̱j i Lok' laj Uxlabal ma'xta chic cuybal rimahc ru'um i Dios<TS3>(Mr. 3.20-30; Lc. 11.14-23; 12.10)Naxc'amaric aj wo' cho ru̱c' Jesus i jenaj chic winak memrenak eh sot'ronak wo' ru'um ma' tob laj uxlabal nchopbic na̱ ric'acharic, re' Jesus xiban chi xilbic eh xiban wo' chi xk'oric chi coric naxit'erej lok i ma' tob laj uxlabal re're'.
Chi je' aj re', re' take tinamit je' wili p'uht quik'orom chi xa nsahchic chic quic'ux:«Re' Jesus wili, xa je' pe' nchel re' i ra̱' ri'sil cho k'atal k'oric ma' Tawiy re' uyumaj chi naroquic chi k'atal k'oric, nqui take.
Ar ajic re' take cow laj aj niminel reh C'uhbal Ye'o̱j reh Moyses je' wili xquik'or naxquibiraj re're':«Re' Jesus wili, ma' re' ta so' i Dios nye'bic rajawric chi quit'ermejic lok take ma' tob laj uxlabal, re' la' i Welsewuh re' cajawil take ma' tob laj uxlabal nye'bic rajawric, nqui take.
Chi reht'alim chic i Jesus chaj bih c'ahbil laj capew-bal poyo̱j cho wach ru̱c' quik'orbal xquik'or take re're', je' wili xik'or queh:«Wi re' take pahbamaj chi raj to'o̱l jeno' k'atal k'oric nquixowej qui̱b, re' rilok'il ricamaj i k'atal k'oric chi quina̱, xa ewo' no̱j wach ac'al. On wi re' take c'acharel chipam jeno' tinamit quixowem quiwach chi quibil qui̱b, re' tinamit re're' xa na wo' risahchic wach. Je' wo', wi re' take c'acharel chipam jeno' pa̱t quixowem wo' quiwach, xa na wo' quich'aklom qui̱b?
Ru̱c' aj re're' nik'or aweh tak chi ma' re' ta ru̱c' rajawric aj Yahm c'ahchi' quit'ermejic lok take ma' tob laj uxlabal maj wi ta nak ru̱c' re're' c'ahchi' nit'erem lok take ma' tob laj uxlabal, ra̱j nak rik'orom chi re' aj Yahm ch'i̱l take raj tz'e' wa̱ch c'ahchi' quixowem quiwach, maje'? Raj i wili ma' je' ta re' riwi̱' c'ahchi' ric'uluric maj wi ta nak c'ahchi' quixowem quiwach, nic' aj wach nok cu quitzokem qui̱b pan quicamaj.
«Je' wo' chic, chacapaj tak chiri̱j i wili: Wi ta nak re' Welsewuh nye'bic wajawric chi quit'ermejic lok take ma' tob laj uxlabal, ra̱j nak rik'orom chi re' wo' re' nye'bic cajawric take awaj tahkanel tak nanquesaj lok take ma' tob laj uxlabal. Coric ta wo' nchel i nacapaj hat-tak chiwi̱j chi je' re', nicana̱' pe pan quik'ab take awaj tahkanel tak chi re' take re' naquik'oric aweh tak, wi coric on ma' coric ta i nacapaj tak re're'.
Je' aj re' ru', re' hin til nik'or aweh tak chi re' Lok' laj rUxlabal i Dios nye'bic wajawric chi quit'ermejic lok take ma' tob laj uxlabal. Ru'um aj chi re' Lok' laj Uxlabal nbanic re're', til nik'or aweh tak chi re' hin re' Pahbamaj chi K'atal K'oric, wilqui̱n chic awu̱c' tak
chi quesmejic take c'acharel chi ri'sil cajawric take ma' tob laj uxlabal. Reh chi c'ahchi' ric'uluric chi je' re', cu pe̱t c'ahchi' niyeb pan ac'al i rajawric aj Yahm je' ricab riban jeno' winak xiq'uic na̱ ransil chi cu rehtal richopom chic eh ribac'am chic i jenaj winak re' k'e̱' wo' nak ransil, cu re' aj ru' noquic cok pa ripa̱t chi rimak'aric i pa' bih riyeb take chi ri'sil ro̱k k'ab.
«Chi wilqui̱n chic chaxilac tak, re' chic hat-tak na̱wiloj tak reh hab wach aj u̱c' nawa̱j acojom awi̱b tak, wi nchel wu̱c' i hin chi ribanaric je' ricab riban jeno' aj cha'jem me̱' chi rimol quiwach take rime̱', on na̱cojom awi̱b tak ru̱c' i cajawil i ma' tob laj uxlabal chi ribanaric je' ricab riban jeno' aj jot'o̱l chi rit'erej je take me̱'.
Xa hab wach jeno' aweh tak nmahcanic ru̱c' ribanaric take ma' holohic ta laj k'oric on riban i k'ihtinic i̱b, re're' cu wilic wo' ricuybal. Tz'a̱b ru' hab wach narik'ehtam ri̱b chiwach i Lok' laj Uxlabal ru̱c' ribanaric ma' holohic ta laj k'oric, re' cok re' ma' jaruj ta chic encuyuric rimahc.
«Je' re' k'uru' xa hab pa' wach rik'ihtaj ri̱b chiwach nik'orbal hin Ac'unbe̱s re' wilic wajawric chi quina̱ c'acharel xa cu na ricuyuric wo' rimahc, raj nachip'ut k'oric i Lok' laj rUxlabal i Dios, hab pa' wach xa c'ahchi' wo' rik'ehtam ri̱b chiwach rik'orbal ru', ma' jaruj ta chic encuyuric rimahc.
Je' wo' nik'or aweh tak i wili: Je' ricab nanwachanic cho jeno' che̱' cu re' wo' nana'bej tak wi nchel holohic on ma' holohic laj che̱', je' wo' re' hat-tak ru̱c' wo' ak'orbal tak naric'utunic lok nic' wach ano'jbal tak.
Je' re' nik'or maj re' kachi̱' nsakomonic lok wach chaj bih wilic cho pan ka̱mna. Je' re' ajic, wi re' hat-tak ma' holohic ta ano'jbal tak nac'uhtaj tak lok, no̱j aban tak chi je' acab tak juntuhm ok chi a̱k' eh chi je' re', ma' nic' ta wach nacha'n tak holohic laj k'oric chiri̱j i Dios,
maj re' holohic laj k'oric rik'or jeno' c'acharel re' holohic rino'jbal, cu pa ra̱mna wo' nelic cho re' wilic cho wi̱' i holohic. Je' wo' re' i ma' holohic ta laj k'oric rik'or lok jeno' c'acharel re' ma' holohic ta rino'jbal, cu pa ra̱mna wo' nelic cho re' wilic cho wi̱' c'ahbilal.
Re' hat-tak chak'or pe tak nic' pa' nimal ma' holohic ta laj k'oric nawa̱j ak'orom tak, xa re' cok ru', re' hin til nik'or aweh tak chi chipam i k'i̱j nachich'uk k'oric i Dios, re' take c'acharel til naquiyeb quichi̱' chiri̱j i ju'jun chi k'oric xquik'or chi ma'xta ricorquil.
Chayohbalej awi̱b tak k'uru' ru̱c' take k'oric na'n tak, maj re' Dios narik'orom chi coric awach tak on chi ma' coric ta awach tak nachiban i ch'ukuj k'oric chana̱ tak, nqui Jesus queh.
Nok k'oro̱j chic lok re're', ju'jun queh take aj tijem ri̱j C'uhbal Ye'o̱j reh Moyses ch'i̱l take ju'jun cow laj aj niminel reh c'uhbal re're', je' wili xquik'or reh Jesus:«Ajabe̱s Jesus, rehtalil chi re' hat i Pahbamaj chi K'atal K'oric re' hoj nka̱j chi na̱banam chic jeno' rinimal wach lok' laj nawa̱l chi kawach, nqui take reh.
Chalic Jesus je' wili xik'or queh:«Re' hat-tak re' c'acharic na'n tak chiwach rik'ijil yu'na, k'e̱' wo' chic c'ahbil ano'jbal tak chi no̱j riban je' ricab jeno' c'ahbil laj ixok chi banoj c'oyomal ru̱c' toco̱m chic winak maj je' wili nak'or tak wi̱n:‹Cha'n chic jeno' lok' laj nawa̱l c'uhtbal reh chi re' hat i Pahbamaj chi K'atal K'oric, nqui nak'or tak wi̱n.«Ru'um aj chi je' re' riwi̱' ano'jbal tak, re' hin ma' eta chic niban jeno' lok' laj nawa̱l chawach tak, xa re' cok haj wilic enye'eric chawach chi rehtalil, xa re' wach je' ricab xbanaric reh i raj k'orol C'uhbal i Dios, re' Jonas ribihnal.
Je' re' nik'or maj re' wili i rehtalil: Re' hin Ac'unbe̱s re' wilic wajawric chi quina̱ c'acharel xib k'i̱j naniwih'ic pan muk'unbal naquinquicansaj je eh chiri̱j chic re', re' Dios naribanam chi nawelic wo' chic cho chi c'achalqui̱n wo' chic je' ricab xiban ru̱c' i Jonas naxiq'uic chic xib k'i̱j xiban chi xelic wo' chic cho chi c'achlic chipam i ma' laj car re' xbik'bic reh.
Chiri̱j ru', re' Jonas xtak'abjic wo' chic je junpech cu̱c' aj Ni̱niwe eh re' take re' xquijal wach quino'jbal naxquibiraj i c'uhbal xponic rik'or queh, raj la' hat-tak ma' na'n ta tak chi je' re'. Ru'um aj re' chipam i k'i̱j nachik'at k'oric i Dios chana̱ hat-tak, re' take re' til naquiyeb quichi̱' chi na̱c'ulum tak i tojbal wach amahc tak maj to̱b ta nak re' niC'uhbal i hin k'e̱' wo' chic rajawric chiwach i c'uhbal xiban i Jonas, xa ta nak najal wach ano'jbal tak.
Ma' xa ta re' take aj Ni̱niwe naquiyeb quichi̱' chana̱ hat-tak c'acharel c'achalca̱t tak chiwach rik'ijil yu'na, wilic la' toco̱m chic c'acharel je' wo' re' naca'nam. Chi quixilac take re', wilic ixok re' xwih'ic cho chi k'atal k'oric pan tinamit Se̱wa ribihnal. Je' re' naribanam ru' maj re' ixok wili chi cu ma' wili yu̱k' q'uixca̱b xchalic xc'ulic ribiraj rino'jbal i Salomon eh xic'am na̱, raj nchel hat-tak, to̱b ta xiq'uic wo' chic na̱ nino'jbal chiwach rino'jbal i Salomon, xa ta nak je nac'am tak na̱, nqui Jesus queh winak re're'.
Re' chaj bih riban i ma' tob laj uxlabal nanelic lok ru̱c' jeno' c'acharel<TS3>(Lc. 11.24-26)Chiri̱j wili, re' Jesus je' wo' chic wili xik'or:«Re' ma' tob laj uxlabal, nant'ermejic lok ru̱c' jeno' c'acharel, no̱j pan tak ye'a̱b je' ru̱c' ma'xta wi̱' c'acharel chi risiq'uiric ripatal chi hi'lsbal ri̱b. Narilow chi ma' haj ta rirak ripatal,
je' wili rik'or pa ric'ux:‹Re' hin nanisoljic wo' chic je ru̱c' i c'acharel xint'ermejic cho wi̱', nqui rik'or.«Chiri̱j wili nanponic wo' chic ru̱c' c'acharel elenak je wi̱', no̱j rirak chi re' ra̱mna c'acharel re're' xa tehlic wo' pa̱m eh tiklic chic chi naroquic wo' chic pa̱m, je' ricab nok jeno' pa̱t mesoj chic pa̱m eh xoyomaj wo' chic pa̱m chi naroquic pa̱m. Je' re' ajic, narilow chi je' re',
re' ma' tob laj uxlabal re're' no̱j chi risiq'uiric wuku̱b chic chi rich'i̱l je' ru̱c' xi̱c' wo' chic na̱ balc'uxquilal wach quino'jbal chiwach ru' eh narirak take cho, qui'oquic chi c'acharic ru̱c' winak re're'. Ru'um aj re', re' balc'uxquilal wach rino'jbal i winak re're' nariq'uic wo' chic na̱ chiwach naxwih'ic cho ma' tob laj uxlabal re're' chi xa chi rutquel. Je' aj ricab chi re' c'acharel re're' no̱j riban chi k'e̱' wo' chic balc'uxquilal wach rino'jbal, til je' re' balc'uxquilal wach ano'jbal tak naribanam hat-tak re' ma' holohic ta laj c'acharel, nqui xik'or queh.
je' wili xik'or cok reh:«Ha̱w, re' atu̱t ch'i̱l take acha̱k' wilque̱b lok ri̱j pa̱t, nca̱j ca̱t quik'o'rem, nqui cok reh.
Chalic i Jesus je' wili xic'u'lej wi̱':«Re' nitu̱t ch'i̱l take nicha̱k', lo̱k' take chi niwach xa re' la' hab wach take je' quicab take re' nanacapaj i hat? nqui reh.
Chiri̱j re', xijohsaj je k'ab chi kana̱ i hoj raj tahkanel eh je' wili xik'or queh tinamit:«Chawilow tak take waj tahkanel wili. Re' take re' k'e̱' lo̱k' take chi niwach, je' na ricab nitu̱t on nicha̱k' take.
Je' re' quilok'il chi niwach maj xa hab wach riban ribanaric haj wilic take ra̱j i wAja̱w Dios wilic cho pan taxa̱j, re' c'acharel re're' k'e̱' wo' chic lo̱k' chi niwach je' na ricab nitu̱t on nicha̱k' take, nqui Jesus.
Re' jalwach k'oric xik'or i Jesus chiri̱j jenaj aj tico̱l<TS3>(Mr. 4.1-9; Lc. 8.4-8)Chiwach aj wo' k'i̱j re're', re' Jesus na xelic cho chipam i pa̱t wilic nak wi̱', xo̱j chi chi̱' i jenaj ma' laj ha' eh xitz'uka̱' ri̱b ar.
Ar ajic naxquimol qui̱b yohbal wach tinamit, re' Jesus xoquic cok pan jenaj ma' laj cano̱wa re' xitz'uka̱' cho wi̱' ri̱b chi naric'uhbalem take riq'uihal tinamit wilque̱b lok chi chi̱' i ha' re're'.
Ar aj ru', yohbal wach take c'uhtunic xiban queh tinamit re're' ru̱c' take jalwach k'oric je' ricab i xik'or queh chi je' wili:«Chacoj tak rehtal i nanik'orom wili: Junpech jenaj winak xo̱j tico̱l chipam riye'a̱b. Re're' xoquic je chi tic xa re' la' ru' re' banoj tic ocronak take wi̱' je' ru̱c' xa chaquilej je aweh nca'n.
Ru'um aj re' wilic take rija̱' xikajic pan be̱h eh naxic'ulic lok take cuc' tz'iquin xc'ulic quic'ux ija' re're'.
Wilic wo' rija̱' xikajic xilac tak abaj re' ma' k'e̱' ta wi̱' ac'al. Re' take re' xa nok wo' ti xipok' cho ru'um chi ma' cha̱m ta ti pa̱m ac'al xikajic wi̱',
xa re' la' ru' naxchalic ritz'a'quilal i k'i̱j, xic'ahtic take ritz'i̱' ra̱' eh ru'um chi ma'xta chic bih nariye'bic cansil, xichikic take cuc' tic re're'.
Wilic wo' take rija̱' xikajic xilac tak q'ui̱x xiq'uihic nak tok, xa re' la' xiquimic naxtz'aparic quina̱ cu'um take q'ui̱x xiq'uihic ti johtok chi nok chiwach i tic re're'.
Wilic aj take rija̱' je' re' xquic'ul, xa re' la' wilic wo' take xikajic pan holohic laj ac'al, re' cok take re' xipok' cho chi coric eh k'e̱' wo' chic xiwachanic cu rehtal wilic xquiwachej ho'c'ahl  t'ohr reh ju'jun wal, wilic xquiyew oxc'ahl (60) t'ohr eh wilic wo' xquiyew lajeb rica'winak (30) t'ohr chi nak' wach, nqui Jesus.
Naxicohlaj rik'ormojic i jalwach k'oric re're', je' wo' wili xik'or queh tinamit re're':«Re' k'as axiquin tak chi birinic camanok aweh tak chi rirakmajic chiri̱j re' xnik'or lok wili, nqui queh.
Re' risakomsjic wach chaj wa'ric chi ru̱c' jalwach k'oric nk'oric i Jesus<TS3>(Mr. 4.10-12; Lc. 8.9-10)Nok xa kutquel chic ru̱c' Jesus, re' hoj raj tahkanel xkajil cok ki̱b ru̱c' eh je' wili xkak'or reh:«Chaj bih riwi̱' chi xa ru̱c' jalwach k'oric tik'oric cu̱c' take tinamit? kojqui reh.
Chalic i Jesus, je' wili kac'u'ljic xiban:«Ma' hab ta nak wach neht'alanic reh chi re' Dios re' wilic cho pan taxa̱j, wilic chic chaxilac tak chi k'atal k'oric xa re' la' ti hat-tak xye'eric k'ab aweh tak chi narisakomjic wach aweh tak, raj nchel take toco̱m chic ma' xye'eric ta k'ab chi narisakomjic wach queh.
Je' re' ajic re' hat-tak nariye'eric riman aweh tak reht'aljic niC'uhbal. Je' re' nik'or maj wi wilic ac'ux tak chi rinimjic, re' Dios til nariyeb aweh tak chi na̱rakam tak chiri̱j rino'jbal. Raj wi ma'xta ac'ux tak chi rinimjic, ma' xa re' ta eriban chi ma' eta narak tak chiri̱j rino'jbal, narimak'am la' wo' aweh tak i haj nak ti wilic i no'jbal nak'or tak chi xatijej tak ru̱c' nic'uhbal.
Ru'um aj re', re' hin nanik'orom aweh tak chaj bih nelic wi̱' i jalwach k'oric re're', raj nchel take junleh re' ma' quitahkanic ta wi̱n, xa ru̱c' jalwach k'oric nanik'orom queh niC'uhbal reh chi ma' eta nquirak chiri̱j re' niban on re' nik'or, to̱b ta nak nquilow on to̱b ta nak nquibiraj.
Chi je' re' ajic xo̱j elok wach cu̱c' i k'oric k'oro̱j cho ru'um i Dios chi je' wili reh ma' Isayi̱yas:“Re' take nitinami̱t ma'xta chic quirakam chiri̱j i k'oro̱j wu'um.Re' take re' xa naquitikim wo' ju' birinic eh xa naquilom wo' take nic' pa' nimal nanic'uhtam queh,xa re' la' ru' ma'xta quicojom rehtal.
Ru'um re', re' take re' xquicowsaj i ca̱mna, xquicupsaj qui̱beh xquisot'saj wo' qui̱b ru̱c' quino'jbal.Ru̱c' xca'n chi je' re', re' hin ma'xta chic nito'bem takemaj re' take re' chi ma' c'ahchi' ta chic quinquisic' yu'na,ma'xta chic quirakam chiri̱j i niC'uhbal ru̱c' ca̱mna.Ru'um aj re' naquicahnic wo' chi cuprunak take, je' wo' chi sot'ronak take ru̱c' quino'jbal.Chi je' re' ma' nquirak ta wo' chiri̱j i niC'uhbal eh ma' eta wo' nico'lej take, nqui k'oro̱j cho reh ma' Isayi̱yas ru'um Dios.
«Je' aj re' k'uru', k'e̱' je ato̱b aweh hat-tak re' c'ahchi' awilbic take reh niban eh c'ahchi' abirinic tak reh chaj bih nik'or
maj til pan coric nik'or aweh tak chi yohbal wach take aj k'orol riC'uhbal i Dios ch'i̱l take c'acharel coric wach quic'ux xca̱j nak quilom re' c'ahchi' awilow tak eh xca̱j nak quibiram re' c'ahchi' abiram hat-tak yu'na.
Re' Jesus xisakomej wach i jalwach k'oric chiri̱j ija'<TS3>(Mr. 4.13-20; Lc. 8.11-15)«Chacoj tak rehtal, je' wili nelic wi̱' i jalwach k'oric chiri̱j i aj tico̱l:
Re' take ija' xikajic pan be̱h rijalwachej i c'acharel ribiraj i tijbal chiri̱j rik'atoj k'oric i Dios xa re' la' nok ma' rirak ta wo' chiri̱j, nc'ulic mak'arok pa ra̱mna ru'um i aj Yahm re' k'e̱' c'ahbil wach.
Re' chic take ija' xikajic xilac tak abaj rijalwachej i niC'uhbal xa suk chic quic'ux nanquibiraj take c'acharel,
xa re' la' ma' nquichop ta quic'ux ru̱c' chi coric, xa je' quicab junwal ok chi tic ma' cha̱m ta kajanak ritz'i̱' ra̱' pan ac'al. Je' re' nok, re' take c'acharel re're' xa junc'am ti nquicoj wach niC'uhbal eh je' re' nik'or chi nca'n maj nanchalic i ti'c'axic on ixowonic china̱ ru'um reh nic'uhbal, ricana̱' wo' chic rinimjic.
«Re' chic take ija' xikajic xilac tak q'ui̱x rijalwachej i niC'uhbal ribiraj i c'acharel, xa re' la' ma' riban ta wo' chi aj banol take reh chaj bih ra̱j i Dios. Ru'um aj re' je' ricab chi re' take tic ma' qui'o̱j ta wachanok, je' wo' re' i niC'uhbal ma' nwachanic ta wo' cu̱c' maj je' ricab chi re' take ija' ntz'aparic quina̱ cu'um take q'ui̱x, wilic wo' nk'etbic pan quibe̱h je' ricab nanquicoj quicapew-bal xa chiri̱j take risiq'uiric pa' bih queh on chiri̱j take c'axoj wach bihomal re' njot'bic wo' reh quicapew-bal.
«Re' aj chic take ija' xikajic pan holohic laj ac'al rijalwachej i niC'uhbal nquibiraj take c'acharel holohic wach quino'jbal. Je' ricab nok re' tic re're' xwachanic cho cu rehtal xiyew ho'c'ahl  t'ohr, oxc'ahl (60) t'ohr eh lajeb rica'winak (30) t'ohr chi nak' wach ru̱c' ju'jun wal, re' take c'acharel nquichop quic'ux ru̱c' niC'uhbal nquibiraj eh no̱j wo' ca'n chi aj banol take reh chaj bih ra̱j i Dios, nqui Jesus keh.
Re' jalwach k'oric chiri̱j i ma' holohic ta laj ija'Re' Jesus xik'or wo' chic keh jenaj jalwach k'oric chi je' wili: «Re' nc'ulmujic nank'ormojic i tijbal chiri̱j i k'atoj k'oric riban cho Dios cu pan taxa̱j, re're' nanijalwachem ru̱c' re' xc'uluric ru̱c' jenaj winak re' xitic pa̱m i rac'a̱l ru̱c' holohic laj ija'
je' ru̱c' ncojoric chi wi'c. Nok re' winak re're' ritiquim chic pa̱m i rac'a̱l, pan jenaj chak'ab pa risukquil quiwiric take c'acharel, xchalic i raj ixowonel xitic take ma' holohic ta laj ija' chi xilac i ritic eh chiri̱j chic ru' xo̱j wo' chic.
Ar ajic re' take raj tz'e' wa̱ch i winak re're' naxquicoj rehtal re' xc'uluric, xo̱j quik'or reh ajabe̱s chi je' wili:‹Ha̱w, re' hat holohic laj ija' xatic pan aye'a̱b, maje'? Haj xchalic i ma' holohic ta laj ija' wilic chipam aye'a̱b k'uru'? nqui take reh.
«Re' ajabe̱s re're', je' wili xik'or queh:‹Re' xticbic reh ma' holohic ta laj ija', jenaj aj ixowonel wi̱n, nqui queh raj tz'e' wa̱ch.«Naxquibiraj chi je' re', je' wo' chic wili xquik'or reh ajabe̱s:‹Ha̱w, ta na re̱t chi eno̱j kachuk take ma' holohic ta laj tic re're'? nqui take reh.
«Re' ajabe̱s je' wili xik'or queh:‹Ma' chi bih pe aban tak yu'na, ma' ok nchel chi richukuric lok i ma' holohic ta laj tic re're' ewo' nachuk tak lok i nitic.
Chacana̱' tak k'uru', quiq'uihok pe johtok quicabchelal cu rehtal rirak rik'ijil sic'bal wach nitic. Cu re' aj ru', re' hin je' wili nanik'orom queh take aj sic'ol wach nitic: Nic' pa' nimal xiwachej nitic xniban, chasic' tak wi̱n eh chac'ol tak chipam nic'ola̱b. Re' cok ru', pe̱t chachuk tak lok take ma' holohic ta laj tic eh nok apixim tak chic pa̱m chi yuhtil, chac'at tak pan k'a̱k', nqui nanik'orom, nqui ajabe̱s re're', nqui Jesus.
Re' jalwach k'oric chiri̱j i t'uch ija' mosta̱sa ribihnal<TS3>(Mr. 4.30-32; Lc. 13.18-19)Re' Jesus xik'or wo' chic keh jenaj jalwach k'oric chi je' wili:«Re' rijalwachjic i ric'am je' wi̱' ri̱b niC'uhbal chiri̱j i k'atoj k'oric riban cho i Dios cu pan taxa̱j, cu rehtal nq'uihic wach chi risuksjic i ca̱mna take c'acharel, nanijalwachem ru̱c' je' ricab xiban i t'uch ija' mosta̱sa ribihnal re' xc'amaric je ru'um jenaj winak chi naritiquim jok pa rac'a̱l.
Re' aj ija' re're' til ma' na'lic ti reh naxtiquiric jok, xa re' la' ru' naxq'uihic johtok, k'e̱' nimal xponic chi quiwach take mu'unumaj tic. Je' re' k'uru', nok nim laj che̱' chic, re' take cuc' tz'iquin xic'ulic lok china̱ take k'ab eh xca'n quike̱s china̱, nqui Jesus.
Re' jalwach k'oric chiri̱j i sipsbal wach caxlan wi'c<TS3>(Lc. 13.20-21)Re' Jesus xik'or wo' chic keh i jalwach k'oric wili:«Re' camanic riban i niC'uhbal chiri̱j k'atoj k'oric riban cho Dios cu pan taxa̱j, nanijalwachem wo' chic ru̱c' riban i rik'omil caxlan wi'c. Re' ik'o̱m re're', naxcojoric ru'um i jenaj ixok chi xilac i oxpaj chi rik'oril caxlan wi'c, xixilaquej ri̱b ch'i̱l i k'o̱r cu rehtal xisipsaj wach, nqui Jesus.
Ru̱c' aj wili xicohlaj wach chi'nchel ric'uhtunic i Jesus ru̱c' take jalwach k'oric xik'or queh tinamit. Ma'xta bih c'uhtunic xiban queh ma' ta nak ru̱c' jalwach k'oric.
Chi je' re' xo̱j elok wach rik'orbal i jenaj aj k'orol c'uhbal najtir k'i̱j, re' je' wili xk'ormojic cho reh ru'um i Dios:“Re' hin pan jalwach k'oric nanibanam i c'uhtuniceh nanisakomem wach nic' pa' nimal take c'uhbal ma' sakomomaj ta cho wach cu rich'ihquic cho c'acharic, nqui k'oro̱j cho.
Re' risakomsjic wach i jalwach k'oric chiri̱j i ma' holohic ta laj ija'Nok ojonak chic take tinamit, re' Jesus xoquic wo' chic chipam i pa̱t elenak je wi̱'. Ar ajic re' hoj raj tahkanel naxkajil cok ki̱b ru̱c', je' wili xkak'or reh:«Ajabe̱s, chacuy chasakomej wach keh chaj bih nelic wi̱' i jalwach k'oric xak'or chiri̱j ma' holohic ta laj tic, kojqui reh.
Re're', je' wili kac'u'ljic xiban:«Re' aj tico̱l c'ahchi' riticbic reh i holohic laj ija' quirijalwachej i hin Ac'unbe̱s re' wilic wajawric chi quina̱ c'acharel.
Re' ye'a̱b bano̱j wi̱' i tic rijalwachej take tinamit nquibiraj ritijbal i Dios. Re' holohic laj ija' rijalwachej take c'acharel oconak chic take chi rac'u̱n rixk'u̱n i Dios re' aj k'atal k'oric chi quina̱. Re' chic i ma' holohic ta laj ija' rijalwachej take rac'u̱n rixk'u̱n i aj Yahm re' k'e̱' c'ahbil wach
eh re' aj ixowonel re' xticbic reh ma' holohic ta laj ija' rijalwachej aj Yahm. Re' chic risiq'uiric wach i tic rijalwachej i cohlsbal wach ac'al wili eh re' take aj sic'ol wach tic rijalwachej take raj tz'e' wa̱ch i Dios ar pan taxa̱j.
Je' re' ajic, pan cohlsbal wach ac'al wili, je' ricab naxponic rik'ijil chi xsiq'uiric take wach i tic, re' ma' holohic ta laj tic xc'ataric cok pan k'a̱k' nok chuku̱j chic take lok chi quixilac i holohic laj tic, je' wo' re' naquic'ulum take nic' pa' nimal ma' holohic ta quibanic.
Je' re' nik'or chi naquic'ulum maj re' hin Ac'unbe̱s re' wilic wajawric chi quina̱ c'acharel nanik'orom queh take waj tz'e' wa̱ch pan taxa̱j chi naquimolom wach take nic' nimal ma' holohic ta quibanic, ch'i̱l take quik'eb-bic pan mahc take quiniminic wi̱n eh chi naquesmejic lok pa reh chi quixilac take wilque̱b ri'sil wo̱k nik'ab.
Je' re' naca'nam reh chi naquicojoric chipam rinimal ti'c'axic re' xa je' chic ricab ntenic cho wi̱' jeno' rinimal k'a̱k'. Ar aj ru', nacok'ic eh naquitz'uyunic ru'um riti'quilal i ti'c'axic naquic'ulum.
Chipam i k'i̱j re're' nok je' re' naric'uluric, re' take coric wach quic'ux quiniminic wi̱n, nok k'ahsamaj chic take chi ri'sil ro̱k k'ab i wAja̱w, xa holohic chic i sakomonic naca'nam, xa je' chic ricab rich'abquilal i k'i̱j. Yu'na k'uru' re' hat-tak k'as ok axiquin tak chi rirakmajic chiri̱j i jalwach k'oric wili, nqui keh.
Re' k'oric chiri̱j i wih'ic chi ri'sil ro̱k k'ab i DiosChiri̱j wili re' Jesus je' wo' chic wili xik'or:«Re' nbanaric chiri̱j i wih'ic chi ri'sil ro̱k k'ab i Dios ar pan taxa̱j, je' na ricab xiban jenaj winak xrakbic reh jenaj rinimal bihomal c'olo̱j chipam jenaj ye'a̱b. Re' winak re're', xa suk chic ric'ux chiri̱j i bihomal re're', xic'ol wo' chic re' xirak wi̱' eh xo̱j ric'ayej take pa' bih wilic reh, reh chi narilok'om i ye'a̱b re're'. Je' re' xiban chi narehcham i bihomal c'olo̱j chipam.
«Je' wo', re' nbanaric chiri̱j i wih'ic chi ri'sil ro̱k k'ab i Dios ar pan taxa̱j, je' na ricab xiban jenaj winak aj yaco̱l sic'oj chak'wach laj abaj riban.
Re' winak aj yaco̱l re're', naxirak i k'e̱' wo' chic chak'wachquil laj abaj, xsoljic wo' chic je chi ric'ayjic take pa' bih reh eh xc'ulic rilok' i k'e̱' wo' chic chak'wachquil laj abaj re're'.
Re' jalwach k'oric chiri̱j i ya'l chopbal car«Re' nc'uluric nank'ormojic i tijbal chiri̱j i k'atoj k'oric riban cho Dios cu pan taxa̱j, nijalwachej ru̱c' moloj rehreh wach car riban cho jeno' ya'l chopbal car re' ncuturic jok pan ha' eh je' re' rijalwachjic niban maj yu'na cu xilacamaj take coric quiwach ch'i̱l take banol reh c'ahbilal
xa re' la' ru', je' ricab nok re' take aj car nanquesaj lok chi chi̱' ha' i quiya'l chi nujunak reh chi'nchel wach car, quitz'uhkic chi riye'eric lok pan chacach take chak'wach laj car eh re' take ma' tare̱t ta chi c'uxuric nquicut je.
Nic' pa' wach nbanaric cu̱c' take car, je' wo' re' naric'uluric pan cohlsbal wach i ac'al wili, re' take raj tz'e' wa̱ch i Dios naquichalic chi rimoloric quiwach take c'ahbil quino'jbal eh naquicojom lok pa reh cu̱c' ch'akbal queh cu̱c' take coric wach quic'ux.
Chiri̱j chic re', re' take c'ahbil quino'jbal naquicojoric chipam rinimal ti'c'axic re' xa je' chic ricab ntenic cho wi̱' jeno' rinimal k'a̱k'. Ar aj ru' nacok'ic eh naquitz'uyunic wo' ru'um riti'quilal ti'c'axic naquic'ulum, nqui Jesus keh.
Naxicohlaj rik'ormojic chi'nchel take jalwach k'oric re're', re' Jesus xibiraj keh wi xkarak chiri̱j i xik'or eh re' hoj xkak'or reh chi til xkarak chiri̱j.
Chi je' aj re', je' wo' chic wili xik'or keh:«Wi jeno' aj tijem ri̱j C'uhbal Ye'o̱j reh Moyses ntijiljic wo' chic chipam i ac' laj tijbal chiri̱j i k'atoj k'oric riban cho Dios cu pan taxa̱j, re're' til nye'eric reh chi erirak chiri̱j chi manlic re' ricorquilal wilic chipam ac' laj tijbal je' wo' i ricorquilal wilic chipam i najtir laj c'uhbal. Ru'um aj re', re' hin nijalwachej re' nc'ulmujic ru̱c' c'acharel re're' ru̱c' nc'ulmujic ru̱c' jeno' ajabe̱s re' resaj cho take cu ac' laj c'olo̱j je' wo' take najtir laj c'olo̱j cho chipam ric'ola̱b, nqui Jesus keh.
Re' Jesus ma' xc'ulmujic ta chi suk chipam i tinamit Nasaret<TS3>(Mr. 6.1-6; Lc. 4.16-30)Nok ricohlam chic rik'ormojic take jalwach k'oric re're', re' Jesus xelic je chipam i tinamit re're'
eh xo̱j chipam i tinamit Nasaret re' q'uihinak cho wi̱'. Nok wilic aj chic ar, xip'ut c'uhtunic chipam i pa̱t ntijiljic wi̱' ri̱j C'uhbal Ye'o̱j reh Moyses, xa re' la' take tinamit je' wili nquik'or chiri̱j chi xa sahchanak chic quic'ux ru̱c' i c'uhtunic ch'i̱l take lok' laj nawa̱l riban:«Haj wo' rirak i rino'jbal i Jesus re're' chi k'e̱' nchol c'uhtunic? Eh haj wo' nchalic rajawric chi ribanaric take lok' laj nawa̱l riban chi kaxilac?
Re're' xa rac'u̱n wo' ti ma' Chep re' aj sehc, maje'? Je' wo', xa rac'u̱n wo' ti ixok re' Mari̱ya ribihnal eh xa casbe̱s wo' ti Jaco̱wo, re' Chep, re' Simon ch'i̱l i Ju̱ras.
Je' aj re' nquik'or maj c'axic chi queh ricojoric wach chi re're' i Pahbamaj chi K'atal K'oric. Raj la' Jesus je' wili xik'or queh:«Re' hat-tak na'n tak wu̱c' je' ricab nc'uluric ru̱c' raj k'orol C'uhbal i Dios re' xa ye'o̱j chic cho rilok'il pan tak toco̱m ye'a̱b eh tz'a̱b ru' cu̱c' take rich ritinami̱t on cu̱c' take raj pan pa̱t ma' ye'o̱j ta so' rilok'il, nqui Jesus queh.
Chi je' aj re' ru'um chi ma' xquicoj ta wach riC'uhbal, re' Jesus ma' yohbal ta wach lok' laj nawa̱l xiban ar.
Re' Hero̱res xitak'a̱' riyoc'oric lok chi ralak i Wa̱n<TS3>(Mr. 6.14-29; Lc. 9.7-9)Chiwach aj wo' take k'i̱j nok re' Jesus wilic ar Nasaret, re' Hero̱res re' k'atal k'oric pa riyuk'ul i Calile̱ya naxibiraj i k'oric nca'n i tinamit chiri̱j i Jesus,
je' wili xik'or queh take raj to'o̱l:«Re' ranxelex i Wa̱n aj kahsem ha' xc'acharic wo' chic cho eh re're' wilic ru̱c' i Jesus. Ru'um aj re', re' Jesus k'e̱' wo' chic rajawric wilic, nqui queh.
Je' re' xicapaj maj til re' wo' Hero̱res xtak'anic je richoporic chi naritz'aparic pan che̱' re' xpixaric wi̱' chi c'aham ch'ihch'. Re' riwi̱' chi je' re' xiban reh Wa̱n ru'um chi re' Hero̱res xic'am cok chi rehq'ue̱n i Herori̱yas re' rehq'ue̱n richa̱k' re' Pili̱po ribihnal.
Chi je' re' ajic re' Wa̱n je' wili rinakaric i Hero̱res riban chiri̱j i no'jbal xiban:«Re' C'uhbal Ye'o̱j reh Moyses ma' riyew ta k'ab chi enc'amaric chi ehq'uenbe̱s jeno' ixok cu c'achlic cho ribahi̱l. Re' xa'n k'uru' chi xamak' cho rehq'ue̱n acha̱k' ma' holohic ta, nqui rik'or reh.
Ru'um aj re', re' Hero̱res xa ra̱j nak chic ricansam i Wa̱n, xa re' la' ja'xta pe bih xiban reh ru'um chi nyo'jic chi quiwach take tinamit chi naricansam maj re' take re' queht'alanic chi re' Wa̱n jenaj raj k'orol riC'uhbal i Dios nok wilic.
Pan jenaj aj k'i̱j nok re' Hero̱res xinink'ijej wach rihabil, re' rixk'u̱n i Herori̱yas xiban riso̱n chi quiwach take chi'nchel ula̱' eh ru'um chi k'e̱' xponic chiwach i Hero̱res i so̱n xiban,
je' wili xik'or reh ixk'un re're':«Re' hin til niyew nik'orbal aweh chi eniyew aweh i nic' pa' nimal nawa̱j apahkam wi̱n, nqui reh.
Re' ixk'un re're' naxhunjic pa̱m ru'um ritu̱t, je' wili xik'or reh Hero̱res:«Re' hin nwa̱j chi chatak'a̱' je riyoc'oric chi ralak i Wa̱n aj kahsem ha' eh chayew wi̱n pan jeno' perepic wach culc rehtalil chi xquimic chic, nqui reh.
Re' Hero̱res re' wilic chi raj to'o̱l i k'atal k'oric aj Ro̱ma chipam i yuk'ul re're', naxibiraj i pahkanic xiban ixk'un re're', xchalic riyot'quil ric'ux, xa re' la' ru' ru'um chi xiyew chic rik'orbal reh ixk'un re're' chi quiwach take rula̱' wilque̱b pan nink'i̱j, xitak'a̱' wo' rik'ormojic chi nariye'eric reh rina̱ i Wa̱n.
Je' re' ajic xitak'a̱' riyoc'oric chi ralak i Wa̱n ar pan che̱'
eh naxc'amaric cho reh rina̱ i Wa̱n pan jenaj perepic wach culc, re' ixk'un re're' xo̱j rik'ahsaj reh ritu̱t.
Je' aj re', nok cansamaj chic i Wa̱n xponic molorok cho riti'jolal cu'um take raj tahkanel eh nok quimuk'a̱b chic je, cu re' aj ru' xponic wo' quik'or reh Jesus chi xcansjic je i Wa̱n.
Re' Jesus xiquet take cablaj ik'ob lajc'ahl (5,000) chi tinamit<TS3>(Mr. 6.30-44; Lc. 9.10-17; Jn. 6.1-14)Nok ribiram chic chi xcansjic i Wa̱n ru'um Hero̱res, re' Jesus xelic je chipam i tinamit Nasaret eh naxichop je jenaj cano̱wa, xo̱j wih'ok chipam jenaj ye'a̱b chik yu̱k' re' ma'xta wi̱' patanel. Naxqueht'alij haj xicora̱' je i Jesus, q'uihal take tinamit xi'elic je chi co̱k pan tak quitinami̱t, xi'o̱j chi pe̱t be̱h reh chi naquik'etem ponok chiwach
ar chipam i ye'a̱b re' narojic elok lok wi̱' chi juntar ha'. Je' re' ajic naxilow quiwach take riq'uihal tinamit tubulque̱b chic ar, re' Jesus xiquetelej quiwach eh xoquic chi resmejic lok quiya'bilal take nic' pa' nimal yowa'i̱b wilque̱b chi quixilac take tinamit re're'.
Nok re' Jesus c'ahchi' ric'uhbalem take riq'uihal c'acharel, re' hoj raj tahkanel naxkilow chi xo̱j chic i k'i̱j, xkajil cok ki̱b ru̱c' eh je' wili xkak'or reh:«Ha̱w, re' ri'orahil i wa'bal reh xik'ek xiq'uic chic na̱ eh ayu' ma' haj ta enkarak wi'c quetbal queh tinamit wili maj wilco̱j pan jenaj ye'a̱b chik yu̱k' re' ma'xta wi̱' patanel. Ra̱j wili chak'or ta nak queh chi equi'o̱j pan tak abixbal wilque̱b je ma' naht ta take ayu' reh chi eno̱j quilok' quiwa' quiha̱', kojqui reh.
Chalic i Jesus je' wili xik'or keh:«Coric nak'or tak, xa re' la' re' take tinamit wili re' hat-tak na̱quetbic tak queh, nqui xik'or keh.
Re' hoj je' wili xkac'u'lej wi̱':«Ha̱w, chaj bih quiqueteric naka'nam i hoj xa ru̱c' ti ho'o̱b chi caxlan wi'c ch'i̱l quib chi joxomaj car wilic ku̱c'? kojqui reh.
Re' Jesus je' wo' chic wili xik'or keh:«Chac'am tak cho wi̱n i caxlan wi'c ch'i̱l i joxomaj car re're', nqui keh.
Chi je' aj re', xik'or keh chi nakatz'uka̱b take tinamit chiwach i q'uim wilque̱b wi̱'. Chiri̱j re', nok richopom chic i ho'o̱b chi caxlan wi'c ch'i̱l i quib chi joxomaj car, re' Jesus naxilbic johtok pan taxa̱j, xitioxej johtok reh i Dios eh nok p'uht rixerem, xiyew keh hoj raj tahkanel chi nakacojom chi quiwach take riq'uihal i tinamit re're'.
Je' aj re' ru', nok re' take tinamit ca'nam chic quiwa' chi suk, re' hoj cablaj chi nahsil raj tahkanel cu cablaj chic chacach chi caxlan wi'c re' ma' xc'uhlic ta, xkamol wach cu̱c' tinamit re're',
re' ma' xa ta wilque̱b cablaj ik'ob lajc'ahl (5,000) ok riq'uihal xa re' take winak chi ma' cojo̱j ta pa riman take ixok ch'i̱l take ha'lac'un.
Re' Jesus behic riban nah ha'<TS3>(Mr. 6.45-52; Jn. 6.15-21)Chiri̱j aj chic quiqueteric take riq'uihal tinamit re're', re' Jesus xipahkaj keh hoj cablaj chi nahsil raj tahkanel chi nacoquic cok pan cano̱wa re' xojponic lok wi̱' ar chi juntar ha'. Naxoj-o̱j i hoj raj tahkanel, re' Jesus cu xcahnic pe cahnok chi rich'akaric je ri̱b cu̱c' take tinamit cu wilque̱b ar.
Nok rich'akam chic take cahnok i tinamit, re're' xo̱j riban riti̱j china̱ johtok i jenaj yu̱k' wilic ma' naht ta je ar. Je' re' ajic nok oconak chic i ak'ab eh nok re' Jesus chayew ti̱j riban chi rutquel ar china̱ i yu̱k' re're',
re' hoj raj tahkanel xoj-o̱j chic lok pan yejal ha' chipam i cano̱wa wilco̱j wi̱', xa re' la' kacano̱wa xa c'axic chic riban ru'um reh cow laj te̱w chalic riban chi kawach.
Naxoquic aj cho suk wach sak'ic, re' Jesus xojritahkej cho cu rehtal xo̱j c'olok ku̱c' chi behic riban nah ha'.
Naxkilow i hoj chi je' re', xkaq'uer kachi̱' ru'um reh rinimal yo'jic xchalic ku̱c' eh je' wili xkak'or chi kawach:«Chawilow tak je wulu'. Re're' jenaj yo'sonel, xa kojqui chic.
Raj la' Jesus, je' wili xik'or cho keh:«Ma' tiyo'jic tak, re' hin, hin i Jesus. Chacowej ac'ux tak k'uru', nqui cho keh.
Je' re' nok naxibiraj xk'ormojic cho reh ru'um i Jesus chi narojic ru̱c', re' ma' Luch xelic lok pan cano̱wa eh xo̱j ru̱c' chi behic riban je nah ha'.
Chiri̱j ru', re' ma' Luch naxilow take ribohl ha' qui'uctic ru'um ransil i te̱w, xoquic cho riyo'jic eh p'uht ribut'lujic jok pan ha'. Ru'um aj re' xiq'uer je chi̱' ru̱c' Jesus chi je' wili:«Chacuy Ha̱w, quinaco'lej, nqui je reh.
Re' Jesus xichohpaj chi k'ab i ma' Luch eh je' wili xik'or reh naxikerej johtok:«Ma' Luch, ma' riwi̱' ta chic chaweh chi xapoh'aj acapew-bal. Chaj wa'ric ma' ja' nach'ica̱' ta ac'ux chiwi̱j chi coric? nqui reh.
Chiri̱j chic ru' naxjohtic i Jesus ch'i̱l i ma' Luch chipam i cano̱wa, tz'ihrimaj xo̱j i cow laj te̱w
eh chi je' re', re' hoj raj tahkanel xkaxuc'a̱' ki̱b chiwach Jesus eh xkayew rilok'il chi je' wili:«Re' hat kAja̱w Jesus, til hat pe' nchel rAc'u̱n i Dios, kojqui reh.
Re' Jesus xesaj lok quiya'bilal take q'uihal c'acharel aj Jenesaret<TS3>(Mr. 6.53-56)Chiri̱j chic re' naxojponic lok juntar ha', xoj-oquic cok chipam i tinamit Jenesaret ribihnal.
Ar ajic nok re' take c'acharel xquicoj rehtal chi re' Jesus xponic wo' chic pan quiyuk'ul, xquesaj lok ribiral pan tak tinamit quica'ja̱ je ar chi re' Jesus wilic wo' chic chi quixilac. Chi je' aj re' q'uihal take c'acharel xquic'am cho take quiyowa'i̱b ru̱c' i Jesus
eh xquipahkaj reh chi eriyew k'ab queh chi enquitz'a'j to̱b ta xa re' ti i ro̱k i su't rijela̱' nah teleb, reh chi xa ru̱c' re're' enelic lok quiya'bilal. Je' re' ajic naxye'eric k'ab queh, chi'nchel take nic' pa' q'uihal xitz'a'nic reh chi̱' riso' i Jesus xelic wo' lok quiya'bilal.
Re' haj wilic nch'uwa'rsanic wach i ra̱mna c'acharel<TS3>(Mr. 7.1-23)Chiwach aj wo' take k'i̱j nok re' Jesus wilic ar Jenesaret kich'i̱l i hoj raj tahkanel, wilic take aj tijem ri̱j C'uhbal Ye'o̱j reh Moyses ch'i̱l take ju'jun cow laj aj niminel reh c'uhbal re're', re' xichalic ar Jerusalen, xiponic ru̱c' Jesus eh je' wili xquik'or reh:
«Re' take awaj tahkanel c'ahchi' quiyak'abem pan co̱k i quic'uhbal cahnok take kama̱m kati't. Je' re' nkak'or maj re' take re' ma' c'ahchi' ta ca'nam i ritz'ajaric quik'ab nok nca'n quiwa' je' ricab i hoj tijimaj wi̱', nqui take reh.
Chalic Jesus je' wili xik'or queh:«Re' hat-tak c'ahchi' wo' ayak'abem pan awo̱k tak take tak'anic ye'o̱j aweh tak ru'um i Dios nok re' chic take quik'orom cahnok aweh tak ama̱m awati't tak nac'am tak na̱.
Je' re' nik'or maj re' Dios xitak'a̱' rik'ormojic chi je' wili:“Chalok'mej atu̱t awaja̱w tak, nqui cho.«Je' wo' chic, queh take aj ch'ukul wach mahc xitak'a̱' i wili:Xa hab pa' wach narisihtam i ritu̱t raja̱w, ma̱quetelej tak wach chi naricansjic je, nqui wo' tak'anic ribanam cho.
«To̱b ta wo' je' re' take tak'anic bano̱j cho, re' hat-tak nac'uhtaj tak pan atijbal tak chi xa tare̱t wo' chi jeno' c'acharel erik'or queh ritu̱t raja̱w chi re' tumi̱n nariyeb nak reh chi rito'bal ma'xta chic riyeb reh ru'um chi xik'ahsaj chic pan k'ab i Dios chi risi̱.
Ru̱c' aj c'uhtunic na'n tak re're', til ric'uhtaj lok chi re' c'acharel re' riyew ritumi̱n chi si̱ chiwach i Dios ma' tanlic ta chic chi reh chi erilok'mej ritu̱t raja̱w. Ru'um aj re' til nik'or aweh tak chi re' hat-tak nak'ihtaj awi̱b tak chi ric'amaric na̱ take tak'anic ye'o̱j aweh tak ru'um i Dios, nok re' hat-tak cow nak'or tak chi naribanaric i c'uhtumaj cahnok aweh tak cu'um take ama̱m awati't tak eh re' wo' chic re' nac'uhtaj tak queh take toco̱m chic c'acharel.
Re' hat-tak xa hat-tak banol awach tak ru̱c' riC'uhbal i Dios. Riwi̱' po' nchel chi re' Dios xik'or aweh tak chi je' wili ru̱c' chi̱' i raj k'orol C'uhbal re' Isayi̱yas ribihnal:
“Re' take c'acharel wili xa ru̱c' quichi̱' quinquilok'ej, ma' re' ta nchel ru̱c' chi'nchel quic'ux nca'n.Je' re' nik'or maj re' quicapew-bal ma' ch'iclic ta so' wu̱c'.
Je' re' k'uru' re' lok'onic nca'n wi̱n ma'xta bih ritik queh,ru'um nok ma' re' ta chic niC'uhbal nquic'uhtaj,re' la' chic i no'jbal ocronak take wi̱', nqui rik'orom cho Dios, nqui Jesus queh.
Chiri̱j re're', re' Jesus xik'or queh c'acharel chi naquijilim cok qui̱b ru̱c'. Naxca'n chi je' re' je' wili xik'or queh:«Re' hat-tak c'acharel chabiraj tak chi coric eh charak wo' tak chiri̱j
chi re' nbanic chi wilic i mahc pan ca̱mna take c'acharel ma' re' ta nchel i chaj bih nquic'ux jok chi tzajoj on ma' tz'ajo̱j ta quik'ab, re' la' chaj bih c'ahbil laj k'oric nelic cho pan quichi̱', nqui queh.
Nok rik'orom chic re're', re' hoj raj tahkanel xkajil cok ki̱b ru̱c' eh je' wili xkak'or reh:«Ha̱w, xacoj na rehtal chi re' take cow laj aj niminel reh C'uhbal Ye'o̱j reh Moyses xiban quib quic'ux ru̱c' take k'oric xak'or queh? kojqui reh.
Chalic i Jesus, je' wili kac'u'ljic xiban:«Je' ricab nansacharic wach jeno' tic ru'um jeno' ajabe̱s narichuk lok wi ma' re're' xticbic reh, je' wo' re' nasacharok wach ru'um i Ajabe̱s Dios wilic cho pan taxa̱j i c'uhbal re' ma' re' ta re' xye'bic cho reh.
Je' wo' re' naric'uluric ru̱c' je' ricab i quitijbal take cow laj aj niminel re' xa je' take sot' chi ric'amaric quibe̱h take tinamit re' je' wo' sot' take ru'. Nik'or chi je' re' maj re' hat-tak aweht'alim tak wi jeno' sot' eric'am ribe̱h jeno' chic rich sot', junk'ehbic take quicabchelal pan jeno' jul ne'el. Je' re' k'uru' chacana̱' tak chi je' re' enc'uluric cu̱c' ru̱c' quitijbal, nqui Jesus keh.
Chiri̱j aj chic re're', re' ma' Luch je' wili xik'or reh Jesus:«Chacuy Ha̱w, chasakomej wach keh i k'oric xak'or queh tinamit chiri̱j re' nch'uwa'rsanic wach i ka̱mna, nqui reh.
Chalic i Jesus je' wili xik'or reh:«Re' hat-tak, ma' ja' xta pe ok wo' nchel ano'jbal tak chi rirakmajic chiri̱j xnik'or?
Ma' narak ta na tak chiri̱j k'uru' chi re' pa' bih nkac'ux jok, xa chi kapa̱m wo' no̱j jok eh nok ribanam chic cho ricamaj nkesaj wo' chic lok chi k'ebo̱j chic?
Je' re' k'uru', ma' re' ta nkac'ux jok riban chi wilic ta nak i mahc pan ka̱mna, re' la' chaj bih c'ahbil laj k'oric nelic cho pan kachi̱' chi cu pan ka̱mna nasjic cho.
Re' aj re' nbanic chi kojmahcanic maj cu pa ra̱mna c'acharel njohtic cho c'ahbil laj no'jbal je' ricab take cansanic riban, on re' banoj tak c'oyomal chiri̱j lok i caxarahil, on re' tununic tak i̱b pan c'oyomal chi ma' caxa̱ra ta take, on re' banoj tak lek', on re' chucuj tak k'oric, on re' tz'uju̱j tak i̱b nca'n take c'acharel.
Chi'nchel take c'ahbil laj bano̱j xnik'or lok ribiral wili, re're' nbanic chi wilic i mahc pan ca̱mna take c'acharel ma' re' ta nchel i chaj bih ric'ux jok chi ma' ritz'ajam ta k'ab, nqui Jesus keh.
Re' resmejic lok riya'bilal rixk'u̱n i jenaj ixok ma' re' ta ra̱' ri'sil cho i ma' Israhel<TS3>(Mr. 7.24-30)Chiri̱j chic riwih'ic ar Jenesaret, re' Jesus xelic je ar eh xo̱j chipam take quiyuk'ul aj Ti̱ro ch'i̱l aj Siron.
Raj la' Jesus ma' xic'u'lej ta ixok re're'. Naxkilow i hoj raj tahkanel chi je' re', xkajil cok ki̱b ru̱c' Jesus eh je' wili xkak'or reh:«Ha̱w, chacuy, chawesaj wo' lok i riya'bilal rixk'u̱n ixok wili reh chi eno̱j pa ripa̱t. Je' re' nkapahkaj aweh maj xa chi'k'or riban chiki̱j, kojqui reh.
Chalic i Jesus je' wili xojric'u'lej wi̱':«Re' hin cu̱c' take ra̱' ri'sil cho ma' Israhel re' wilque̱b chi je' quicab take sahchel me̱' xintak'abjic cho chi quico'ljic take chi pe̱t, ma' ja' re' ta nchel cu̱c' take ma' re' ta ra̱' ri'sil cho ma' Israhel, nqui keh.
Naxibiraj ixok chi je' re', xijil cok ri̱b ru̱c' Jesus eh je' wili xik'or reh chi xuclic cok chiwach:«Ajabe̱s, til chacuy quinato'bej ru̱c' resmejic lok i riya'bilal i wixk'u̱n, nqui reh.
Chalic i Jesus je' wili ric'u'ljic xiban:«Je' ricab chi jeno' ajabe̱s ma' eta riban chi reh chi pe̱t ti eriyeh'aj lok riwa' i ritz'i̱' chi ja' riquet ta take riha'lac'u̱n, je' wo' re' chi niwach i hin, ma' riwi̱' ta wo' chi pe̱t ti enwesaj lok riya'bilal awixk'u̱n chi cu ja' ta wo' nwesaj ta lok riya'bilal chi pe̱t jeno' queh take ra̱' ri'sil take cho ma' Israhel wilque̱b chipam i yuk'ul wili, nqui Jesus reh.
Chalic wo' chic i ixok re're' je' wili xik'or reh:«Ha̱w, til coric aweh nak'or xa re' la' je' ricab naquiqueteric take ha'lac'un ma' xa re' ta take re' nca'n quiwa', je' la' wo' quehtric wo' ti chic take tz'i' ru̱c' rixe̱r caxlan wi'c quik'ehbic jok rehquen rime̱xa i quico̱', je' ok wo' ti re' cha'n ku̱c' i hoj ma' re' ta hoj ra̱' ri'sil cho ma' Israhel koj-ehtrok wo' ti nech' ok ru̱c' i to'bal ye'o̱j chi queh take ra̱' ri'sil cho ma' Israhel, nqui ixok re're'.
Chalic i Jesus, naxibiraj chi je' re', je' wili xik'or reh:«Tuwe̱y, re' hat til xach'ica̱' ac'ux chiwi̱j chi coric. Je' re' nok nanibanam awu̱c' haj wilic ato'bil c'ahchi' apahkam wi̱n, nqui reh.Xa chiwach aj wo' ti i junc'am re're', re' rixk'u̱n ixok re're' xiq'uic wo' ti riya'bilal.
Re' Jesus q'uihal take yowa'i̱b xicowsajChiri̱j chic ru' naxelic je i Jesus chipam take yuk'ul re're', xitok'a̱' ribehem chi̱' ma' laj ha' re' Calile̱ya ribihnal, cu rehtal xirak jenaj yu̱k' re' xjohtic johtok wi̱'. Ar ajic nok tz'uklic chic i Jesus,
yohbal wach take tinamit xic'ulic lok ru̱c' chi c'ahchi' quic'amam cho quiyowa̱b, je' ricab take me̱c co̱k, take sot', take me̱m, take ma' manlic ta wach quik'ab ch'i̱l wo' take wilic toco̱m chic quiya'bilal eh chi'nchel take yowa'i̱b re're' xicojoric chiwach i Jesus reh chi naric'sam je quiya'bilal. Je' re' ajic nok re' Jesus p'uht ric'sam quiya'bilal take c'acharel re're',
q'uihal take tinamit k'e̱' xsahchic quic'ux ru'um eh p'uht quiyeb johtok ritioxjic i Dios re' nkalok'ej wach i hoj ra̱' ri'sil cho ma' Israhel. Je' re' xca'n maj xquilow chi re' take me̱m quik'oric chic, re' take me̱c i co̱k quibehic chic, re' ma' manlic ta wach quik'ab xmanlajic wach eh re' take sot' xi'ilbic chic.
Nok wilco̱j chic pa ro̱x k'i̱j i kawih'ic ar, re' Jesus xojrik'o'rej cok ru̱c' i hoj cablaj chi nahsil raj tahkanel ru̱c' eh je' wili xik'or keh:«K'e̱' niquetelej quiwach take tinamit wili maj xi'o̱j chic pa ro̱x k'i̱j quiwih'ic ku̱c' eh yu'na ma'xta chic quiwa' quiha̱'. Chi eta nak nitak'a̱' take je chi ma' ca'nam ta quiwa', ma' nwa̱j ta maj ma' quik'ehbic nchel pan be̱h ru'um chi ma'xta chic cansil, nqui keh.
Re' hoj raj tahkanel je' wili xkak'or reh:«Ha̱w, chipam i ye'a̱b wilco̱j wi̱' ma'xta patanel. Haj enkarak cho i wi'c quetbal queh riq'uihal c'acharel wili? kojqui reh.
Chalic i Jesus xibiraj keh chi je' wili:«Jarub chi caxlan wi'c wilic awu̱c' tak? nqui keh.—Xa wuku̱b ti chi caxlan wi'c eh quib xib ti chi car wilic ku̱c', kojqui reh.
Chi je' re', re' Jesus xitak'a̱' quitz'ukunjic take tinamit re're' wach ac'al.
Chiri̱j chic re', re' Jesus xichop johtok i wuku̱b chi caxlan wi'c ch'i̱l take joxomaj car eh naxitioxej johtok reh i Dios, xixer take caxlan wi'c re're' eh p'uht riyeb take pan tak chacach, reh chi re' take nahsil raj tahkanel naquicojom chi quiwach i riq'uihal tinamit.
Je' aj re' ru', nok re' take tinamit ca'nam chic quiwa' chi suk, re' hoj cablaj chi nahsil raj tahkanel cu wuku̱b chic chacach til wo' nujunak chi caxlan wi'c je' ru̱c' ma' xc'uhlic ta, xkamol wach cu̱c' tinamit re're'.
Til wo' chic k'e̱' q'uihal take c'acharel xiwi'c, chi ma' xa ta wilque̱b lajeb ik'ob (4,000) xa re' take winak chi ma' cojo̱j ta pa riman take ixok ch'i̱l take ha'lac'un.
Je' re' k'uru' nok rich'akam chic je take tinamit, re' Jesus xoquic je pan cano̱wa kich'i̱l i hoj cablaj chi raj tahkanel eh xoj-o̱j chipam i tinamit Majta̱la ribihnal.
Re' Jesus xpahkaljic reh chi naribanam chic jeno' lok' laj nawa̱l<TS3>(Mr. 8.11-13; Lc. 12.54-56)Ar chipam i yuk'ul re're', ju'jun queh take cow laj aj niminel reh C'uhbal Ye'o̱j reh Moyses ch'i̱l take junch'uk chic aj niminel reh c'uhbal re're' je' ru̱c' take ca̱' qui'sil cho aj k'ahsem si̱ Saroc, xiponic ru̱c' Jesus eh chi xa nca̱j nak chic quirakam chaj bih encalajic wi̱' chi quiwach, xquipahkaj reh chi naribanam jeno' lok' laj nawa̱l rehtalil chi re're' i Pahbamaj chi K'atal K'oric tak'amaj cho cu pan taxa̱j.
Je' re' k'uru', re' Jesus je' wili xic'u'lej take wi̱':«Re' hat-tak, nanawilow tak chi cak pa̱m i taxa̱j pan tak xik'ek, je' wili nak'or tak:‹Holohic po' k'i̱j naribanam ikal, nqui nak'or tak.
«Je' wo', nanawilow tak pan tak wahk'ek chi muhlic pa̱m i taxa̱j, je' wo' wili nak'or tak:‹Jab po' pa̱m i k'i̱j yu'na, nqui nak'or tak.«Wi je' aj re' na'n tak, ra̱j rik'orom chi xa hat po' tak banol awach tak maj wi narak tak chiri̱j nic' wach naribanam i k'i̱j xa ru̱c' rilmijic pa̱m i taxa̱j na'n tak, chaj wa'ric k'uru' chi ma' narak ta tak chiri̱j i c'ahchi' ribanam i Dios chipam take rik'ijil wili?
Re' hat-tak re' c'acharic na'n tak chiwach rik'ijil yu'na k'e̱' wo' chic c'ahbil ano'jbal tak chi no̱j riban je' ricab jeno' c'ahbil laj ixok chi banoj c'oyomal ru̱c' toco̱m chic winak, maj je' wili nak'or tak wi̱n:‹Cha'n chic jeno' lok' laj nawa̱l c'uhtbal reh chi re' hat i Pahbamaj chi K'atal K'oric, nqui nak'or tak wi̱n.«Ru'um aj chi je' re' riwi̱' ano'jbal tak, re' hin ma' eta chic niban jeno' lok' laj nawa̱l chawach tak, xa re' cok haj wilic enye'eric chawach chi rehtalil, xa re' wach je' ricab xbanaric reh i raj k'orol C'uhbal i Dios, re' Jonas ribihnal, nqui queh.Nok k'oro̱j chic re're', re' Jesus xicana̱' take cahnok, xelic je chipam i yuk'ul re're' chi kich'i̱l i hoj.
Re' k'oric chiri̱j quitijbal take aj c'uhbalanel reh C'uhbal Ye'o̱j reh Moyses<TS3>(Mr. 8.14-21)Nok hoj chic k'ahxanak je chi juntar ha', re' hoj cablaj chi nahsil raj tahkanel i Jesus xkacoj rehtal chi xiq'uic pe' pan kac'ux ric'amaric cho kawa' chi sak bih.
Ru̱c' aj xkac'ul re're', re' Jesus je' wili xik'or keh:«Re' no'jbal nca'n take cow laj aj niminel reh C'uhbal Ye'o̱j reh Moyses ch'i̱l take junch'uk chic aj niminel reh c'uhbal re're' je' ru̱c' take ra̱' ri'sil cho aj k'ahsem si̱ Saroc, xa je' na ricab i camanic riban i rik'omal caxlan wi'c ncojoric chi sipsbal wach rik'oril. Ru'um aj re' chayohbalej awi̱b tak, ma̱ban aweh tak i quino'jbal ru', nqui keh.
Naxkabiraj chi je' re' i hoj raj tahkanel, je' wili p'uht kak'orom pan kac'ux:«Ha̱', re' Jesus c'ahchi' rik'orom keh wili ru'um chi xicoj chic rehtal chi ma' manlic ta kawa' xkac'am cho, nqui p'uht kak'orom.
Re' Jesus naxicoj rehtal chaj bih c'ahchi' kak'orom chikawach je' wili xik'or keh:«Re' hat-tak ma' riwi̱' ta chic chaweh tak chi xa cu china̱ wo' i wi'c no̱j acapew-bal tak. Chaj wa'ric chi ma' nach'ica̱' tak ac'ux tak chiwi̱j chi coric chi re' hin eniyew aweh tak re're', wi ekojcahnic chi ma'xta chic kawa'?
On ja' narak ta na tak chiri̱j chi wilic wajawric chi riye'eric aweh tak re're' je' ricab xniban ru̱c' i ho'o̱b chi caxlan wi'c xniquet wi̱' take c'acharel re' xiq'uic chi cablaj ik'ob lajc'ahl (5,000) q'uihal take? On xiq'uic na ti pan ac'ux tak cu jarub chic chacach chi caxlan wi'c xamol tak reh risowrahil i ho'o̱b ti chi caxlan wi'c re're'?
Je' wo', xiq'uic na ti pan ac'ux tak cu jarub chic chacach xamol tak xa reh i wuku̱b ti chi caxlan wi'c xniquet wo' wi̱' take xi̱c' chi lajeb ik'ob (4,000) chi c'acharel?
Charak tak chiri̱j k'uru' chi ma' re' ta chiri̱j i rik'omil caxlan wi'c xink'oric awu̱c' tak, til la' chiri̱j quino'jbal take cow laj aj niminel reh C'uhbal Ye'o̱j reh Moyses ch'i̱l take junch'uk chic aj niminel reh c'uhbal re're' je' ru̱c' take ra̱' ri'sil cho aj k'ahsem si̱ Saroc, nqui keh.
Cu re' aj naxik'or keh chi je' re', re' hoj raj tahkanel xkarak chiri̱j chi naxik'or chi nakayohbalem ki̱b chiwach rik'omil i caxlan wi'c, ma' re' ta po' chiri̱j re're' xk'oric, chiri̱j po' i quitijbal take cow laj aj niminel reh C'uhbal Ye'o̱j reh Moyses ch'i̱l quitijbal take aj k'ahsem si̱ je' ru̱c' take ra̱' ri'sil cho aj k'ahsem si̱ Saroc.
Re' hoj je' wili xkak'or reh:«Wilic tinamit quik'oric chi re' hat i Wa̱n re' aj kahsem ha' re' camnak chic je. Wilic wo' quik'oric chi re' hat, hat jenaj queh take aj k'orol riC'uhbal i Dios je' ru̱c' aj najtir k'i̱j je' ricab i Eli̱yas. Wilic wo' quik'oric chi re' hat, hat i Jeremi̱yas re' aj k'orol wo' C'uhbal eh wilic wo' take quik'oric chi re' hat, hat chic jeno' queh take raj k'orol riC'uhbal i Dios, nqui nquik'or, kojqui reh.
Chi je' aj re', xibiraj aj wo' chic keh chi je' wili:«Raj hat-tak, chajaric nacapaj chiri̱j nquik'or take re'? Hab wo' wach i hin chaweh hat-tak? nqui keh.
Chalic i ma' Simon re' ribihnej wo' chi Luch, je' wili xik'or reh:«Re' hat, hat rAc'u̱n i c'achlic Dios chi junelic eh re' wo' hat i Pahbamaj chi K'atal K'oric ru'um, nqui reh.
Re' Jesus, je' wili xik'or reh:«Re' cok i hat Simon rac'u̱n i Jonas, k'e̱' ato̱b aweh maj chi xana'bej re're', ma' re' ta nchel jeno' c'acharel xye'bic aweh reht'aljic, re' la' i wAja̱w wilic cho pan taxa̱j.
Yu'na k'uru', re' take k'oric wili nanik'orom: Je' ricab til ch'iclic nic'ux chawi̱j chi re' hat Luch abihnal, til ch'iclic wo' nic'ux chi re' hin nanicowsonic quic'ux take moloj wach aj niminel wi̱n je' ricab chi china̱ ta nak abaj wili, c'ahchi' nijohsam jeno' pa̱t. Je' re' ajic, re' hin nanibanam chi re' take moloj wach aj niminel wi̱n til k'e̱' wo' chic naquich'ica̱b quic'ux chiwi̱j eh chi je' re', xa ta nak re' quimic nariwih'ic rajawric chi quina̱.
Je' wo', je' ricab chi c'ahchi' ta nak niyeb aweh take rila̱wahil take ritz'ahpil jeno' pa̱t, je' wo' re' nanibanam chi nariye'eric aweh chi wilic awajawric chi quina̱ take c'acharel je' ru̱c' chopo̱j quina̱ ru'um i Dios re' aj k'atal k'oric cho ar pan taxa̱j. Chi je' aj re', nok wilic chic awu̱c' i awajawric re're', naribanjic wo' chi pa' wilic ma'xta ayeb k'ab queh take aj niminel re're' chi naribanaric ayu' wach ac'al, re' Dios ma'xta wo' riyeb k'ab queh ar pan taxa̱j chi naribanaric. Pa' wo' wilic na̱yeb k'ab queh chi naca'nam ayu' wach ac'al, re' Dios nariyeb wo' k'ab queh ar pan taxa̱j chi naca'nam, nqui Jesus reh ma' Luch.
Chiri̱j re', xik'or wo' keh chi kunchelal i hoj raj tahkanel chi ma' hab ta wach aj eh nakak'orom chi re're' i Pahbamaj chi K'atal K'oric.
Re' Jesus xik'or queh raj tahkanel chi naricansjic<TS3>(Mr. 8.31—9.1; Lc. 9.22-27)Xa ru̱c' aj wo' cho k'oric xik'or reh ma' Luch, re' Jesus p'uht risakomem wach keh hoj raj tahkanel chi til ajwal wach chi reh chi narojic ar Jerusalen. Je' aj wili xik'or keh:«Re' hin Ac'unbe̱s re' wilic wajawric chi quina̱ c'acharel k'e̱' nimal ti'c'axic nanic'ulum naquincansjok. Je' wo', re' niC'uhbal ma'xta wo' ric'ulmujic cu'um take nahsil chipam katinami̱t i hoj ra̱' ri'sil cho ma' Israhel. Je' wo' re' naca'nam take aj c'amol quibe̱h aj c'atol si̱ chiwach i Dios ch'i̱l take aj tijem ri̱j C'uhbal Ye'o̱j reh Moyses maj curman chi chi'nchel re're' naric'ulmujic eh je' wo' chi re' hin nawuctic wo' chic cho pa ro̱x k'i̱j niquimic, nqui Jesus keh.
Nok cu re' ti pe̱t keh ribirmijic re're', re' ma' Luch xesaj lok pa reh i Jesus eh je' wili xik'or reh chi rinakaric:«Chaj wa'ric nanak'or chi je' re', Ha̱w! Chacapaj so' i Dios chi re' ta nak re're' quetelenok awach chi ma' eta nac'ul i ti'c'axic xak'or, nqui reh.
Chalic i Jesus, je' wili xik'or reh ma' Luch chi reh aj Yahm c'ahchi' rik'orom:«Telen chi niwach hat aj Yahm, nqui xik'or.Chiri̱j re' xa cow chic c'ahchi' ritz'ehtam pan nak' wach i ma' Luch, re' Jesus je' wo' chic wili xik'or:«Ma' Luch, re're' aj Yahm ncojbic cho reh capew-bal re're' awu̱c'. Ru'um aj re' ma' nacapaj ta ri̱j ribanaric haj wilic ra̱j i Dios, re' la' acapew-bal i hat riban jenaj wach ru̱c' quicapew-bal take c'acharel je' ru̱c' ma' nquich'ica̱' ta quic'ux chiri̱j i Dios, nqui Jesus reh.
Chiri̱j aj chic ru', re' Jesus je' wili xik'or keh hoj raj tahkanel:«Re' hab wach nariyeb ric'ux chi nitahkaljic chik'eb lok rij ric'ux nic' nimal nesenic lok reh ricapew-bal chiwi̱j i hin. Je' wo', ma' xa re' ok pan sukquilal naquiritahkem, je' la' ok wo' pan ti'c'axic je' ricab chi c'ahchi' ta nak ritehlam ricuru̱s.
Nik'or chi je' re' maj hab wach re' xa re' sukquil c'uxlis ra̱j pa ric'acharic, ma'xta rehcham i junelic c'acharic ru̱c' i Dios, raj nchel i ma' rik'or ta bihnal ric'uluric i ti'c'axic nbanaric reh ru'um chi waj tahkanel, re're' narehcham i junelic c'acharic.
Je' re' k'uru', ma̱yew acapew-bal tak chiri̱j nic' pa' nimal wilic aweh tak maj wi ma' xawehchaj tak i junelic c'acharic ma'xta chic jeno' ritz'akil enatojbej tak wi̱' ri̱j. Je' wo', to̱b ta yohbal wach abihomal tak wili, xa ma'xta bih eritik aweh tak, wi ma' ja' awehcham tak i junelic c'acharic naniyeb i hin naquinc'olok wo' chic lok.
Nik'or chi nanic'ulic lok maj re' hin Ac'unbe̱s re' wilic wajawric chi quina̱ c'acharel til nanic'ulic lok chi wich'i̱l rich'abquilal risakomil i wAja̱w eh chi wich'i̱l take raj tz'e' wa̱ch wilque̱b pan taxa̱j. Je' wo', re' hin nanibanam ch'ukuj k'oric chi quina̱ take c'acharel eh nanitak'a̱b wo' chi naquic'ulum i ti'c'axic take c'acharel je' ru̱c' c'ahbilal xca'n. Raj take coric xibanic, nanitak'a̱b chi naquic'ulum risukquil quic'ux.
Til coric nik'or aweh tak chi re' nic'ulic lok i hin Ac'unbe̱s re' wilic wajawric chi quina̱ c'acharel, naric'uluric nok ye'o̱j chic wajawric chi k'atal k'oric eh wilic aweh hat-tak wilca̱t tak ayu' yu'na cu ja'xta pe aquimic tak je ma' ja' nawilow tak re're', nqui Jesus.
Re' Jesus xa nch'abch'atic chic rilbal xiban<TS3>(Mr. 9.2-13; Lc. 9.28-36)Nok waki̱b chic k'i̱j rik'orom cho keh chi narojic ar Jerusalen, re' Jesus xesaj lok pa reh i ma' Luch ch'i̱l Jaco̱wo ch'i̱l wo' i richa̱k' i Jaco̱wo re' Wa̱n ribihnal eh xic'am je take china̱ jenaj naht na̱ yu̱k'.
Ar ajic china̱ i yu̱k' re're', re' Jesus xo̱j riban chi toco̱m chic nca'yic rilbal chi quiwach take wich aj tahkanel re're' maj xa nch'abch'atic chic xiban je' ricab rich'a̱b i k'i̱j eh re' riso' xo̱j riban xa saksa̱k chic xa je' chic ricab i sakom riyew cho i k'i̱j.
Ar aj ru' ruhmumaj pe' chic cho quib aj k'orol riC'uhbal i Dios aj najtir k'i̱j, re' Moyses ch'i̱l Eli̱yas. Re' take quib re're' xi'oquic chi k'oric ru̱c' i Jesus.
Naxilow ma' Luch chi je' re', je' wili xik'or je reh:«K-Aja̱w Jesus, k'e̱' pe' tare̱t chi hoj awich'i̱l ayu'. Chayew k'ab keh k'uru' chi enkatik'a̱' xib ok chi cuc' pahpa'x. Jenaj aweh hat, jenaj reh Moyses eh jenaj wo' reh Eli̱yas, nqui reh.
Xa cu re' pe' wo' ti xicohlaj k'oric i ma' Luch, jenaj su̱tz' xa nsakomonic chic pa̱m xisutej qui̱j chi'nchel eh je' wili jenaj k'oric xbirmijic chipam i su̱tz' re're':«Re' Jesus wili til k'e̱' ti' nwic'raj maj wAc'u̱n aj nawil eh k'e̱' wo' nsukbic pa nic'ux ru'um. Chabiraj aj tak rik'orbal, nqui k'oric xbanjic cho.
Naxquibiraj re're' take xib chi kich aj tahkanel re're', xquixuc'a̱' jok qui̱b cu wach ac'al ru'um quiyo'jic xoquic cho,
xa re' la' Jesus xijil cok ri̱b cu̱c' eh naxitz'a'j take cok, je' wili xik'or queh:«Tipa̱' tak johtok. Ma' tiyo'jic tak chic, nqui queh xib kich'i̱l re're'.
Je' re' ajic naxquijohsaj johtok quilbal, ma'xta chic nquilow wach i Moyses ch'i̱l Eli̱yas, xa re' la' chic i Jesus pa'lic chi quiwach chi rutquel.
Chiri̱j chic re're', nok kajic chic nca'n cho china̱ i yu̱k' re're', re' Jesus je' wili xik'or queh:«Ma' hab pe wach aj eh nak'or tak i xawilow tak wili cu rehtal nok re' hin Ac'unbe̱s re' wilic wajawric chi quina̱ c'acharel, hin ok chic uctunak cho chi quixilac take camnak, nqui xik'or queh.
Chiri̱j wili re' take xib chi kich aj tahkanel re're', je' wili xquik'or cok reh Jesus:«Ha̱w, re' hoj nkacoj wach chi re' hat i Pahbamaj chi K'atal K'oric. Je' re' kacapew-bal i hoj xa re' la' chaj bih riwi̱' chi re' take aj tijem ri̱j C'uhbal Ye'o̱j reh Moyses nquik'or chi re' ma' Eli̱yas naric'ulic lok chi pe̱t chiwach i Pahbamaj chi K'atal K'oric? nqui take reh.
Ar ajic re' Jesus je' wili quic'u'ljic xiban:«Coric nquik'or chi re' Eli̱yas naric'ulic lok chi pe̱t chi ribanaric chi re' take tinamit naquitik'a̱b qui̱b chi ric'uluric i Pahbamaj chi K'atal K'oric,
xa re' la' take aj tijem ri̱j C'uhbal Ye'o̱j reh Moyses ma'xta nquicoj rehtal chi xwih'ic chic chi quixilac jenaj winak re' xc'ulic chi rijelow-bal i Eli̱yas eh chi je' re' ma' xquic'ul ta chi suk re' la' chic xca'n ribanaric re' haj wilic i ti'c'axic xca̱j ca'nam reh je' ricab naca'nam wo' take aj tijem ri̱j C'uhbal Ye'o̱j reh Moyses wu̱c' i hin Ac'unbe̱s re' wilic wajawric chi quina̱ c'acharel, nqui Jesus queh.
Ru̱c' i xik'or re're', cu re' aj ru' xquirak chiri̱j take xib chi kich aj tahkanel re're' chi naxk'oric i Jesus chiri̱j Eli̱yas chiri̱j la' po' i Wa̱n re' xkahsanic quiha̱' i tinamit, xk'oric.
Re' Jesus xit'erej lok jenaj ma' tob laj uxlabal ru̱c' jenaj ac'un<TS3>(Mr. 9.14-29; Lc. 9.37-43)Chiri̱j chic ru' jenaj winak xelic cho chi quixilac take tinamit re're' je' wili xik'or reh Jesus naxchalic rixuc'a̱' ri̱b chiwach:
Ru'um riya'bilal re're', xniyew chi quiwach take nahsil awaj tahkanel wili chi naquesam nak lok reh riya'bilal xa re' la' ma' xca'n ta wo' canar ru', nqui reh.
Ar ajic re' Jesus je' wili quic'u'ljic xiban take tinamit re're':«Ha̱', re' cok hat-tak tinamit, hat-tak chic cow chi rinimjic niC'uhbal ru'um jot'o̱j chic ano'jbal tak! Ma̱capaj tak nchel k'uru' chi chiwach i quib xib chic k'i̱j wilqui̱n chaxilac tak xa cu naca̱t wo' nicuyum tak ru̱c' ricowil ano'jbal tak re're', nqui chi k'ilbal queh.Chiri̱j chic ru', xik'or reh winak chi je' wili:«Chac'am cho wi̱n awac'u̱n, nqui reh.
Nok c'amoj chic cok ru̱c', re' Jesus xik'or reh ma' tob laj uxlabal chi narelic lok ru̱c' ac'un re're'. Naxelic lok i ma' tob laj uxlabal, xa chiwach wo' ti junc'am re're' xcahnic chi suk chic ric'ux ac'un re're'.
Nok re' hoj cablaj chi nahsil raj tahkanel Jesus xa kutquel chic wilco̱j lok, wilic take kich'i̱l je' wili xquik'or reh Jesus naxquijil cok qui̱b ru̱c':«Ha̱w, chaj wa'ric nok re' hoj ma' xka'n ta canar rit'ermejic lok i ma' tob laj uxlabal ru̱c' ac'un re're'? nqui take reh.
Chalic i Jesus je' wili xik'or keh:«Ma' xa'n ta tak lok canar resmejic ru'um chi ja' cowjonak ta acapew-bal tak ru̱c' i Dios. Wi ta re' acapew-bal tak pononak ta nak chic ricowil je' ricab riban t'uch ija' mosta̱sa ribihnal rirak ricowil nanrejbic, re' hat-tak ma'xta nak bih ma' ta nak eriban chawach. Je' ricab wi ta nak enak'or tak reh yu̱k' wili chi enelic je eh chi ar chic pan ma' laj ha' wulu' eno̱j riyew ri̱b, ma' eta nak na'n tak so' ric'axquilal resmejic je.
Je' re' k'uru' re' ena'n tak wi̱' quit'ermejic lok take ma' tob laj uxlabal je' ricab take re', xa re' wach ribanaric i ti̱j ru̱c' cuyuj wi'c chiwach i Dios, nqui Jesus.
Re' Jesus xk'oric wo' chic chiri̱j riquimic<TS3>(Mr. 9.30-32; Lc. 9.43-45)Nok wilco̱j chic ponok pa riyuk'ul i Calile̱ya, re' Jesus je' wo' chic wilic xik'or keh chiri̱j riquimic:«Re' hin Ac'unbe̱s re' wilic wajawric chi quina̱ c'acharel nanik'ahsjic pan quik'ab take c'acharel re' naquicansanic wi̱n.
Coric ru', re' take re' naqui̱nquicansam je xa re' la' pa ro̱x k'i̱j chic niquimic je, re' Dios naribanam chi nawuctic wo' chic cho chi quixilac camnak, nqui xik'or keh.Ru̱c' k'oric xiban re're' chi naricansjic, k'e̱' naxoquic cho ritz'irquilal pan kac'ux.
Re' Jesus xiban wo' ritojoric i to̱jChiri̱j chic ru', nok hoj chic pononak pan tinamit re' Capernahum ribihnal, re' take aj molol to̱j quicamanic chipam Lok' laj Pa̱t re' nlok'onjic wi̱' wach i Dios, xic'ulic lok ru̱c' ma' Luch eh je' wili xquik'or reh:«Re' awaj tijinel tak Jesus, riyew na i to̱j ncamanic chipam i Lok' laj Pa̱t re' nlok'onjic wi̱' i wach i Dios on ma' riyew ta? nqui take reh.
Chalic ma' Simon je' wili xik'or queh:«Ho̱', re' Jesus riyew i to̱j re're', nqui xik'or queh.Chiri̱j chic ru' nok hoj chic oconak cok chipam i pa̱t re' wilic wi̱' kapatal, re' Jesus xa re' wo' ti xojponic ar je' wili xik'or reh ma' Simon:«Chaj bih nacapaj hat chiri̱j wili: Nanquitak'a̱' rimoloric i to̱j take k'atal k'oric ayu' wach ac'al, hab wach aj u̱c' nquimol? Cu̱c' take wilque̱b pa ripa̱t on cu̱c' take c'acharel richop quina̱? nqui reh.
Nok rik'orom chic i ma' Luch chi re' take k'atal k'oric cu̱c' take c'acharel re' richopom quina̱ ritak'a̱' rimoloric i to̱j re're', re' Jesus je' wo' chi wili xik'or reh:«Wi re' take wilque̱b pan quipa̱t take k'atal k'oric ma' nquiyew ta i to̱j nmoloric, ra̱j rik'orom chi re' hin rAc'u̱n i Dios ma' riban ta wo' nak chi wi̱n chi eniyew i to̱j ncamanic chipam Lok' laj riPa̱t i wAja̱w,
xa re' la' nchel reh chi ma' eta quicahnic ch'i'c ku̱c', hiy yu'na chopol car chi chi̱' i ma' laj ha'. Re' pe̱t car enachop cho ru̱c' achopbal, chateh i chi̱' maj ar enarak jenaj tumi̱n manlic eritojbej ri̱j ato̱j i hat ch'i̱l i wi̱n. Je' re' k'uru' nacharak cho, chac'am cho eh chak'ahsaj queh aj molol to̱j re're', nqui Jesus reh.
Re' ma' eta noquic chi rehquen rajawric i Dios chi k'atal k'oric<TS3>(Mr. 9.33-37; Lc. 9.46-48)Chiwach aj wo' junc'am naxicohlaj k'oric chiri̱j i to̱j ncamanic chipam i pa̱t re' nlok'onjic wi̱' wach i Dios, re' hoj raj tahkanel xkajil cok ki̱b ru̱c' i Jesus, je' wili xkak'or reh:«K-Aja̱w Jesus, nok re' Dios re' nk'atbic cho k'oric cu pan taxa̱j, riyeb chic alok'il chi k'atal k'oric, hab wach keh hoj wili naricahnic chi pe̱t awaj to'o̱l? kojqui reh.
Re' Jesus naxibiraj re're', xik'o'rej je jenaj t'uch ac'un re' xipahba̱' pan kayejal
eh je' wili xik'or keh:«Til coric nik'or aweh tak, wi re' hat-tak ma' najal ta wach ano'jbal tak chi na̱banam tak je' ricab i t'uch ac'un wili re' ma' rinimsaj ta ti ri̱b, ma'xta awoquic tak chi rehquen rajawric i Dios re' wilic cho pan taxa̱j chi k'atal k'oric.
Chi ric'u'ljic apahkanic tak k'uru', re' hin nik'or aweh tak chi xa hab wach ma'xta rinimsam ri̱b je' ricab i t'uch ac'un wili, re're' naricahnic chi nahsil nok ye'o̱j ok chic nilok'il chi k'atal k'oric.
Je' wo' chic, re' waj tahkanel nanitak'a̱b je chi nijelow-bal curman chi naribanam chi xa ch'ublic ti wach rino'jbal je' ricab rino'jbal i t'uch ac'un. Ru'um aj re' xa hab wach nariniminic reh rik'orbal i nanitak'a̱b je chi nijelow-bal re' wo' nik'orbal i hin c'ahchi' rinimem.
Re' rik'eb pan mahc jeno' queh raj tahkanel i Jesus wilic yohbalil china̱<TS3>(Mr. 9.42-48; Lc. 17.1-2)«Re' c'acharel re' nyojbic ricapew-bal jeno' queh take aj tahkem wi̱n wili re' quik'ochsam chic wach i ca̱mna je' ricab i t'uch ac'un, sakbih nak chi reh chi encuturic jok pa richamil ha' chi bac'lic chi ralak chiwach jeno' ma' laj abaj ncamanic chi que'bal je' ru̱c' cu cawa̱y nc'uyu'sunic reh, maj k'e̱' wo' chic rinimal ti'c'axic nariye'eric china̱ ru'um i Dios ma' je' ta ti ricab i ti'c'axic enbanaric reh jeno' waj tahkanel.
Wi ma' nacoj ta tak wach re're', chacapaj tak chiri̱j i wili: Wi xa re' ti take tinamit ayu' wach ac'al k'e̱' ti' nquilow wach ru'um i yojoj capew-bal nbanaric chi quixilac, re' ta na chic nyojbic reh quicapew-bal take aj niminel wi̱n, ma' k'e̱' wo' chic eniq'uic na̱ ti'quilal erilow wach nachic'ul i ti'c'axic ru̱c' i Dios?
Ru'um aj re', nik'or aweh tak chi xa pa' jaric capew-bal nasjic cho pan awa̱mna tak re' nbanic chi timahcanic tak ru̱c' yojbal quic'ux awas acha̱k' tak, chawesaj lok chiri̱j ac'ux tak je' ricab nak resmejic lok awo̱k tak on ak'ab ena'n tak wi ta nak ru'um re're' ma' eta chic titak'abjic tak je chi manlic awach tak chipam i k'a̱k' re' xa koplic wo' cho chi junelic i k'i̱j sakom. Nik'or chi je' nak re' ena'n tak maj chaweh hat-tak, k'e̱' nak tare̱t chi enawesaj tak lok awo̱k on ak'ab tak, wi ta nak ru̱c' ribanaric re're' ena'n tak canar c'acharic chi junelic.
Je' wo' nak re' ena'n tak ru̱c' nak' awach tak, ewo' nak nawesaj tak lok wi ta nak ru'um ribanaric re're' ma' eta chic titak'abjic tak je chi manlic awach tak chipam i k'a̱k' re' nc'ulmujic wi̱' rinimal ti'c'axic. Nik'or chi je' nak re' ena'n tak maj chaweh hat-tak k'e̱' wo' nak tare̱t chi enawesaj tak lok i nak' awach tak, wi ta nak ru'um ribanaric re're' ena'n tak canar i junelic c'acharic.
Re' yohbalil wilic china̱ jeno' hab wach riban nimsinic i̱b<TS3>(Lc. 15.3-7)«Ma̱nimsaj awi̱b tak chi quina̱ take c'acharel re' nca'n i no'jbal je' ricab rino'jbal t'uch ac'un wili. Je' re' nik'or maj re' take raj tz'e' wa̱ch i Dios re' quicha'janic queh c'acharel re're', til wilic cocbal chiwach i wAja̱w Dios ar pan taxa̱j chi aj k'orol reh chaj bih nc'uluric cu̱c', reh chi je' re' erico'lej wo' take.
Re' aj re' riwi̱' chi re' wAja̱w Dios xiritak'a̱' cho chi aco'ljic hat-tak waj niminel wi̱n. Ru'um aj re', re' hin Ac'unbe̱s re' wilic wajawric chi quina̱ c'acharel, cu̱c' take tinamit re' je' take sahchel pan quimahc, xinc'ulic lok chi nanico'lem take.
Je' re' ajic, re' hin xchalic niban je' ricab eriban nak jeno' aj cha'jem me̱' wi ta nak ensahchic cho jeno' queh ho'c'ahl  ok rime̱' wilic reh. Ma' nacapaj ta na tak chi re' aj cha'janel me̱' re're' ericana̱' cahnok chi c'ololque̱b take belejlaj ro'c'ahl (99) chi rime̱' eh eno̱j chi risiq'uiric i risahchel me̱'? Je' re' eriban, maje'? Ma' xa re' ta wo' nak re're' eriban,
nachirak la' nak cho risahchel me̱', til nik'or aweh tak chi re' aj cha'janel me̱' re're', k'e̱' wo' nak chic ensukbic ric'ux chiri̱j i jenaj chi rime̱' erirak wo' chic cho, chiwach take ribelejlaj ro'c'ahl  ma' xisahchic ta.
Re' riwi̱' rik'ilmijic jeno' aj niminel nmahcanic<TS3>(Lc. 17.3)«Re' kAja̱w Dios wilic cho pan taxa̱j ma' ra̱j ta chi xa ta nak jenaj aweh hat-tak waj niminel re' abanam tak chic je' ricab rino'jbal t'uch ac'un wili, enak'eb awi̱b tak pan mahc.
Ru'um aj re', wi xmahcanic nchel jeno' awich aj niminel tak chawach, chak'o'rej tak chi rutquel eh chak'il wo' tak pa ricorquil. Wi xiribiraj i k'ilo̱j ena'n tak reh, ma' curman ta chic chi enak'o'rej tak jeno' hab wach queh take awich aj niminel, maj ra̱j rik'orom chi xa'n tak chic canar ricorsjic wach rino'jbal awich aj niminel re're'.
Re' cok ru', wi ma' xibiraj i k'ilo̱j ena'n reh chawutquel, chak'o'rej chic jeno' on quib ok chi awich aj niminel tak, reh chi equi'o̱j chawi̱j tak chi naquibiram nic' pa' nimal wo' chic i k'ilo̱j ena'n tak reh chi quiwach. Je' re' cha'n tak reh chi ena'n je' ricab rik'or i C'uhbal Ye'o̱j reh Moyses chi cu ru̱c' quik'orbal quib on xib ok chic chi c'acharel naribirmijic wi coric on ma' coric i mahc nk'ormojic chiri̱j jeno' c'acharel.
Wi xa ta nak re' k'ilo̱j enca'n take wilque̱b ponok chawi̱j eribiraj, chac'am aj tak je chi quiwach take riq'uihal moloj wach aj niminel reh chi re' chic take re' equik'ilbic reh. Wi ma' aj wo' chic xibiraj i k'ilo̱j enca'n take moloj wach aj niminel, cahnok aj ribiral chi aj mahc chawach hat-tak chi'nchel je' ricab nok re' take ma' re' ta ra̱' ri'sil cho ma' Israhel ch'i̱l take aj molol to̱j ntak'abjic je ar Ro̱ma, k'oro̱j quibiral chi aj mahc take ku'um hoj ra̱' ri'sil cho ma' Israhel.
Junpech wo' chic til nik'or aweh tak i wili: Re' Dios wilic cho pan taxa̱j, wi rilow cho chi tare̱t chaweh tak i xa pa' jaric pahkanic na'n tak chiwach chi xa jenaj wach ac'ux tak, re're' ewo' riyew cho aweh tak. Je' re' naribanam cho to̱b ta xa qui̱b ok ti aweh tak xamol awi̱b tak chi pahkanic pan ti̱j chiwach.
Nik'or chi je' re' maj to̱b ta xa quib on xib ok chi aj niminel wi̱n xquimol qui̱b chi ti̱j, wi re' take re' xquipahkaj wi̱n chi equinwih'ic cu̱c', ar wo' equinwih'ic i hin chi quixilac, nqui Jesus keh.
Re' Jesus xk'oric chiri̱j i cuyuj mahcNaxicohlaj k'oric i Jesus, re' ma' Luch xijil cok ri̱b ru̱c' eh je' wili xik'or reh:«K-Aja̱w Jesus, cu wuku̱b na pech nanicuyum rimahc jeno' was nicha̱k' nmahcanic chi niwach, on cu jarub pech? nqui reh.
Re' Jesus je' wili xic'u'lej wi̱':«Re' awas acha̱k' ma' xa ta wukpech na̱cuyum rimahc, ma' ajlamaj ta la' pech, nqui reh.
Chiri̱j re' xik'or wo' chic reh chi je' wili:«Re' ch'ukuj k'oric riban cho i Dios cu pan taxa̱j chi aj k'atal k'oric, nanijalwachem ru̱c' i xiban jenaj k'atal k'oric re' xoquic chi ripahkaljic quic'a̱s take raj camanom.
Naxoquic chi pahkanic c'a̱s i k'atal k'oric re're', xc'amaric cok chiwach re' jenaj raj camanom xiq'uic na̱ q'uihal ric'a̱s ru̱c'.
Naxpahkaljic reh ritojoric ric'a̱s, re' aj camanom re're' ma' xiban ta chic canar ritojoric. Chi je' aj re', re' k'atal k'oric xitak'a̱' chi naric'ayjic take pa' bih wilic reh aj camanom re're'. Ma' xa re' ta re', je' la' wo' xitak'a̱' chi naric'ayjic raj camanom pan cow laj camanic ch'i̱l i rehq'ue̱n ch'i̱l wo' take rac'u̱n rixk'u̱n, reh chi re' quitz'akil encamanic chi tojbal ric'a̱s,
xa re' la' aj camanom xa narixuc chic chiwach i k'atal k'oric xipahkaj ricuybal reh chi je' wili:‹Ajabe̱s, chacuy quinawuy'ej pe chic so' ru̱c' nic'a̱s. Re' hin xa na wo' nitojom aweh, nqui xik'or reh.
«Ru'um aj re', re' k'atal k'oric re're' xiquetelej wach i raj camanom eh xitak'a̱' je chi cuyu̱j chic rimahc ru̱c' ric'a̱s.
Naxelic cho chiwach i k'atal k'oric re're', xic'uhlaj cok i jenaj rich aj camanom aj c'a̱s wo' ru̱c' i aj camanom re're'. To̱b ta nak mahnic' ti ric'a̱s i rich aj camanom, re're' xichop chi ralak eh je' wili p'uht rik'orom reh:‹Chayew wi̱n ac'a̱s yu'na, nqui reh.
«Re' rich aj camanom je' wili rik'or reh chi xa nch'uk chic ric'ux:‹Ha̱w, chacuy quinawuy'ej pe chic so' ru̱c' nic'a̱s. Re' hin xa na wo' nitojom aweh, nqui reh.
«Raj la' i aj camanom re' xa cu re' wo' ti xcuyuric cho rimahc, ma' xa̱j ta chic ruy'em i rich camanom chi ritojoric ric'a̱s, xic'am la' je chi xcojoric pan che̱' cu rehtal xitoj lok i ric'a̱s.
Ar ajic re' take toco̱m chic aj camanom xi'ilbic reh xiban i quich aj camanom re're', xa ti' chic pan quic'ux xponic quik'or reh k'atal k'oric nic' nimal xc'ulmujic je.
Naxibiraj i k'atal k'oric chaj bih xiban je raj camanom re're', xiyuk'ej wo' chic ru̱c' eh je' wili xik'or reh:‹Hat c'ahbil laj aj camanom, re' hin xnicuy amahc ru̱c' riq'uihal ac'a̱s abanam wu̱c' ru'um nok xa nch'uk chic ac'ux xapahkaj wi̱n chi cu naca̱t wuy'em.
Je' ricab nok re' hin xniquetelej awach, je' wo' nak chic re' riqueteljic wach awich camanom xa'n i hat ru̱c' ric'a̱s awu̱c', nqui reh.
«Ar ajic nok yohbal wach rijosk'il xjohtic cho k'atal k'oric re're', xik'ahsaj pan quik'ab take aj cha'jem tz'ahpel reh chi naca'nam ti'c'axic reh. Je' re' xca'n ru̱c' aj camanom re're' cu rehtal xik'ahsaj chi'nchel ric'a̱s.
Je' re' k'uru', je' ricab xiban i k'atal k'oric re're', je' wo' re' naribanam i wAja̱w Dios wilic cho pan taxa̱j chi naritak'a̱b wo' cho ti'c'axic chana̱ tak wi ma' nacuy tak quimahc awas acha̱k' tak ru̱c' chi'nchel ac'ux tak, nqui Jesus keh.
Ma'xta chic jeno' riwi̱' chi jeno' winak erich'ak ri̱b ru̱c' rehq'ue̱n<TS3>(Mr. 10.1-12; Lc. 16.18)Nok ricohlam chic k'oric chiri̱j i cuyuric mahc, re' Jesus xelic je chipam riyuk'ul i Calile̱ya eh xo̱j pa ric'ula't i yuk'ul i Jure̱ya re' wilic chi juntar nim laj ro̱k ha' Jortan ribihnal.
Chi quixilac take riq'uihal c'acharel quitahkanic reh, q'uihal take yowa'i̱b wilic eh ar, re' Jesus xoquic chi resmejic lok quiya'bilal.
Ar aj ru' re' wilic wi̱' i Jesus, xic'ulic lok juntuhm queh take cow laj aj niminel reh C'uhbal Ye'o̱j reh Moyses eh je' wili xquik'or cok reh chi xa pajbal reh chi haj ta nak encalajic ru̱c' rik'orbal chi quiwach:«Ha̱w, re' C'uhbal Ye'o̱j reh Moyses riyew na k'ab chi jeno' winak caxa̱ra erich'ak ri̱b ru̱c' rehq'ue̱n ru'um chi xa pa' ti bih encalajic wi̱' chiwach? nqui take reh.
Chalic Jesus je' wili xic'u'lej take wi̱':«Re' hat-tak til ma' narak ta tak chiri̱j i nawilow tak chipam i Lok' laj Hu̱j re' wilic wi̱' riC'uhbal i Dios, chi re're' naxitik'a̱' i winak ch'i̱l ixok, wilic take k'oric rik'orom cho naxitik'a̱' take cho pan p'utbal cho reh c'acharic.
Je' aj wili wo' rik'orom cho chiqui̱j take re':‹Ru'um aj chi re' hin xnitik'a̱' ixok chi ric'u'lil i winak, curman chi re' winak nok rirakam chic ric'u'lil ro̱k k'ab, naricana̱b wih'ic chi rehquen rajawric ritu̱t raja̱w eh re' chic ric'u'lil naric'u'lem pa ric'acharic. Je' re' k'uru' nok quic'amam chic qui̱b pan caxarahil, re' take quib chi c'acharel re're' no̱j riban chi xa jenaj chic quiwi̱', nqui rik'orom cho.
«Ru'um aj chi re' quib chi c'acharel nquic'am qui̱b pan caxarahil ma' quib ta chic quiwi̱' xa jenaj la' chic take, re' junc'uhl chi c'acharel ntununjic quiwach ru'um i Dios ma' hab ta chic wach ench'akbic quiwach, nqui Jesus queh.
Re' take cow laj aj niminel naxquibiraj re're', je' wo' chic wili xquik'or reh:«Re' Moyses xiyew k'ab chi jeno' bahilbe̱s erich'ak ri̱b chi c'acharic ru̱c' rehq'ue̱n. Re' cok ru' je' wili tak'anic xiban:‹Jeno' winak ra̱j rich'akam i rehq'ue̱n, pe̱t chitik'a̱' jeno' hu̱j re' eritz'ihmbaj wi̱' take riwi̱' chi narich'akam wi̱' ri̱b ch'i̱l i rehq'ue̱neh nok riyeb chic reh rehq'ue̱n i hu̱j re're', cu re' aj ru' eriban chi erich'ak ri̱b chi c'acharic, nqui cho.«Chaj wa'ric k'uru' chi je' re' xiban i Moyses? nqui take reh.
Re' Jesus je' wili xik'or queh:«Coric ru', re' Moyses xiyew k'ab chi re' winak narich'akam ri̱b ru̱c' rehq'ue̱n. Je' re' xiban ru'um nok re' take ama̱m awati't tak xisip ri̱b quino'jbal chi ma' xca̱j ta chic rinimjic i Dios je' ricab wo' na'n hat-tak yu'na, xa re' la' pan ch'iquinbal cho reh c'acharic ma' je' ta re' xik'or cho Dios.
Ru'um aj re', re' hin nik'or aweh tak chi xa jenaj wo' riwi̱' wilic chi re' winak eriban chi ma' eta chic ric'am ixok re' naric'amam nak chi rehq'ue̱n. Re' aj wili riwi̱' re're': Xa re' cok i hab wach xiban lok i c'oyomal nok pahkamaj chic ru'um i winak re' naribanam nak chi ribahi̱l, xa re' wo' re' riwi̱' eriban chi ench'akaric wi̱' jeno' ixok. Je' re' k'uru' xa hab pa' wach winak re' rich'ak rehq'ue̱n eh ric'am chic jeno' toco̱m ixok chi rehq'ue̱n, nkajic pan c'oyomal. Xa ma' re' ta chic i winak re're' nkajic pan c'oyomal, je' la' wo' nanc'amaric wo' chic chi ehq'uenbe̱s re' ixok ch'ako̱j cho re're', nkajic wo' pan c'oyomal i winak re' nc'ambic reh, nqui Jesus queh.
Chiri̱j chic ru' re' hoj raj tahkanel i Jesus je' wili xkak'or reh nok ojonak chic take cow laj aj niminel re're':«Ru'um chi ma'xta jeno' riwi̱' chi re' jeno' winak erich'ak ri̱b ru̱c' rehq'ue̱n, sakbih nak chi reh chi ma' eta riban caxa̱ra, kojqui reh.
Re' Jesus je' wili xik'or keh:«Re' tijbal wili ma' chi'nchel ta quirakbic chiri̱j, xa re' wach take c'acharel re' ye'o̱j queh ru'um i Dios chi je' ricab jenaj quisi̱ chi ma' eta nca'n caxa̱ra, xa re' wo' take re' quirakbic chiri̱j.
Coric ru', wilic take ma' nca'n ta caxa̱ra ru'um chi pan casba̱l cho wilic jeno' quiya'bilal re' npitbic queh chi nca'n caxa̱ra ru̱c' jeno' ixok. Wilic wo' take ma' nca'n ta caxa̱ra je' ricab take bano̱j chi capu̱n winak chic take ru'um jeno' k'atal k'oric ru'um chi cojo̱j take chi aj cha'janel reh rehq'ue̱n. Wilic wo' take ma' nca̱j ta ca'nam caxa̱ra ru'um chi ar chic nquiyew quic'ux chiri̱j rik'ormojic chi re' Dios aj k'atal k'oric cho cu pan taxa̱j. Ru'um aj chi wilic riwi̱' chi ma' chi'nchel ta take winak ma' nquisic' ta quehq'ue̱n, xa hab wach ric'raj ri̱b chi ma' curman ta chi narisiq'uim rehq'ue̱n, cahnok wo' chi je' re', nqui Jesus keh.
re' Jesus je' wili xik'or keh:«Ru'um aj chi re' Dios re' wilic cho pan taxa̱j, re're' nk'atbic k'oric chi quina̱ take quisic'bic reh nicuse'sbal je' ricab nca'n take ha'lac'un wili, ma̱k'et tak pan quibe̱h take chi naquijilim cho qui̱b wu̱c', chayew la' tak k'ab queh chi je' re' enca'n, nqui Jesus keh.
Chiri̱j re' xicoj rik'ab chi quina̱ take ha'lac'un re're' chi quicuse'sjic eh nok ricohlam chic ribanaric re're', xelic je chipam i ye'a̱b re're'.
Jenaj biho̱m laj q'uijol ma' xa̱j ta ripuhcam so' ribihomal<TS3>(Mr. 10.17-31; Lc. 18.18-30)Chipam aj wo' yuk'ul re're', jenaj c'acharel xc'ulic lok ru̱c' Jesus chi rik'ormojic reh chi je' wili:«Ha̱w ato̱b laj kaj tijinel, chak'or wi̱n, chaj bih ra̱j banaric reh chi equinehtric reh i junelic c'acharic? nqui reh.
Chalic Jesus je' wili xik'or reh:«Wi xa re' wo' Dios k'e̱' ato̱b, naxak'or wi̱n k'uru' chi hin wo' ato̱b, narak ta wo' nchel chiri̱j chi re' hin wilic wo' wajawric chi rik'ormojic aweh haj wilic ra̱j banaric? nqui reh.Chiri̱j re' je' wo' chic wili xik'or reh:«Reh chi na̱wehtric reh i junelic c'acharic, chac'am na̱ take tak'anic wilic chipam i Lok' laj Hu̱j wilic chipam riC'uhbal i Dios, nqui Jesus.
—Haj wilic take tak'anic nak'or re're', nqui c'acharel re're'.Re' Jesus je' wili xik'or reh:«Re' wo' take wili:“Ma̱ban i cansanic,ma̱ban i c'oyomal,ma̱ban i lek',ma̱ban i chucuj k'oric chiri̱j awas acha̱k',
chalok'mej atu̱t awaja̱w,eh chac'ax wo' awas acha̱k' je' ricab ric'axaric awi̱b na'n i hat, nqui Jesus reh.
Re' c'acharel re're', re' cu q'uijol, je' wo' chic wili xik'or reh Jesus:«Ha̱w, chi'nchel take tak'anic nak'or re're' cu pa nit'uchal nip'utum cho ric'amaric na̱. Chaj chic bih jeno' ra̱j banaric k'uru' chiri̱j lok take c'uhbal re're'? nqui reh.
Re' Jesus je' wo' chic wili xik'or reh:«Re' hat wi nawa̱j abanam chi manlic aj niminel reh riC'uhbal i Dios, tak chiwi̱j eh quinatahkej. Re' cok ru', chac'ayej pe cho chi pe̱t nic' pa' nimal wilic aweh eh re' ritz'akil chayew queh take niba̱' reh chi je' re' ma' xa ta je' chic ricab abihomal wilic ayu' wach ac'al enamol wach ru̱c' i Dios ar pan taxa̱j, nqui reh.
Naxibiraj chi je' re' k'oric xiban i Jesus, re' q'uijol laj c'acharel re're' xelic je ru̱c' chi xa ti' chic pa ric'ux ru'um ti' xibiraj chi naric'ayem pa' bih wilic reh maj yohbal cho wach ribihomal wilic.
Naxilow i Jesus chi je' re' xiban i q'uijol, je' wili xik'or keh hoj raj tahkanel:«Coric nik'or aweh tak, til k'e̱' nchel c'axquilal chi reh jeno' biho̱m chi enoquic chi ri'sil rajawric i Dios re' nk'atbic cho k'oric cu pan taxa̱j.
Til aj nica'pechej wo' chic aweh tak chi re' biho̱m wi ma' resaj lok chi ri̱j ric'ux i ribihomal, k'e̱' nchel c'axquilal chi reh chi enoquic chi ri'sil rajawric i Dios chi aj k'atal k'oric. Xa je' na ricab c'axquilal chi reh jeno' nim laj chicop came̱yo ribihnal chi enoquic chipam t'uch ritz'ahpil ocbal reh katinami̱t Jerusalen nok wilic i rihk, nqui Jesus.
—Wi k'e̱' nchel c'axquilal chi queh take bihomak chi equi'oquic chi ri'sil rajawric i Dios chi aj k'atal k'oric, hab wo' wach k'uru' eriban canar oquic? kojqui naxkabiraj i xik'or re're'.
Chi je' re' ajic, re' Jesus chi xa cow chic c'ahchi'co̱j ritz'ehtam, je' wili xik'or keh:«Chawach hat-tak c'acharel ma' eta riban chi hab wach c'acharel eriban canar oquic chi ri'sil rajawric i Dios chi aj k'atal k'oric, xa re' la' chiwach i Dios ma'xta bih c'axic chi ribanaric chi re' c'acharel enoquic chi ri'sil rajawric ru', nqui Jesus keh.
Chiri̱j chic ru', re' ma' Luch je' wili xik'or reh Jesus:«Ha̱w, re' cok i hoj til wo' chi'nchel pa' bih wilic keh xkacana̱' cho chi atahkaljic. Ra̱j na rik'orom k'uru' chi ru'um re're', re' Dios nariyeb rijelow-bal keh? nqui reh.
Re' Jesus je' wili xic'u'lej wi̱' i ma' Luch:«Til coric nik'or aweh chi nok uctunak chic take cho c'acharel camnak take je, re' hin Ac'unbe̱s re' wilic wajawric chi quina̱ c'acharel nanic'uhtam rinimal nich'abquilal naquinocok chi k'atoj k'oric. Ar aj ru' nok niyeb chic awajawric tak, na̱k'atam wo' tak k'oric chi quina̱ take kich c'acharel ca̱' qui'sil cho cablaj ch'uk chi tinamit tz'uhcrunak cho cu̱c' take rac'u̱n ma' Israhel.
Je' re' k'uru', re' hat-tak aj tahkanel wi̱n re' xacana̱' tak cho awaj pan pa̱t tak je' ricab take atu̱t awaja̱w tak, take awas acha̱k' tak, take awana̱b tak on awehq'ue̱n tak ch'i̱l take aha'lac'u̱n tak, on xacana̱' wo' tak cho aye'a̱b tak ru'um reh nitahkaljic, yohbal chic wach naca'nam chi je' awu̱c' chic take cho. Ma' xa ta re're' nariwih'ic aweh tak, na̱wehtric la' wo' tak reh i junelic c'acharic.
Je' wo' chic, nik'or aweh tak chi q'uihal aweh hat-tak re' ma'xta ti awa'ric tak ayu' wach ac'al, naribanam chi k'e̱' chic awa'ric tak nariwih'ic. Tz'a̱b ru' take c'acharel re' k'e̱' wo' chic quiwa'ric wilic ayu' wach ac'al, naribanam chi ma'xta chic riwih'ic quiwa'ric.
«Je' re' nik'or maj re' riwi̱' ye'o̱j co̱ch riban i Dios re' nk'atbic cho k'oric cu pan taxa̱j, til jenaj wach ch'i̱l je' ricab xiban i jenaj ajabe̱s re' cu wahk'ek ti xo̱j sic'ol mo̱sa reh camanic pa rac'a̱l.
Re' ajabe̱s re're' ajic naxirak take cho mo̱sa, xitik'a̱' wach cu̱c' chi re' tojbal nye'eric reh jenaj k'i̱j, re' wo' re' nariyeb queh eh nok rik'orom chic queh chi je' re', xitak'a̱' je take pa rac'a̱l chi camanic.
Nok je' chic beleje̱b o̱ra reh k'i̱j, re' ajabe̱s re're' xo̱j behok pan c'aybal eh naxilow quiwach take ju'jun winak wilque̱b ar chi ma'xta quicamaj
je' wili xik'or queh:‹Chaj bih nak'eb tak wi̱' i k'i̱j ayu', tak-tak camanom chiwi̱j pan wac'a̱l eh haj pa' wilic ritz'akil acamaj tak nicapaj chi ric'ul chaweh tak re' wo' re' enac'ul tak, nqui queh.«Chi je' re', xi'o̱j wo' camanom take winak re're'.
«Naxo̱j wo' chic behok je' na cablaj o̱ra reh k'i̱j eh je' wo', je' na xib o̱ra reh k'i̱j, xirak wo' chic take ju'jun winak ma'xta bih c'ahchi'que̱b eh xic'am wo' je take chiri̱j chi camanic.
Je' na chic ho'o̱b o̱ra reh k'i̱j naxo̱j wo' chic behok, xirak wo' ju'jun chic take winak ma'xta bih c'ahchi'que̱b eh je' wili xik'or queh:‹Chaj wa'ric ma' camanic ta na'n tak chiwach i k'i̱j wili? nqui queh.
—Ma' camanic ta nka'n maj ma' hab ta wo' wach nc'ulic k'orok kacamaj, nqui take winak re're'.«Re' ajabe̱s re're' je' wili xik'or queh:‹Tak-tak camanom chiwi̱j pan wac'a̱l eh haj pa' wilic ritz'akil acamaj tak nicapaj chi ric'ul chaweh tak, re' wo' re' enac'ul tak, nqui queh.«Chi je' re' xi'o̱j wo' camanom take winak re're'.
Naxelic aj cho quik'i̱j take camanom, re' ajabe̱s re're' je' wili xik'or reh raj camanom ricojom chi aj ilol reh ricamaj:‹Chatak'a̱' quic'amaric take aj camanom reh k'i̱j wili eh chatoj queh ritz'akil quicamaj, xa re' la' pe̱t chap'ut cho to̱j cu̱c' take xam xi'oquic chi camanic eh chacohlaj cu̱c' take xi'oquic chi pe̱t.
Je' wo' chic, re' take winak xi'oquic chi camanic je' na ho'o̱b o̱ra chayew queh manlic wach tojbal nye'eric reh jenaj k'i̱j, nqui reh.
«Cu re' chic ru', xi'oquic cok take wahk'ek xi'oquic chi camanic. Re' take re' ru'um chi pe̱t xi'oquic chi camanic quicapaj chi xa q'uih la' chic nariye'eric queh pan quic'ux, xa re' la' xa re' wo' ti ritz'akil i jenaj k'i̱j chi camanic xye'eric queh.
Nok quic'ulum chic quitz'a̱k take camanom re're', xi'oquic chi ric'u'tjic i ajabe̱s re're'
chi je' wili:‹To̱b ta re' hoj xojk'uhtic chi camanic eh xkacuy ritz'a'quil i k'i̱j, re' ajabe̱s re're' xa jenaj wach ritz'akil kacamaj xiyew quich'i̱l take xa jenaj ti o̱ra xicamanic ru'um chi xam be̱h xi'oquic, nqui take.
Chac'am je atojbal k'uru', hiy eh ma' ti'ahnic chic cho wu̱c' chiri̱j chi xa jenaj wach tojbal nwa̱j niyeb aweh ch'i̱l take xam be̱h xi'oquic chi camanic wu̱c'.
Je' re' nik'or aweh maj re' hin pa nik'ab wilic i pa' bih nwa̱j nibanam ru̱c' nitz'a̱k, raj nchel i hat ma' riwi̱' ta chaweh chi enti'bic ac'ux ru'um chi k'e̱' hin ato̱b, nqui reh.
«Je' aj re' ru', je' ricab chi re' ajabe̱s re're' xa jenaj wach tojbal xiyew queh raj camanom, to̱b ta nchel wilic queh xi'oquic chi camanic chi pe̱t eh wilic wo' queh xi'oquic chi camanic chi xam, je' wo' re' nc'uluric awu̱c' hat-tak waj tahkanel chi re' take xi'oquic chi pe̱t be̱h chi nitahkaljic, xa jenaj wo' wach rehchjic i junelic c'acharic naca'nam quich'i̱l take cu xam nacoquic chi nitahkaljic. Re' cok ru' to̱b ta je' re' nc'uluric ru̱c' rehchjic i junelic c'acharic, ma' chi'nchel ta take c'acharel naquico'ljic. Coric ru', re' Dios riban i yuk'unic queh riq'uihal c'acharel chi naquico'ljic, xa re' la' to̱b ta wo' riyuk'ej take chi naquico'ljic, ma' q'uih ta ti take naquico'ljic chiwach i riq'uihal c'acharel ma'xta quico'ljic, nqui Jesus reh ma' Luch.
Re' Jesus jenaj wo' chic pech nk'oric chiri̱j riquimic<TS3>(Mr. 10.32-34; Lc. 18.31-34)Nok kachopom chic je kabe̱h ar Jerusalen, re' Jesus je' wili xik'or keh hoj cablaj chi nahsil raj tahkanel nok xa kutquel chic:
«Chacoj tak rehtal, chipam i tinamit Jerusalen re' c'ahchi' kojic wi̱' wilic i jenaj re' narik'ahsjic wi̱n pan quik'ab take nahsil aj k'ahsem si̱ chiwach i Dios ch'i̱l take aj tijem ri̱j C'uhbal Ye'o̱j reh Moyses. Re' take wili naquipahkam rich'ukuric ri̱j niquimic i hin Ac'unbe̱s re' wilic wajawric chi quina̱ c'acharel.
Ar nanik'ahsjic wo' pan quik'ab take ma' re' ta ra̱' ri'sil cho ma' Israhel, re' naquise'lam pan nak' niwach, re' naquitz'uhumunic wi̱n eh re' naquijap'bic wo' wi̱n wach curu̱s. To̱b ta wo' je' re' naca'nam wi̱n, pa ro̱x k'i̱j niquimic na wo' chic wuctic cho chi quixilac take camnak, nqui keh.
Jenaj tutbe̱s xipahkaj reh Jesus jenaj ato'bil chiqui̱j take rac'u̱n<TS3>(Mr. 10.35-45)Chiri̱j chic rik'ormojic ribiral keh riquimic i Jesus, re' rehq'ue̱n i Sewere̱yo xoquic cok ru̱c' i Jesus rich'i̱l take quib chi rac'u̱n eh naxixuc'a̱' ri̱b chiwach, xipahkaj reh chi naribanam jenaj ato'bil.
Re' Jesus je' wili xik'or reh:«Chajaric i ato'bil nawa̱j, nqui reh.Re' ixok re're', je' wili p'uht rik'orom cok reh Jesus:«Nok wilca̱t chic chi k'atoj k'oric, chacuy Ha̱w chacoj ta take wi̱n i wac'u̱n wili chi quinahsil take awaj to'bonel, nqui reh.
Chalic i Jesus je' wili xic'u'lej wi̱':«Tu̱t, re' hat ma' narak ta chiri̱j chaj bih c'ahchi' apahkam wi̱n, nqui reh.Chiri̱j chic re', re' Jesus je' wili xik'or queh quib chi ac'un re're':«Je' ricab chi curman ta nak chi wi̱n ruc'jic i c'ah laj ha' ye'o̱j pan jeno' culc, je' wo' curman chi wi̱n chi re' hin nanic'ulum i ti'c'axic re' naric'ambic je wi̱n ri'sil ac'al je' ricab naxmuhkic nina̱ pan ha' naxkahsjic niha̱'. Ena nacuy tak i ti'c'axic wilic chi nina̱ nanacapaj hat-tak? nqui queh.Nok re' take ac'un re're' xquik'or reh Jesus chi enquicuy ransil i ti'c'axic,
je' wo' chic wili xk'ormojic queh ru'um i Jesus:«Pan coric, re' hat-tak ewo' na nak nacuy tak ransil i ti'c'axic nanicuyum ransil i hin, xa re' la' hin ma' eta tinicoj tak chi quinahsil take waj to'bonel chi k'atoj k'oric maj re' take naquibanic re're', xa re' wo' take hab pa' wach chiho̱j take ru'um i wAja̱w, nqui Jesus queh.
Naxkabiraj chi je' re' i hoj riman chic aj tahkanel, xojcakric chi quina̱ i quib i kich'i̱l re're', re' xa quicha̱k' qui̱b.
Chiri̱j chic ru', re' Jesus naxojrik'o'rej chi nakajilim cok ki̱b ru̱c', je' wili xik'or keh:«Re' hat-tak aweht'alim tak nic' wach quino'jbal take k'atal k'oric ch'i̱l take caj to'o̱l naquik'atbic k'oric chi quina̱ take ma' re' ta ra̱' ri'sil cho ma' Israhel. Re' take re' nca̱j chi xa re' wach i tak'anic nca'n ru', xa re' wach re' curman chi naric'amaric na̱ cu'um chi'nchel,
ra̱j la' nchel chaxilac hat-tak ma' je' ta re' no'jbal na̱banam tak, je' la' wili na̱banam tak: Xa hab wach chaxilac tak ra̱j ribanam ri̱b chi nim wach, riwi̱' chi reh chi naribanam chi aj to'o̱l queh take rich c'acharel.
Je' wo' re' i c'acharel re' ra̱j chi encojoric ru'um i Dios chi aj c'amol be̱h, riwi̱' chi reh chi naribanam wo' chi aj to'o̱l queh take rich c'acharel
je' ricab nok re' hin Ac'unbe̱s re' wilic wajawric chi quina̱ c'acharel, ma' xinc'ulic ta lok chaxilac tak reh chi re' ta nak hin na̱camanem tak niwach, xinc'ulic la' lok reh chi re' hin nanicamanem awach tak ru̱c' aco'ljic hat-tak chi'nchel c'acharel. Ru'um aj re' chi aco'ljic hat-tak, re' hin naniyeb nic'acharic pan quimic re' naricamanic chi je' jenaj tojbal ye'o̱j chi rijelow-bal i ti'c'axic naquic'ulum nak chi'nchel c'acharel ru'um reh nic' pa' q'uihal quimahc wilic, nqui Jesus keh.
Re' Jesus xisakomej pa̱m i nak' quiwach take quib chi sot'<TS3>(Mr. 10.46-52; Lc. 18.35-43)Nok c'ahchi' kiq'uic ponok pan tinamit Jericoh ribihnal chi kich'i̱l take juntuhm chi c'acharel,
quib take sot' tz'ukulque̱b lok chi chi̱' i be̱h pan elbal lok reh tinamit re're', naxquibiraj chi c'ahchi' riq'uic ponok i Jesus ar xquiq'uer je quichi̱' chi je' wili:«Ajabe̱s Jesus ra̱' ri'sil cho k'atal k'oric ma' Tawiy, chacuy chaquetelej ta wo' ti kawach chi ribanaric chi nakilbic, nqui take reh.
Ar ajic nok re' take tinamit p'uht quinakam take sot' re're' chi naquimayam ahnic, riman chic xquiq'uer je quichi̱' chi je' wili:«Ajabe̱s Jesus ra̱' ri'sil cho k'atal k'oric ma' Tawiy, chacuy chaquetelej ta wo' ti kawach chi ribanaric chi nakilbic, nqui take reh.
Naxipahba̱' aj ri̱b i Jesus, xitak'a̱' quic'amaric take sot' re're' eh je' wili xik'or queh nok wilque̱b chic cok chiwach:«Chaj bih nawa̱j tak chi nanibanam awu̱c' tak? nqui queh.
—Ha̱w, re' hoj nka̱j nak chi ena'n chi ekoj-ilbic, nqui take reh.
Naxibiraj i Jesus chi je' re', xiquetelej quiwach eh xitz'a'j cok i nak' quiwach. Chiri̱j chic re', naxsakombic wo' ti pa̱m nak' quiwach take sot' re're', xi'oquic wo' ti je chi ritahkaljic i Jesus.
Re' roquic cok i Jesus ar pan tinamit Jerusalen<TS3>(Mr. 11.1-11; Lc. 19.28-40; Jn. 12.12-19)Nok wilco̱j chic ar pan tinamit Wetpaqueh ribihnal re' wilic je ma' naht ta je ru̱c' i tinamit Jerusalen re' wilic wo' chi rilahk' i ye'a̱b re' ribihnej “Ye'a̱b queh take tic Oli̱wo ribihnal”, re' Jesus xik'o'rej take je quib chi kich nahsil i hoj cablaj chi raj tahkanel chi naritak'a̱b je take.
Je' aj wili tak'anic xiban je queh:«Hiy tak cok chipam i tinamit wilic chi kawach wili eh nok wilca̱t tak chic cok ar, enarak tak jenaj rac'u̱n cawa̱y bac'lic ar ch'i̱l i ritu̱t. Nacharak tak, chachej tak take cho quicabchel eh chac'am take cho wi̱n ayu'.
Wi hab wach ok nchel xbirinic aweh tak chaj bih riwi̱' chi c'ahchi' achejem tak take chicop re're', chak'or tak reh chi naricamanic wi̱n hin Ajabe̱s Jesus eh chi xa re' wo' ti nanicohlam ricojoric i rac'u̱n ru' nanisolq'uim wo' chic take reh, nqui queh.
Chi je' re', xo̱j elok wach ru̱c' i Jesus i k'oric k'oro̱j cho ru'um jenaj aj k'orol riC'uhbal i Dios nok je' wili xk'ormojic cho reh ru'um i Dios:
“Je' wili chak'or queh chi'nchel take c'acharel aj Jerusalen re' nquibihnej cho chi aj Siyon:Chawilow tak, ar c'ahchi' ric'ulic lok i naroquic chi k'atal k'oric chana̱ tak.Re're' xa ch'ublic ti wach eh rehtalil chi ma' pan ehtil ta naroquic cho, re're' c'ahchi' ric'ulic lok awu̱c' takchi tz'uklic china̱ jenaj chicop aj ihkom je' ru̱c' rac'u̱n cawa̱y, nqui k'oro̱j cho reh.
Chiri̱j aj chic re're', re' take quib kich'i̱l xi'o̱j chi ribanaric re' xk'ormojic je queh ru'um i Jesus.
Naxisoljic cho chi quich'i̱l chic i rac'u̱n i cawa̱y ch'i̱l wo' i ritu̱t, wilic keh hoj cablaj chi nahsil raj tahkanel i Jesus xkacoj che'l ri̱j i rac'u̱n i cawa̱y i kajuc ro̱k tz'ih roxlo̱c' lok i kaso' eh je' wo' che'l ri̱j i ritu̱t. Chi je' aj re', re' Jesus xtz'uhkic je china̱ i rac'u̱n i cawa̱y re're'.
Nok behic chic nka'n je, chi quixilac take riq'uihal tinamit quitahkanic reh wilic take c'acharel xquiyew rilok'il i Jesus chi je' ricab jenaj k'atal k'oric naxquixoyej je pa̱m ribe̱h ru̱c' ricojoric je wach ac'al i quijuc ro̱k tz'ih roxlo̱c' lok i quiso' eh ch'i̱l wo' ricojoric je xak pac' pa ribe̱h.
Chiri̱j chic re' naxojponic chipam i tinamit Jerusalen, q'uihal queh take c'acharel ar, naxquibiraj i ahnic c'ahchi' ca'nam take c'acharel quitahkanic keh, xi'uctubic cho chi ilo̱j eh je' wili p'uht quik'orom:«Hab wach i winak re're', re' xa q'ueric chic quichi̱' take c'acharel chiri̱j? nqui p'uht quik'orom.
Re' take c'acharel quitahkanic keh naxquibiraj re're', je' wili xquik'or:«Re' winak wili, re' i Jesus re' raj k'orol C'uhbal i Dios k'oro̱j cho ribiral chi naric'ulic lok. Re're' ar nchalic pan tinamit Nasaret pa riyuk'ul i Calile̱ya, nqui take.
Re' quit'ermejic lok take c'a̱y chipam i pa̱t re' nlok'onjic wi̱' wach i Dios<TS3>(Mr. 11.15-19; Lc. 19.45-48; Jn. 2.13-22)Ar aj chic Jerusalen, re' Jesus xoquic cok chi chi̱' i pa̱t re' nlok'onjic wi̱' wach i Dios. Naxilow chaj bih no'jbal nca'n take aj c'a̱y ch'i̱l take aj yaco̱l wilque̱b ar, xitok'a̱' rit'erem take lok. Je' wo', xitahch'aj je quime̱xa take aj ch'akol wach rehreh wach tumi̱n eh je' wo' re' xiban reh quitz'uka̱b take aj c'a̱y rexba̱.
Chiri̱j chic re', re' Jesus je wili xik'or queh chi'nchel take aj c'a̱y ch'i̱l take aj ch'akol wach tumi̱n wilque̱b ar:«Re' pa̱t wili lok'onbal reh Dios nok wilic. Je' re' tz'ihmbimaj pa riC'uhbal i Dios, xa re' la' hat-tak xacoj tak chi jenaj c'aybal re' nawelk'aj tak wi̱' take tinamit, nqui queh.
Ar aj wo' chi chi̱' lok i pa̱t re're', wilic take sot' ch'i̱l take si̱c xic'amjic cho ru̱c' i Jesus eh xic'saj wo' quiya'bilal.
Naxquilow aj take lok' laj nawa̱l c'ahchi' ribanam i Jesus, re' take c'amol quibe̱h take aj k'ahsem si̱ chiwach i Dios ch'i̱l take aj tijem ri̱j C'uhbal Ye'o̱j reh Moyses k'e̱' naxchalic quic'a̱ eh xa riman chic quic'a̱ xchalic naxquibiraj chi re' take cuc' ac'un wilque̱b chipam i pa̱t re're' je' wili i k'oric c'ahchi' ca'nam:«Lok'omaj ta nak ribihnal i Jesus wili, re' ra̱' ri'sil cho ma' Tawiy, nqui k'oric nca'n.Je' re' ajic naxquibiraj chi je' re', re' take c'amol be̱h ch'i̱l take aj tijem ri̱j c'uhbal re're'
je' wili xquik'or reh Jesus:«Ha̱w, nacoj na rehtal nquik'or take cuc' ac'un wili? Wi nacoj rehtal, chaj wa'ric k'uru' chi ma' c'ahchi' ta ak'ilim take? nqui take reh.Chalic Jesus je' wili xik'or queh:«Ho̱', re' hin c'ahchi' nicojom rehtal i chaj bih nquik'or take cuc' ac'un wili, xa re' la' hat-tak til ma' narak ta tak so' chiri̱j i nawilow tak pa riC'uhbal i Dios re' je' wili rik'or:“Ajabe̱s Dios, re' hat tibanic chi re' take nimak tak ac'un ixk'un,je' wo' take cu cuc'tak ti take nquibichej awach, nqui rik'or, nqui Jesus queh.
Chi je' re' xicana̱' take cahnok ar eh naxelic je pan tinamit Jerusalen, xsoljic je ar Weta̱nya re' xponic ric'saj wi̱' ak'ab.
Re' Jesus xisihtaj i jenaj che̱' I̱co ribihnal<TS3>(Mr. 11.12-14, 20-26)Je' chic ikal, re' Jesus xsoljic wo' chic je ar Jerusalen eh ar nah be̱h xchalic ric'ahric.
Ru'um aj re', naxilow je wach i jenaj che̱' I̱co ribihnal re' wilic ma' naht ta chi' be̱h, re' Jesus xo̱j nak risic' reh wach i che̱' re're' xa re' la' ma'xta wo' rirak ru'um chi xa xak po' nchel hamlic reh i che̱' re're', xa je' quicab take aj Jerusalen chi xa quiwach chi aj nimem take reh riC'uhbal i Dios. Je' re' k'uru' chi rijalwachjic i ti'c'axic narichalic chi quina̱ take aj Jerusalen, re' Jesus xisihtaj i che̱' re're' ru̱c' i k'oric wili:«Yu'na ma' ne'el ikal chic na̱wachanic, nqui xik'or reh.Chiri̱j re' xchikic wo' ti i che̱' re're'.
Naxkilow chi je' re' i hoj cablaj chi nahsil raj tahkanel je' wili xkak'or chi xa sahchanak chic kac'ux:«Xa chi junc'am pe' ti xchikic i che̱' wili, nqui xkak'or.
Chalic Jesus, je' wili xojric'u'lej wi̱':«Til coric nik'or aweh tak chi re' hat-tak, wi til ch'iclic ac'ux tak chi ma' eta so' napoh'aj tak nech' ok, ma' xa re' ta nak richiksjic i che̱' re're' ena'n ru̱c' ak'orbal tak, yohbal la' nak wach ena'n tak ribanaric. Je' ricab wi ta nak reh yu̱k' wili enak'or tak chi narelic je ayu' eh chi ar chic pan nim laj ha' eno̱j riyew ri̱b, enak nbirinic chawach tak.
Je' re' nik'or aweh tak maj re' nic' pa' nimal enapahkaj tak pan ti̱j, ewo' nac'ul tak wi til ch'iclic ac'ux tak chiwi̱j, nqui keh.
Re' take nahsil chi quina̱ tinamit xicahnic me̱m ru̱c' xik'or i Jesus<TS3>(Mr. 11.27-33; Lc. 20.1-8)Nok hoj chic pononak chi chi̱' i pa̱t re' nlok'onjic wi̱' wach i Dios, re' Jesus xoquic chi c'uhtunic cu̱c' take tinamit. Ar ajic, re' take c'amol quibe̱h aj c'atol si̱ ch'i̱l take nahsil chipam tinamit xi'oquic cok ru̱c' Jesus eh je' wili xquik'or reh:«Hab wach aj u̱c' nchalic awajawric re' nacoj chi c'uhtunic cu̱c' take tinamit? Hab wach xpahbanic aweh chi wilic awajawric? nqui take reh chi xa cakranak chic take.
Chalic Jesus, je' wili xic'u'lej take wi̱':«Tare̱t, re' hin enik'or aweh tak haj nchalic wi̱n i wajawric chi c'uhtunic, xa re' la' quinac'u'lej pe tak cho ru̱c' i pahkanic nanibanam aweh tak wili:
Chak'or tak cho wi̱n, re' kahsanic ha' xiban i Wa̱n queh tinamit, cu ru̱c' na Dios xchalic rik'ormojic on xa pa ric'ux xchalic? nqui queh.Naxquibiraj chi je' re', re' take re' je' wili p'uht quik'orom chi quiwach:«Wi xkak'or reh chi cu ru̱c' Dios xchalic rik'ormojic, erik'or keh chi chaj wa'ric ma' xkanimej ta.
Wi nchel xkak'or reh chi xa pa ric'ux xchalic, ekoj-oquic pan yohbal cu̱c' i tinamit maj chi queh riq'uihal i tinamit re' Wa̱n xwih'ic chi jenaj aj k'orol riC'uhbal i Dios, nqui take chi quiwach.
Je' aj re' ru', re' take nahsil re're' je' wili ric'u'ljic i Jesus xca'n cok:«Ma' keht'alim ta hab wach u̱c' xchalic rik'ormojic i kahsanic ha' xiban i Wa̱n, nqui take reh.Chi je' re' k'uru', re' Jesus je' wili xik'or queh:«Re' hin ma' eta wo' nik'or aweh tak haj chalic wi̱n i wajawric chi c'uhtunic, nqui queh.
Re' jalwach k'oric chiqui̱j take quib chi ac'unbe̱sChiri̱j wili re' Jesus je' wo' chi wili xik'or:«Chaj bih nacapaj tak chiri̱j i jenaj ribiral wili? Junpech jenaj ajabe̱s re' wilic qui̱b rac'u̱n je' wili xik'or reh pe̱t rac'u̱n:‹Ac'un, yu'na nwa̱j chi nawojic camanom chipam i wac'a̱l, nqui reh.
«Re' ac'un re're' je' wili xik'or reh raja̱w:‹Ma'xta ha̱w, re' hin ma' nwa̱j ta camanic, nqui reh.«Raj la' i ac'un re're' naxicapaj ri̱j chi ma' holohic ta xiban, xo̱j wo' riban ricamaj i raja̱w.
Chiri̱j chic ru', re' ajabe̱s re're' ru̱c' chic i ricab ac'un xo̱j k'orok. Re' ac'un re're' naxk'ormojic reh chi narojic camanom, xa suk chic pa ric'ux je' wili xik'or reh raja̱w:‹Tare̱t ha̱w, re' hin eno̱j niban acamaj, nqui reh.«Raj la' i ac'un re're' to̱b ta je' re' xik'or reh raja̱w, ma' xo̱j ta wo' camanom.
Chaweh hat-tak k'uru', hab wach queh qui̱b ac'un re're' xinimej rik'orbal i raja̱w? nqui Jesus queh nahsil re're'.Re' take re' xquik'or reh Jesus chi re' wo' i pe̱t ac'un xniminic reh rik'orbal ajabe̱s maj re're' xo̱j riban i camanic ra̱j i raja̱w. Chi je' re' ajic, re' Jesus je' wili xik'or queh:«Til coric nik'or aweh tak chi re' pe' nchel take aj molol to̱j ntak'abjic je Ro̱ma ch'i̱l take c'oyo̱m laj ixok pe̱t take chawach tak chi oquic ri'sil ro̱k k'ab i Dios chi k'atal k'oric.
Je' re' nik'or maj re' take re' xquinimej i c'uhbal chiri̱j nic' wach ricorquilal i c'acharic ra̱j i Dios, re' xc'ulic rik'or i Wa̱n. Raj nchel hat-tak re' ma' xatniminic ta tak reh c'uhbal re're', to̱b ta xawilow tak chi re' take c'acharel re're' c'ahchi' quinimem i c'uhbal, xa ma' xa jal ta wo' tak wach ano'jbal tak chi rinimjic i c'uhbal re're', nqui Jesus queh take c'amol be̱h re're'.
Re' jalwach k'oric nk'oric chiqui̱j take aj quimel ye'a̱b<TS3>(Mr. 12.1-12; Lc. 20.9-19)Chiri̱j chic ru', re' Jesus je' wo' chic wili xik'or queh:«Chabiraj tak chi coric i jenaj chic jalwach k'oric wili: Junpech jenaj ajabe̱s xitic pa̱m i rac'a̱l chi u̱wa. Nok ritiquim chic pa̱m, xicoj pan cora̱l i rac'a̱l re're' eh xitik'a̱' jenaj yitz'bal u̱wa chipam. Je' wo' xijohsaj jenaj naht na̱ pa̱t cha'jbal reh wach ritic. Chiri̱j aj chic re', xiyew cahnok chi quimel queh ju'jun aj camanom re' naquicha'janic cahnok reh wach ritic eh xitik'a̱' wo' cahnok wach cu̱c' chi naquiyejalem wach i ritic re're' nawachanok cho. Nok ribanam chic cahnok i tik'inic re're' cu re' aj ru' xo̱j chi naht i ajabe̱s re're'.
«Naxirak aj cho rik'ijil rik'ahsjic wach i tic, re' ajabe̱s re're' xitak'a̱' cho juntuhm raj tz'e' wa̱ch cu̱c' take aj quimel riye'a̱b chi ric'uluric i haj pa' wilic i tiklic wach chi narehtric i ajabe̱s re're',
xa re' la' take aj quimel ye'a̱b re're', naxquilow chi xi'o̱j c'olok take aj tz'e' wa̱ch re're' chi quiju'junal, wilic queh xquichop chi ribanjic ti'c'axic queh. Wilic take xquich'eylom je, wilic xquik'ojobej je chi abaj eh wilic xquicansaj je.
To̱b ta je' re' xca'n take aj quimel ye'a̱b re're', re' ajabe̱s xa cu xitik wo' ju' ritak'abjic take cho pa reh chic raj tz'e' wa̱ch cu̱c', xa re' la' xbanjic wo' chic ti'c'axic queh je' ricab xbanjic queh take pe̱t.
Cu chiri̱j aj chic re', re' chic i rac'u̱n xitak'a̱' cho i ajabe̱s re're' chi je' wili c'ahchi' rik'orom pa ric'ux:‹Re' cok i wac'u̱n wili til naquiyohlem wach naponok cu̱c' take aj camanom re're', nqui pa ric'ux.
«Chaj nawa̱j reh ru' naxquilow take aj quimel ye'a̱b chi xo̱j c'olok i ac'unbe̱s, je' wili p'uht quik'orom chi quiwach:‹Chawil tak, re' wulu' narehchenic reh ye'a̱b wili. Kacansaj tak cho reh chi re' hoj nakehchenic reh ye'a̱b wili, nqui take chi quiwach.
«Chi je' aj re' xca'n take aj camanom re're', re' hin nwa̱j nibiram aweh tak i wili: Nasoljok cho ajabe̱s re' aj ehcham ye'a̱b re're', chaj bih nacapaj tak chi naribanam queh take aj quimel ye'a̱b re're' ru̱c' xca'n ribanaric? nqui Jesus queh take c'amol be̱h re're'.
Re' take c'amol be̱h re're' je' wili xquik'or:«Re' ajabe̱s re're' chi ma'xta chic so' riquetelbal chi quina̱, naritak'a̱b quicansjic take c'ahbil laj aj quimel ye'a̱b eh queh chic take toco̱m aj quime̱l nariyeb riye'a̱b. Re' take re' naponok rik'ijil chi nariwachanic cho i tic, til naquiyeb reh haj wilic i tojbal ri̱j riye'a̱b k'oro̱j queh, nqui take reh.
Ru̱c' re're', re' Jesus je' wili xik'or queh:«Chaj bih nac'ul tak chi ma' narak ta tak chiri̱j i nawilow tak wach chipam i Lok' laj hu̱j wilic wi̱' riC'uhbal i Dios? maj ar je' wili rik'or:“Re' hoj ra̱' ri'sil cho ma' Israhel nakilow takchi re' cajtz'u'c laj ma' laj abaj ma' cojo̱j ta pa riman cu'um take toco̱m chic aj tz'ako̱l,re' chic re' xoquic chi pe̱t ma' laj abaj ch'iquinbal cho reh ricajtz'u'c i pa̱t wili,til wo' chic sahchok kac'ux ru'um i kAja̱w Dios maj til wo' re're' xchihbic wach chi je' re' xicamanej, nqui rik'or.
«Chi je' re' rik'or riC'uhbal i Dios, re' hin til nik'or aweh tak chi naquinocok chi k'atoj k'oric, ma' re' ta chic chana̱ hat-tak naniyeb nilok'il chi k'atal k'oric, chi quina̱ la' chic take tinamit re' nca'n take bano̱j re' nc'utunic lok wi̱' chi wilque̱b chic chi rehquen wo̱k nik'ab.
Je' wo', til nik'or aweh tak i wili: Je' ricab chi xa hab wach jeno' enk'ehbic cho cu naht johtok eh enc'ulic kajok china̱ abaj re' ma' cojo̱j ta pa riman, xa xerxer chic encahnic on je' ricab nok hab wach enk'ehbic cho ma' laj abaj re're' china̱, ma' eta chic nc'utunic wach, je' wo' re' nanibanam i hin nanisacham wo' quiwach take nquik'ihtaj qui̱b chi niwach, nqui Jesus queh aj c'amol be̱h re're'.
Ar ajic re' take aj c'amol quibe̱h take aj k'ahsem si̱ ch'i̱l take cow laj aj niminel reh C'uhbal Ye'o̱j reh Moyses, naxquirak chiri̱j chi re' jalwach k'oric xquibiraj ru̱c' Jesus, chiqui̱j xk'oric,
xca̱j nak quichopom i Jesus chi ricansjic xa re' la' to̱b ta wo' xquirak nak nic' wach richopjic naca'nam, ma' xquichop ta wo' chic ru'um chi quiyo'jic chi quiwach i tinamit c'ahchi' quibirinic reh Jesus maj chi queh ru', re're' jenaj aj k'orol riC'uhbal i Dios.
Re' jalwach k'oric chiri̱j i yuk'unic riban i Dios queh take c'acharel<TS3>(Lc. 14.15-24)Naxip'ut wo' chic k'oric cu̱c' take aj c'amol be̱h re're' pan jalwach k'oric, re' Jesus je' wo' chic wili xik'or queh:
«Re' quiyuk'unjic take c'acharel riban i Dios re' nk'atbic cho k'oric cu pan taxa̱j, reh chi naquic'ulum ric'axbal, nanijalwachem ru̱c' i riyuk'unic ula̱' xiban i jenaj ajabe̱s k'atal k'oric reh chi naquiwih'ic pan nink'i̱j reh ricaxarahil rac'u̱n.
Nok xirak chic ri'orahil i nink'i̱j, re' ajabe̱s re're' xitak'a̱' je take raj tz'e' wa̱ch chi quiyuk'unjic take rula̱' xa re' la' take ula̱' re're' ma' xquic'u'lej ta cho na̱ chalic.
Nok ma' xc'u'ljic ta cho na̱ quik'orbal take pe̱t aj tz'e' wa̱ch, re' ajabe̱s je' wo' chic wili xik'or queh toco̱m chic raj tz'e' wa̱ch:‹Yu'na re' chic hat-tak hiy tak cu̱c' take wula̱' eh chak'or tak cho queh chi je' wili: Re' ajabe̱s xicansaj chic take richico̱p ch'i̱l take k'ena' laj ma̱s wacax eh xitik'a̱' chic i nink'i̱j. Tak-tak k'uru' maj tiklic chic chi'nchel tiquirok tak queh, nqui ajabe̱s re're'.
«Raj la' take ula̱', xa ta nak ru'um chi je' re' xponic k'ormojok queh xquic'u'lej cho na̱ i chalic, chi quiju'junal la' xquisic' quilahtz'il chi quiwach. Je' re' nok, wilic queh take yuk'umaj re're' xi'o̱j pan cabi̱x. Wilic xi'o̱j chi rilmijic quic'a̱y.
Wilic wo' take xquichop cho take aj tz'e' wa̱ch re're' eh xquik'ojobej take cho cu rehtal xquicansaj take je.
Ru'um aj re', re' ajabe̱s k'atal k'oric re're' naxibiraj i quibano̱j take ula̱' re' xicansanic cho queh take raj tz'e' wa̱ch, xchalic ric'a̱ eh xitak'a̱' je take riso̱l chi risacharic quiwach take aj cansanel re're'. Je' wo' re' xiban ru̱c' i quitinamital xisach wo' wach naxitak'a̱' cho aj c'atol reh.
Chiri̱j chic ru', re' ajabe̱s re're', je' wili xik'or queh toco̱m chic raj tz'e' wa̱ch:‹Re' take niyeb chiqui̱j chi naca'nam nak quiwa' quiha̱' wu̱c' ma' xquic'u'lej ta cho na̱ chalic to̱b ta nak xnitik'a̱' chic i wi'c reh caxarahil wili.
Ru'um aj re' nipahkaj aweh tak chi hiy tak pan tak be̱h re' nquimol wi̱' qui̱b take tinamit eh chayuk'ej tak take cho pan caxarahil xa hab pa' wach enarak tak cho ar, nqui queh.
«Je' re' k'uru' ru̱c' quiponic chi'nchel take ula̱' re're', xnujic pa̱m ripa̱t i ajabe̱s re're' cu'um riq'uihal rula̱' je' chi holohic quino'jbal, je' chi ma' holohic ta, re' k'orel nic' pa' q'uihal xiponic yuk'unjok cho cu'um take aj tz'e' wa̱ch ar pan tak be̱h.
Chipam aj wo' nink'i̱j re're', re' ajabe̱s k'atal k'oric naxoquic cok pan pa̱t chi quiliric take tinamit wilque̱b ar xilow chi jenaj winak wilic cok ar ma' ricojom ta riso' re' xye'eric reh, reh caxarahil.
Re' ajabe̱s re're' je' wili xik'or reh winak re're':‹Ac'uh, nic' wach naxatoquic cho ayu' chi ma' acojom ta aso' xye'eric aweh reh caxarahil? nqui reh.«Re' winak re're' ma' xc'u'lunic ta naxbirmijic reh re're'.
Ru'um aj re', re' k'atal k'oric je' wili xik'or queh take aj ilol ula̱':‹Chabac' tak wi̱n i winak wili eh chacut tak lok chipam rik'ekomil ak'ab wili je' ricab naquicuturic take lok wi̱' aj mahc pan k'ekom laj ye'a̱b nquic'ul wi̱' rinimal ti'c'axic, nqui k'atal k'oric re're'.
«Ru̱c' aj jalwach k'oric wili nrakmajic chiri̱j chi ma' chi'nchel ta take c'acharel naquico'ljic. Je' re' nik'or maj pa ricorquil re' Dios queh q'uihal chi c'acharel c'ahchi' ribanam i yuk'unic reh chi naquico'ljic, xa re' la' ru' to̱b ta re' Dios xichih take c'acharel chi naquico'ljic, ma' q'uih ta wo' ti take naquico'ljic chiwach take ma'xta quico'ljic, nqui Jesus queh.
Re' k'oric chiri̱j i to̱j nbanaric reh k'atal k'oric aj Ro̱ma<TS3>(Mr. 12.13-17; Lc. 20.20-26)Nok cu wilic pe wo' i Jesus chi chi̱' pa̱t re' nlok'onjic wi̱' wach i Dios, re' take cow laj aj niminel reh C'uhbal Ye'o̱j reh Moyses xquitik'a̱' wach chi quiwach nic' wach ricojoric rimahc i Jesus naca'nam xa ru̱c' jeno' k'oric encalajic wi̱' chi quiwach.
Nok quitik'a̱b chic wach quino'jbal, re' take cow laj aj niminel re're' xquitak'a̱' cok ru̱c' Jesus quib xib chi aj tahkem reh quic'uhbal. Je' re' ajic chi ihch'ilimaj take cu'um quib xib chi winak re' Herorya̱no ribihnal quicomonil, re' take tahkamaj cok re're' je' wili xquik'or reh Jesus:«Ha̱w aj tijinel keh, re' hoj keht'alim chi xa coric wo' wach k'oric na'n eh ru'um re're' ru̱c' coric wo' wach k'oric nac'uhtaj i c'uhbal nc'ambic quibe̱h take c'acharel chi naquiponic ru̱c' i Dios. Je' wo' keht'alim chi re' hat ma' nachih ta wach take c'acharel quibirinic reh coric awu̱c' ru'um chi nayohbalej awi̱b xa chi'nchel la' nac'ul take awu̱c' maj chawach i hat xa jenaj wach quiwa'ric take c'acharel.
Je' re' nok, chaj bih nak'or keh chiri̱j i wili: Re' C'uhbal Ye'o̱j reh Moyses, riyew na k'ab keh hoj ra̱' ri'sil cho ma' Israhel chi nkayew i to̱j tak'amaj ritojoric ru'um i k'atal k'oric aj Ro̱ma? Cu nakatikim ta wo' ti ju' ribanaric i to̱j re're' on ma'xta chic? nqui take reh.
Re' Jesus chi reht'alim cho i c'ahbil laj no'jbal wilic cho pan quicapew-bal, je' wili xik'or queh:«Ha̱', re' hat-tak xa hat-tak banol awach tak ru̱c' apahkanic tak wili, xa sic'bal reh chi xa haj ta nak equincalajic chawach tak ru̱c' jeno' k'oric, nqui queh.
Chiri̱j re' je' wili xik'or queh:«Charak tak ti cho wi̱n jeno' tumi̱n re' nye'eric chi to̱j reh k'atal k'oric aj Ro̱ma, nqui queh.Naxquiyew je reh,
re're' je' wo' chic wili xik'or queh:«Hab wach aj eh i wachbal ch'i̱l i bihnal wilic chiwach i tumi̱n wili? nqui queh.
—Reh k'atal k'oric aj Ro̱ma, nqui take reh.Chi je' re', re' Jesus je' wo' wili xik'or queh:«Haj pa' wilic i k'oro̱j chi reh i k'atal k'oric aj Ro̱ma, re' wo' re' chayew tak reh eh haj pa' wo' wilic i k'oro̱j chi reh i Dios, re' wo' re' chayew tak reh ru', nqui Jesus queh tak'amaj take cok re're'.
Chi je' aj re' chi xa tz'e'tz'e' chic quiwach ru̱c' i c'u'lunic xiban i Jesus, re' take re' xquicana̱' cahnok eh xi'o̱j chi ma' xca'n ta wo' canar ricojoric jeno' rimahc.
Je' aj wili i pahkanic xca'n cok reh:«Ha̱w kaj tijinel, chipam jenaj queh hu̱j xitz'ihmbaj i Moyses rik'or chi jeno' asbe̱s ac'un nquimic je chi ma' ja'xta cahnok riha'lac'u̱n ru̱c' i rehq'ue̱n, tanlic chiri̱j i chak'be̱s ac'un chi narehq'uenem cahnok rehq'ue̱n i ras reh chi enwih'ic quiha'lac'u̱n ch'i̱l i cahnel ixok re're' eh chi je' re' ma' eta no̱j sahchok wach ribihnal i asbe̱s ac'un camnak je.
Wi je' re' tz'ihmbimaj, chaj bih naquicahnic wi̱' take wuku̱b chi ac'un re' je' wili xquic'ul chi kaxilac i hoj? Pan jenaj cho k'i̱j re' asbe̱s ac'un xiban caxa̱ra ru̱c' jenaj ixok xa re' la' naxirak cho rik'ijil riquimic, xquimic je chi ma' jeno' riha'lac'u̱n xwih'ic. Chi je' aj re', re' ricab ac'un chi nimbal reh i tz'ihmbimaj cahnok ru'um i Moyses, xiban caxa̱ra ru̱c' rehq'ue̱n i ras,
xa re' la' re' ricab ac'un re're' xquimic wo' je chi ma'xta cahnok riha'lac'u̱n ru̱c' ixok re're'. Chiri̱j chic ru', xc'amaric wo' chic ixok re're' ru'um i ro̱x ac'un, xa re' la' xquimic wo' je chi ma'xta wo' nwih'ic cahnok riha'lac'u̱n ru̱c' ixok re're'. Je' aj re' ru', chi'nchel take wuku̱b chi ac'un re're' quehq'uenej ixok re're', xa re' la' chi'nchel xiquimic je chi ma'xta cahnok quiha'lac'u̱n ru̱c'.
Nok camnak chic take je chi'nchel chi wuku̱b chi ac'un re're', xponic wo' rik'ijil chi xquimic wo' je ixok xquehq'uenej cahnok take wuku̱b chi ac'un re're'.
Chak'or keh k'uru' ajabe̱s Jesus, chaj bih naquicahnic wi̱' take wuku̱b chi ac'un re're' pa rik'ijil cucsbal cho take camnak? Hab wo' wach queh ru' narehchenic reh ixok re're'? Je' re' nkabiraj aweh maj chi'nchel xquehq'uenej cahnok ixok re're', nqui take reh Jesus chi c'ahchi' nak cuy'em chi re' Jesus eta nak erik'or chi wilic banoj c'oyomal ar pan taxa̱j eh ru̱c' re're' enak ti nquitz'ak rimahc.
Naxibiraj i Jesus chi je' re', je' wili quic'u'ljic xiban:«Ma' riwi̱' ta nak'or tak chi je' re'. Re' hin nwilow chi ma' narak ta tak chiri̱j i rik'or chipam i Lok' laj Hu̱j re' wilic wi̱' riC'uhbal i Dios. Je' wo', ma' wo' narak ta tak chiri̱j chaj bih til nchol ribanaric i Dios ru̱c' rinimal wach rajawric.
Ru̱c' acapew-bal tak re're', re' hin nik'or aweh tak chi re' ixok re're' ma' hab ta wach narehchenic reh chi ehq'uenbe̱s maj naqui'uctok wo' chic cho take camnak chi naquic'acharic ru̱c' i Dios, re' take c'acharel caxa̱ra take naxiquimic je ma'xta chic quic'acharic chi quic'u'lil co̱k quik'ab qui̱b je' ricab naxiwih'ic wach ac'al eh re' take ma' caxa̱ra ta take naxiquimic je naquicahnic chi je' re' quiwi̱' maj ar pan taxa̱j chi'nchel take c'acharel naca'nam chi je' chic ricab quiwi̱' take raj tz'e' wa̱ch i Dios chi re' take re' wilque̱b chi junelic chi ma' nca'n ta caxa̱ra.
Ma' xa re' ta re' ma' narak ta tak chiri̱j, je' la' wo' ma' narak ta tak chiri̱j i nawilow tak chipam i Lok' laj riC'uhbal i Dios chiri̱j ribiral cuctic take cho camnak. Je' re' nik'or maj ar rik'or chi re' Dios je' wili rik'or:
“Re' hin, hin i Dios rilok'ej niwach i ma' Awraham ch'i̱l i ma' Isahac eh ch'i̱l wo' i ma' Jacow, nqui k'oric xiban i Dios.«Ru̱c' aj k'oric re're', re' Moyses xic'uhtaj chi re' Dios, nlok'onjic wach cu'um take quic'acharic wo' chic cho, ma' re' ta nchel cu'um take ma' quic'acharic ta chic cho, nqui Jesus queh winak re're'.
Re' nim wach tak'anic riban i Dios<TS3>(Mr. 12.28-34; Lc. 10.25-28)Nok quibiram ok chic chaj bih c'u'lunic xiban i Jesus queh aj niminel je' ru̱c' ra̱' ri'sil take cho aj k'ahsem si̱ Saroc, re' take c'acharel wilque̱b ar xquitik ju' ribirmijic i c'uhtunic riban Jesus chi xa sahchanak chic quic'ux,
raj la' take cow laj aj niminel reh C'uhbal Ye'o̱j reh Moyses naxquibiraj chi re' Jesus xitz'ap je quichi̱' take winak re're', xquimol wo' chic qui̱b chi cunchelal chi ritik'mijic wach jeno' pahkanic encalajic wi̱' chi quiwach i tinamit.
Ar ajic chi quixilac take c'ahchi' quibirinic reh, wilic wo' jenaj winak je' ru̱c' aj tijem ri̱j C'uhbal Ye'o̱j reh Moyses xiban cok jenaj ripahkanic reh Jesus xa pajbal ti reh chi haj ta nak encalajic ru̱c' take k'oric riban:
«Ajabe̱s kaj tijinel, haj wo' wilic i tak'anic tz'ihmbimaj chipam i C'uhbal Ye'o̱j reh Moyses til ajwal wach chi naric'amaric na̱? nqui cok reh.
Re' Jesus je' wili xik'or reh:«Re' wo' i tak'anic je' wili rik'or:“Re' hat-tak ra̱' ri'sil cho ma' Israhel ti' chawic'raj tak i Ajabe̱s Dios nalok'ej tak wach.Til chac'ax tak ru̱c' chi'nchel ac'ux tak, ru̱c' chi'nchel awa̱mna takeh je' wo' re' ru̱c' chi'nchel acapew-bal tak, nqui rik'or.
«Re' aj re' i pe̱t c'uhbal re' til ajwal wach chi narinimjic
ch'i̱l wo' i jenaj chic c'uhbal til ajwal wo' wach wili:“Chac'ax awas acha̱k' je' ricab ric'axaric awi̱b na'n i hat, nqui rik'or.
«Je' re' ajic re' take qui̱b c'uhbal re're' ajwal wach rinimjic ru'um nok re' take re' quira'il toco̱m chic take C'uhbal Ye'o̱j reh Moyses ch'i̱l wo' i quic'uhbal take aj k'orol riC'uhbal i Dios, nqui Jesus reh.
Re' rira'il i Jesus ma' xa ru̱c' ta k'atal k'oric ma' Tawiy nchalic<TS3>(Mr. 12.35-37; Lc. 20.41-44)Chi quimolom chic qui̱b ru̱c' Jesus q'uihal take cow laj aj niminel reh C'uhbal Ye'o̱j reh Moyses, re're' je' wili birinic xiban queh:
«Chaj bih nak'or tak chiri̱j i Pahbamaj chi K'atal K'oric re' c'ahchi' awuy'em tak chi naric'ulic lok? Hab wo' wach aj ra̱' ri'sil cho reh nanak'or tak? nqui queh.Re' take re' xquik'or cok reh chi ra̱' ri'sil ti cho ma' Tawiy.
Ar ajic re' Jesus je' wili xik'or queh:«Wi re' k'atal k'oric re're' xa ra̱' ri'sil ti cho ma' Tawiy, chaj bih riwi̱' k'uru' chi re' ma' Tawiy xik'or chi re' k'atal k'oric re're', re' i Ajabe̱s china̱? Je' re' nik'or maj najtir k'i̱j re' k'atal k'oric ma' Tawiy chi ye'o̱j rik'orbal ru'um i Lok' laj rUxlabal i Dios je' wili xik'or chiri̱j:
“Re' Lok' laj Ajabe̱s Dios je' wili xik'or reh Ajabe̱s chi nina̱ re' Pahbamaj chi K'atal K'oric:‘Je' ricab naric'ul rilok'il jeno' winak ntz'ukunjic cok chi riche̱l jeno' k'atal k'oric,je' aj wo' re' nachac'ul i hat alok'il wili: Chi na̱wih'ic chiniche̱l cu rehtal nawilow chi re' take awaj ixowonel naquiwih'ic ri'sil awo̱k, nqui xk'ormojic reh, nqui ma' Tawiy.
«Je' re' ajic wi re' ma' Tawiy Ajabe̱s chi nina̱ nqui rik'or reh k'atal k'oric re're', nic' aj wach k'uru' nanquik'or take aj tijem ri̱j c'uhbal chi re' rilok'il i k'atal k'oric re're', xa je' ti ricab rilok'il cho jeno' queh ra̱' ri'sil cho ma' Tawiy? nqui Jesus queh take cow laj aj niminel re're'.
Naxquibiraj i k'oric xik'or, re' take re' ma' xca'n ta chic cok canar ric'u'ljic i Jesus. Xa re' aj wo' cho wach ru', ma' cu ta chic xca̱j quiminim qui̱b pan c'axquilal ru̱c' pahkanic nca'n cok reh Jesus.
Ma' ra̱j ta tijiljic i no'jbal nca'n take cow laj aj niminel reh C'uhbal Ye'o̱j reh Moyses<TS3>(Mr. 12.38-40; Lc. 11.37-54; 20.45-47)Chiri̱j chic k'oric xiban cu̱c' take cow laj aj niminel reh C'uhbal Ye'o̱j reh Moyses, re' Jesus je' wili p'uht rik'orom keh hoj raj tahkanel ch'i̱l take tinamit hoj quihch'ihlem:
«Ru'um chi re' aj wo' C'uhbal Ye'o̱j reh Moyses nquic'uhtaj take cow laj aj niminel ch'i̱l wo' take aj tijem ri̱j c'uhbal re're',
re' hat-tak chanimej tak i nic' pa' nimal i c'uhbal naquik'orom aweh tak chi na̱c'amam tak na̱, re' cok ru' ma̱ban aweh tak i no'jbal je' ricab nca'n take winak re're' chi xa re' rik'ormojic nca'n eh raj la' i ribanaric i c'uhbal nquic'uhtaj ma' nca'n ta.
Ma̱ban aweh tak nca'n take re' k'uru' maj je' ricab chi jeno' winak ma' ra̱j ta ricojom so' rik'ab chi ritobjic i raj ihkom re' rihamej je ahl laj ihk chiri̱j, je' wo' re' take winak re're' xa ta nak nquic'am na̱ take yohbal wach c'uhbal c'axic ric'amaric na̱ nquihamej chi quina̱ take tinamit.
Wi nchel nquic'am na̱, xa c'uhtbal quiwach chi quiwach take tinamit nanquic'am na̱. Je' aj re' riwi̱' nok k'e̱' suk queh ripixiric yejal tak quiwach on watak quiteleb take cuc' c'ola̱b tz'ihmbimaj wi̱' take ju'jun ch'ihl ok chi C'uhbal Ye'o̱j reh Moyses. Je' aj wo' re' riwi̱' chi k'e̱' suk queh rinimsjic ro̱k quiso' ru̱c' take bolobak laj xoybal nquicoj chi chi̱'.
Naqui'o̱j pan tak pa̱t ntijiljic wi̱' ri̱j C'uhbal Ye'o̱j reh Moyses, on naqui'o̱j wo' pan jeno' pa̱t re' yuk'umaj take wi̱' chi wi'c, k'e̱' nponic chi quiwach i tz'uhkic re' quitz'uhkic wi̱' take nimak quiwach.
«Raj hat-tak, ma̱c'ax tak wach chi je' re' enk'ormojic aweh tak. Nik'or chi je' re' maj re' hat-tak, xa jenaj wo' Ajabe̱s aj tijinel wilic chaxilac tak eh re're', re' hin Jesus re' Pahbamaj chi K'atal K'oric. Chi je' aj re', re' hat-tak xa awas acha̱k' awi̱b tak eh xa jenaj awi̱' tak chi niwach.
Je' re' ajic ma' hab wach wo' queh aj tijinel wilque̱b ayu' wach ac'al enak'or tak reh chi Ajabe̱s. Je' re' nik'or maj xa re' wo' i hin ch'i̱l i wAja̱w Dios re' wilic cho pan taxa̱j, tanlic chiki̱j chi enk'ormojic keh chi Ajabe̱s.
«Chi xa re' wo' hin Jesus re' Pahbamaj chi K'atal K'oric, wilqui̱n chaxilac tak chi Ajabe̱s aj tijinel, ma̱c'u'lej tak na̱ hat-tak k'uru' chi enk'ormojic aweh tak chi Ajabe̱s aj tijinel chi xa nimsbal awach tak.
Re' la' hat-tak chasic' tak chi re' ok i Dios ye'bok alok'il tak. Ru'um aj re' nik'or chi re' hab wach ra̱j chi nariye'eric rilok'il ru'um i Dios eh ra̱j wo' chi en-nimsjic wach, chilow take ras richa̱k' je' ricab riban jeno' aj tz'e' wa̱ch.
Ma̱sic' tak k'uru' i lok'il nquiyew take c'acharel maj xa hab wach risic' i rilok'il ayu', re' Dios narimak'am i rilok'il re' nak nariyeb reh. Raj nchel re' xcahnic chi ma'xta rilok'il ru'um ta chi re' ta nak re' c'ahchi' risiq'uim cu̱c' take c'acharel, re're' nariye'eric rilok'il ru'um i Dios.
Re' ti'quilal narichalic chi quina̱ take quinahsil i tinamit«Re' hat-tak aj tijem ri̱j C'uhbal Ye'o̱j reh Moyses ch'i̱l hat-tak cow laj aj niminel reh c'uhbal re're', xa hat-tak banol awach tak. Re' hat-tak k'e̱' rinimal ti'c'axic na̱c'ulum tak maj ma' xa re' ta ma' nawa̱j ta tak oquic hat-tak chi ri'sil ro̱k k'ab i Dios re' nk'atbic cho k'oric cu pan taxa̱j, c'ahchi' la' wo' ak'etem tak pa̱m quibe̱h take c'acharel c'ahchi' coquic ch'i̱l wo' take til c'ahchi' quicapam oquic chi ri'sil ro̱k k'ab i Dios.
«Je' wo' chic, re' hat-tak re' xa hat banol awach tak, k'e̱' rinimal ti'c'axic na̱c'ulum tak maj namak' tak i pa' bih wilic queh take cahnel ixok eh xa poybal chic na̱ ilek' na'n tak re're', xa k'e̱' chic nahtil ro̱k i ti̱j na'n tak.
Je' aj re', re' hat-tak re' xa hat banol awach tak k'e̱' rinimal ti'c'axic na̱c'ulum tak maj re' take riq'uihal c'acharel re' xa xat'ul chic awach tak chi quisiq'uiric xa haj yu̱k' q'uixca̱b reh chi xca'n chi awaj tahkanel chic take, awu'um aweh hat-tak xicowjic chic chi ritahkaljic ac'uhbal tak eh ru'um chi cowjonak chic take ru̱c' atahkaljic tak, k'e̱' wo' chic nariq'uic na̱ i ti'c'axic naquic'ulum awich'i̱l hat-tak chiwach i naquic'ulum toco̱m chic c'acharel.
«Je' wo', nik'or chi re' hat-tak re' tic'ambic tak quibe̱h i tinamit je' ricab c'amoj be̱h riban jeno' sot' ru̱c' jeno' chic rich sot', k'e̱' rinimal ti'c'axic na̱c'ulum tak ru'um reh riwi̱' i c'uhtunic na'n tak queh tinamit. Je' re' nik'or maj je' aj wili nac'uhtaj tak queh: Wi hab wach ric'saj pan k'oric i Lok' laj Pa̱t re' nlok'onjic wi̱' wach i Dios nariyew richi̱', re' hat-tak nak'or tak chi xa ma'xta bih xa̱j rik'orom wi̱' wi ma' xinimej i chaj bih xik'or. Raj nchel hab wach ric'saj pan k'oric take nworwotic laj ch'ihch' wilic chipam Lok' laj Pa̱t re' nlok'onjic wi̱' wach i Dios, re' hat-tak nak'or tak chi re' c'acharel re're' ma' iq'ue̱l ta wach na̱ i haj wilic xik'or chi naribanam.
Ru̱c' re're' nc'utunic chi re' hat-tak re' je' acab tak sot', til ma'xta so' ano'jbal tak. Nik'or chi je' re' ru'um nok ma' narak ta tak chiri̱j chi re' Lok' laj Pa̱t re' nlok'onjic wi̱' wach i Dios k'e̱' wo' chic lo̱k' chiwach take nworwotic laj ch'ihch' wilque̱b chipam. Je' re' nik'or maj re' take nworwotic laj ch'ihch' nca'n chi lo̱k' chic take xa ru'um chi ar wilque̱b chipam i lok' laj pa̱t re're'.
«Je' wo' chic, re' hat-tak je' wo' wili nac'uhtaj tak queh c'acharel: Wi hab wach ric'saj pan k'oric i lok' laj ye'a̱b c'atbal si̱ chi wach i Dios nariyew richi̱', re' hat-tak nak'or tak chi xa ma'xta bih xa̱j rik'orom wi ma' xinimej i xik'or. Raj nchel hab wach ric'saj pan k'oric take si̱ ye'o̱j chiwach i lok' laj ye'a̱b re're', re' hat-tak nak'or chi re' c'acharel re're' ma' iq'ue̱l ta wach na̱ haj wilic xik'or chi naribanam.
Ru̱c' re're' nc'uhtunic wo' chic chi re' hat-tak re' je' acab tak sot', til ma'xta so' ano'jbal tak. Je' re' nik'or ru'um nok ma' narak ta tak chiri̱j chi re' lok' laj ye'a̱b c'atbal si̱ k'e̱' wo' chic lo̱k' chiwach take si̱, maj re' si̱ nye'eric ar no̱j riban chi lo̱k' chic take xa ru'um chi ar ye'o̱j take chiwach i lok' laj ye'a̱b re're'.
«Re' hat-tak k'uru', nachayew achi̱' tak chi ribanaric chaj bih nc'ulic pan ac'ux tak ribanaric, ma̱wic'saj tak pan k'oric i si̱ nye'eric chiwach i Dios on re' lok' laj ye'a̱b c'atbal si̱. Je' re' nik'or aweh tak maj re' ric'saj pan k'oric i lok' laj ye'a̱b re're' ma' xa ta re' i ye'a̱b re're' c'ahchi' ric'sam pan k'oric je' la' wo' i Dios re' nye'bic quilok'il i nic' pa' nimal wilic chiwach i ye'a̱b re're'.
Je' wo' nachayew achi̱' tak, ma̱wic'saj tak pan k'oric re' k'anworic laj ch'ihch' wilic chipam Lok' laj Pa̱t re' nlok'onjic wi̱' wach i Dios on re' lok' laj pa̱t re're'. Je' re' nik'or aweh tak maj re' ric'saj pan k'oric i lok' laj pa̱t re're', ma' xa ta re' i pa̱t re're' c'ahchi' ric'sam pan k'oric je' la' wo' i Dios re' nye'eric rilok'il chipam i pa̱t re're'.
Je' wo', ma̱wic'saj tak pan k'oric i taxa̱j nachayew achi̱' tak maj hab wach ric'saj pan k'oric, ma' xa ta wo' re' i taxa̱j re' wilic cho wi̱' rik'atbal k'oric i Dios c'ahchi' ric'sam pan k'oric, je' la' wo' i Dios re' nk'atbic cho k'oric ar.
«Re' hat-tak k'uru' re' xa hat-tak banol awach tak, k'e̱' rinimal ti'c'axic na̱c'ulum tak ru'um chi ma' nanimej ta tak take c'uhbal til ajwal wach ribanaric. Chi jelow-bal la' chic take re', nanac'ayej asiq'ue̱j tak, awani̱s tak on i wach atic tak re' “comi̱no” ribihnal, re' chic riye'eric junpehr reh i laj pehr chi tumi̱n na'n tak ribanaric chi ric'amaric na̱ rik'ahsjic asi̱ tak chiwach i Dios, xa re' la' i tak'anic wilic chipam i C'uhbal Ye'o̱j reh Moyses re' nk'oric chiri̱j ricorsjic wach ano'jbal tak, chiri̱j riqueteljic quiwach awas acha̱k' tak eh ch'i̱l wo' chiri̱j rich'iquinjic ac'ux tak chiri̱j i Dios, c'ahchi' ak'ebem tak lok chiri̱j ac'ux tak. Re' nak take re' curman chi na̱nimem tak chi ma'xta wo' acana̱b riye'eric lok asi̱ tak chiwach i Dios.
Je' re' ajic, re' hat-tak re' tic'ambic tak quibe̱h take c'acharel je' ricab i c'amoj be̱h riban jeno' sot' ru̱c' jeno' chic rich sot', ru'um chi xa re' ti take c'uhbal ma' ajwal ta wach nac'am tak na̱, c'ahchi' ac'ulum aweh tak je' ricab xic'ul jenaj winak re' xa re̱c' nak chic rimich' lok take cuc' utz' chipam ric'uxbal, raj nchel i ma' laj chicop wilic chipam ric'uxbal ma' xicoj ta rehtal naxibik' jok.
«Re' hat-tak k'uru' re' xa hat-tak banol awach tak, k'e̱' rinimal ti'c'axic na̱c'ulum tak eh nik'or chi je' re' maj re' hat-tak xa re̱c' chic natz'aj ak'ab tak ch'i̱l riculquil awa' aha̱' tak reh chi ma' eta nanih awi̱b tak ru̱c' i mahc nanacapaj tak, xa re' la' awa̱mna tak hamo̱j cho reh yohbal wach ma' holohic ta laj no'jbal je' ricab i quelk'jic take awas acha̱k' tak.
Re' hat-tak re' tic'ambic tak quibe̱h i tinamit je' ricab i c'amoj be̱h riban jeno' sot' ru̱c' jeno' chic rich sot', chawesaj tak lok i ma' holohic ta laj no'jbal wilic cho pan awa̱mna tak reh chi je' re', ru̱c' abano̱j ena'n tak ribanaric enc'utunic lok chawach tak chi re' chic i holohic laj no'jbal wilic cho pan awa̱mna tak.
Je' re' ajic, k'e̱' rinimal ti'c'axic na̱c'ulum hat-tak cow laj aj niminel reh C'uhbal Ye'o̱j reh Moyses ch'i̱l wo' hat-tak aj tijem ri̱j c'uhbal re're' ru'um nok re' hat-tak, xa hat-tak banol awach tak chi quiwach i tinamit. Je' re' nik'or maj je' ricab chi re' take muk'unbal xa sak chic nca'n lok ru'um i chu̱n cojo̱j chi quiwach raj cho quipa̱m xa chuh chic cho ru'um take k'a̱ tak ba̱k wilque̱b cho ar,
je' wo' re' hat-tak xa coric wo' chic awach na'n tak nanac'uhtaj tak lok awi̱b chi quiwach take c'acharel, xa re' la' cho pa̱m awa̱mna tak yohbal cho wach i c'ahbilal wilic cho ar je' ricab i ribanaric lok awach tak.
«Chi je' aj re', junpech wo' chic nik'or aweh tak chi re' hat-tak cow laj aj niminel reh C'uhbal Ye'o̱j reh Moyses ch'i̱l wo' hat-tak aj tijem ri̱j c'uhbal re're', re' xa hat-tak banol awach tak, k'e̱' rinimal ti'c'axic na̱c'ulum tak eh je' re' nik'or maj na'n tak juneht ru̱c' quibano̱j take ama̱m awati't tak nok xa namahsaj tak chic wach ritik'injic eh xa naxoyej tak chic i quimuk'unbal take raj k'orol C'uhbal i Dios xic'acharic cho chi coric wach quic'ux.
Nik'or chi je' re' maj je' aj wili nak'or tak, nanatik'a̱' tak on nanaxoyej tak quimuk'unbal take raj k'orol C'uhbal i Dios:‹Re' take kama̱m kati't, re' pe' take re' xicansanic cho queh raj k'orol C'uhbal i Dios. C'achalco̱j ta nak cho hoj chiwach take k'i̱j re're', ma' xka'n ta nak jenaj wach ru̱c' quino'jbal take ru', nqui nak'or tak.
«Ru̱c' xak'or tak re're', c'ahchi' wo' ak'orom lok awi̱b tak chi hat-tak ca̱' qui'sil cho take aj cansanel queh aj k'orol riC'uhbal i Dios je' ru̱c' aj najtir take.
Eh nik'or wo' aweh tak chi chacohlaj wo' tak wach i cansanic xquip'ut ribanaric take aj najtir re're'.
Re' aj re' cha'n hat-tak re' xa c'ahbil chic ano'jbal tak eh ru'um chi na'n tak jenaj wach ano'jbal tak chi aj cansanel quich'i̱l ama̱m awati't tak, na'n tak chi je' acab tak juntuhm ok chi a̱k'! Re' cok ru', re' hin til nik'or aweh tak chi to̱b ta xa nasic' nak tak chic ri̱j rico'ljic awi̱b tak chiwach i Dios je' ricab nca'n take a̱k' chi xa quijuquic chic qui'elic je chiwach i k'a̱k', re' hat-tak ma'xta aco'lem awi̱b tak chiwach i Dios nachiyew i k'oric chi na̱ye'eric tak chipam i ye'a̱b re' naric'uluric wi̱' ti'c'axic.
«Je' re' k'uru', reh chi ma' eta chic niq'uic chana̱ tak i ti'c'axic re're', re' hin nanitak'a̱b je chaxilac tak take aj k'orol niC'uhbal ch'i̱l wo' take aj c'uhtunel reh niC'uhbal je' ru̱c' k'e̱' quino'jbal. Nok wilque̱b ok chic awu̱c' tak, chi quixilac take re', wilic queh na̱cansam tak wach curu̱s, wilic wo' queh na̱tz'uhumunem tak pan tak pa̱t ntijiljic wi̱' ri̱j C'uhbal Ye'o̱j reh Moyses eh wilic wo' queh na̱siq'uim tak take chi ribanaric ti'c'axic queh xa haj pa' tinamit quiponic wi̱'.
Ru̱c' aj i na̱banam tak re're', narichalic chana̱ tak i ti'c'axic moloj cho wach ru'um i cansanic xca'n take cho ama̱m awati't tak queh raj camanom i Dios xic'acharic cho chi coric wach quic'ux. Til nik'or aj aweh tak chi ru'um chi re' hat-tak c'ahchi' atikim tak ju' i cansanic p'uhtunak cho ru̱c' riquimic Awel cu nponic ru̱c' i rac'u̱n Werequi̱yas, re' Sacari̱yas ribihnal. Re're' xcansjic cu'um take cho ama̱m awati't tak najtir k'i̱j ar chi chi̱' lok i Lok' laj Pa̱t re' nlok'onjic wi̱' wach i Dios chi ricorquil i wilic wi̱' i lok' laj ye'a̱b c'atbal si̱ chiwach i Dios.
Ru'um reh c'ahchi'ca̱t tak re're', re' ti'c'axic moloj wach ru'um take bano̱j re're', til nik'or aweh tak chi narichalic chana̱ hat-tak wich c'acharel tic'acharic chipam take k'i̱j wili.
Chi je' re' xa'n tak, chabiraj tak chi coric i wili: Je' ricab nancanabjic jeno' pa̱t cu'um take c'acharel naqui'elic je chipam, je' wo' re' naribanam i Dios chi naricana̱b atinami̱t tak chipam i ti'c'axic chalic reh chana̱ tak.
Je' wo' til nik'or wo' aweh tak aj Jerusalen chi ma' ja'xta pe chic awilom tak niwach cu rehtal chic na̱k'orom tak i je' ricab tz'ihmbimaj cho chi je' wili chipam Lok' laj Hu̱j re' wilic wi̱' riC'uhbal i Dios:“Kayew tak rilok'il k'uru' i c'ulic riban lok wili chi tak'amaj cho ru'um i Lok' laj Ajabe̱s Dios, nqui rik'or, nqui Jesus.
Re' take rehtalil narilmijic nacux'ok i wach ac'al<TS3>(Mr. 13.1-2; Lc. 21.5-6)Nok c'ahchi' chic relic je Jesus chipam i pa̱t re' nlok'onjic wi̱' wach i Dios re' hoj raj tahkanel xkajil cok ki̱b ru̱c' eh je' wili xkak'or reh:«Ha̱w, chawilow ti! K'e̱' wo' chic holonquilal ritik'injic bano̱j i pa̱t wili, kojqui reh.
Chalic i Jesus je' wili c'u'lunic xiban keh:«K'e̱' nak ru' holonquilal nc'utunic, xa re' la' nik'or aweh tak chi re' pa̱t wili til narisacharic wach chi junpech chi ma' jeno' chic abaj naricahnic chi tuslic wach, nqui xik'or keh.
Chiri̱j i wili, nok wilco̱j chic ponok chipam i ye'a̱b re' ribihnej “Ye'a̱b queh take tic Oli̱wo ribihnal”, re' hoj raj tahkanel naxkilow chi xa rutquel chic tz'uklic i Jesus, xkajil cok ki̱b ru̱c' eh xkabiraj reh chi je' wili:«Ajabe̱s, chacuy chak'or keh jaruj naric'uluric nic' nimal xak'or keh chiri̱j i k'i̱j natisoljok cho rica'pech eh je' wo' nic' wach nacux'ok wach chi'nchel ayu'. Chak'or wo' keh, haj wilic take rehtalil nariwih'ic chi pe̱t chi c'uhtbal reh chi q'uisi̱n chic ma' nponic i k'i̱j re're'? kojqui reh.
Re' Jesus je' wili kac'u'ljic xiban:«Xa na'lic ok wo' aweh tak reh chi ma' hab ta wach enjot'bic aweh tak.
Je' re' nik'or, maj yohbal wach take tinamit naquijot'oric cu'um take riq'uihal aj jot'o̱l nacuctic cho re' naca'nam qui̱b chi xa je' chic re' hin take eh je' wili naquik'orom:‹Re' hin, i hin Pahbamaj chi K'atal K'oric, nqui naquik'orom.
«Re' hat-tak na̱biram wo' tak ribiral chi wilic take tinamit c'ahchi'que̱b chi k'ak'anic chi quiwach on chi nacoquic chi k'ak'anic. Nachabiraj tak re're', ma' riban ti naho̱l awach tak chi ricapewjic chi xponic chic ricux'ic wach chi'nchel. Coric, re' rik'ijil sachbal wach chi'nchel nariponic wach xa re' la' ma' ja' yu'na ta ti maj curman chi pe̱t naric'uluric lok chi'nchel nanik'orom take wili:
Re' take nimak chi cuc'tak tinamit xa naquic'u'lem chic qui̱b chi k'ak'anic chi quiwach. Je' wo' xa haj chic ye'a̱b, nariwih'ic rehreh wach ya'bilal, nariwih'ic wi'jalel eh naribanam wo' take cow laj hihc.
Nac'ulurok take re're' chacoj tak rehtal chi xa cu re' pe ti p'uhtbal reh i c'axquilal c'ahchi' richalic china̱ ac'al wili.
Chi je' aj re', k'e̱' wo' chic q'uihal take c'acharel naquixowonic awach tak ru'um chi re' hin quinanimej tak. Je' re' nik'or maj re' take re' naca̱t tak quik'ahsam pan quik'ab take aj c'amol quibe̱h take tinamit reh chi naca'nam ti'c'axic aweh tak cu rehtal wilic aweh tak naquicansjic.
«Chiwach aj take rik'ijil i ti'c'axic re're', q'uihal queh take awich aj niminel tak nariyojic quic'ux chiwi̱j. Chi quixilac take je' re' naca'nam, wilic take c'ul naquixowem qui̱b eh wilic wo' c'ul naquik'ahsam qui̱b pan quik'ab aj ixowonel.
Je' wo' chi quixilac take re', q'uihal take nacuctic chi xa chucul aj k'orol riC'uhbal i Dios take eh yohbal wach take c'acharel naquijot'om ru̱c' i c'uhtunic naca'nam.
Chi je' aj re', ru'um chi chaxilac hat-tak aj niminel wi̱n naquiq'uihbic take aj banol reh c'ahbilal, q'uihal wo' aweh hat-tak narichuhpic wach i c'axoj i̱b cu̱c'.
Til nik'or k'uru', tiwi̱' tak chi xa na'lic ok wo' aweh tak maj xa re' wo' i c'acharel re' cu ch'iclic ric'ux chiwi̱j hin naponok wach ricux'ic take k'ijil re're', xa re' wo' re' narico'lem ri̱b.
«Je' wo', chiwach take k'i̱j re're', re' holohic laj k'oric nik'or i hin chi re' Dios narik'atbic k'oric chi quina̱ i tinamit, narojic lok rik'ormojic chi junsut wach ac'al wili reh chi naribirmijic cu'um chi'nchel c'acharel. Nok ojonak ok chic lok wach rik'ormojic niC'uhbal, cu re' aj ru' naric'ulic lok i ricux'ic wach chi'nchel.
Chi je' re' ajic, re' hat-tak re' tilbic tak wach i hu̱j tz'ihmbimaj cho ru'um aj k'orol riC'uhbal i Dios re' Tanyel ribihnal, nachawilow tak chi chipam i pa̱t re' nlok'onjic wi̱' wach i Dios, re' yibel wach c'ahbilal chi kawach hoj ra̱' ri'sil cho ma' Israhel xbanaric chic cu'um take sachol wach i tinamit wili, charak tak chiri̱j chi re're' i rehtalil chi xponic chic i orahil chi nawelic tak je chipam i tinamit wili.
Nachawilow tak re're' k'uru', re' hat-tak re' wilca̱t tak chi junsut riyuk'ul Jure̱ya hiy tak pan tak q'uiche̱' chi ric'oloric awi̱b tak ar.
Je' ricab wi wilic ok nchel jeno' aweh tak rij ripa̱t wilic lok, ma' noquic chic cok chi ric'amaric pa' bih aweh tak.
On wi pan awabi̱x ok wilca̱t tak cho ma' tisoljic wo' tak chic cho pan apa̱t tak chi ric'amaric jeno' ajalba̱l tak.
«Ru'um chi k'e̱' c'axquilal wach i elic naribanjic chiwach take k'i̱j re're', k'e̱' niquetelej quiwach take yowa̱b ixok ch'i̱l take tutbe̱s cu wilic quicuc'ta̱k.
Ru'um aj re', til nik'or aweh tak chi cha'n tak ati̱j reh chi ma' ok chipam rik'ijil i k'elej enc'uluric reh chi suk elic ena'n tak je, on chi ma' wo' chipam jeno' hi'lbal k'i̱j reh chi ma' eta narak tak ac'axquilal ru̱c' rik'or i C'uhbal Ye'o̱j reh Moyses.
Nipahkaj aweh tak chi cha'n ati̱j tak maj re' ti'c'axic re're' til wo' chic cow wach naribanam chiwach take chi'nchel ti'c'axic c'ulu̱j cho cu rich'ihquic cho chi'nchel wach ac'al cu rehtal nponic rik'ijil i ti'c'axic re're'. Til wo' chic ma' ilo̱j ta wach i ti'c'axic naric'uluric re're' eh ma' wo' narilmijic chic johtok wach chiri̱j take k'i̱j nac'ulurok lok re're'.
K'e̱' wo' chic ti'quilal naric'uluric chi re' Dios naritokom wach rinimal ro̱k rik'ijil ti'c'axic re're' awu'um aweh hat-tak re' xatrichih tak chi naca̱t tak rico'lem chiwach i ti'c'axic re're'. Ma' ta je' re' eriban, ma' hab ta wo' nak wach erico'lej ri̱b chiwach.
«Chiwach rik'ijil i ti'c'axic re're', q'uihal take c'acharel nacoquic chi jot'o̱j. Chi quixilac take re', wilic take naquik'orom chi je' wili:‹Quim tak, chawilow tak: Ayu' wilic on wulu' wilic i Pahbamaj chi K'atal K'oric, nqui naquik'orom.«Nachabiraj tak chi je' re' ma̱coj tak wach
maj je' ricab chi yohbal wach take jot'o̱l nacuctic cho chi c'ahchi' quik'orom qui̱b chi re' take re' i Pahbamaj chi K'atal K'oric, yohbal wo' wach take jot'o̱l nacuctic cho chi naquik'orom qui̱b chi aj k'orol riC'uhbal i Dios take. K'e̱' wo' chic naquijot'om take c'acharel ru̱c' take k'oric naca'nam eh ru̱c' take riq'uihal nimak tak wach lok' laj nawa̱l naca'nam, naquiniq'uem wo' quik'i̱j chi quijot'oric take richiho̱j i Dios chi naquico'ljic.
Je' re' k'uru' ma' riwi̱' ta chic chi etijot'oric tak maj re' hin pe̱t c'ahchi' nik'orom aweh tak chi'nchel re're' chi ja' nc'uluric ta.
Chi je' re' ajic ma̱tahkej tak je take je' wili enquik'or aweh tak:‹Re' Pahbamaj chi K'atal K'oric, ar wilic cho pan chik yu̱k', tak-tak kilow tak cho k'uru', nqui enquik'or.«Je' wo' ma̱coj tak wach quik'orbal take je' wili enquik'or aweh tak:‹Re' Pahbamaj chi K'atal K'oric ar ric'olom cho ri̱b pan jenaj ye'a̱b, nqui enquik'or.
«Je' re' nik'or maj je' ricab chi narirehpaj cho risakomil i cohok ar pan taxa̱j, cu nilmijic cho chi junsut wach ac'al, je' wo' re' naric'uluric naquinsoljok cho hin Ac'unbe̱s re' wilic wajawric chi quina̱ c'acharel
Re' take rehtalil naric'uhtunic cho wi̱' risoljic i Jesus<TS3>(Mr. 13.24-37; Lc. 21.25-36; 17.25-36; 12.41-48)«Chiri̱j chi iq'uinak chic nic' nimal ti'c'axic naric'uluric chipam take k'i̱j re're', re' take sakombal pan taxa̱j naripa'lajic quisakomil eh je' re' naric'uluric maj re' k'i̱j ch'i̱l i poh ma'xta chic quiyeb cho quisakomil. Je' wo' re' take ch'imi̱l, chi xa je' nak chic naquik'ehbic cho wach ac'al na'ilmijok, ma'xta wo' chic quisakomonic cho.
Cu chiri̱j aj chic re're', re' rehtalil cho nic'ulic hin Ac'unbe̱s re' wilic wajawric chi quina̱ c'acharel naric'uhtunic wo' cho pan taxa̱j. Ru'um reh rehtalil re're', k'e̱' riyot'quil c'uxlis naroquic cho cu̱c' take tinamit ma'xta quiniminic wi̱n ru'um chi naquirakam chiri̱j chi xinc'ulic lok chi rich'ukuric wach mahc. Je' re' nik'or maj naquinc'olok lok nah rinimal su̱tz' i hin Ac'unbe̱s re' wilic wajawric chi quina̱ c'acharel, narilmijic wach rinimal risakomil nich'a̱b ch'i̱l wo' i wajawric wilic.
«Nachirak aj cho nichalbal, re' hin nanitak'a̱b take cho waj tz'e' wa̱ch reh chi nacojic chi junsut yu̱k' q'uixca̱b china̱ ac'al wili chi rimoloric quiwach take c'acharel chiho̱j take quiwach wu'um, je' ricab nanmoloric quiwach take tinamit cu'um take aj su̱b nok xa cow chic quik'o'rjic je chi su̱b.
Ru'um aj chi je' re' naric'uluric, re' hat-tak chacoj tak rehtal take rehtalil c'uhtbal reh nichalic je' ricab na'n tak ru̱c' i che̱' re' I̱co ribihnal. Nanawilow tak chi rip'ut cho toxlonic take ac' xak, naweht'alij tak chi re' sik'jil xiq'uic chic lok rik'ijil eh chi re' chic k'elej oquic cho reh.
Je' wo' re' cha'n tak chi nachawilow tak chi c'ahchi' chic ric'ulmujic take xnik'or lok aweh tak chi naric'ulmujic, charak tak chiri̱j chi ma' naht ta chic wilic i k'i̱j chi nanichalic.
Til coric nik'or chi re' xnik'or aweh tak naric'uluric nok cu ja' ta ncux'ic rinimal ro̱k quic'acharic take c'acharel c'achalque̱b yu'na.
Je' re' nik'or aweh tak maj chi'nchel re' xnik'or lok i hin, til wo' naric'uluric ma'xta nchel risahchic wach je' ricab naric'ulum i taxa̱j rich'i̱l i ac'al.
Re' cok ru' to̱b ta nchel xnik'or lok haj wilic take rehtalil naric'utunic wi̱' nichalic, ma' hab ta chic wach xa re' wo' Dios neht'alanic reh rik'ijil ch'i̱l ri'orahil chi naric'uluric re're'. Xa ta nak re' take raj tz'e' wa̱ch i wAja̱w wilque̱b ar pan taxa̱j, queht'alim re're'. Ru'um aj chi xa re' wo' Dios neht'alanic reh re're',
re' hin nik'or aweh tak chi re' take tinamit quic'acharic naquinc'olok lok i hin Ac'unbe̱s re' wilic wajawric chi quina̱ c'acharel, naquic'ulum queh je' ricab xquic'ul cho take tinamit xic'acharic cho pa rik'ijil cho ric'acharic i ma' Noheh.
Je' re' nik'or maj pa rik'ijil cho ric'acharic i Noheh naxchalic chi quina̱ tinamit i jenaj rinimal jab ch'i̱l buht ha' xelic cho pan ac'al, re' take re' xa suk chic quic'ux qui'iq'uic k'i̱j pan tak nink'i̱j on pan tak caxarahil eh ma' xquicoj ta so' rehtal chi chalic reh jenaj ti'c'axic chi quina̱. Je' aj re' xca'n cu rehtal xoquic i Noheh ch'i̱l take raj pan pa̱t chipam i jenaj ma' laj cano̱wa je' riwi̱' pa̱t.
Cu re' chic ru', ru'um chi ma' xquicoj ta rajawric re' xk'ormojic queh ru'um i Noheh chi narichalic jenaj rinimal jab, chi'nchel take c'acharel re're' xsahchic quiwach ru'um i buht ha' xelic cho pan ac'al.«Re' hin nik'or wo' aweh tak chi naquinc'olok lok i hin Ac'unbe̱s re' wilic wajawric chi quina̱ c'acharel, je' wo' wili naric'uluric:
Wi wilic quib ok chi winak camanic nca'n ponok pan abixbal, jenaj queh naresmejic chiwach i ti'c'axic eh re' jenaj chic naricanabjic cahnok chipam.
Je' wo' re', wi wilic quib ok chi ixok que'c nca'n, xa jenaj wo' queh naresmejic chiwach i ti'c'axic eh re' jenaj chic naricanabjic cahnok chipam.
«Ru'um aj chi wilic take naquicanabjic pan ti'c'axic ru'um chi ma'xta quicojom rajawric i xk'ormojic queh, re' hin nik'or aweh tak chacoj tak rajawric i k'oric xnik'or chic aweh tak wili chi xa ic'lic ok wo' ana̱ tak chiri̱j nic'ulic lok i hin ajabe̱s chana̱ tak. Je' re' cha'n tak maj ma' aweht'alim ta tak jaruj nchel rirak cho k'i̱j reh nisoljic,
je' ricab xic'ul i jenaj ajabe̱s re' ma' xeht'alij ta i k'i̱j naxc'ulic lok jenaj aj lek' chi relk'jic pa̱m ripa̱t. Ar aj ru' xoquic pa ripa̱t eh xelk'aj je chi'nchel pa' bih wilic reh. Wi ta nak re' ajabe̱s re're' xeht'alij chaj bih k'ijal naric'ulic lok wi̱' aj lek' re're', til xicha'jej nak chi xa ic'lic chic na̱ eh ma' xiyew ta nak chi xelk'jic pa̱m ripa̱t, maje'?
Je' re' ajic, ru'um chi re' hin Ac'unbe̱s re' wilic wajawric chi quina̱ c'acharel nanic'ulic lok nok ma' hab ta wach ncapewenic reh, re' hat-tak xa ic'lic ok wo' ana̱ tak.
«Chacapaj tak ri̱j i wili: Re' jeno' ajabe̱s nok ojic chic reh chi naht, ma' re' ta na jeno' raj camanom je' ru̱c' wilic rino'jbal eh je' ru̱c' ch'iquem c'uxlis naripahba̱b cahnok chi ric'amaric quibe̱h chi'nchel raj camanom wilque̱b pa ripa̱t, on chi riye'eric quiwa' quiha̱' pa ri'orahil? Til pan coric re' aj camanom re' je' re' rino'jbal, re're' naricanabjic cahnok chi aj ilo̱l.
K'e̱' je ato̱b reh aj camanom npahbabjic cahnok chi c'amol be̱h ru'um i ajabe̱s, wi re' camanic k'oro̱j cahnok reh chi naribanam, re' wo' re' c'ahchi' rinimem i nac'olok rakmajok
maj til pan coric nik'or aweh tak chi re' camanom re're' narijohsjic wach ricamaj ru'um ajabe̱s chi c'axbal reh eh chi je' re' naricojoric cahnok chi chopol na̱ chi'nchel pa' bih wilic reh i ajabe̱s re're'.
Ra̱j nchel, wi re' c'ahbil laj camanom re're', ma' riban ta ricamaj chi coric ru'um ricapaj pa ra̱mna chi ja' c'ulic ta lok reh ajabe̱s
eh chi je' re' enoquic chi quich'eyeric take rich camanom je' wo' enoquic chi nink'ijinic on chi xohc'ric quich'i̱l take aj xohc'rel,
k'e̱' je ti'quil naric'ulum aj camanom re're'. Je' re' ajic nac'olok lok i ajabe̱s chipam i k'i̱j nok re' aj camanom re're' ma' reht'alim ta so', on chipam i junc'am nok ma' c'ahchi' ta ricapam so' ric'ulic lok i ajabe̱s,
naric'ulic rakmajok chi je' re' c'ahchi' ribanam. Je' aj re', re' aj camanom re're' naricahnic chiwach i ajabe̱s chi xa je' chic ricab jeno' queh take aj camanom je' ru̱c' xa cu re' nca'n quiwach chi camanic nok wilic cok i ajabe̱s cu̱c'. Ru̱c' aj naribanaric reh aj camanom re're', til narok'ic eh narikirich'em nah re̱ ru'um rinimal ti'quil c'uxlis naroquic cho ru̱c'.
Curman chi wilco̱j chi xa ic'lic ok wo' kana̱«Nachirak cho rik'ijil nic'ulic lok i hin chi k'atoj k'oric chi quina̱ take tinamit, naribanam jenaj wach ru̱c' je' ricab xc'ulmujic cu̱c' take lajeb chi k'ahxokak je' ru̱c' aj behsem take reh jenaj quich k'ahxok naribanam caxa̱ra. Re' take k'ahxokak re're' xquitik'a̱' qui̱b ru̱c' quisakombal chi ruyu'njic pan be̱h ac'un naribanam caxa̱ra ru̱c' jenaj quich'i̱l, je' ricab ocronak take wi̱' nanbanaric jeno' caxarahil.
Re' cok ru', re' take lajeb chi k'ahxokak re're' na xquitik'a̱' qui̱b reh caxarahil, xa ho'o̱b ti queh xquisic' ri̱j nic' wach nok chi ma' eta nchuhpic quisakombal, raj take ho'o̱b chic ma'xta bih xquicapaj so'.
Je' re' ajic re' take ho'o̱b ma'xta bih xquicapaj so', xa xquichohpaj wo' ti je i quisakombal chi ma' xquic'am ta je riman quicas chiqui̱j.
Tz'a̱b ru', re' take ho'o̱b re' xquisic' ri̱j nic' wach nok chi ma' eta nchuhpic quisakombal, ma' je' ta re' xca'n, naxquichop la' je quisakombal xquic'am je riman quicas chiqui̱j.
Naxponic aj ri'orahil ruyu'njic ac'un re're', ru'um chi re're' cu xchahmic cho, re' take lajeb chi k'ahxokak xchalic quitahca'y eh xikajic chi wiric.
Cu re' chic ru' naxponic tic'lic ak'ab, ticlijic pan quixiquin i k'oric wili:‹C'a'chok awach tak, re' ac'un naribanam caxa̱ra ponic chic reh. Chatik'a̱' awi̱b tak k'uru' chi ric'uluric, nqui k'oric xquibiraj.
Ar aj ru', re' take ho'o̱b chi k'ahxokak re' ma'xta bih xquicapaj so', je' wili xquik'or queh ho'o̱b chic quich'i̱l:‹Chacuy chayew tak so' keh acas tak ru'um nok re' kasakombal i hoj chuhpic chic reh, nqui take.
«Re' take ho'o̱b chi k'ahxokak quisiq'uim cho ri̱j nic' wach nok chi ma' eta nchuhpic quisakombal, je' wili xquik'or queh:‹Re' hoj ma' q'uih ta wo' kacas kich'i̱l chi nakayeb so' aweh tak. Reh aj chi ma' hoj ta juncahnic chi ma'xta chic kacas, sakbih chi re' hat-tak eto̱j tak cu̱c' take aj c'a̱y eh chalok' cho aweh tak cu̱c', nqui take.
«Nok k'oro̱j chic queh chi je' re', re' take ho'o̱b chi k'ahxokak re're' xi'o̱j wo', xa re' la' ru' nok sachalque̱b ponok, xc'ulic ti lok i ac'un naribanam caxa̱ra eh chi je' re', xa re' wach take ho'o̱b chi k'ahxok tikilque̱b chi ric'uluric, xi'oquic cok chiri̱j chipam i nink'i̱j reh ricaxarahil maj chiri̱j chic re're', xtz'aparic cho chi junpech i ocbal reh pa̱t reh chi ma' hab ta chic wach xye'eric k'ab reh chi oquic.
«Ru'um aj re', naxisoljic cho take ho'o̱b chic chi k'ahxokak, je' wili tohk' quik'orom cok reh ac'un re're': ‹Ha̱w, chacuy chateh cho keh apa̱t, nqui take cok reh.
Re're' je' wili quic'u'ljic xiban take cho:‹Til coric nik'or aweh tak chi ma' weht'alim ta awach tak, nqui cho queh.
«Ru̱c' aj xc'ulmujic re're', nik'or aweh tak chi xa ic'lic ok wo' ana̱ tak reh nic'ulic lok ru'um nok re' hat-tak ma' aweht'alim ta tak jaruj rirak cho i k'i̱j ch'i̱l ri'orahil nic'ulic lok i hin Ac'unbe̱s re' wilic wajawric chi quina̱ c'acharel.
Re' jalwach k'oric chiri̱j i ajabe̱s re' xik'ahsaj cahnok ritumi̱n pan quik'ab take raj camanom<TS3>(Lc. 19.11-27)«Ru'um chi c'ulic lok wi̱n chi k'atoj k'oric chi quina̱ take c'acharel, re' hin nanibanam cahnok awu̱c' hat-tak je' ricab xiban jenaj ajabe̱s xitik'a̱' chic ri̱b chi ojic reh chi naht. Re' ajabe̱s re're' xiyuk'ej take raj camanom eh wilic tumi̱n xik'ahsaj cahnok pan quik'ab reh chi narac'unem ri̱b chi quiwach.
Ru'um aj chi ma' jenaj ta wach quino'jbal take aj camanom chi ricamanjic wach tumi̱n, re' ajabe̱s re're', ho'o̱b tahn chi tumi̱n xiyew reh jenaj. Reh jenaj chic, xiyew quib tahn chi tumi̱n reh eh re' jenaj chic xa juntahn ti xiyew reh. Chiri̱j chic ru', re' ajabe̱s xo̱j chi naht.
Chi je' re' ajic, re' aj camanom re' xic'ul cahnok ho'o̱b tahn chi tumi̱n, xoquic chi ricamanjic wach eh ho'o̱b chic tahn chi tumi̱n xac'unej ri̱b chiwach.
Re' jenaj chic camanom re' xic'ul je quib tahn chi tumi̱n, xoquic wo' chi ricamanjic wach tumi̱n eh quib tahn wo' chic xac'unej ri̱b chiwach,
raj nchel i camanom re' juntahn ti chi tumi̱n xic'ul je, xic'ot jenaj jul eh ar ximuk'a̱' i tumi̱n xye'eric reh ru'um ajabe̱s.
Naht chic pononak sahchok cho ajabe̱s re're', xsoljic wo' chic cho chipam riye'a̱b eh xiyuk'ej take raj camanom chi ripahkaljic queh nic' wach xca'n ru̱c' i tumi̱n xiyew cahnok queh.
Je' re' ajic, re' camanom re' xic'ul cahnok i ho'o̱b tahn chi tumi̱n, naxo̱j c'olok ch'i̱l ho'o̱b tahn chic chi tumi̱n xac'unej cahnok ri̱b chiwach, je' wili xik'or reh ajabe̱s:‹Ha̱w, xa ho'o̱b ti tahn ru' chi tumi̱n xayew cahnok wi̱n, raj yu'na ho'o̱b chic tahn xac'unej ri̱b atumi̱n chi niwach, nqui reh.
«Chalic ajabe̱s re're' je' wili xik'or reh:‹Re' cok hat, hat holohic laj aj camanom. Je' re' nik'or maj xanimej chi manlic i k'oro̱j cahnok aweh. Yu'na k'uru', je' ricab nok nsukbic nic'ux awu̱c' i hin ajabe̱s chana̱ ru̱c' xa'n, je' wo' re' sukbok ac'ux wu̱c' i hat ru̱c' i nanibanam wili chi yu'na k'e̱' chic nanich'ica̱b nic'ux chawi̱j ru̱c' jeno' camanic nim wach. Je' re' niban ru'um nok ru̱c' ti nech' nitz'a̱k xnich'ica̱' wi̱' nic'ux chawi̱j i hat chi na̱q'uihsam wach, re' hat xacamanej cahnok wach chi coric, nqui reh.
«Naxponic wo' i jenaj chic aj camanom re' xye'eric quib tahn chic tumi̱n reh, je' wili xik'or reh ajabe̱s:‹Ha̱w, xa qui̱b ti tahn ru' chi tumi̱n xayew cahnok wi̱n, raj yu'na qui̱b chic tahn xac'unej ri̱b atumi̱n chi niwach, nqui wo' xik'or reh.
«Re' ajabe̱s je' wili xik'or reh raj camanom re're':‹Re' cok i hat, hat holohic laj aj camanom. Je' re' nik'or maj xanimej chi manlic i k'oro̱j cahnok aweh wu'um. Yu'na k'uru', je' ricab nok nsukbic nic'ux awu̱c' i hin ajabe̱s chana̱ ru̱c' xa'n, je' wo' re' sukbok ac'ux wu̱c' i hat ru̱c' i niban wili chi yu'na k'e̱' chic nanich'ica̱b nic'ux chawi̱j ru̱c' jeno' camanic nim wach. Je' re' niban ru'um nok ru̱c' ti mahnic' nitumin xnich'ica̱' wi̱' nic'ux chawi̱j chi na̱q'uihsam wach, re' hat xacamanej wo' wach chi coric, nqui reh.
«Raj la' naxponic i jenaj chic aj camanom re' xc'ulbic cahnok reh juntahn ti chi tumi̱n, je' wili xik'or reh ajabe̱s:‹Ha̱w, re' hin weht'alim chi re' ricamanjic wach tumi̱n awu̱c' i hat k'e̱' c'axquilal wach. Je' re' nik'or maj re' hat xa re' bihomric nawa̱j ru̱c' quicamaj take toco̱m je' ricab riban jeno' ajabe̱s re' ritak'a̱' rijacharic pa̱m riye'a̱b re' toco̱m xbanic wi̱' tic abi̱x on ritak'a̱' rixiric wach take jal re' ma' re' ta wo' xmolbic reh.
Ru'um aj chi je' re' riwi̱' ano'jbal, re' hin k'e̱' xinyo'jic chawach, ru'um re' ma' xnicamanej ta wach atumi̱n, xnic'ol la' pan ac'al ru'um quinyo'jic chi eno̱j pa ri̱j chi niwach. Je' re' k'uru', ayu' wilic wo' chic atumi̱n chi manlic wach, nqui reh.
«Chalic ajabe̱s re're', je' wili xik'or reh:‹Hat ma' ato̱b ta laj aj camanom, ma' nanimej ta haj wilic nk'ormojic cahnok aweh. Ru'um chi aweht'alim wo' nak chi re' hin niban je' ricab i winak re' ritak'a̱' rijacharic pa̱m i ye'a̱b re' toco̱m xbanic i ticoj abi̱x on ritak'a̱' rixiric wach take jal ma' re' ta xmolbic cho reh,
ma' xamuk'a̱' ta nak i nitz'a̱k xo̱j la' nak ac'ol chipam jeno' pa̱t c'olbal tumi̱n reh chi naxinc'ulic nak lok i hin yu'na xo̱j nak nic'am i nitz'a̱k ch'i̱l i nic' pa' nak nimal xac'unej cahnok, nqui ajabe̱s reh.
«Chiri̱j chic ru', re' ajabe̱s re're' je' wili xik'or queh toco̱m chic raj camanom wilque̱b cok ru̱c':‹Chamak' tak i nitz'a̱k wilic ru̱c' i winak wili eh chayew tak reh re' laj pech xiq'uihsaj wach nitz'a̱k.
Je' re' cha'n tak ru'um nok re' nchol riq'uihsjic wach i pa' bih ye'o̱j reh nariye'eric riman reh, ra̱j nchel re' ma' nchol ta riq'uihsjic wach i pa' bih ye'o̱j reh, narimak'aric reh re' haj nak ti wilic i mahnic' ye'o̱j pan k'ab.
Chiri̱j aj chic re', chacut tak lok ri̱j pa̱t pan k'ekom ak'ab i aj camanom wili, ar aj ru' narok'ic eh narikirich'em nah re̱ ru'um riti'quil ric'ux, nqui ajabe̱s re're'.
Re' Jesus narich'ukum k'oric china̱ quibano̱j take c'acharel«Re' hin Ac'unbe̱s re' wilic wajawric chi quina̱ c'acharel, naquinc'olok wo' chic lok quich'i̱l take raj tz'e' wa̱ch i wAja̱w Dios, nok nic'uhtam chic i rinimal nilok'il, nanitz'uka̱b cho wi̱b chipam lok' laj niye'a̱b k'atbal k'oric reh chi nanich'ukum k'oric chi quina̱ take tinamit.
Ar aj ru', chi'nchel take tinamit wach ac'al nacojic pa'lajok chi niwach eh nok pa'alque̱b chic chi niwach, nawesam lok pa reh take coric wach quic'ux chi quixilac take ma' coric ta wach quic'ux, je' ricab riban jeno' aj cha'jem me̱' naresaj lok pa reh take chi̱wa chi quixilac take rime̱'.
Re' take coric wach quic'ux, ar naniyeb take pa nisec'a̱j eh re' take ma' coric ta wach quic'ux ar naniyeb take pa nitz'e̱t, je' ricab riban aj cha'jem me̱' chi re' take me̱' pa risec'a̱j riyew take lok eh re' take chi̱wa pa ritz'e̱t riyew take lok.
Nok nich'akam chic quiyejal take c'acharel, re' hin chi pa'alqui̱n chic chi k'atal k'oric, je' wili nanik'orom queh naniyeb take pa nisec'a̱j:‹Re' wAja̱w, xa nok wo' pan ch'iquinbal cho reh wach ac'al, xitik'a̱' cho wach chi re' hin nanich'ukuj k'oric chana̱ tak. Je' re' nok, re' hat-tak re' c'ahchi' chic ac'ulum tak i rato'bil i Dios, quim tak eh tocok tak chi ri'sil wo̱k nik'ab.
Re' hat-tak ric'ul chaweh tak chi je' re' eniban awu̱c' tak maj nok re' hin cuyuj wi'c cuyuj ha' niban ru'um ma'xta chic bih wilic wi̱n, re' hat-tak xayew tak niwa' niha̱'. Je' wo', naxinwih'ic cho chi xa hin behel pan atinami̱t tak xayew tak nipatal.
Naxiban wo' cho chi ma' rik'or ta chic coric niso' chiwi̱j, re' hat-tak xayew tak nijalba̱l eh xinponic wo' awilow tak cho naxinyowabjic. Je' wo' chic, na xinwih'ic cho pan che̱', xinponic wo' ak'o'rej tak cho, nqui nanik'orom queh.
On, haj wo' xkilow awach chi xa je' hat behel pan katinami̱t eh xkayew apatal? Eh haj wo' xkilow awach chi xa ma' rik'or ta chic coric aso' chawi̱j eh re' hoj xkayew ajalba̱l?
Je' wo', haj nchel xkabiraj chi hat yowa̱b eh xatponic kilow cho, on chi wilca̱t cho pan che̱' eh xatponic kak'o'rej cho? nqui naquik'orom.
«Ar ajic chi quic'u'ljic, re' hin re' pa'alqui̱n chic chi k'atal k'oric je' wili nanik'orom queh:‹Til coric nik'or aweh tak, chi'nchel take ato'bil xa'n tak queh take was nicha̱k' cu̱c' tak ti quiwach, wi̱n wo' hin xa'n tak, nqui nanik'orom queh.
«Chiri̱j aj chic re', je' wili nanik'orom queh ye'o̱j take je pa nitz'e̱t:‹Telen tak chi niwach hat-tak re' ye'o̱j chic chawi̱j tak chi na̱c'ulum tak i ti'c'axic. Hiy tak chipam i k'a̱k' re' xa koplic wo' cho chi junelic i k'i̱j sakom. Re' k'a̱k' re're' tik'imaj chi reh aj Yahm ch'i̱l take ma' tob laj uxlabal quicamanic chi raj tz'e' wa̱ch.
Je' re' ric'ul chaweh tak chi enac'ul maj nok hin cho aj cuyul wi'c ha', re' hat-tak ma' xayew ta tak niwa' niha̱'.
Je' wo', naxinwih'ic cho chi xa hin behel pan atinami̱t tak, ma' xayew ta tak nipatal. Je' wo', naxiban cho chi ma' rik'or ta chic coric niso' chiwi̱j, re' hat-tak ma' xayew ta tak nijalba̱l. Ma' wo', xinponic ta awilow tak cho naxinyowabjic. Xa ta wo' xinponic ak'o'rej tak cho naxinwih'ic pan che̱', nqui nanik'orom queh.
«Ru̱c' take k'oric re're', re' take ma' coric ta wach quic'ux naquibiram wo' wi̱n chi je' wili:‹Ha̱w, haj nchel xkilow cho awach chi re' hat, hat aj cuyul wi'c ha'? On chi xa je' hat behel pan katinami̱t? On chi ma' rik'or ta chic coric aso' chawi̱j? On chi hat yowa̱b? On chi naxatwih'ic cho pan che̱' eh ma'xta bih jeno' ato'bil xka'n aweh? nqui wo' naquik'orom wi̱n.
«Ar ajic chi quic'u'ljic, re' hin je' wili nanik'orom queh:‹Til coric nik'or aweh tak ru̱c' chi ma' xa'n ta tak ato'bil queh take c'acharel cuc'tak ti quiwach je' ru̱c' cajwam wach jeno' ato'bil, wi̱n wo' hin ma' xa'n ta tak ato'bil re're', nqui nanik'orom queh.
«Chi je' aj re' k'uru', nanibanam chi re' take ma' coric ta wach quic'ux nacojic chipam i junelic ti'c'axic eh re' take coric wach quic'ux nanibanam chi nacoquic chi ri'sil wo̱k nik'ab re' naquic'acharic wi̱' chi junelic, nqui Jesus.
Re' Jesus xik'or chi narik'ahsjic pan quik'ab take sol aj Ro̱ma<TS3>(Mr. 14.1-2; Lc. 22.1-2; Jn. 11.45-53)Chiri̱j chic ru' nok ricohlam chic kac'ulbaljic i hoj raj tahkanel ru̱c' take k'oric re're', re' Jesus je' wo' chic wili xik'or keh:
«Re' hat-tak aweht'alim tak chi re' nink'i̱j re' Pa̱scuwa ribihnal re' n-nimjic wi̱' i quelbal cho pan ti'c'axic take kich ra̱' ri'sil cho ma' Israhel, xa chic qui̱b k'i̱j ra̱j chi narip'uhtic. Chiwach i nink'i̱j re're', re' hin Ac'unbe̱s re' wilic wajawric chi quina̱ c'acharel nanik'ahsjic pan quik'ab take sol aj Ro̱ma reh chi naqui̱nquicansam wach curu̱s, nqui xik'or keh.
Chiwach wo' ti k'i̱j re're' nok je' re' xik'or i Jesus keh hoj cablaj chi raj tahkanel, ar chi chi̱' ripa̱t i ma' Caypas re' nahsil c'amol quibe̱h take aj k'ahsem si̱, xquimol ponok qui̱b take c'amol quibe̱h take aj k'ahsem si̱ chiwach i Dios ch'i̱l take aj tijem ri̱j C'uhbal Ye'o̱j reh Moyses, ch'i̱l wo' take nahsil chipam tinamit
eh chi quimolom chic qui̱b xquitik'a̱' wach quino'jbal chi ricansjic i Jesus. Xquitik'a̱' wo' wach nic' wach richoporic naca'nam chi ma' queht'alim ta take tinamit quitahkanic reh.
Je' aj wili tik'inic xca'n pan quimoloj i̱b: Re' richoporic i Jesus naka'nam ma' re' ta chiwach take rik'ijil nink'i̱j reh chi ma' eta nkajohsaj quic'a̱ take tinamit quitahkanic reh, nqui tik'inic xca'n.
Jenaj ixok xicoj nc'ohnic laj ik'o̱m wach na̱ i Jesus<TS3>(Mr. 14.3-9; Jn. 12.1-8)Nok wilic chic i Jesus pan tinamit Weta̱nya ribihnal, jenaj winak re' xilim nak cho ri̱j, xiyuk'ej i Jesus kich'i̱l hoj cablaj chi raj tahkanel reh chi naka'nam kawa' ru̱c' ar pa ripa̱t. Re' winak re're', re' Simon ribihnal, re' wo' re' xesmejic lok riya'bilal ru'um i Jesus.
Ar ajic nok tz'uklic cok i Jesus nah me̱xa chi wi'c, jenaj ixok re' rich'i̱l cho jenaj nc'ohnic laj ik'o̱m q'uih ritz'akil c'olic chipam jenaj t'uch c'ola̱b tik'imaj ru̱c' holohic laj abaj, xijil cok ri̱b ru̱c' i Jesus eh xicoj wach na̱ re' nc'ohnic laj ik'o̱m re're'.
Naxkilow chi je' re' i hoj raj tahkanel, wilic take kich'i̱l xicakric eh je' wili quitok'a̱' quik'orom chi quiwach:«K'e̱' memil reh ixok wili chi xiyew chi k'e̱b ik'o̱m re're'.
Ta nak re̱t chi xic'ayej ik'o̱m wili chi q'uih ritz'akil eh ru̱c' ritz'akil re're' xitobjic nak take c'acharel c'axic ti nca'n, nqui take.
Re' Jesus, naxina'bej chaj bih nquik'or chi quiwach take kich'i̱l re're', je' wili xik'or queh:«Ma̱wolej tak ixok wili chiri̱j i xiban maj til jenaj ato'bil xiban wi̱n ru̱c' nibuch'uric chipam nc'ohnic laj ik'o̱m.
Je' wo', c'olok pan ac'ux tak chi re' take c'acharel c'axic ti nca'n, eriban chi xa nic' pa' ena'n tak ato'bil queh,
raj nchel i hin ma' xa eli̱c ta naniwih'ic chaxilac tak maj xa ma' naht ta chic wilic je rik'ijil chi nanicansjic je. Ru'um aj re' nik'or aweh tak chi wi̱n i hin tare̱t xiban ixok wili maj chi nok chi cu c'achalqui̱n pe, xa̱j ric'uhtam riye'jic nilok'il c'ahchi' ribanam ru̱c' richihcjic nc'ohnic laj ik'o̱m chi nina̱ je' ricab naquibuch'uric take quiquimic je.
Ru̱c' xiban ixok wili, til nik'or chi ma' jaruj ta narojic sahchok wach ribiral ribano̱j. Je' re' nik'or maj xa haj yu̱k' q'uixca̱b narik'ormojic i c'uhbal chiri̱j niquimic, xa nariq'uic wo' pan k'oric i ato̱b laj ato'bil xiban wi̱n, nqui Jesus queh kich tahkanel re're'.
Re' Ju̱ras xibehsaj rik'ahsjic i Jesus pan quik'ab nahsil aj k'ahsem si̱<TS3>(Mr. 14.10-11; Lc. 22.3-6)Chiwach aj junc'am re're', to̱b ta wo' nak re' Ju̱ras aj Caryot, re' nak jenaj chi kaxilac i hoj cablaj chi nahsil raj tahkanel i Jesus, xo̱j cu̱c' take c'amol quibe̱h take aj k'ahsem si̱ chiwach i Dios
eh ar xponic ribehsaj cho rik'ahsjic i Jesus pan quik'ab chi je' wili xik'or queh:«Jarub nak tumi̱n enayew tak wi̱n ru̱c' chi enik'ahsaj i Jesus pan ak'ab tak? nqui xik'or queh.Naxquibiraj chi je' re', re' take re' xquitik'a̱' wach riye'eric reh lajeb rica'winak  chi sak wach tumi̱n.
Chi je' re' ajic, re' Ju̱ras p'uht risiq'uim ri̱j i junc'am haj suk rik'ahsjic i Jesus eriban pan quik'ab.
Re' Jesus xik'or chi narik'ahsjic pan quik'ab take raj cansanel<TS3>(Mr. 14.12-25; Lc. 22.7-23; Jn. 13.21-30; 1 Co. 11.23-26)Chipam aj chic i pe̱t k'i̱j reh nink'i̱j nc'uxuric wi̱' i caxlan wi'c ma' cojo̱j ta rik'omal sipsbal wach, re' hoj aj tahkanel xkajil cok ki̱b ru̱c' i Jesus eh je' wili xkak'or reh:«Ha̱w, haj wilic i ye'a̱b nawa̱j chi nakatik'a̱b wi̱' i wi'c xik'ekbal re' nakac'uxum wi̱' i q'uijol me̱'? kojqui reh.
Ar ajic re' Jesus je' wili xik'or queh quib xib kich'i̱l:«Hiy tak cok pan tinamit Jerusalen ru̱c' jenaj winak re' cu re' na̱weht'alim tak wach eh je' wili chak'or tak reh natiponok tak ru̱c':‹Re' Jesus re' kaj tijinel je' wili xik'or cho: Re' rik'ijil i ni̱m nik'orom chic ribiral aweh, q'uisi̱n chic ma' nponic wach. Je' re' k'uru' je' ricab nitik'a̱b wach awu̱c', pan apa̱t i hat nwa̱j chi nanibanam niwa' niha̱' wich'i̱l take waj tahkanel chipam i nink'i̱j Pa̱scuwa wili re' nc'uxuric wi̱' i q'uijol me̱', nqui cho, tiquirok tak reh, nqui Jesus.
Je' aj re' ru', re' take kich'i̱l re're' xca'n nic' pa' wach xk'ormojic queh ru'um Jesus eh je' aj re' xi'oquic wo' chi ritik'injic i ni̱m chipam ripa̱t i winak xiponic wi̱'.
Chiri̱j chic ru' nok wilic chic ponok chipam i pa̱t re' tik'imaj wi̱' i nim, re' Jesus nok oconak chic ak'ab reh k'i̱j re're', xoquic nah me̱xa chi naribanam riwa' riha̱' kich'i̱l i hoj cablaj chi nahsil raj tahkanel
Ru̱c' k'oric re're', yohbal wach riti'quil kac'ux xoquic cho eh chi je' re' chi kaju'junal p'uht kak'orom reh chi je' wili:«Re' hat aweht'alim chi ma' re' ta i hin nanik'ahsanic aweh, maje' Ha̱w? kojqui reh.
Ar ajic nok jenaj chic kich'i̱l naxibiraj cok reh hab wach i winak narik'ahsanic reh, re' Jesus je' wili xik'or reh:«Re' narik'ahsanic wi̱n pan quik'ab take naquicansanic wi̱n, re' wo' awich'i̱l tak wili re' c'ahchi' ric'uxum ricaxlan wi'c wich'i̱l yu'na.
Coric ru', re' hin Ac'unbe̱s re' wilic wajawric chi quina̱ c'acharel nanicansjic eh je' re' nanic'ulum maj je' re' tz'ihmbimaj cahnok chipam i Lok' laj Hu̱j wilic wi̱' riC'uhbal i Dios, raj nchel awich'i̱l tak re' naribanam i to'bonic chi naqui̱nquichopom, k'e̱' je quetal wach. Ru'um chi je' re' naribanam, k'e̱' wo' chic ti'quilal naric'ulum. Sakbih nak chi reh chi ma' ta nak xasjic chiwach k'i̱j sakom, nqui Jesus.
Xa chiwach aj wo' junc'am re're', re' Ju̱ras re' xk'ahsanic reh Jesus, je' wili xik'or cok reh:«Ma' re' ta i hin nanik'ahsanic aweh, maje' Ha̱w? nqui cok reh.Re' Jesus je' wili xik'or reh:«Ma' re' ta na nchel i hat ru' maj ru̱c' ak'orbal c'ahchi' ak'orom chi je' re' na̱banam, nqui reh.
Re' Jesus ma' ja'xta pe chic ruq'uem i ha' tik'imaj ru̱c' ri̱s u̱wa<TS3>(Mr. 14.22-26; Lc. 22.15-20)Nok cu wilco̱j wo' nah me̱xa, re' Jesus xichop johtok i caxlan wi'c re' ma' cojo̱j ta rik'omal chi sipsbal reh, xitioxej johtok reh Dios. Chiri̱j chic ru' xich'ak yejal eh xiyew keh hoj cablaj chi nahsil raj tahkanel chi je' wili c'ahchi' rik'orom keh:«Chach'uy aweh tak eh chac'ux aweh tak i caxlan wi'c wili re' rijalwachej i niti'jolal nibakil, nqui keh.
Chiri̱j chic ru' xichop johtok i jenaj ch'ihch' culc re' wilic wi̱' i ha' tik'imaj ru̱c' ri̱s u̱wa, xitioxej johtok reh Dios eh xiyew keh chi je' wili c'ahchi' rik'orom keh:«Chawuq'uej aweh tak chawunchelal i ha' tik'imaj ru̱c' ri̱s u̱wa re' wilic chipam i culc wili.
Je' re' cha'n tak maj re' ha' tik'imaj ru̱c' ri̱s u̱wa wilic chipam i ch'ihch' culc wili, rijalwachej i niquiq'ue̱l re' narichihquic naquincansjok eh re're' naricamanic chi tik'inbal wach i jenaj chic ac' tik'inic riban i Dios chi yohbal wach c'acharel echic ncuyuric quimahc.
Chawuq'uej aweh tak i ha' tik'imaj ru̱c' ri̱s u̱wa wili k'uru' maj til coric nik'or aweh tak chi ayu' johtok chi kawach ma' ja'xta pe chic wuq'uem chi wilic jalwachanic nariban je' ricab yu'na, cu re' la' chic chipam i k'i̱j nok re' wAja̱w Dios wilqui̱n chic chi k'atal k'oric ru'um, cu re' chic nawuq'uem nok wilic chic jenaj ac' jalwachanic nanibanam ru̱c', nqui Jesus keh.
Re' Luch xik'or chi ma' jaruj ta naricana̱b chi rutquel i Jesus pan ti'c'axic<TS3>(Mr. 14.26-31; Lc. 22.31-34; Jn. 13.36-38)Chiri̱j chic wili, xquibichej wach i bi̱ch ocronak take chi ribichjic wach chiwach ak'ab je' ricab re're' eh naxquicohlaj wach i quiwa' quiha̱' xquicora̱' je chipam i ye'a̱b re' ribihnej “Ye'a̱b queh take tic Oli̱wo ribihnal”.
Nok behic chic nka'n je, re' Jesus je' wili p'uht rik'orom keh:«Chiwach ak'ab wili chawunchelal hat-tak naquinacana̱b tak chi wutquel nachachop tak elic reh chi ma' eta tichoporic tak eh je' re' nik'or maj chipam i Lok' laj Hu̱j re' wilic wi̱' riC'uhbal i Dios je' wili tz'ihmbimaj cahnok:“Naniyeb pan quimic aj cha'jem queh me̱' eh ru̱c' re're' naquipuhcam qui̱b take me̱', nqui tz'ihmbimaj cahnok.
«Re' cok ru', to̱b ta chac'ul aweh tak je' ricab tz'ihmbimaj re're', re' hat-tak na̱soljic wo' tak chic cho wu̱c' chi na̱banam wo' tak chic chi hat-tak waj tahkanel. Re' hin til ch'iclic nic'ux chi je' re' na̱banam tak maj naquinuctok wo' chic cho chi quixilac take camnak, re' hin nawojic chi pe̱t be̱h chawach tak ar Calile̱ya chi awuyu'njic tak ponok ar, nqui keh.
Ar ajic re' ma' Luch je' wili xic'u'lej wi̱' i Jesus:«Ha̱w, to̱b ta chi'nchel wich aj tahkanel etiquicana̱' chawutquel, re' hin ma' jaruj ta eniban aweh chi je' re', nqui reh.
Chalic i Jesus je' wili xik'or reh:«Ma' Luch, til coric nik'or chi re' hat chiwach i chak'ab wili na'ok'ok cho rica'pech i las, re' hat oxpech chic ak'orom chi ma' re' ta hat waj tahkanel, nqui reh.
Chalic ma' Luch, je' wo' chic wili xik'or reh Jesus:«Ha̱w, wi til nchel curman chi equinquimic chawi̱j, re' hin ma' ru'um ta re' enik'or chi ma' re' ta hin awaj tahkanel, nqui reh.Nic' pa' wach xik'or i Luch reh Jesus, je' wo' re' xkak'or chi'nchel i hoj rich'i̱l.
Re' Jesus xiban riti̱j chipam i ye'a̱b Jetsemanih ribihnal<TS3>(Mr. 14.32-50; Lc. 22.39-53; Jn. 18.2-11)Chiri̱j chic ru' naxojponic chipam i ye'a̱b Jetsemanih ribihnal, re' Jesus je' wili xik'or keh hoj raj tahkanel:«Titz'uhkok tak cahnok ayu', niban pe cho niti̱j wulu' je, nqui keh.
Chiri̱j re', xo̱j eh xa re' wach ma' Luch ch'i̱l take quib chi rac'u̱n Sewere̱yo xic'am je take chiri̱j. Nok xa nyot'ic chic i ra̱mna xchalic ru'um ritz'irquilal pa ric'ux,
je' wili xik'or queh kich'i̱l re' xic'am je take chiri̱j:«K'e̱' wo' chic ti'quil pan wa̱mna chi xa je' chic naquiricansam nanwic'raj. Ticahnen tak cahnok ayu' k'uru' eh ticuyunok tak chi ti̱j chiwi̱j, nqui queh.
Naxbehic chic je so' chi quiwach je ru', xixuc'a̱' ri̱b eh xoquic chi ti̱j chi je' wili c'ahchi' rik'orom:«W-Aja̱w Dios, re' hin k'e̱' nak nwa̱j chi enawic'saj chi nina̱ i ti'c'axic c'ahchi' nicora̱b je wi̱' wi ta la' nak je' re' enponic chawach, xa re' la' cha'n re' nawa̱j i hat, ma' ok re' nwa̱j i hin, nqui johtok pa riti̱j.
Chiri̱j chic ru', xsoljic wo' chic cho cu̱c' take xib kich'i̱l re're' eh xirak take chi wiric nca'n. Ar ajic je' wili quinakaric xiban:«Ta wo' chic ru' i hat ma' Luch, ma' wo' nchel xacuy tak jenaj o̱ra chi wihch'iljic chi ti̱j?
Pa ricorquil, re' ka̱mna kuxlabal xa rotowej wo' nak cho ribanaric i holohic xa re' la' wilic pech ma' nka'n ta chic ribanaric re're' ru'um k'uhtunak chic kati'jolal. Ru'um aj re', re' hin nik'or aweh tak chi c'a'chok awach tak eh cha'n ati̱j tak reh chi enacuy tak ransil i pajaric c'ulic lok reh chana̱ tak, nqui queh.
Chiri̱j re', xo̱j wo' chic rica'pech chi ribanaric riti̱j chi je' wili c'ahchi' rik'orom:«W-Aja̱w Dios, wi ma' eriban chawach chi enawic'saj chi nina̱ i ti'c'axic c'ahchi' nicora̱b je wi̱', tare̱t chi enic'ul wi la' je' re' nawa̱j i hat, nqui wo' chic johtok pa riti̱j.
Naxsoljic wo' chic cho cu̱c', re' Jesus xirak wo' chic take chi wiric nca'n maj til chopolque̱b take chi coric ru'um wiric.
Naxilow chi je' re' i Jesus xelic je cu̱c' eh xo̱j wo' chic roxpech chi ti̱j chi je' ricab riwi̱' ribanam lok ca'pech.
Naxsoljic wo' chic cho cu̱c' take xib kich'i̱l re're', je' wili xik'or queh naxic'a'saj take cok:«Re' hat-tak xa cu wiric pe' wo' na'n tak chi rihi'lsjic ati'jolal tak! Nic' wach nana'n tak chi je' re' k'uru'? Chacoj tak rehtal, xponic chic wach i junc'am re' take c'acharel je' ru̱c' ma' coric ta wach quic'ux, xic'ulic lok chi nichoporic i hin Ac'unbe̱s re' wilic wajawric chi quina̱ c'acharel.
Yu'na k'uru' tucten tak cho eh tak-tak. Chawilow tak, re' c'acharel re' c'ahchi' chi to'bonic chi nanichoporic i hin, c'ulic chic lok rich'i̱l take aj chopo̱l, nqui queh.
Xa cu re' wo' ti xicohlaj k'oric i Jesus cu̱c' kich'i̱l re're', re' Ju̱ras re' jenaj keh hoj cablaj chi nahsil raj tahkanel, xo̱j ti c'olok rich'i̱l take juntuhm chi winak xa yok'o̱k' chic quik'as laj ch'ihch' eh xa yok'o̱k' chic quiche̱'. Re' take re' xitak'abjic cho cu'um take c'amol quibe̱h take aj k'ahsem si̱, je' wo' cu'um take nahsil chipam tinamit reh chi naquichopom i Jesus
eh ru'um chi re' take re' ma' queht'alim ta wach i Jesus, re' Ju̱ras riyeb nak chic cho queh i jenaj rehtalil chi je' wili:«Haj pa' wilic i winak enitz'ub i pan wach, re're' chachop tak, nqui cho queh.
Chi je' aj re' naxi'o̱j c'olok ru̱c' i Jesus, re' Ju̱ras xijil cok ri̱b ru̱c' eh je' wili xik'or reh:«C'ale̱n Ha̱w waj tijinel, nqui reh.Chiri̱j chic ru' xitz'ub cok i pan wach i Jesus.
Chalic i Jesus je' wili xik'or reh:«Hat Ju̱ras, re' hat sukquil wu̱c'. Re' pa' jaric xchalic aban, cha'n wo' ti ribanaric, nqui reh.Xa re' wo' ti naxik'or i Jesus chi je' re', re' juntuhm chi winak re're' xquimol ti qui̱b chiri̱j i Jesus chi richoporic.
Re' Jesus je' wili xik'or reh raj tahkanel re're':«Chacoj wo' chic ak'as laj ch'ihch' pa ripatil maj ma' riwi̱' ta chi tic'u'lunic ru̱c' re're' ru'um nok re' hab wach k'as laj ch'ihch' rik'ak'ej, je' wo' re' naricansjic wi̱'.
Re' hat wi nchel nacapaj chi re' hin ma' eta riban chi equinpahkanic johtok ru̱c' wAja̱w reh chi equirico'lej cho, ma̱capaj chic chi je' re' maj wi ta la' equinpahkanic johtok ru̱c' i wAja̱w yu'na, xa chiwach wo' nak ti junc'am wili eritak'a̱' cho cablaj tuhm ok chi raj tz'e' wa̱ch chi nico'ljic.
Raj wili ma' je' ta re' c'ahchi' ribanam cho ru'um nok curman chi xo̱j elok wach i tz'ihmbimaj cho pa riC'uhbal i Dios chi naric'uluric je' ricab c'ahchi' ric'ulmujic yu'na, nqui Jesus reh.
Chiri̱j aj chic ru', re' Jesus je' wili xik'or queh winak re're':«Chaj wa'ric yu'na chi xa awich'i̱l chic ak'as laj ch'ihch', xa awich'i̱l chic ache̱', xatc'ulic tak lok chi nichoporic je' ricab nanchoporic jeno' aj lek'? Tz'a̱b ru' naxinwih'ic cho kalakal chi ac'uhbaljic tak chi chi̱' i pa̱t re' nlok'onjic wi̱' wach i Dios, re' hat-tak ma' xinachop ta tak cho ar maj xacoj tak rehtal chi ma' re' ta hin aj ilek'.
Ha̱', re' hat-tak xa'n tak chi je' re' ru'um nok cu re' yu'na xo̱j elok wach nic' nimal tz'ihmbimaj cho chiwi̱j pan Lok' laj Hu̱j cu'um take aj k'orol riC'uhbal i Dios, nqui queh tinamit re're'.Xa re' aj wo' xchoporic i Jesus, xkachop elic i hoj raj tahkanel chiri̱j eh xkacana̱' chi rutquel.
Re' Jesus xc'amjic je chiwach i Caypas<TS3>(Mr. 14.53-65; Lc. 22.54, 63-71; Jn. 18.12-14, 19-24)Chiri̱j chic richoporic i Jesus, re' take xichopbic reh xquicora̱' je ru̱c' i Caypas re' nahsil c'amol quibe̱h take aj k'ahsem si̱ chiwach i Dios. Re're' ch'i̱l take aj tijem ri̱j C'uhbal Ye'o̱j reh Moyses xquimol qui̱b ar pa ripa̱t ch'i̱l wo' take nahsil chipam tinamit.
Nok re' take xichopbic cho reh Jesus xquicana̱' cahnok pan quik'ab take ajabe̱s re're', xi'elic lok chi tz'uhkic chiwach i pa̱t re're'. Chi rilmijic aj chaj bih naric'uluric ru̱c' Jesus, re' ma' Luch re' xa cu naht wo' xitahkej je i Jesus naxc'amaric je, xo̱j wo' ritz'uk'a̱b ri̱b cu̱c' take re'.
Chi je' re' k'uru' ar chipam cok i pa̱t re're', re' quicomonil take nahsil aj no'jbal chi quixilac take ra̱' ri'sil cho ma' Israhel je' ricab take c'amol quibe̱h take aj k'ahsem si̱, ch'i̱l wo' take nahsil chipam i tinamit, p'uht quisiq'uim take c'acharel re' enquitz'ak cok rimahc i Jesus reh chi ru̱c' re're' ench'ukuric ri̱j riquimic cu'um take k'atal k'oric aj Ro̱ma,
xa re' la' ja'xta pe wo' nquirak jeno' rimahc naquitz'akam nak chiri̱j, to̱b ta q'uih take xik'oric cok chucuj k'oric chiri̱j. Chayew aj risiq'uiric ri̱j jeno' rimahc nca'n, cu rehtal xiponic wo' i qui̱b chic aj chucul k'oric
re' je' wili xponic quik'or chiri̱j:«Re' winak wili je' wili nkabiraj chi xik'or cho: Rehtalil chi re' hin, hin i Pahbamaj chi K'atal K'oric, eriban chi eniyoj i pa̱t re' nlok'onjic wi̱' wach i Dios eh xa chiwach xib k'i̱j ewo' chic enitik'a̱' rijelow-bal, nqui xik'or, nqui take cok.
Chalic i nahsil c'amol quibe̱h take aj k'ahsem si̱, naxibiraj re're', xpa'lajic tok eh je' wili xik'or reh Jesus:«Xa nabiraj na nquik'or aweh chi je' re'? Chaj bih nacapaj chiri̱j i k'oric c'ahchi' quik'orom chawi̱j take c'acharel wili? nqui reh.
Naxilow chi re' Jesus ma' xc'u'lunic ta, re' nahsil re're' je' wo' chic wili xik'or reh:«Chak'or keh, til na re' hat rAc'u̱n i Dios Pahbamaj chi K'atal K'oric. Re' cok ru' chi c'ahchi' ayeb ak'orbal chiwach i kAja̱w Dios c'achlic chi junelic, til nipahkaj aweh chi chak'or wo' keh ricorquil, nqui xik'or reh.
Chalic i Jesus je' wili xic'u'lej wi̱':«Til coric chi je' re' je' ricab xak'or ru̱c' achi̱' eh til coric wo' chi re' hin Ac'unbe̱s re' wilic wajawric chi quina̱ c'acharel, naqui̱nawilom tak chi ar ru̱c' i wAja̱w Dios re' k'e̱' wo' chic rinimal wach rajawric, xnic'ul chic rinimal wach nilok'il je' ricab nok jeno' c'acharel ric'ul rinimal wach rilok'il nanye'eric k'ab reh chi ntz'uhkic cok chi riche̱l jeno' k'atal k'oric. Nok nic'ulum chic nilok'il re're', nanic'ulic wo' chic lok nah rinimal su̱tz' chi k'atoj k'oric chana̱ tak, nqui queh.
Naxibiraj re're' i nahsil c'amol quibe̱h take aj k'ahsem si̱, c'uhtbal reh chi ma' xponic ta chiwach i k'oric xiban i Jesus xiwek i riso' chiri̱j eh je' wili xik'or:«Re' winak wili k'e̱' wo' chic mahc xiban chiwach i Dios ru̱c' take k'oric re're'. Yu'na k'uru' ma'xta chic camaj keh chi cu enkasic' chic jeno' hab wach eriyew richi̱' chi cojbal rimahc maj re' hoj til xkabiraj chic ru̱c' chi̱' i mahc xiban chiwach i Dios ru̱c' take k'oric xik'or.
Chaj bih nak'or hat-tak k'uru' chiri̱j i winak wili? Chaj bih naka'nam reh? nqui queh rich'i̱l.Re' take re' je' wili xquik'or:«Re' winak re're' nim wach i mahc xiban ru̱c' i xik'or. Til ric'ul chi reh chi naricansjic, nqui take.
Nok quik'orom chic riquimic i Jesus, ar aj ru' wilic take p'uht quichuhbam pan nak' wach, wilic take p'uht quiyeb chi k'abis eh wilic wo' take p'uht quitz'aram cok pan wach chi quipoyom chic pan nak' wach chi tz'ih
eh je' wili nquik'or cok reh chi xa quise'lbal:«Re' hat re' nak'or chi re' Dios xpahbanic aweh chi k'atal k'oric, chak'ijej hab wach c'ahchi' risec'bic cok aweh, nqui take reh.
Re' Luch oxpech xik'or chi ma' re' ta raj tahkanel i Jesus<TS3>(Mr. 14.66-72; Lc. 22.55-62; Jn. 18.15-18, 25-27)Cu tz'uklic pe wo' ma' Luch chi chi̱' lok i pa̱t c'ahchi' wi̱' chi k'ixinic, jenaj aj chipoh je' wili xik'or reh naxilow cok wach:«Re' hat, hat wo' jenaj chi quixilac take raj tahkanel i Jesus nchalic pa riyuk'ul Calile̱ya, re' wilic cok chipam i pa̱t re're', nqui reh.
Re' ma' Luch je' wili xik'or reh aj chipoh re're' chi quiwach chi'nchel wilque̱b ar:«Tu̱t, ma' weht'alim ta pa' jaric nak'or, nqui reh.
Chiri̱j chic ru', narelic nak chic lok i ma' Luch pan elbal lok reh chi̱' pa̱t re're', jenaj chic ixok xilbic wach je' wili xik'or queh take wilque̱b cok ma' naht ta ru̱c':«Re' winak re're', re' wo' jenaj chi quixilac take raj tahkanel i Jesus re' ribihnej chi aj Nasaret! nqui xik'or queh.
Raj la' ma' Luch je' wili xic'u'lej wi̱':«Tu̱t, til chiwach i Dios, re' winak nak'or re're' ma' weht'alim ta nech' ok wach, nqui xic'u'lej wi̱'.
Junc'am wo' chic chiri̱j ru', wilic queh take tinamit wilque̱b ar chi chi̱' i elbal reh i pa̱t re're' xquijil cok qui̱b ru̱c' i ma' Luch eh je' wili xquik'or reh:«Til coric, re' hat, hat wo' jenaj chi quixilac take raj tahkanel i Jesus. Je' re' nkak'or maj re' ak'orbal chi hat aj pa riyuk'ul Calile̱ya, re're' nkarak wi̱' chiri̱j chi hat wo' raj tahkanel i Jesus, nqui take reh.
Chi je' re' ajic re' ma' Luch p'uht rik'orom chi je' wili:«Til wili taxa̱j, re' hin ma' weht'alim ta nech' ok wach i rik'ebil laj winak nak'or tak re're'. Kajok chi nina̱ jeno' ti'c'axic ru'um i Dios wi ma' coric i c'ahchi' nik'orom aweh tak, nqui queh.Xa cu re' wo' ti xicohlaj k'oric i ma' Luch, xok'ic wo' chic cho i jenaj las wilic ar.
Ru̱c' re're', re' ma' Luch xc'ulic cho pa ric'ux i k'oric k'oro̱j cho reh ru'um Jesus chi je' wili:«Na ok'ok wo' chic cho i las, re' hat ma' Luch oxpech chic ak'orom chi ma' re' ta hat waj tahkanel, nqui k'oro̱j cho reh.Chi je' aj re', re' Luch xelic lok chi chi̱' i pa̱t re're' eh til wo' xo̱j riyot' ha' chi ok'ic.
Re' Ju̱ras Iscaryo̱te xijihc'aj ri̱b<TS3>(Mr. 15.1; Lc. 23.1-2; Jn. 18.28-32)Naxsak'ic chic lok, chi'nchel take c'amol quibe̱h take aj k'ahsem si̱ ch'i̱l take nahsil chipam katinami̱t xquimol qui̱b chi risiq'uiric ri̱j nic' wach ritz'akaric cok rimahc naca'nam chiwach i raj to'o̱l i k'atal k'oric aj Ro̱ma chi nariyeb i Jesus pan quimic.
Je' re' k'uru' nok quirakam chic chaj bih naquik'orom, xquic'am je Jesus chi bac'lic eh xquik'ahsaj pan k'ab i Po̱nsyo Pila̱to re' raj to'o̱l i k'atal k'oric aj Ro̱ma pa riyuk'ul i Jure̱ya.
Nok pan k'ab chic i Po̱nsyo Pila̱to wilic i Jesus, re' Ju̱ras re' xk'ahsanic reh, naxilow chi nariye'eric pan quimic i Jesus, xoquic cho ti'quil ric'ux eh xo̱j wo' chic co̱k cu̱c' take c'amol quibe̱h take aj k'ahsem si̱ ch'i̱l take nahsil chipam tinamit chi risolc'jic queh i lajeb rica'winak  chi sak wach tumi̱n, re' xquiyew reh chi xik'ahsaj Jesus pan quik'ab,
eh je' wili xik'or queh:«Re' hin k'e̱' nimal wach mahc xniban maj re' Jesus re' jenaj winak ma'xta nech' ok rimahc, xnik'ahsaj pan ak'ab tak, nqui xik'or queh.Re' take c'amol be̱h re're' je' wili xquic'u'lej wi̱':«Wi nchel mahc xa'n nawic'raj, chaj bih nka̱j reh hoj ru'? xa re' la' wi wilic chic pan kak'ab i Jesus. Je' re' nok, hiy lok wulu' ma'xta chic bih keh awu̱c' i hat, nqui take reh.
Chi je' re', re' Ju̱ras xihilej cho i lajeb rica'winak  chi sak wach tumi̱n chi quiwach take c'amol be̱h re're' eh naxelic cho chi chi̱' i pa̱t re' nlok'onjic wi̱' wach i Dios, xo̱j rijihc'a̱j ri̱b.
Je' re' ajic chiri̱j chi quimolom chic wach quino'jbal take nahsil re're', xquitik'a̱' wach chi quiwach chi naquilok'om jenaj ye'a̱b re' nc'ulic quesaj wi̱' k'antz'a'p take aj tik'inel tz'ak ac'al xun. Je' re' ajic xquilok' i ye'a̱b re're' reh chi naricamanic chi ye'a̱b muk'unbal queh take ra̱' ri'sil cho ma' Israhel aj toco̱m chic tinamit, re' quiquimic ar Jerusalen.
Re' ye'a̱b re're' ru'um chi xlok'oric ru̱c' ritz'akil cansbal reh jenaj winak, xcahnic ribihnal chi je' wili: “Ye'a̱b Lok'o̱j Ru̱c' Ritz'akil Cansbal Reh Jenaj Winak”. Xa cu je' wo' re' ribihnal yu'na chiwach take k'i̱j c'ahchi' nitz'ihmbam wi̱' i hu̱j wili.
Ru̱c' xca'n take nahsil re're', xo̱j elok wach i k'oric wilic chipam i hu̱j xitz'ihmbaj i raj k'orol C'uhbal i Dios re' Jeremi̱yas ribihnal. Chipam i hu̱j re're' je' wili rik'or:“Re' take nahsil chi quina̱ take ra̱' ri'sil cho ma' Israhel,lajeb rica'winak  chi sak wach tumi̱n xquibehsaj chi tojbal ri̱j ricansjic i winak re' k'e̱' ti' nic'rijic ru'um i Dios.Re' tumi̱n xquiyew chi tojbal re're', xquimol wo' chic,
eh ru̱c' re're' xquilok' i ye'a̱b nc'ulic quesaj wi̱' k'antz'a'p take aj tik'inel tz'ak ac'al xun.Re' take re' je' re' xca'n nimbal reh k'oric xitak'a̱' cho rik'ormojic wi̱n i Lok' laj Ajabe̱s Dios, nqui rik'or chipam i hu̱j re're'.
Re' take birinic xbanaric reh Jesus ru'um i Po̱nsyo Pila̱to<TS3>(Mr. 15.2-15; Lc. 23.3-5, 13-25; Jn. 18.33-40)Nok re' Jesus pa'lic chic chiwach i Po̱nsyo Pila̱to re' raj to'o̱l i k'atal k'oric aj Ro̱ma, je' wili xk'ormojic reh:«Jesus, til na coric chi re' hat i Pahbamaj chi K'atal K'oric chi quina̱ take ra̱' ri'sil cho ma' Israhel? nqui xk'ormojic.Chalic Jesus je' wili xik'or reh:«Ho̱', coric. Re' wo' hat c'ahchi' ak'oric chi je' re', nqui xik'or.
Chi je' re', nok re' take c'amol quibe̱h take aj k'ahsem si̱ ch'i̱l take nahsil chipam katinami̱t wilque̱b cok ar, p'uht quitz'akam cok riman rimahc i Jesus, re're' ma' xik'or ta jeno' k'oric queh c'amol be̱h re're'.
Naxilow i Po̱nsyo Pila̱to chi re' Jesus ma' nc'u'lunic ta, re're' je' wili xik'or reh:«Xa nabiraj na amahc nquitz'ak chawi̱j take wili? nqui reh.
Re' Jesus xa ta nak chi je' re' xik'or jeno' k'oric. Chi xa nsahchic chic ric'ux i Po̱nsyo Pila̱to ru'um chi ma' nc'u'lunic ta Jesus,
xc'ulic cho pa ric'ux nic' nak wach rok'tjic naribanam je maj wilic jenaj bano̱j rocsam wi̱' ri̱b chi eli̱c ha̱b rok'taj je jeno' tz'ahpel chiwach i nink'i̱j Pa̱scuwa, re' k'orel hab pa' wach nquipahkaj i tinamit chi narok'tjic je.
Je' re' ajic ru'um chi wilic cho pan che̱' jenaj winak wilic ribiral chi aj cansanel re' Warawas ribihnal,
re' Po̱nsyo Pila̱to je' wili xik'or queh take tinamit quimolom qui̱b ru̱c':«Hab wach nawa̱j tak chi nawok'tam je queh take aj pan che'enel, re' Warawas on re' Jesus re' nak'or tak chi c'ahchi' rik'orom chi re're' i Pahbamaj chi K'atal K'oric chana̱ hat-tak ra̱' ri'sil cho ma' Israhel? nqui xik'or queh.Je' re' xik'or chi ma' ra̱j ta nak riyeb i Jesus pan quimic
ru'um xirak chiri̱j chi re' take c'amol be̱h re're', xa ixowbal wach i Jesus xquik'ahsaj pan k'ab.
Je' wo' chic, nok tz'uklic i Po̱nsyo Pila̱to pa riye'a̱b re' riban wi̱' k'atoj k'oric, je' wili xtak'abjic cho rik'ormojic reh ru'um rehq'ue̱n:«Re' winak wili ma'xta nech' ok rimahc eh chi rehtalil chi je' re', re' hin xniban jenaj ma' holohic ta laj ilo̱j pa niwiric ntunah. Ma' chi bih amin wi̱' awi̱b ru̱c' i winak re' k'uru', nqui xk'ormojic reh.
Je' re' ajic re' Po̱nsyo Pila̱to xa̱j nak rok'tam je i Jesus xa re' la' take c'amol quibe̱h take aj k'ahsem si̱ ch'i̱l take nahsil chipam katinami̱t, xca'n cok chi re' take c'acharel xa nch'uk chic quic'ux chi xquipahkaj reh Po̱nsyo Pila̱to chi narok'tam je i Warawas eh chi re' Jesus naritak'a̱b ricansjic.
Chi je' aj re', naxbirmijic wo' chic queh tinamit ru'um i Po̱nsyo Pila̱to chi hab wach queh qui̱b winak re're' nca̱j chi narok'tam je, re' take re' je' wili xquik'or cok:«Re' Warawas nka̱j chi nawok'tam je, nqui take reh.
Naxibiraj chi je' re' i Po̱nsyo Pila̱to je' wili xik'or queh:«Chaj bih nawa̱j tak chi nanibanam ru̱c' i Jesus re' xquik'or wi̱n take aj nahsil chana̱ tak chi nk'oric chiri̱j chi re're' i Pahbamaj chi K'atal K'oric, nqui queh.Chi cunchelal take c'acharel chi xa junk'oric chic take, je' wili xquik'or:«Re' Jesus re're' chacansaj wach curu̱s, nqui take.
Ru'um aj re', re' Po̱nsyo Pila̱to je' wili xik'or wo' chic queh tinamit:«Chaj bih mahc xiban i winak wili k'uru' chi naricansjic wach curu̱s, nqui queh.Re' take c'acharel ma' re' ta chic re' nquibiraj xa re' la' chic riquimic i Jesus wach curu̱s cow c'ahchi' quipahkam cok.
Je' re' ajic naxilow i Po̱nsyo Pila̱to chi ma'xta chic bih ntihkic wach cu̱c' i tinamit re're', ojic la' chic c'ahchi' ribanam chi nim i wolic, xipahkaj je nech' ha' eh p'uht ritz'ajam rik'ab chi quiwach i tinamit c'uhtbal reh chi xesaj ri̱b chipam i mahc re're'. Chiri̱j chic ru' je' wo' wili xik'or queh:«Re' hin ma'xta chic nimahc ru̱c' riquimic i winak coric wach ric'ux wili. Chana̱ aj tak hat-tak kajok i mahc re're', nqui queh.
Re' take tinamit naxquibiraj re're', je' wili xquik'or:«Wi re' winak re're' ma'xta rimahc, chi kana̱ i hoj ch'i̱l take ka̱' ki'sil, kajok i ti'c'axic eriyew cho i Dios ru'um ricansjic enka'n je, nqui take.
Chi je' aj re' pahkanic xca'n take tinamit re're', re' Po̱nsyo Pila̱to xok'taj je i Warawas eh re' Jesus xik'ahsaj pan quik'ab take riso̱l chi naquitz'uhumem eh chiri̱j chic ru' naquicansam wo' wach curu̱s.
Re' nic' nimal xca'n take sol ru̱c' i Jesus<TS3>(Mr. 15.16-26; Jn. 19.1-3)Chiri̱j chic re', re' take riso̱l i Po̱nsyo Pila̱to xquic'am lok Jesus chi chi̱' lok i pa̱t quiwih'ic wi̱'. Nok wilque̱b chic ar chi cunchelal take sol xquisutej ri̱j i Jesus
eh nok p'uht quesam lok riso' chiri̱j, jenaj chic cak moyic laj tz'ih je' ricab ncojoric reh jenaj k'atal k'oric, xquicoj chiri̱j.
Ma' xa re' ta re' xca'n reh, xquicoj la' wo' wach na̱ jenaj pach'amaj wach eh cotomaj rij jenaj ku̱l q'ui̱x. Je' wo', xquiyew pan risec'a̱j k'ab jenaj caxlan a̱j je' ricab ribasto̱n jeno' k'atal k'oric eh chi je' re' p'uht quixuc'a̱b qui̱b chiwach chi je' wili c'ahchi' quik'orom cok reh:«C'ale̱n, hat quik'atal k'oric take ra̱' ri'sil cho ma' Israhel! nqui take reh chi xa quise'lbal.
Re' take re', je' wo' xquichuhmlom pan nak' wach eh quik'ojlom wo' cok rij na̱ reh bolobic laj che̱' nquimak' reh.
Chiri̱j chic ribanaric reh xa nic' pa' nimal xca̱j ca'nam reh Jesus chi xa quise'elbal, xquesaj wo' chic lok cak moyic laj tz'ih xquicoj chiri̱j eh naxca'n chi je' re', xquic'am je i Jesus chiri̱j lok i tinamit reh chi naricansjic ar wach curu̱s.
Nok c'ahchi' chic quicora̱b je chipam i ye'a̱b re' narijap'aric wi̱' i Jesus wach curu̱s, re' take sol xquic'ul cok jenaj winak aj Sire̱ne Simon ribihnal, xquitolej chi ritobjic i Jesus chi ritehljic je riche'lal ro̱k i curu̱s eh xibiraj wo' k'oric chi quiwach.
Chiri̱j ru', nok pononak chic china̱ i yu̱k' “Co̱lcota” ribihnal re' ribihnej wo' chi “Ribakil Na̱ Camnak”,
re' take sol xquiyew reh Jesus ch'amsamaj laj ri̱s u̱wa xilacamaj ch'i̱l c'ah laj ha' chi naruq'uem, xa re' la' ru' naxic'raj chi je' ru̱c' ik'o̱m kahsbal wach ti' c'ahchi' quiyeb cok reh, ma' xa̱j ta chic ruq'uem.
Ar aj ru' nok jiclic chic wach curu̱s i Jesus chi naquijap'am, re' take sol p'uht quik'ijem ri̱j riso' chi naquipuhcam chi quiwach eh chi je' re' xo̱j elok wach i k'oro̱j cho ru'um jenaj raj k'orol C'uhbal i Dios naxk'oric cho chiri̱j i Jesus chi je' wili:“Re' take c'acharel p'uht quik'ijem ri̱j niso',reh chi naquipuhcam chi quiwach, nqui xik'or cho.
juntuhm chic take sol xquijap' jenaj rehtalil ma' naht ta wach na̱ i Jesus. Re' rehtalil re're', re' tz'ihmbimaj wi̱' chaj bih aj chiri̱j narijap'aric wi̱' wach curu̱s, je' wili rik'or:“Re' Jesus wili, quik'atal k'oric take ra̱' ri'sil cho ma' Israhel, nqui rik'or.
Re' Jesus xjohsjic johtok wach curu̱s<TS3>(Mr. 15.27-32; Lc. 23.33-43; Jn. 19.18-24)Chiri̱j chic ricojoric i rehtalil re're', re' take sol xquijap' i Jesus wach curu̱s eh xquijohsaj johtok. Je' wo' re' xca'n cu̱c' take qui̱b chic aj lek'. Jenaj queh xjohsjic johtok chiwach ricuru̱s pa risec'a̱j je i Jesus eh re' jenaj chic ar xquijohsaj johtok pa ritz'e̱t.
Nok johsomaj chic johtok i Jesus wach curu̱s, xa hab wach tinamit qui'iq'uic je ma' naht ta ru̱c', xa nquitz'ujlom chic johtok.
Je' wili nquik'or johtok reh chi xa quise'elbal:«Re' hat re' tik'oric chi enayoj i Lok' laj Pa̱t re' nlok'onjic wi̱' wach i Dios eh chi enatik'a̱' wo' chic chiwach i xib k'i̱j, chaco'lej awi̱b yu'na k'uru'. Wi til coric chi re' hat, hat rAc'u̱n i Dios, chac'uhtaj keh chi je' re' ru̱c' akajic cho wach curu̱s, nqui nquik'or johtok reh.
Je' wo', re' take c'amol quibe̱h take aj k'ahsem si̱ ch'i̱l take aj tijem ri̱j C'uhbal Ye'o̱j reh Moyses, ch'i̱l take cow laj niminel reh c'uhbal re're', ch'i̱l wo' take toco̱m chic nahsil chipam katinami̱t, je' wili xquik'or chi xa se'lbal pan nak' wach:
«Re' take toco̱m chic c'acharel xico'lej take cho chipam quic'axquilal eh tz'a̱b ru' chi ribil ri̱b ma' c'ahchi' ta rico'lem ri̱b chipam i ti'c'axic wilic wi̱'. Re' hat xak'or chi re' hat i Pahbamaj chi K'atal K'oric chi kana̱ hoj ra̱' ri'sil cho ma' Israhel, maje'? Wi til aj coric chi je' re', tikajen cho wach curu̱s reh chi ewo' nkacoj awach i hat.
Til je' re' nkak'or maj wi rik'or chi re're' rAc'u̱n i Dios eh chi ch'iclic ric'ux chiri̱j, re' Dios riwi̱' wo' chi reh chi enchalic chi ritobjic wi til coric chi k'e̱' ti' nic'rijic i Jesus, nqui take.
Je' wo', jenaj queh qui̱b aj lek' xijap'aric wach curu̱s ar chi riche̱l i Jesus, xoquic chi ritz'ujuric ru' eh ru̱c' re're' xic'uhtaj chi ma' ch'iclic ta ric'ux chiri̱j Jesus.
Re' take xc'uluric naxelic ruxla̱b i Jesus ar wach curu̱s<TS3>(Mr. 15.33-41; Lc. 23.44-49; Jn. 19.28-30)Naxponic cablaj o̱ra reh k'i̱j re're', xoquic cho k'ekom wach ac'al cu rehtal xponic je' na q'uisi̱n ma' xib o̱ra risoljic i k'i̱j.
Ar aj ru' nok q'uisi̱n na chic ma' riban xib o̱ra, re' Jesus xk'oric ru̱c' ansil naxik'or chi je' wili pan k'oric hewre̱yo:«Eli̱, Eli̱, la̱ma sawacta̱ni? nqui xik'or.Re' k'oric re're', re' tz'ihmbimaj wo' cho pan Lok' laj Hu̱j re' wilic wi̱' riC'uhbal i Dios, je' wili ra̱j rik'orom:“Hat Lok' laj wAja̱w Dios, chaj wa'ric nok nwic'raj chi xinacana̱' chi wutquel chipam i ti'c'axic wili? nqui ra̱j rik'orom.
Chi quixilac take c'acharel xibirinic reh k'oric xiban i Jesus, wilic take je' wili xquik'or:«Re' wili, re' aj k'orol riC'uhbal i Dios, re' Eli̱yas ribihnal c'ahchi' rik'o'rem johtok chi naric'ulic tobjok chipam ric'axquilal, nqui take.
Ru'um aj re', xa chiwach wo' ti junc'am re're' jenaj queh take xibirinic reh k'oric re're' xo̱j ric'ahmaj jenaj mi̱x, ximuh pan ch'amsamaj laj ri̱s u̱wa eh naxipix chi ju' jenaj caxlan a̱j, xiyew nak johtok reh Jesus chi naritz'ubem so' reh chi to'bal reh chipam riti'quilal,
xa re' la' wilic take xipitbic reh winak re're' chi je' wili:«Chacana̱', chiban pe ar maj wi xato'bej ma' eta chic nkilow wi enc'ulic tobjok ru'um Eli̱yas chipam riti'quilal, nqui take reh.
Ar ajic, xa cu re' wo' junc'am quik'orom re're', re' Jesus xiq'uer johtok chi̱' chi cow eh xelic ruxla̱b.
Xa chiwach aj wo' junc'am re're', re' tz'ih poybal reh lok' laj ye'a̱b wilic chipam i pa̱t re' nlok'onjic wi̱' wach i Dios, xwek yejal cu china̱ xip'ut cho wekic cu xponic jok chi ro̱k. Je' wo', xiban jenaj cow laj hihc chiwach ri'orahil naxquimic Jesus cu rehtal re' take abaj wilque̱b watak yu̱k' xiq'uerebic take cho.
Je' wo', re' take muk'unbal wilque̱b watak yu̱k' xitehebic wo' cho chi̱' eh ru̱c' re're', yohbal wach take c'acharel coric wach quic'ux chiwach i Dios re' camnak take cho najtir k'i̱j, xi'uctic cho chi xic'acharic wo' chic.
Re' take c'acharel xi'elic cho pan quimuk'unbal re're', re' aj wo' re' xi'oquic cok chipam i lok' laj tinamit Jerusalen pa ro̱x k'i̱j chiri̱j chi uctunak chic cho Jesus chi quixilac camnak eh xquic'uhtaj qui̱b queh yohbal wach c'acharel ar.
Je' wo' naxquimic i Jesus, re' c'amol quibe̱h take sol aj Ro̱ma ch'i̱l take riso̱l c'ahchi' quicha'janic reh Jesus, je' wili xquik'or chi yo'jonak take:«Re' winak wili til po' wo' nchel coric chi rAc'u̱n i Dios, nqui take naxquilow i hihc ch'i̱l nic' pa' nimal xc'uluric chi quiwach.
Nic' pa' nimal xc'uluric re're', xilmijic wo' ru'um juntuhm take ixok re' take nok cu c'achlic i Jesus, xquicana̱' cho quitinami̱t pa riyuk'ul Calile̱ya chi ritahkaljic i Jesus eh xquito'bej wo' cho ru̱c' riye'eric pa' bih reh. Chi quixilac take ixok c'ahchi' quilom je chi naht i ricansjic i Jesus,
wilque̱b take ixok je' wili quibihnal: Re' Mari̱ya aj Majta̱la, re' Mari̱ya re' ritu̱t i Jesus eh ritu̱t wo' i Chep ch'i̱l i Jaco̱wo re' ro̱x ac'un. Wilic wo' ar i ritu̱t i San ch'i̱l i Wa̱n, rac'u̱n take i Sewere̱yo.
Re' ribiral rimuk'unjic i Jesus<TS3>(Mr. 15.42-47; Lc. 23.50-56; Jn. 19.38-42)Nok q'uisi̱n nak chic ma' noquic i k'i̱j, jenaj biho̱m laj winak aj Arimate̱ya Chep ribihnal, aj tahkanel wo' reh Jesus,
xo̱j ru̱c' i Po̱nsyo Pila̱to eh xipahkaj chi eriyew k'ab reh chi erimuk'a̱' riti'jolal i Jesus. Je' re' k'uru' nok re' Po̱nsyo Pila̱to riyeb chic cho k'ab chi narik'ahsjic reh riti'jolal i Jesus chi narimuk'a̱b,
re' Chep re're' ch'i̱l take toco̱m chic c'acharel xo̱j ribotej riti'jolal i Jesus pan jenaj sak laj tz'ih eh chiri̱j chic ru', xquic'am je
pan jenaj muk'unbal ma' ja' cojo̱j ta re' tik'imaj ru'um pan jenaj ma' laj abaj. Chipam aj muk'unbal re're', xquicoj riti'jolal i Jesus eh nok quitz'apam chic cho chi̱' i muk'unbal re're' ru̱c' jenaj nim coten laj abaj, re' Chep ch'i̱l take rich'i̱l xelic je ar
chi cu xquicana̱' pe cahnok i Mari̱ya aj Majta̱la ch'i̱l wo' i Mari̱ya re' quitu̱t i Jaco̱wo ch'i̱l i Chep, chi tz'ukulque̱b ar chi chi̱' i muk'unbal chi ok'ic nca'n chiri̱j Jesus.
Re' Po̱nsyo Pila̱to xitak'a̱' richa'jaljic rimuk'unbal i JesusNok iq'uinak chic lok i k'i̱j tik'inbal wi̱' ki̱b hoj ra̱' ri'sil cho ma' Israhel chi nakahi'lic, re' take c'amol quibe̱h take aj k'ahsem si̱ ch'i̱l take i cow laj aj niminel reh C'uhbal Ye'o̱j reh Moyses xo̱j quimol qui̱b chiwach i Po̱nsyo Pila̱to,
eh je' wili xquik'or reh:«Ajabe̱s ma' Po̱nsyo Pila̱to, re' hoj nc'ulic pan kac'ux chi re' Jesus re' ritz'ak ri̱b chi kak'atal k'oric, je' wili rik'orom cho chi cu c'achlic:‹Pa ro̱x k'i̱j niquimic, re' hin nawuctic wo' chic cho chi quixilac take camnak, nqui rik'orom.
«Ru'um aj re' nkapahkaj aweh chi chatak'a̱' richa'jaljic chi coric i rimuk'unbal. Je' re' cha'n cu rehtal nponic i ro̱x k'i̱j maj ma' qui'o̱j nchel chak'ab take raj tahkanel chi resmejic riti'jolal eh equi'oquic chi rik'ororic queh tinamit chi xuctic wo' chic rica'pech. Wi xa xkacana̱' chi je' re' enca'n take raj tahkanel, k'e̱' nchel c'ahbil enca'n keh maj k'e̱' chic q'uihal take tinamit equicojbic wach i chucuj k'oric enca'n lok, ma' xa je' ta chic q'uihal take tinamit xicojbic wach chi re're' i Pahbamaj chi K'atal K'oric, nqui take reh.
Chalic i Po̱nsyo Pila̱to, je' wili xik'or queh:«Hiy tak k'uru', chajap' tak cho chi̱' i muk'unbal re're' je' ricab tichol tak ribanaric hat-tak. Je' wo' chic, ayu' c'ahchi' wo' niyeb je aweh tak juntuhm niso̱l wili chi richa'jaljic i muk'unbal re're', nqui queh.
Re' ribiral naxucsjic cho i Jesus chi quixilac take camnak<TS3>(Mr. 16.1-8; Lc. 24.1-12; Jn. 20.1-10)Xa re' wo' ti xponic waki̱b o̱ra reh xik'ek re' ncux'ic wi̱' i hi'lbal k'i̱j eh np'uhtic cok i tomincu' k'i̱j re' pe̱t k'i̱j reh xama̱na chi keh hoj ra̱' ri'sil cho ma' Israhel, re' Mari̱ya aj Majta̱la ch'i̱l i jenaj chic Mari̱ya xi'o̱j ti chi riliric rimuk'unbal i Jesus reh chi cu wahk'ek ti nasak'ok lok reh Tomincu' k'i̱j nacojic wo' chi aj buch'unel reh riti'jolal.
Naxiponic aj pan muk'unbal reh tomincu' k'i̱j, xquicoj rehtal chi xiban pe' lok jenaj ma' laj hihc eh xquilow wo' chi jenaj raj tz'e' wa̱ch i Lok' laj Ajabe̱s Dios kajanak cho pan taxa̱j rijilim cok ri̱b chi chi̱' i muk'unbal chi ric'uyu'sjic lok i ma' laj abaj ntz'apbic chi̱' i muk'unbal re're'. Re' aj tz'e' wa̱ch re're' xitz'uka̱' wo' ri̱b china̱ i ma' coten laj abaj c'uyu'sumaj chi lok ru'um
eh re' rilbal xa nch'abch'atic chic xa je' chic ricab rich'a̱b i cohok. Re' riso' xa nrepretic chic risakil, xa je' chic ricab sak laj su̱tz'.
Ar aj ru' re' take ixok re're' k'e̱' wo' chic xiyo'jic eh je' wo' re' xquic'ul take sol quicha'janic reh rimuk'unbal i Jesus. Je' re' nik'or maj re' take re' ma' cu ta chic xic'uyu'jic ru'um yo'jic, xicahnic la' chi xa je' chic take camnak nok c'ahchi' nak ti que̱b chi cha'janic.
Chi je' re' k'uru', re' raj tz'e' wa̱ch i Dios je' wili xik'or queh take ixok re're':«Ma' tiyo'jic tak ru'um chi wilqui̱n ayu'. Re' hin weht'alim chi xatc'ulic tak lok ayu' chi risiq'uiric i Jesus re' xcansjic wach curu̱s,
xa re' la' ma'xta chic ayu' ru'um nok xuctic chic chi quixilac take camnak je' ricab rik'orom wo' cho aweh tak. Quim tak k'uru', toque̱n tak cho pa rimuk'unbal eh chawilow tak chi ma'xta chic ayu'.
Yu'na chi xawilow tak chic chi coric re' xnik'or aweh tak, hiy chaloq'uej awi̱b tak chi ojic cu̱c' take awich aj tahkanel tak eh chak'or tak queh chi re' Jesus xuctic chic chi quixilac take camnak. Je' wo', chak'or tak queh chi nachimol ri̱b awich'i̱l tak ar pa riyuk'ul i Calile̱ya, re're' pe̱t narojic chawach tak eh ar na̱rakam awi̱b tak rich'i̱l. Til chacoj tak rehtal chi til coric take k'oric xnik'or aweh tak wili, nqui raj tz'e' wa̱ch i Dios.
Je' re' ajic, re' take ixok re're' xi'elic je chipam i muk'unbal chi xa suk chic quic'ux eh xa cu yo'jonak wo' take so', xi'o̱j cajim chi rik'ororic queh quich aj tahkanel i holohic laj k'oric xquibiraj je. Nok xa cajamem aj chic je qui̱b chi ojic,
re' Jesus xelic cho pan quibe̱h eh xic'alenej take. Ar aj ru' re' take ixok re're' xquijil cok qui̱b ru̱c', xquixuc'a̱' qui̱b chiwach eh xquitok'a̱' quik'ahchem chi ro̱k chi ye'bal rilok'il.
Chiri̱j chic ru' re' Jesus je' wili xik'or wo' queh:«Hiy tak, ma' tiyo'jic tak chi rik'ormojic queh waj tahkanel i holohic laj k'oric chi c'achalqui̱n wo' chic. Je' wo' chic, reh chi re' take re' equi'o̱j ar Calile̱ya, chak'or tak queh chi ar nakilom kawach quich'i̱l, nqui Jesus queh.
Re' no'jbal xtik'injic wach chi ma'xta ricojoric wach ructic i JesusNok c'ahchi' cojic take ixok chi rik'ororic re' xk'ormojic je queh ru'um Jesus, wilic wo' take sol aj cha'janel reh rimuk'unbal i Jesus xi'oquic cok pan tinamit Jerusalen chi rik'ormojic queh c'amol quibe̱h take aj k'ahsem si̱ nic' nimal xc'ulmujic chi quiwach.
Naxquibiraj re' chaj bih xponic k'ormojok queh, re' take c'amol be̱h re're' xquimol ti qui̱b ch'i̱l take quich nahsil chipam katinami̱t eh xquitik'a̱' ti wach quino'jbal chiri̱j chaj bih naca'nam. Je' re' nok xquitik'a̱' wach chi xquiyew q'uihal tumi̱n queh aj cha'janel re're' reh chi naquic'amam na̱ i hunu̱j
xk'ormojic chi je' wili:«Wi xquibiraj aweh tak chaj bih xc'uluric ru̱c' riti'jolal i Jesus, re' hat-tak je' wili chak'or tak:‹Naxkajic mahnic' kawiric pan chak'ab, xic'ulic lok take raj tahkanel i Jesus eh xquesaj je riti'jolal, tiquirok tak.
«Wi nchel xina'bej i Po̱nsyo Pila̱to chi pan awiric tak xc'ulic esmejok riti'jolal i Jesus, re' chic hoj ekojk'oric chawi̱j tak reh chi ma' eta riyew ti'c'axic chana̱ tak, nqui xk'ormojic queh.
Je' re' ajic re' take sol re're' xquic'am je tumi̱n re're', xi'oquic wo' lok chi rik'ororic re' xk'ormojic cho queh. Ru'um aj re' cu chiwach take k'i̱j re' c'ahchi' nitz'ihmbam wi̱' i hu̱j wili, xa cu c'ahchi' wo' relic lok ribiral chi kaxilac hoj ra̱' ri'sil cho ma' Israhel chi re' riti'jolal i Jesus xa xponic esmejok cho cu'um take raj tahkanel.
Re' nim wach tak'anic xiyew cahnok i Jesus<TS3>(Mr. 16.14-18; Lc. 24.36-49; Jn. 20.19-23)Chiri̱j chic take k'i̱j reh ructic i Jesus, re' hoj junlaj pahbamaj chi quinahsil take aj tahkanel ch'i̱l wo' take quitahkanic reh Jesus xoj-o̱j pa riyuk'ul i Calile̱ya chipam i jenaj yu̱k' xitak'a̱' rik'ormojic keh Jesus chi nakarakam wi̱' ki̱b rich'i̱l.
Naxojponic ajic chipam i yu̱k' re're', re' hoj nahsil raj tahkanel xkalok'ej wach i Jesus naxkilow wach, xa re' la' ma' chi kunchelal ta xca'n chi je' re', maj wilic ju'jun wilque̱b chi kaxilac ma' til ta xquicoj wach chi til re' Jesus wilic chi kaxilac.
Chi je' re', re' Jesus xijil cok ri̱b ku̱c' eh je' wili xik'or keh:«Ru'um nok re' wAja̱w Dios xiyew chic wi̱n i wajawric wilic chi quina̱ take nic' nimal wilque̱b pan taxa̱j je' wo' chi quina̱ take nic' nimal wilque̱b wach ac'al,
re' hin tinitak'a̱' tak je chi rik'ormojic niC'uhbal queh chi'nchel i tinamit chi junsut wach ac'al. Je' re' na̱banam tak reh chi naquich'ica̱' quic'ux chiwi̱j take tinamit, ewo' nca'n chi waj tahkanel chic take. Re' take naquic'ambic na̱ niC'uhbal, chakahsaj tak quiha̱' chi c'ahchi' ak'orom tak johtok ribihnal i Ajabe̱s Dios, ch'i̱l hin Ac'unbe̱s ch'i̱l wo' Lok' laj Uxlabal.
Je' wo', pan ac'uhbalanic tak chak'or tak queh chi riwi̱' chi queh chi enquinimej i tak'anic c'ahchi' nibanam aweh tak wili maj riwi̱' chaweh hat-tak chi'nchel waj tahkanel chi enak'or tak niC'uhbal. Je' re' k'uru', hiy tak chi ribanaric xnik'or aweh tak eh ma' tiyo'jic tak maj re' hin xa eli̱c wo' naniwih'ic awu̱c' tak chi atobjic tak pan uxlabal cu rehtal ncux'ic wach ac'al wili, nqui Jesus keh.Re' aj i wili ricorquilal xnitz'ihmbaj i hin ma' Tiyoh chiri̱j ric'acharic i Jesus.
Re' ribiral i Jesus xitz'ihmbaj iMa' CusRe' c'uhbalanic xiban i Wa̱n aj kahsem ha'<TS3>(Mt. 3.1-12; Lc. 3.1-9, 15-17; Jn. 1.19-28)Je' wili xch'ihquic wi̱' ato̱b laj rik'ormojic chiri̱j co'lbal i̱b xic'am cho i Jesus re' Pahbamaj chi K'atal K'oric eh rAc'u̱n wo' i Dios:
Najtir cho k'i̱j jenaj raj k'orol C'uhbal i Dios re' Isayi̱yas ribihnal, je' wili xitz'ihmbaj cho:“Re' hin xnibiraj naxik'or i Dios reh rAc'u̱n chi je' wili:‘Re' hin naca̱t nitak'a̱b jok wach ac'al, xa re' la' chiwach jok awojic i hat, pe̱t nanitak'a̱b je cu̱c' i tinamit jenaj waj tz'e' wa̱ch.Re're' nariye'bic rehtal queh aponic, je' ricab chi jeno' winak c'ahchi' ta nak ritik'a̱' ribe̱h jeno' k'atal k'oric ponic reh, nqui Dios reh rAc'u̱n.
“Chiri̱j wili re' hin xnibiraj chi je' wili xk'ormojic reh jenaj winak c'ahchi' riyuk'em take tinamit ar pan jenaj ye'a̱b chik yu̱k' re' ma'xta wi̱' patanel:‘Je' ricab nantik'injic jeno' be̱h ru'um ponic reh jeno' k'atal k'oric chi k'o'ronic, re' hat chatik'a̱' wo' take tinamit chi ric'uluric i Ajabe̱s Pahbamaj wu'um chi K'atal K'oric re' nariponic chi quik'o'rjic.Queh take tinamit re're' chak'or chi curman naquicorsam wach quic'acharic je' ricab nok jeno' winak ricorsaj wach take yocyoc laj be̱h ru'um reh riponic jeno' k'atal k'oric, nqui Dios nqui xitz'ihmbaj cho ma' Isayi̱yas.
Je' aj wo' re' xc'uluric. Re' kAja̱w Dios xitak'a̱' wo' cho i raj k'orol re' Wa̱n ribihnal. Naxip'ut ricamaj i Wa̱n je' wili quic'uhbaljic take tinamit xiban:«Chacana̱' tak ribanaric i mahc reh chi re' Dios ericuy amahc tak eh cu re' aj ru' re' hin enikahsaj aha̱' tak, nqui queh.
Je' aj wo' re' xiban i Wa̱n ar pan nim ro̱k ha' Jortan ribihnal. Xikahsaj wo' quiha̱' take nic' pa' q'uihal take c'acharel aj Jerusalen ch'i̱l wo' take toco̱m chic c'acharel aj pa riyuk'ul Jure̱ya take, xa re' la' ru' xa re' xikahsaj riha̱' i xasjic cho pan ra̱mna rik'ormojic chi je' wili:«K-Aja̱w Dios, re' hin nirak chiri̱j chi hin aj mahc, nqui xik'or.
Re' Wa̱n naxwih'ic ar pan chik yu̱k', chili'l ch'i̱l ri̱s winak ca̱b xiwa'bej. Xa ritz'uhmal ti ri̱j nim laj chicop came̱yo ribihnal xicoj chiri̱j chi jelow-bal riso' eh xa junrahp wo' ti chi tz'uhu̱m xibac'bej wi̱' ripa̱m.
Ar ajic je' wili rik'or queh tinamit naric'uhbalej take:«Chiwi̱j i hin naric'ulic lok i Ajabe̱s K'atal K'oric re' nic' wo' chic na̱ rajawric chi niwach. Re're' ma' eta riyew ri̱b chi xa ta nak re' t'uch wach camanic je' ricab resmejic lok riper xijab ajabe̱s riban jeno' aj camanom, eric'ul chi wi̱n chi eniban chiwach.
Re' hin yu'na xa ru̱c' ti ha' c'ahchi' nikahsam aha̱' tak raj la' Ajabe̱s K'atal K'oric re're' til naribanam chi naritak'a̱b cho i Lok' laj rUxlabal i Dios chi nariwih'ic pan ac'acharic hat-tak re' tiniminic tak reh, nqui Wa̱n queh.
Re' Jesus xkahsjic riha̱' ru'um i Wa̱n<TS3>(Mt. 3.13-17; Lc. 3.21-22)Chipam take k'i̱j nok kahsanic ha' riban i Wa̱n, re' Jesus xelic cho pan tinamit Nasaret re' wilic pa riyuk'ul Calile̱ya eh ar aj ru' xchalic chi rikahsjic riha̱' ru̱c' i Wa̱n ar pan nim laj ha' Jortan.
Re' Jesus xibiraj naxk'oric cho i Dios pan taxa̱j chi je' wili:«Re' hat wAc'u̱n, til k'e̱' ti' tiwic'raj. K'e̱' wo' sukquil pa nic'ux chawi̱j ru'um chi xatnipahba̱' chi Ajabe̱s K'atal K'oric, nqui cho Dios.
Re' Jesus xpajaric ru'um aj Yahm<TS3>(Mt. 4.1-11; Lc. 4.1-13)Nok kahsamaj chic riha̱' i Jesus xc'amaric je ru'um i Lok' laj Uxlabal chipam jenaj ye'a̱b chik yu̱k'
re' xwih'ic wi̱' chiwach ca'winak  k'i̱j. Chipam i ye'a̱b re're', re' wilque̱b wo' wi̱' take josk' laj chicop eh re' xiwih'ic wo' wi̱' take raj tz'e' wa̱ch i Dios chi aj to'o̱l reh Jesus, re' aj Yahm xisic' ri̱j ripajaric i Jesus chi narik'ebem nak pan mahc.
Re' Jesus xip'ut ricamaj ar Calile̱ya<TS3>(Mt. 4.12-17; Lc. 4.14-15)Chiri̱j chic ru' nok tz'ahpanak chic i Wa̱n pan che̱', re' Jesus xo̱j ar Calile̱ya chi ribanaric i c'uhbalanic chiri̱j holohic laj ribiral wili chiri̱j i Dios chi xip'ut chic k'atoj k'oric.
Je' wili i quic'uhbaljic i tinamit xiban:«Xirak chic rik'ijil chi re' Dios xa loq'uil chic ritok'a̱' wo' chic k'atoj k'oric chi quina̱ take c'acharel. Chajal tak wach ano'jbal k'uru' eh chanimej tak i holohic laj ribiral re're', nqui rik'or.
Re' Jesus xichih take quejeb chi aj car chi naca'nam chi raj tahkanel<TS3>(Mt. 4.18-22; Lc. 5.1-11)Chiri̱j i wili nok behic riban chi chi̱' nim laj ha' wilic ar pa riyuk'ul Calile̱ya, re' Jesus xilow quiwach take qui̱b chi aj car re' Simon ch'i̱l i Tirix re' richa̱k' ru' eh nok c'ahchi' quicutum jok pan ha' i quiya'l chopbal car,
je' wili xik'or queh:«Tak tak chiwi̱j chi na̱banam tak chi waj tahkanel. Chi jelow-bal i chopoj car na'n tak, re' hin eniban chi re' chic take awas acha̱k' ena'n tak chi enquichop quic'ux chiwi̱j i hin, nqui queh.
Naxquibiraj chi je' re', re' take qui̱b re're' chi jumehk'il xquicana̱' cho quicamaj chi aj chopol car take eh xi'o̱j chiri̱j i Jesus chi raj tahkanel.
Chiri̱j wili nok c'ahchi' ritikim ju' ribe̱h, re' Jesus xo̱j rirak take rac'u̱n ma' Sewere̱yo, re' Jaco̱wo ch'i̱l i Wa̱n re' richa̱k'. Re' take re' ar wilque̱b pan quicano̱wa ch'i̱l i caja̱w, c'ahchi' quic'ojem wach i quiya'l chopbal quica̱r.
Nok je' re' c'ahchi'que̱b, re' Jesus xiyuk'ej take qui̱b re're' chi naca'nam wo' chi raj tahkanel eh naxquibiraj i yuk'unic xiban i Jesus xi'o̱j wo' chiri̱j. Chi je' re' naxquicana̱' cahnok i cano̱wa, xquich'ak cahnok qui̱b ru̱c' i caja̱w ch'i̱l take raj camanom.
Re' Jesus xit'erej lok i ma' tob laj uxlabal wilic ru̱c' jenaj winak<TS3>(Lc. 4.31-37)Chi tahkamaj chic cu'um take xichih chi raj tahkanel, re' Jesus xponic ar pan tinamit Capernahum. Naxirak rik'ijil i hi'lbal k'i̱j, xoquic cok chipam pa̱t ntijiljic wi̱' ri̱j i C'uhbal ye'o̱j reh i Moyses. Ar naxoquic chi c'uhbalanic i Jesus,
re' take wilque̱b chipam i pa̱t re're' k'e̱' xsahchic quic'ux chi ribirmijic i c'uhbalanic riban maj xquicoj rehtal chi ar ru̱c' i Dios nchalic i rajawric wilic chi c'uhtunic eh ru̱c' rajawric wilic, re' c'uhtunic riban ma' je' ta ricab i c'uhtunic nca'n take aj tijem ri̱j C'uhbal Ye'o̱j reh Moyses. Ma' je' ta re' riban maj re're' til re' riC'uhbal i Dios ric'uhtaj raj la' take aj c'uhtunel re're' xa nquica'pechej i k'oro̱j cho cu'um take caj tijinel reh i C'uhbal Ye'o̱j reh Moyses.
Chipam i pa̱t re're' wilic jenaj winak re' chopo̱j na̱ ric'acharic ru'um jenaj ma' tob laj uxlabal. Re' winak re're' je' wili p'uht rik'orom cok reh Jesus chi xa cow chic c'ahchi' rik'oric:
«Hat Jesus re' nabihnej chi aj Nasaret, re' hin weht'alim chi re' hat xa hat t'erenel nok xatc'ulic lok eh wilic awajawric chi ribanaric re're' maj re' hat, hat Lok' laj rAc'u̱n i Dios. Chaj bih awocal cho ku̱c' k'uru'? nqui reh.
Nok je' re' p'uht rik'orom, re' Jesus je' wili xik'or reh ma' tob laj uxlabal ru̱c' rajawric rik'orbal:«Chatz'ap achi̱'. Telen lok ru̱c' winak wili, nqui reh.
Naxbiraj chi je' re' i ma' tob laj uxlabal, xiquich'quij wach i winak re're' eh xelic wo' ti lok ru̱c' chi xa q'ueric chic chi̱'.
Naxquilow chaj bih xiban i Jesus, re' take wilque̱b ar je' wili xquik'or chi sahchanak quic'ux:«Chaj bih xc'uluric wili? Cu ac' na chic i c'uhbal c'ahchi' rik'orom i Jesus? Til wo' wilic rajawric ra̱j rik'orom maj narik'or queh chi naquelic lok take ma' tob laj uxlabal til wo' quibirinic k'oric chiwach, nqui take.
Je' re' nok, xquesaj lok ribiral i Jesus pan tak tinamit wilque̱b pa riyuk'ul i Calile̱ya chi re're' wilic rajawric chi quina̱ take ma' tob laj uxlabal.
Re' Jesus xesaj lok riya'bilal ritu̱t rehq'ue̱n i ma' Luch<TS3>(Mt. 8.14-15; Lc. 4.38-39)Naxelic je chipam i pa̱t ntijiljic wi̱' ri̱j i C'uhbal Ye'o̱j reh Moyses, re' Jesus ihch'ilimaj je ru'um Jaco̱wo ch'i̱l i Wa̱n xo̱j pan quipa̱t take Simon ch'i̱l i Tirix.
Ar re' ritu̱t rehq'ue̱n i Simon jiclic wach yoca̱b ru'um jenaj cak tz'a'. Naxponic ar i Jesus xquik'or ti reh chi yowa̱b ixok re're'.
Chi je' re', re' Jesus xoquic cok re' wilic wi̱' ixok re're', xichop chi k'ab naxucsaj johtok eh chi jumehk'il xelic ti i cak tz'a' wilic chiri̱j. Chi suk chic ric'ux, chi jumehk'il p'uht rilom take rula̱' chi suk.
Q'uih take c'acharel xesmejic lok quiya'bilal<TS3>(Mt. 8.16-17; Lc. 4.40-41)Chiri̱j chic ru' naxoquic i k'i̱j, chi'nchel take c'acharel wilic quiyowa̱b xquic'am cho ru̱c' i Jesus. Je' wo' take wilic ma' tob laj uxlabal cu̱c' xic'amaric wo' cho ru̱c'.
Je' re' k'uru' nok ar chiwach ritz'ahpil i pa̱t re' wilic wi̱' i Jesus quituhbaj cok qui̱b yohbal wach q'uihal tinamit,
re' Jesus xoquic chi resmejic lok take rehreh wach ya'bilal wilic queh take q'uihal yowa'i̱b xic'amaric cho ru̱c'. Je' wo' take wilic ma' tob laj uxlabal cu̱c' xit'erej wo' lok queh. Re' cok ru' narit'erej lok take ma' tob laj uxlabal ma' riyew ta k'ab queh chi quik'oric chi rik'ormojic chi re' Jesus rAc'u̱n i Dios maj re' take re' queht'alim chi je' re' xa re' la' i Jesus ja' xa̱j ta pe chi xeht'aljic ti chi je' re' riwi̱'.
Re' Jesus xitik ju' i c'uhbalanic chipam i riyuk'ul Calile̱ya<TS3>(Lc. 4.42-44)Junpech, nok xa cu rumrum wo' ti wach risak'ic, re' Jesus xuctic je eh xelic je pan tinamit re' wilic nak wi̱'. Ar xicora̱' je pan jenaj ye'a̱b chik yu̱k' re' ma'xta wi̱' patanel chi ribanaric riti̱j.
Nok je' re' c'ahchi' ribanam cho i Jesus, re' ma' Simon ch'i̱l take rich aj tahkanel xi'o̱j chi risiq'uiric
eh naxquirak je' wili xquik'or reh:«Kojsoljok wo' chic je pan tinamit maj yohbal wach q'uihal take tinamit c'ahchi'ca̱t quisiq'uim ar, nqui take reh.
Chalic Jesus je' wili xik'or queh:«Ma'xta, tak la' tak chipam take toco̱m chic tinamit wilque̱b ma' naht ta je ayu'. Re' riwi̱' nichalic ayu' wach ac'al, re' i quic'uhbaljic take tinamit. Ru'um aj wo' re' curman chi nawojic chi c'uhbalanic ar, nqui queh.
Je' aj re' naxi'o̱j chipam take toco̱m chic tinamit je' ru̱c' wilque̱b wo' pa riyuk'ul i Calile̱ya eh nok wilque̱b chic ar, re' Jesus xiban i c'uhtunic ar chipam take pa̱t ntijiljic wi̱' ri̱j i C'uhbal Ye'o̱j reh Moyses. Ar re' Jesus xesaj wo' take lok ma' tob laj uxlabal wilic cu̱c' take c'acharel wilque̱b wi̱'.
Naxibiraj re're' i Jesus xiyew je k'ab china̱ chi ritz'a'jic i winak re're' eh je' wili xik'or reh:«Ho̱' nwa̱j! Elok lok aya'bilal k'uru', nqui reh.
Naxik'or Jesus chi je' re', re' winak re're' xcahnic wo' ti chi suk chic ric'ux naxelic lok i xilim chiri̱j.
Ar aj ru' re' Jesus xik'or reh chi echic riban chi eno̱j, xa re' la' ru' cow xipahkaj reh chi je' wili:
«Ma' hab pe wach aj eh nak'or chaj bih xc'uluric awu̱c', re' la' cha'n hiy ru̱c' aj k'ahsem si̱ chiwach i Dios chi ric'uhtjic reh chi ma'xta chic awe̱t. Je' wo' chayew reh asi̱ je' ricab tak'amaj cahnok ribanaric chipam i C'uhbal Ye'o̱j reh Moyses. Je' aj re' cha'n reh chi nok riyeb chic rik'orbal i aj k'ahsem si̱ chi suk chic ac'ux eneht'aljic wo' cu'um take tinamit chi re' hin ma' niyak'abej ta pan wo̱k i C'uhbal Ye'o̱j reh Moyses, nqui Jesus reh.
Xa re' la' i c'acharel re're' xa re' wo' ti xelic lok chiwach i Jesus xip'ut ti je resmejic lok ribiral i nic' pa' nimal xc'uluric ru̱c'. Ru'um aj re' ma' xiban ta chic chi re' Jesus xa suk wach oquic riban pan quitinami̱t maj ar la' chic chi' tinamit ncahnic lok chipam take ye'a̱b chik yu̱k' re' ma'xta wi̱' patanel. Cu ar aj chic no̱j rakmajok cu'um take c'acharel quichalic xa haj ye'a̱b.
Re' Jesus xicowsaj jenaj winak si̱c ro̱k<TS3>(Mt. 9.1-8; Lc. 5.17-26)Iq'uinak chic lok jarub ok k'i̱j, re' Jesus xsoljic wo' chic je ar Capernahum. Naxelic lok ribiral chi wilic wo' chic ar chipam i pa̱t re' nponic cahnok wi̱' pan tinamit re're',
junpech nok c'uhbalanic riban chipam i pa̱t re're', k'e̱' wo' chic q'uihal naxquituhbaj qui̱b take tinamit chi ribirmijic cu rehtal xiban chi ma'xta chic ye'a̱b chipam i pa̱t eh je' wo' re' chi chi̱' lok i ocbal reh pa̱t re're'.
Nok c'uhbalanic riban i Jesus, xi'o̱j c'olok ar juntuhm chi c'acharel re' take xquic'am cho jenaj si̱c t'uhyumaj wach ch'aht cu'um quejeb queh c'acharel re're'.
Re' take re' naxquilow chi ma' eta chic nca'n canar ric'amaric cok i si̱c cu chiwach cok i Jesus ru'um reh riq'uihal i tinamit quimolom qui̱b ar, xquisic' ri̱j chi xijohtic nah pa̱t reh chi cu china̱ cho naquitehem jenaj ocbal re' naquikahsam jok wi̱' i si̱c. Nok quitehem chic cho rocbal nah pa̱t, re' take winak re're' xquikahsaj jok i si̱c wach rich'aht til manlic re' wilic wi̱' i Jesus.
Ar ajic re' Jesus naxicoj rehtal chi re're' ch'i̱l take xic'ambic je reh, til ch'iclic quic'ux chiri̱j i rajawric chi esenic lok ya'bilal, je' wili xik'or reh si̱c:«Bi̱l, chi'nchel amahc xnicuy chic yu'na, nqui reh.
Wilic wo' take aj tijem ri̱j C'uhbal Ye'o̱j reh Moyses tz'ukulque̱b cok ar. Naxquibiraj chi je' re' xik'or i Jesus, xquitok'a̱' quik'orom pan quic'ux chi je' wili:
«Chaj wa'ric naxik'or i winak wili chi je' re'? Ru̱c' i xik'or re're' c'ahchi' riyak'abem pa ro̱k i Dios. Je' re' nkak'or maj xa re' wo' Dios wilic rajawric chi ricuyuric i mahc. Chaj ti jaric riban ri̱b i winak re're' k'uru'? nqui take.
Chalic i Jesus chi reht'alim chic chaj bih c'ahchi' quicapam cho pan quic'ux, je' wili xik'or queh:«Ma' holohic ta na'n tak chi nacapaj tak chi re' hin ma'xta wajawric chi ricuyuric rimahc i winak wili.
Je' re' nacapaj tak maj chaweh hat-tak re' rik'ormojic reh winak wili chi cuyu̱j chic rimahc ma' c'axic ta ti ribanaric maj ma' nilmijic ta wach. Ru'um aj re', je' wo' wili nak'or tak cho pan ac'ux tak: ‹Wi til coric k'uru' chi wilic rajawric, chik'or reh winak re're' chi pa'lajok, behok eh chic'am wo' je rich'aht. Je' re' nkak'or ru'um nok re' cok re' nc'uhtunic wi̱' chi wilic rajawric, nqui nak'or tak.
«C'uhtbal aj aweh tak chi wilic wajawric chi ricuyuric quimahc i tinamit ayu' wach ac'al, re' hin Ac'unbe̱s re' wilic wajawric chi quina̱ c'acharel nanik'orom reh si̱c wili chi pa'lajok johtok, nqui queh.Chiri̱j chic re', re' Jesus xik'or reh si̱c chi je' wili:
«Bi̱l, yu'na echic riban chi enawihkaj je ach'aht. Tipa̱' johtok k'uru' maj yu'na na̱soljic je pan apa̱t chi behic chic na'n je, nqui reh.
Naxibiraj re're', chi jumehk'il xuctic wo' ti johtok i si̱c re're', ximol wach rich'aht eh xelic je chi behic chic riban chi quixilac i riq'uihal i tinamit wilque̱b ar. Naxquilow re're', chi'nchel xsahchic quic'ux eh xquiyew rilok'il i Dios. Ar ajic je' wili xquik'or:«Re' cok wili ma' janc'al ta pe' kilom ribanaric, nqui take chi quiwach.
Re' Jesus xiyuk'ej i Lewih chi raj tahkanel<TS3>(Mt. 9.9-13; Lc. 5.27-32)Chiri̱j chic naxelic je ar Capernahum, re' Jesus xitik ju' ribehsjic chi̱' i nim laj ha' re' wilic ar pa riyuk'ul Calile̱ya eh nok je' re' c'ahchi' ribanam, yohbal wach q'uihal i tinamit xi'o̱j rakbok reh. Ar aj ru' nok mololque̱b chic cok ru̱c', re' Jesus xoquic chi quic'uhbaljic.
Nok ric'uhbalem chic take, re' Jesus behic wo' chic je junc'am ok eh xilow wach i jenaj winak rac'u̱n i ma' Alpe̱yo, Lewih ribihnal re' wilic ricamaj chi aj molol to̱j ntak'abjic je Ro̱ma. Naxilow wach i winak re're' chi tz'uklic ar re' wilic wi̱' i me̱xa re' nbanaric wi̱' to̱j ntak'abjic je Ro̱ma, je' wili xik'or reh:«Ha̱w tak chiwi̱j, nwa̱j chi na̱woquic chi hat waj tahkanel, nqui reh.Xa chiwach wo' ti junc'am re're', re' Lewih xinimej i k'oric xk'ormojic reh eh xitahkej je i Jesus.
Junpech ajic pan jenaj nink'i̱j tik'imaj wach ru'um i ma' Lewih ar pa ripa̱t, re' Jesus xponic ar ch'i̱l take raj tahkanel eh xoquic chi wi'c quich'i̱l take xi'o̱j c'olok ar. Chi quixilac take re' wilque̱b take wilic quibiral chi aj mahc je' ricab take aj moloj to̱j ntak'abjic je Ro̱ma.
Re' take aj tijem ri̱j C'uhbal Ye'o̱j reh Moyses ch'i̱l wo' take cow laj aj niminel reh c'uhbal re're' naxquilow chi je' re', je' wili p'uht quik'orom cok queh take raj tahkanel i Jesus:«Chaj bih risic' i Jesus chi wi'c chi quixilac take wilic quibiral chi aj mahc take je' ricab take aj molol to̱j ntak'abjic je Ro̱ma wilque̱b ayu'?
Naxibiraj chi je' re' i Jesus, je' wili xik'or queh:«Je' ricab nk'ormojic chi ma' re' ta take suk quic'ux qui'o̱j ru̱c' aj ik'omonel, re' la' take yowa̱b, je' wo' re' wu̱c' i hin, re' wo' ti take nquic'raj qui̱b chi aj mahc take quichalic wu̱c' chi ribirmijic nik'orbal. Je' re' nok re' hin niban niwa' quich'i̱l take re' maj ma' re' ta nchel chi quisiq'uiric take nquicapaj chi coric wach quic'ux xinchalic i hin, xinchalic la' chi quisiq'uiric take nquic'raj wo' ti qui̱b chi aj mahc take, nqui Jesus.
Re' k'oric xiban i Jesus chiri̱j i cuyuj wi'c ha' chiwach i Dios<TS3>(Mt. 9.14-17; Lc. 5.33-39)Junpech nok re' take raj tahkanel i Wa̱n ch'i̱l take cow laj aj niminel reh C'uhbal Ye'o̱j reh Moyses cuyuj wi'c ha' nca'n chiwach i Dios, wilic take aj tijem ri̱j C'uhbal Ye'o̱j reh Moyses xi'o̱j c'olok ru̱c' i Jesus eh je' wili xquik'or reh:«Chaj wa'ric chi re' take awaj tahkanel i hat ma' c'ahchi' ta que̱b chi cuyuj wi'c ha', nok re' hoj aj c'amol na̱ i C'uhbal Ye'o̱j reh Moyses on nok re' take aj tijem i̱b chiri̱j ric'uhbal i Wa̱n nkamol ki̱b chi ti̱j ru̱c' cuyuj wi'c ha'? nqui take reh.
Re' Jesus je' wili xik'or queh:«Je' ricab chi pan jeno' caxarahil ma' eta riban chi re' take rula̱' aj caxa̱ra enquiti'saj quic'ux chi ricuyuric quiwa' quiha̱' je' ricab chi wilic ta nak jeno' camnak chi quiwach, je' wo' re' take waj tahkanel i hin ma' eta wo' riban chi enquicuy quiwa' quiha̱' chi cu wilqui̱n pe hin chi quixilac.
Re' cok ru', naponok i k'i̱j chi na̱wesmejic je nah ac'al i hin re' aj ye'ol sukquil c'uxlis je' ricab riban aj caxa̱ra cu̱c' take rula̱', cu re' aj wo' ru' re' take waj tahkanel naquicuyum quiwa' quiha̱' ru'um riti'quil quic'ux chi ma' wilqui̱n ta chic cu̱c', nqui Jesus.
Xa re' wo' i C'uhbal xic'am cho i Jesus ra̱j c'amaric na̱Re' Jesus xk'oric wo' chic chi je' wili:«Ma' hab ta wach jeno' c'acharel riwek jeno' ac' laj we̱x chi c'ojbal wach jeno' k'echer laj we̱x, maje'? Je' re' nik'or maj nasuhbok i ac' laj c'ojbal, enwek je riman i k'echer laj tz'ih ru'um nok ma' jenaj ta chic wach ricowil ch'i̱l i ac' laj c'ojbal.
Je' wo', ma' hab ta wach jeno' c'acharel ric'ol i ch'amsamaj ri̱s aji̱j pan jeno' k'echer laj suh maj wi xiban chi je' re', ma' xa re' ta i suh enq'uer ru'um ransil rich'amil i ri̱s aji̱j, ela' wo' no̱j chi k'e̱b i ri̱s aji̱j re're'. Je' re' k'uru' je' ricab chi ma' hab ta wach je' re' nbanic, je' wo' re' ru̱c' i niC'uhbal ma' eta wo' riban chi re' take aj tijem i̱b chiwi̱j nok quic'u'lem chic na̱ niC'uhbal xa cu nca̱j wo' quic'amam na̱ i c'uhbal tijimaj nak take cho wi̱'. Je' re' ajic je' ricab chi re' ri̱s aji̱j pan ac' laj suh nc'olmojic reh chi quicabchelal ma'xta bih enoquic queh, curman wo' chi re' take waj tahkanel xa re' wo' niC'uhbal naquic'amam na̱ reh chi re' quicapew-bal ru' ch'i̱l i niC'uhbal i hin ma' eta no̱j riyoj ri̱b, nqui xik'or Jesus.
Re' take aj tahkanel xquich'ut queh wach i tic ncojoric chi wi'c<TS3>(Mt. 12.1-8; Lc. 6.1-5)Pan jenaj hi'lbal k'i̱j chi keh hoj ra̱' ri'sil cho ma' Israhel, nok re' Jesus xiq'uic ponok chipam junseht chi tic ncojoric chi wi'c, re' take cablaj chi nahsil raj tahkanel p'uht quip'ixim queh i riwachej i tic re're' reh chi naquic'uxum.
Re' take cow laj aj niminel reh C'uhbal Ye'o̱j reh Moyses naxquilow re're' xquik'o'rej i Jesus chiri̱j re're' maj chi queh ru' camanic la' c'ahchi'que̱b take raj tahkanel. Je' aj wili xquik'or reh Jesus:«Chajaric cho wili, chi xa nawilow take awaj tahkanel chi c'ahchi' ca'nam i camanic je' ricab take ma' ye'o̱j ta k'ab chipam i C'uhbal Ye'o̱j reh Moyses chi naribanaric chipam take hi'lbal k'i̱j? nqui take reh.
Re' ribiral re're' rik'or chi nok re' Awiya̱tar wilic chi nahsil c'amol quibe̱h take aj k'ahsem si̱, re' ma' Tawiy xoquic cok chipam i Lok' laj Pa̱t re' nlok'onjic wi̱' wach i Dios re' wilic wo' wi̱' i caxlan wi'c ye'o̱j chi si̱ chiwach i Dios. To̱b ta wo' k'oro̱j chipam i C'uhbal Ye'o̱j reh Moyses chi xa re' take aj k'ahsem si̱ naquic'uxuj reh caxlan wi'c re're', re' ma' Tawiy xic'ux reh eh xiyew wo' queh take rich'i̱l chi naquic'uxum caxlan wi'c re're' nok ye'o̱j chic k'ab reh chi naribanam chi je' re', nqui queh.
Chiri̱j chic re', re' Jesus je' wili xik'or queh:«Re' Dios pe̱t xojritik'a̱' hoj c'acharel eh chi c'axbal keh xicana̱' jenaj k'i̱j reh chi nakahi'lic. Re're' ma' pe̱t ta xicana̱' i k'i̱j re're' eh ma' re' ta wo' chi ye'bal rilok'il i k'i̱j re're' xojritik'a̱' i hoj c'acharel.
Je' re' ajic chaweht'alij wo' tak i wili: Chi re' hin Ac'unbe̱s re' wilic wajawric chi quina̱ c'acharel wilic wo' wajawric chi rik'ormojic haj wilic i tare̱t eh haj wilic i ma' tare̱t ta chi banaric chipam i hi'lbal k'i̱j, nqui Jesus.
Re' ribiral chiri̱j jenaj winak me̱c k'ab<TS3>(Mt. 12.9-14; Lc. 6.6-11)Pan jenaj chic hi'lbal k'i̱j chi keh hoj ra̱' ri'sil cho ma' Israhel, re' Jesus xo̱j pe' wo' chic c'olok chipam i pa̱t re' ntijiljic wi̱' ri̱j i C'uhbal Ye'o̱j reh Moyses.
Ar re' take cow laj aj niminel reh C'uhbal Ye'o̱j reh Moyses xa c'ahchi' chic quicojom rehtal wi re' Jesus ericorsaj wach rik'ab i winak re're' pan hi'lbal k'i̱j. Nok je' re' c'ahchi'que̱b chi risiq'uiric ri̱j chi haj ta nak enquirak jeno' mahc enquitz'ak chiri̱j,
re' Jesus je' wili xik'or reh winak me̱c k'ab re're':«Tucten cho, tik'ahxen cho ayu' cu chiwach, nqui reh.
Chiri̱j i wili xik'or queh chi je' wili:«Haj wilic riyew k'ab keh i C'uhbal Ye'o̱j reh Moyses chi banaric, re' ribanaric i holohic laj bano̱j on re' ribanaric i c'ahbil laj bano̱j. Re' rico'ljic ri̱j on re' risacharic wach i c'acharic? nqui queh, xa re' la' take re' ximemric jok pan quiye'a̱b.
Chi cakranak cu̱c' take c'acharel re're', re' Jesus p'uht ritz'ehtam take je chi cow eh naxilow chi ma' xjahlic ta wo' nech' ok quicapew-bal chi naritobjic i winak re're', re' Jesus k'e̱' naxti'bic ric'ux. Chiri̱j i wili je' wili xik'or reh winak re're':«Quik'ochlojok take nah ak'ab quimequem qui̱b eh chayu̱w je take yu'na, nqui reh.Ar aj ru' naxiban chi je' re', xcorjic wo' ti wach i k'ab chi manlic.
Naxquilow re're' take cow laj aj niminel reh C'uhbal Ye'o̱j reh Moyses, xi'elic je chipam i pa̱t re're' eh xo̱j ti quimol qui̱b cu̱c' take quich ra̱' ri'sil cho ma' Israhel re' Herorya̱no ribihnal quicomonil. Quich'i̱l take re' p'uht quisiq'uim ri̱j nic' wach naquicansaj i Jesus.
Q'uihal take tinamit xo̱j quisic' i Jesus chi naresam lok quiya'bilalChiri̱j chic ru' re' Jesus rich'i̱l take cablaj chi nahsil raj tahkanel xi'elic je chipam i tinamit re're' eh q'uihal take tinamit xitahkanic je reh nok c'ahchi' ribehsam chi̱' i nim laj ha' Calile̱ya ribihnal. Re' take c'acharel xitahkanic je reh wilic take aj pa riyuk'ul Calile̱ya, wilic wo' take aj pa riyuk'ul i Jure̱ya
je' ricab take aj pan tinamit Jerusalen. Wilic wo' xichalic ar pa riyuk'ul Irume̱ya eh wilic wo' take xichalic ar pan tak tinamit wilque̱b je chi juntar nim laj ha' Jortan ribihnal. Je' wo', wilic take xichalic pan tinamit Ti̱ro ch'i̱l i Siron. Chi'nchel take c'acharel wili re' xchalic quisic' i Jesus ru'um reh ribiral quibiram cho chiri̱j chaj bih take bano̱j riban,
k'e̱' wo' chic q'uihal naxquimol qui̱b chi cu rehtal re' Jesus xipahkaj queh take raj tahkanel chi naquitik'a̱b jeno' riye'a̱b pan jeno' cano̱wa reh chi cu ar suk quic'uhbaljic take tinamit naribanam cho, maj ma' xa̱j ta chi re' riq'uihal tinamit xquimulej qui̱b chiri̱j enquituylom cok.
Chi quixilac riq'uihal take c'acharel re're', q'uihal wo' queh xicahnic chi suk chic quic'ux nok re' Jesus xesaj lok quiya'bilal take yowa'i̱b. Yohbal wo' chic wach c'ahchi' ric'uluric chi wilic take c'acharel wilic quiya'bilal xa nquiyuw chic je quik'ab chi naquitz'a̱b je i Jesus reh chi naquicahnic chi suk chic quic'ux.
Je' wo' chic, q'uihal take je' ru̱c' wilic ma' tob laj uxlabal cu̱c' xicahnic chi suk chic quic'ux nok re' Jesus p'uht resam lok take ma' tob laj uxlabal. Re' take ma' ato̱b laj uxlabal wilque̱b cu̱c' take c'acharel, nanquilow wach i Jesus, nca'n chi re' take c'acharel nquixuc'a̱' qui̱b chiwach rehtalil chi re' Jesus wilic rajawric chi quina̱ eh je' wili nquik'or take ma' tob laj uxlabal chi cow:«Re' hat, hat rAc'u̱n i Dios, nqui take.
Xa re' la' naribiraj chi je' re' nquik'or reh, re' Jesus ru̱c' i rajawric rik'orbal wilic, rik'or queh chi ma'xta chic quik'orom re're' reh chi ma' ja' eta pe nquirak chiri̱j take c'acharel chi je' re'.
Re' Jesus xichih quiwach take cablaj chi raj tahkanel<TS3>(Mt. 10.1-4; Lc. 6.12-16)Junpech, re' Jesus nok tahkamaj je cu'um juntuhm chi c'acharel xjohtic johtok china̱ jenaj yu̱k'. Nok wilic chic cho nah yu̱k', wilic take c'acharel xiyuk'ej ru̱c', re' take xa̱j chi naquiwih'ic ru̱c'. Xa re' aj wo' ti take re' xi'o̱j johtok ru̱c'.
Nok mololque̱b chic ru̱c', re' Jesus xipahba̱' take cablaj chi nahsil reh chi re' take re' til xa naquiwih'ic wo' ru̱c' eh reh wo' chi re' take re' enca'n i c'uhbalanic nachitak'a̱' take je.
Je' wo' chic re' Jesus xiyew cajawric take cablaj re're' reh chi enca'n resmejic lok quiya'bilal take yowa'i̱b eh chi ewo' nca'n resmejic lok take ma' tob laj uxlabal cu̱c' take c'acharel choplic quina̱ cu'um.
Re' aj wili quibihnal take cablaj re're':• Re' ma' Simon re' xcahnic wo' ribihnal chi Luch ru'um i Jesus.
• Re' Jaco̱wo re' rac'u̱n i Sewere̱yo.• Re' Wa̱n, re' richa̱k' i Jaco̱wo. Re' take quib re're', xcojoric ricab quibihnal ru'um i Jesus chi “Woyanerjes”, re' ra̱j rik'orom: “Re' take winak je' quicab cohok”. Je' re' quibihnal xcojoric ru'um chi xa je' take cohok ru̱c' quino'jbal.
• Re' Tirix,• re' Peh,• re' Warto̱lo,• re' Tiyoh,• re' Ma̱x,• re' Jaco̱wo re' rac'u̱n i ma' Alpe̱yo,• re' Tare̱yo,• re' Simon re' wilic nak chi quixilac take quibanic i k'ak'anic reh chi ma'xta nak chic riwih'ic rajawric i k'atal k'oric aj Ro̱ma chi quina̱ take ra̱' ri'sil cho ma' Israhel.
• Re' Ju̱ras aj Caryot, re' xtojoric chiri̱j rik'ahsjic i Jesus pan quik'ab take raj ixowonel.
Re' naric'uluric ru̱c' i hab wach eriban ma' holohic ta laj k'oric chiri̱j i Lok' laj Uxlabal<TS3>(Mt. 12.22-32; Lc. 11.14-23)Nok ripahba̱b chic take cablaj re're', re' Jesus chi rich'i̱l chic take, xsoljic wo' chic je chipam i pa̱t re' ncahnic wi̱' ar Capernahum. Nok wi'c chic nca'n, xo̱j pe' wo' chic quituhbaj qui̱b take tinamit ar ru̱c' i Jesus cu rehtal chi xa c'axic laj wi'c nak chic nca'n ru'um riq'uihal tinamit!
Ar aj ru' nok re' take richa̱k' ch'i̱l ritu̱t i Jesus naxquibiraj chi ar wilic ponok chipam i tinamit re're', xquichop je quibe̱h chi ric'amaric nak cho i Jesus maj xquibiraj chi wilic take c'ahchi' quik'oric chi re' Jesus saban chic.
Chiwach take k'i̱j re're', ar pan tinamit Jerusalen xichalic juntuhm chi aj tijem ri̱j C'uhbal Ye'o̱j reh Moyses. Re' take re' naxquibiraj chi re' Jesus resaj lok take ma' tob laj uxlabal, p'uht quik'orom chi je' wili queh take c'acharel:«Re' Jesus chopo̱j na̱ ricapew-bal ru'um i aj Yahm re' cajawil take ma' tob laj uxlabal re' ribihnej wo' chi Welsewuh. Ru'um aj re' wilic rajawric chi quit'ermejic lok take ma' tob laj uxlabal cu̱c' take c'acharel choplic quina̱ cu'um, nqui take.
Re' Jesus naxibiraj chi je' re' c'ahchi' quik'orom xik'o'rej take je chi naquijilim cok qui̱b ru̱c' eh je' wili xik'or queh:«Ma' riwi̱' ta so' i nak'or tak. Nic' wach nachiban chi re' aj Yahm eriyak'abej pa ro̱k i rajawric chi ribil ri̱b? nqui queh.Chiri̱j wili xic'uhbalej take ru̱c' i jalwach k'oric wili:
«Wi re' take pahbamaj chi raj to'o̱l jeno' k'atal k'oric nquixowej qui̱b, re' rilok'il ricamaj i k'atal k'oric re're', xa ewo' no̱j wach ac'al.
Je' wo' re' nc'uluric chi quixilac take c'acharel je' ru̱c' xa cas quicha̱k' qui̱b chipam jeno' pa̱t. Wi re' take c'acharel re're' ma' nquic'am ta qui̱b chi suk pan quipa̱t, xa na wo' quich'aklom qui̱b.
Je' aj re' k'uru' nic' pa' nimal i rehtalil xnik'or lok re're' je' wo' re' nc'uluric ru̱c' aj Yahm maj wi ta nak ru̱c' re' rajawric ru' c'ahchi' nit'erem lok take ma' tob laj uxlabal, ra̱j nak rik'orom chi re' aj Yahm ch'i̱l take raj tz'e' wa̱ch c'ahchi' quixowem quiwach, maje'? Raj i wili ma' je' ta re' riwi̱' i c'ahchi' ric'uluric maj wi ta nak c'ahchi' quixowem quiwach, nic' aj wach nok cu quitzokem qui̱b pan quicamaj eh ja' ta wo' no̱j wach ac'al chi manlic.
Chiri̱j chic ru', re' Jesus je' wo' chic wili xik'or queh:«Chacoj rehtal i wili: Xa hab wach jeno' aweh tak nmahcanic ru̱c' ribanaric take c'ahbil laj k'oric on riban i k'ihtinic i̱b chiwach i Dios, re're' til cu wilic wo' ricuybal.
Tz'a̱b ru' hab wach narik'ehtam ri̱b chiwach i Lok' laj Uxlabal ru̱c' ribanaric ma' holohic ta laj k'oric, re' cok re' ma' jaruj ta chic encuyuric rimahc, til naric'ulum la' ti'c'axic chi junelic k'i̱j sakom nachik'at k'oric i Dios china̱, nqui Jesus.
Je' aj re' quic'uhbaljic take aj tijem ri̱j C'uhbal Ye'o̱j reh Moyses xiban i Jesus maj re' take re' ma' xquic'u'lej ta na̱ chi re' Lok' laj Uxlabal nto'bonic reh, re' la' chic nquik'or chi jenaj ma' tob laj uxlabal nye'bic rajawric.
Re' quilok'il take raj tahkanel i Jesus<TS3>(Mt. 12.46-50; Lc. 8.19-21)Chiri̱j chic ru' nok ricohlam chic c'uhbalanic cu̱c' take aj tijem ri̱j c'uhbal re're', re' ritu̱t i Jesus ch'i̱l take richa̱k' xi'o̱j c'olok ru̱c' i pa̱t re' wilic wi̱' Jesus, xa re' la' ru'um reh riq'uihal i tinamit xa chi' pa̱t xicahnic lok eh xa xquitak'a̱' cok k'oric chi c'ahchi' risiq'uiric.
Je' re' nok re' take c'acharel tz'ukulque̱b chi quisutem cok ri̱j i Jesus je' wili xquik'or reh:«Ha̱w, re' atu̱t ch'i̱l take acha̱k' awana̱b wilque̱b lok rij pa̱t, nca̱j ca̱t quik'o'rem, nqui take cok reh.
Re' Jesus je' wili xik'or queh:«Re' nitu̱t ch'i̱l take nicha̱k', lo̱k' take chi niwach xa re' la' hab wach take je' quicab take re' nanacapaj i hat? nqui reh.
Chiri̱j re' nok c'ahchi' rilom je take cablaj chi nahsil raj tahkanel tz'ukulque̱b cok c'ultar reh, je' wili xik'or queh tinamit:«Chawilow tak take waj tahkanel wili. Re' take re', k'e̱' lo̱k' take chi niwach je' na ricab nitu̱t wana̱b on nicha̱k' take.
Je' re' quilok'il chi niwach maj xa hab wach riban ribanaric take haj wilic ra̱j i wAja̱w Dios chi naribanam, re' c'acharel re're' k'e̱' wo' chic lo̱k' chi niwach je' na ricab nitu̱t on nicha̱k' take, nqui Jesus.
Re' jalwach k'oric chiri̱j i aj tico̱l<TS3>(Mt. 13.1-23; Lc. 8.4-15)Pan jenaj chic k'i̱j re' Jesus xoquic chi c'uhbalanic ar chi chi̱' i nim laj ha' Calile̱ya. Ar k'e̱' q'uihal take tinamit xo̱j quimol qui̱b ru̱c' chi ribirmijic eh ru'um re' curman chi xjohtic chipam i jenaj cano̱wa re' wilic ma' naht ta chi chi̱' i ha' tzokolque̱b lok wi̱' take tinamit. Naxitz'uka̱' ri̱b ar,
p'uht ric'uhbalem take tinamit ru̱c' rehreh wach jalwach k'oric chi rik'ormojic queh rehreh wach no'jbal. P'utbal reh ric'uhtunic p'uht rik'orom queh i jalwach k'oric wili:
«Chacoj tak rehtal i nanik'orom wili: Junpech jenaj winak xo̱j tico̱l chipam riye'a̱b.
Re're' xoquic je chi tic xa re' la' ru' re' banoj tic ocronak wi̱' je' ru̱c' xa chaquilej je aweh riban. Ru'um aj re' wilic take xikajic pan be̱h eh naxic'ulic lok take cuc' tz'iquin xc'ulic quic'ux ija' re're'.
Wilic wo' rija̱' i winak re're' xikajic xilac tak abaj re' ma' k'e̱' ta wi̱' ac'al. Re' take re' xa nok wo' ti xipok' cho ru'um chi ma' cha̱m ta ti pa̱m ac'al xikajic wi̱',
xa re' la' ru' naxchalic ritz'a'quilal i k'i̱j xic'ahtic take ritz'i̱' ra̱' eh ru'um chi ma'xta chic bih nariye'bic cansil, xichikic take cuc' tic re're'.
Wilic wo' take rija̱' xikajic xilac tak q'ui̱x, xiq'uihic nak tok xa re' la' xiquimic naxtz'aparic quina̱ cu'um take q'ui̱x xiq'uihic ti johtok chi nok chiwach i tic re're' eh ru'um re' ma' xiwachanic ta wo'.
Wilic aj take rija̱' je' re' xquic'ul, xa re' la' wilic wo' take rija̱' xikajic pan holohic laj ac'al, re' cok take re' xipok' cho chi coric eh naxiq'uihic johtok k'e̱' wo' chic xiwachanic cu rehtal wilic xquiwachej lajeb rica'winak  t'ohr, wilic wo' quiwachej oxc'ahl (60) t'ohr eh wilic quiwachej ho'c'ahl (100) t'ohr reh ju'jun wal, nqui xik'or i Jesus.Ar aj ru' naxicohlaj i c'uhbalanic re're',
re' Jesus je' wili xik'or:«Re' k'as axiquin tak chi birinic camanok aweh tak chi rirakmajic chiri̱j re' xnik'or lok wili, nqui xik'or.
Chiri̱j chic ru' nok ojonak chic take riq'uihal tinamit, re' take ju'jun chic tinamit xicahnic quich'i̱l take i cablaj chi raj tahkanel i Jesus, je' wili xquik'or cok reh:«Chaj bih nelic wi̱' i jalwach k'oric re're'? nqui take reh.
Re' Jesus je' wili xic'u'lej take wi̱':«Ma' hab ta nak wach neht'alanic reh ribiral chi re' Dios re' nk'atbic k'oric ra̱j richopom quina̱ take c'acharel, raj yu'na re' hat-tak xye'eric chic k'ab aweh tak chi narisakomjic wach aweh tak re're'. Ru'um aj re' nanik'orom aweh tak chaj bih nelic wi̱' i jalwach k'oric re're' raj nchel take junleh re' ma' quitahkanic ta wi̱n, xa ru̱c' jalwach k'oric nanik'orom queh niC'uhbal
reh chi je' re' narojic elok wach i tz'ihmbimaj cho wili ru'um i najtir aj k'orol c'uhbal ma' Isayi̱yas ribihnal:“Re' take nitinami̱t ma'xta chic quirakam chiri̱j i k'oro̱j wu'um.Re' take re' xa naquitikim wo' ju' birinic eh xa naquilom wo' take nic' pa' nimal nanic'uhtam queh, xa re' la' ru' ma'xta quicojom rehtal.Je' re' k'uru' ru'um chi re' take re' ma' nca̱j ta wo' chic quichopom quic'ux chiwi̱j, re' hin Dios ma'xta chic nicuyum quimahc, nqui tz'ihmbimaj cho ru'um i ma' Isayi̱yas, nqui Jesus.
Re' risakomsjic wach i jalwach k'oric chiri̱j aj tico̱l<TS3>(Mt. 13.18-23; Lc. 8.11-15)Nok re' Jesus xisakomej wach i jalwach k'oric chiri̱j i aj tico̱l cu pe̱t xinak take raj tahkanel chi je' wili:«Wi re' hat-tak ma' narak ta tak chiri̱j nic' wach nelic wi̱' i jalwach k'oric wili, nic' aj wach nacharak tak chiri̱j take toco̱m chic jalwach k'oric? nqui queh.Chiri̱j chic re', je' wili xik'or queh:
«Re' winak aj tico̱l rijalwachej i aj k'orol riC'uhbal i Dios.
Re' take ija' xkajic pan be̱h rijalwachej chaj bih ric'ul i niC'uhbal cu̱c' take c'acharel quibirinic reh xa re' la' ru' ma' nquic'ol ta pan ca̱mna. Cu̱c' take c'acharel re're' nc'uluric i wili: Nc'ulic lok i aj Yahm chi resmejic lok pan quic'ux i nic' pa' nimal xquibiraj.
«Re' take ija' xikajic xilac tak abaj re're' rijalwachej i niC'uhbal xa suk chic quic'ux nanquibiraj take c'acharel,
xa re' la' ma' nquichop ta quic'ux ru̱c' chi coric, xa je' quicab junwal ok chi tic ma' cha̱m ta kajanak rira'il pan ac'al. Je' re' nok, re' take c'acharel re're' xa junc'am ti nquicoj wach niC'uhbal eh je' re' nik'or chi nca'n maj nanchalic i ti'c'axic on ixowonic china̱ ru'um reh niC'uhbal ricana̱' wo' chic rinimjic.
«Re' take ija' xikajic xilac tak q'ui̱x rijalwachej i niC'uhbal nquibiraj take c'acharel,
xa re' la' ma' riban ta wo' chi aj banol take reh chaj bih ra̱j i Dios. Ru'um aj re' je' ricab chi re' take tic ma' qui'o̱j ta wachanok je' wo' re' i niC'uhbal, ma' nwachanic ta wo' cu̱c' maj je' ricab chi re' take ija' ntz'aparic quina̱ cu'um take q'ui̱x, wilic wo' nk'etbic pan quibe̱h je' ricab nanquicoj quicapew-bal xa chiri̱j take risiq'uiric pa' bih queh on chiri̱j take c'axoj wach bihomal re' njot'bic wo' reh quicapew-bal, on nok pan quicapew-bal xa ncotowej chic cho rehchmejic chi'nchel take pa' bih.
«Re' aj chic take ija' xikajic pan holohic laj ac'al rijalwachej i niC'uhbal nquibiraj take c'acharel holohic wach quino'jbal. Je' ricab nok re' tic re're' xwachanic cho cu rehtal xiyew ho'c'ahl  t'ohr, oxc'ahl (60) t'ohr eh lajeb rica'winak (30) t'ohr chi nak' wach ru̱c' ju'jun wal, re' take c'acharel nquichop quic'ux ru̱c' niC'uhbal nquibiraj, no̱j wo' ca'n chi aj banol take reh chaj bih ra̱j i Dios, nqui Jesus.
Re' jalwach k'oric chiri̱j i sakombal<TS3>(Lc. 8.16-18)Chiri̱j chic ru' re' Jesus xik'or wo' chic queh i jenaj jalwach k'oric chi je' wili:«Jenaj sakombal, re're' ncamanic keh chi naco̱j risakomem, maje'? Ru'um re' nankakop jeno' sakombal nkach'ila̱' johtok eh ma' nkatz'ap ta nchel na̱ chi rehquen jeno' tz'ak ac'al xun on chi enkac'ol cok chi rehquen jeno' yoca̱b. Je' wo' re' nc'uluric ru̱c' niC'uhbal ma' c'ahchi' ta nic'olom rik'ormojic chi quiwach i tinamit, c'ahchi' la' nik'orom queh
Re' hat-tak re' til nawa̱j tak arakam chiri̱j chi coric re' xnik'or lok re're', til k'as ok axiquin tak chi ribirmijic re're', nqui queh.
Chi je' re', re' Jesus je' wo' chic wili xik'or queh:«Chacoj tak rehtal chi coric nic' wach ribirmijic niC'uhbal na'n tak maj je' ricab chi jeno' aj c'a̱y, re' wo' i ripajbal ncamanic reh chi ripajaric i ric'a̱y, je' wo' re' ru̱c' i Dios. Nic' pa' wach ribirmijic niC'uhbal na'n tak, re' wo' re' encamanic reh chi rilmijic wi xarak tak chiri̱j nino'jbal. Je' re' ajic wi re' hat-tak nabiraj tak chi coric niC'uhbal, re' Dios ma' xa re' ta chic rirakmajic chiri̱j rino'jbal chi manlic eriyew aweh tak, ela' wo' riban chi k'e̱' wo' chic enarak tak chiri̱j chi quiwach toco̱m chic c'acharel.
Chacoj tak rehtal k'uru' nic' wach ribirmijic niC'uhbal ena'n tak. Je' re' nik'or maj wi wilic ac'ux tak chi rinimjic, re' Dios til nariyeb aweh tak chi na̱rakam tak chiri̱j rino'jbal. Raj wi ma'xta ac'ux tak chi rinimjic, ma' xa re' ta eriban chi ma' eta narak tak chiri̱j rino'jbal, narimak'am la' wo' aweh tak i haj nak ti wilic i no'jbal nak'or tak chi xatijej tak ru̱c' niC'uhbal, nqui Jesus.
Re' jalwach k'oric chiri̱j i q'uihic riban ija'Chiri̱j re're', re' Jesus xik'or wo' chic jenaj jalwach k'oric chi je' wili:«Re' Dios, til wilic rinimal wach rajawric chi rijalaric wach quino'jbal take c'acharel nk'atbic k'oric chi quina̱. Ru̱c' i jalwach k'oric nanik'orom wili enisakomej wach aweh tak re' xnik'or lok re're'. Junpech jenaj winak xitic rija̱' pa rac'a̱l.
Chiri̱j chi ribanam chic i tic, re' winak re're' ma' eli̱c ta chic xicapaj rilmijic nic' wach q'uihic xiban johtok i ritic. Je' re' ajic nok eli̱c chak'ab no̱j wirok i winak re're' eh eli̱c wahk'ek nuctic wo' chic cho chi ma'xta bih ricapaj, re' ija' re're' xq'uihic johtok chi rutquel chi ma' c'ahchi' ta ricojom rehtal i winak re're' nic' wach riwi̱' i q'uihic c'ahchi' ribanam johtok.
Xa re' aj wach ransil i ac'al xbanic chi re' ija' re're' xq'uihic johtok. Je' re' ajic chi pe̱t, re' tic re're' xip'ut johtok q'uihic chi xa xak ti wilic. Chiri̱j chic ru' xip'ut cho xmac'anic eh chiri̱j chic re', re' chic i wach xiyew cho.
Ar aj ru' nok rijeb chic wach i tic, re' winak re're' xitak'a̱' take aj sic'ol reh wach i ritic maj xponic chic rik'ijil chi narisiq'uiric i wach, nqui Jesus.
Re' jalwach k'oric chiri̱j i rija'il i che̱' mosta̱sa ribihnal<TS3>(Mt. 13.31-34; Lc. 13.18-19)Chiri̱j chic ru' re' Jesus xik'or wo' chic jenaj jalwach k'oric chi je' wili:«Chaj bih nanijalwachem wi̱' i niC'uhbal nik'or chi re' Dios ra̱j richopom quina̱ take c'acharel chi k'atal k'oric?
Re' rijalwachjic i ric'am je' wi̱' ri̱b niC'uhbal cu rehtal nq'uihic wach chi risuksjic i ca̱mna take tinamit nanijalwachem i jenaj t'uch nak' wach rija'quil i che̱' mosta̱sa ribihnal. Re' ija' re're' to̱b ta nantiquiric jok pan ac'al ma' na'lic ti reh chiwach take rehreh wach ija' wilic,
k'e̱' wo' chic nimal laj che̱' riban chi quiwach take chi'nchel mu'unumaj tic nanq'uihic johtok. Chiri̱j chic ru' nariban je take k'ab, k'e̱' wo' tak quiponic cu rehtal re' take cuc' tz'iquin xa suk chic queh chi ribanaric quike̱s nah tak k'ab, nqui Jesus.
Q'uihleh aj wach take jalwach k'oric xic'uhbalej wi̱' take c'acharel eh je' re' ritikiric ju' c'uhbalanic xiban re' k'orel nic' pa' wach nquirak chiri̱j take tinamit.
Je' aj re' ru' ma'xta bih c'uhtunic xiban i Jesus ma' ta nak ru̱c' jalwach k'oric, re' cok ru' queh take raj tahkanel chi cutquel chic risakomej wach queh chaj bih qui'elic take wi̱' i jalwach k'oric.
Re' rinimal wach rajawric i Jesus xic'uhtaj china̱ jenaj rinimal te̱w<TS3>(Mt. 8.23-27; Lc. 8.22-25)Chiri̱j re're' naxoquic i chak'ab reh k'i̱j re're', re' Jesus xik'or queh take raj tahkanel chi je' wili:«Kojk'ahxok tak je pan cano̱wa chi juntar ma' laj ha' wili, nqui queh.
Je' re' k'uru' nok re' take raj tahkanel i Jesus xquich'ak cahnok qui̱b quich'i̱l take tinamit, xi'oquic cok pan cano̱wa re' wilic chic cho wi̱' i Jesus eh chi quich'i̱l ru' xquip'ut je k'ahxic nah ha' chi tahkamaj wo' take cu'um toco̱m chic take c'acharel wilque̱b pan toco̱m chic cano̱wa.
Chiri̱j re're' nok ojic chic nca'n je nah ha', xchalic jenaj rinimal cow laj te̱w cu rehtal xucsaj take ribohl ha' eh chi je' re', re' cano̱wa re' wilque̱b wi̱' p'uht rinujic ru'um i ha' xoquic chipam narik'oj ri̱b ribohl i ha' chiwach i cano̱wa re're'.
Nok je' re' c'ahchi' quic'ulum, re' take raj tahkanel xo̱j quic'a'saj wach i Jesus re' xa suk chic wiric riban nah rich'itnah ar je chiri̱j i cano̱wa. Je' aj wili xquik'or cok reh:«Ajabe̱s aj tijinel! Ta wo' chic ru' i hat! Wiric chic na'n eh re' hoj q'uisi̱n chic ma' kojquimic ru'um i ha', nqui take reh.
Ar aj ru', re' Jesus xuctic cho eh ru̱c' rajawric rik'orbal xik'or reh te̱w chi naritz'irlijic eh reh ribohl i ha' je' wili xik'or reh:«Titu̱k hat ribohl ha', ma' tirojlonic chic! nqui xik'or.Xa chiwach ti junc'am re're' ximay i te̱w eh tuklujic i ha'.
Chiri̱j chi iq'uinak chic lok re're', re' Jesus je' wili xik'or queh take raj tahkanel chi nakbal queh:«Chaj wa'ric chi xatyo'jic tak? Ma' ja' wo' ncowjic ta ac'ux tak chiwi̱j i hin chi re' hin wilic wajawric chi aco'ljic tak? nqui queh.
Je' re' k'uru', re' take raj tahkanel re're' xicahnic chi sachlic quic'ux ru̱c' rilmijic chaj bih xiban i Jesus eh je' wili xquik'or chi quiwach:«Re' cok i Jesus wili til niq'uic wo' chic na̱ rajawric. Ma' xa ta re' take ma' tob laj uxlabal quibirinic chiwach je' la' wo' i te̱w ch'i̱l i ha' nquibiraj wo' k'oric chiwach, nqui take.
Jenaj winak aj Cara̱ra xesmejic lok take ma' tob laj uxlabal ru̱c'<TS3>(Mt. 8.28-34; Lc. 8.26-39)Chiri̱j chic re' Jesus ch'i̱l take raj tahkanel xik'ahxic lok juntar ma' laj ha' ar pan quiyuk'ul take aj Cara̱ra.
Nok elenak chic take je chipam i cano̱wa, ar lok ma' naht ta ru̱c' i tinamit re're', re' wilic wi̱' jenaj ye'a̱b muk'unbal camnak, xelic cho jenaj winak chopo̱j na̱ ric'acharic cu'um take ma' tob laj uxlabal eh xchalic ru̱c' i Jesus.
Re' winak re're' ar c'acharic riban chipam i ye'a̱b take camnak re're' eh ma' hab ta wach ncuybic ransil chi ribac'aric. Xa ta nak ru̱c' c'aham ch'ihch' nca'n canar ribac'aric chi ralak k'ab
on chi rilutz'uric take ralak ro̱k ru̱c' ch'ihch' maj jarpech pa' xquiniq'uej ribac'aric ralak k'ab ru̱c' c'aham ch'ihch', xit'up take eh xitok wo' take ch'ihch' re' nlutz'bic reh take ralak ro̱k. Re' winak re're' ma'xta pe' bih riponbej!
Je' wo' chic, re' winak wili rihoplom ri̱b chi k'as ju' abaj eh chi k'i̱j chi ak'ab niq'uic chi xa q'ueric wo' chi̱' nanbehic chipam i ye'a̱b re're' on nah tak yu̱k'.
Re' winak re're' k'uru' naxilow cho wach i Jesus chi cu naht cho, xchalic rajim cu re' wilic wi̱' i Jesus eh naxc'ulic lok ru̱c', xixuc'a̱' ri̱b chiwach rehtalil chi c'ahchi' riyeb rilok'il.
Je' aj wili k'oric xiban reh chi cow:«Chacuy Jesus, til chayew achi̱' chiwach Dios chi ma' eta quinayew pan ti'c'axic. Chaj bih nimahc awu̱c' i hat rAc'u̱n i Dios re' k'e̱' nimal rajawric chi naquinayeb pan ti'c'axic? nqui reh.
Je' re' xik'or i winak re're' maj re' Jesus je' wili xik'or chi pe̱t:«Hat ma' tob laj uxlabal, telen lok ru̱c' i winak wili, nqui reh.
Je' aj re' nok re' Jesus c'ahchi' rit'erem lok i ma' tob laj uxlabal, xibiraj wo' reh chi je' wili:«Chaj bih abihnal? nqui reh.Re' ma' tob laj uxlabal je' wili xik'or:«Tuhbil nibihnal maj k'e̱' hoj q'uihal chi ma' tob laj uxlabal nok hoj oconak cho ru̱c' i winak wili, nqui reh.
Nok re' ma' tob laj uxlabal c'ahchi' rit'ermejic lok ru̱c' winak re're', tohk' ripahkam ricuyuric reh Jesus chi ma'xta ritak'abjic chiri̱j lok i yuk'ul re're' ch'i̱l take rich'i̱l.
Je' re' k'uru' re' take ma' tob laj uxlabal re're' xquipahkaj wo' reh Jesus chi je' wili:«Chacuy chayew k'ab keh chi ru̱c' kat'ermejic lok ayu', enayew k'ab keh chi ar chic ekoj-oquic pan quiti'jolal take ahk re're', nqui take reh.
Chi je' aj re', re' Jesus xiyew k'ab queh chi xi'oquic chipam i quiti'jolal take ahk re' wilque̱b na ho'ik'ob ok (2,000). Xa re' wo' ti xye'eric k'ab queh, re' take ma' tob laj uxlabal xi'oquic wo' ti pan quiti'jolal take ahk re're'. Ru'um aj re' chi'nchel take ahk re're' xa cajamem chic qui̱b xikajic jok chiwach pa'lic wach yu̱k' wilque̱b wi̱' eh quicora̱' jok pan ha' re' xijihk'ic wi̱' chi'nchel.
Chiri̱j chic ru', re' take aj cha'jem ahk naxquilow chi je' re' xc'uluric, xa cajamem chic qui̱b xi'o̱j pan tak abi̱x eh je' wo' chipam cok i tinamit re're' chi rik'ormojic ribiral chaj bih xc'uluric. Naxquibiraj take c'acharel chi je' re', xichalic ar chipam i ye'a̱b re' wilic wi̱' i Jesus chi rilmijic wi coric re' chaj bih xc'uluric ru̱c' i winak re're'.
Chi je' aj re' naxi'o̱j c'olok take i c'acharel re' wilic wi̱' Jesus, xquilow chi re' winak re' wilic nak juntuhm chi ma' tob laj uxlabal ru̱c', tz'uklic chic, wilic chic riso' eh na'lic chic reh k'oric riban. Re' take c'acharel re're' k'e̱' wo' chic naxsahchic quic'ux ru̱c' chaj bih xbanjic ru̱c' winak re're'.
Ar aj ru' jarub pa' take xquiwachej chi coric re' chaj bih xc'uluric ru̱c' i winak re're', xquik'or ricorquil nic' wach naxit'ermejic lok take i ma' tob laj uxlabal, je' wo' chaj bih xc'uluric cu̱c' take riq'uihal i ahk naxoquic take ma' tob laj uxlabal cu̱c'.
Chalic take c'acharel re're' naxquibiraj chi'nchel re're', p'uht quik'orom reh Jesus chi je' wili:«Chacuy telen je chipam i kayuk'ul wili, nqui take reh.
Chiri̱j aj chic ru' nok re' Jesus johtic chic riban johtok chipam i cano̱wa, re' winak re' chopo̱j nak na̱ ric'acharic ru'um ma' tob laj uxlabal, xipahkaj reh chi je' wili:«Chacuy ha̱w, chayew k'ab wi̱n chi equino̱j chawi̱j, nqui reh.
Re' Jesus je' wili ric'u'ljic xiban:«Ma'eta riban, re' la' cha'n hiy pan apa̱t cu̱c' take atu̱t awaja̱w, awas acha̱k' eh chak'or queh i rinimal wach ato'bil xiban i Dios awu̱c' chi riqueteljic awach, nqui reh.
Re' winak re're' ma' xa ta chic re' chaj bih xk'ormojic reh ru'um Jesus i xo̱j riban, xo̱j la' wo' chipam take tinamit wilque̱b pan yuk'ul re're', re' Reca̱polis ribihnal. Ar xip'ut rik'ormojic queh c'acharel re' nic' pa' nimal ato'bil xiban i Jesus ru̱c'. Nanquibiraj take c'acharel re' chaj bih xc'uluric ru̱c' i winak re're', chi'nchel nsahchabic quic'ux ru'um.
Re' Jesus xic'a'chsaj wo' chic i rixk'u̱n i Ja̱yro<TS3>(Mt. 9.18-26; Lc. 8.40-56)Chiri̱j chic re', re' Jesus xk'ahxic wo' chic je pan cano̱wa chi juntar ha' Calile̱ya eh ar chi̱' i ha' re're', k'e̱' q'uihal take c'acharel xo̱j quimol qui̱b ru̱c' i Jesus.
Chi quixilac take wilque̱b ar, wilic jenaj winak aj c'amol be̱h chipam i pa̱t ntijiljic wi̱' ri̱j i C'uhbal Ye'o̱j reh Moyses, Ja̱yro ribihnal. Re' winak wili naxilow wach i Jesus xponic rixuc'a̱' ri̱b chiwach
eh je' wili xik'or reh chi xa nch'uk chic ric'ux:«Ha̱w, re' wixk'u̱n xa chic q'uisi̱n ma' nquimic ru'um riya'bilal naxinchalic. Chacuy, tak chiwi̱j pan pa̱t eh chacoj ak'ab china̱ reh chi enelic lok riya'bilal. Wi je' re' xa'n ma' eta nquimic je, nqui reh.
Je' re' k'uru' re' Jesus xo̱j chiri̱j i Ja̱yro chi tahkamaj je cu'um yohbal wach q'uihal tinamit re' xa nquiminlom chic qui̱b chiri̱j.
Chi quixilac take tinamit re're' wilic jenaj ixok wilic jenaj riya'bilal c'axic wach. Re' riya'bilal ixok wili re' chi re' ritz'ajo̱j re' nchalic chiri̱j eli̱c poh, xa c'ahchi' chic cho chiri̱j chi xa ma'xta chic rik'ijil eh cablaj chic ha̱b rip'utum cho chi je' re'.
Je' re' nok ru'um reh riya'bilal re're', k'e̱' wo' chic ti'quilal ric'ul ixok re're'. Je' wo' chic, xisach chi'nchel ritz'a̱k cu̱c' take rehreh wach aj ik'omonel chi tojbal rik'omal nak riya'bilal xa re' la' ma'xta bih xicamanej, uhtic la' chic xiban wach riya'bilal.
Re' ixok re're' k'uru', naxibiraj chi re' Jesus riban resmejic lok quiya'bilal take yowa'i̱b, xchalic re' wilic wi̱' i Jesus, ximin cok ri̱b chi quixilac take riq'uihal c'acharel eh nok chiri̱j chic i Jesus wilic cok, xitz'a'j cok i chi̱' risu't rijela̱' nah teleb.
Je' re' xiban ixok re're' maj c'ahchi' rik'orom pa ricapew-bal chi je' wili:«Xa re' wi xnitz'a'j cok i ro̱k i su't rijela̱' nah teleb i Jesus, enelic lok niya'bilal, nqui pa ricapew-bal.
Je' aj wo' re' k'uru' naxitz'a'j cok riso' i Jesus, re' ixok re're' xic'raj chi xpah'ic ti ritz'ajo̱j chiri̱j eh ru̱c' re're' xeht'alij chi xcahnic chi suk chic ric'ux chi junpech.
Ar aj wo' ru', re' Jesus xic'raj wo' ti chi re' rajawric xelic lok ru̱c' wilic camanic xiban, ru'um re' naxilbic je chiri̱j chi quina̱ take tinamit je' wili xik'or:«Hab wach xtz'a'anic reh niso'? nqui queh.
Naxquibiraj chi je' re', re' take raj tahkanel xquik'or reh:«Chaj bih nac'ul i hat? Ma' nawil ta na chi re' q'uihal take tinamit c'ahchi'ca̱t quiminlom. Chaj wa'ric k'uru' chi c'ahchi' abiram chi hab wach xtz'a'anic aweh? nqui take reh.
To̱b ta je' re' xquik'or reh, re' Jesus xitik ju' ilo̱j je chiri̱j chi risiq'uiric chi quixilac take tinamit hab wach xtz'a'anic reh i riso'.
Nok je' re' c'ahchi' ribanam i Jesus, re' ixok re're' xa nquirquitic chic ru'um riyo'jic xoquic cho ru'um chi reht'alim chi ru̱c' xiban re're', mahc xiban chiwach i C'uhbal Ye'o̱j reh Moyses. To̱b ta reht'alim chi je' re', xchalic ru̱c' Jesus eh xponic rixuc'a̱' ri̱b chiwach chi risakomsjic wach chi'nchel xc'uluric ru̱c'.
Ar ajic re' Jesus je' wili xik'or reh ixok re're':«Bi̱l, re' hat xiq'uic je aya'bilal ru'um chi xacoj wach chi wilic wajawric chi ic'sinic ya'bilal. Yu'na k'uru', tisoljen je pan apa̱t ru̱c' i sukquil c'uxlis xiyew aweh i Dios, nqui reh.
Nok je' aj re' c'ahchi' rik'orom i Jesus reh ixok re're', xiponic ar ju'jun take winak chalanak take pa ripa̱t i Ja̱yro re' jenaj queh aj c'amol be̱h chipam i pa̱t ntijiljic wi̱' i C'uhbal Ye'o̱j reh Moyses. Nok wilque̱b chic cok chiwach, je' wili xquik'or reh ma' Ja̱yro:«Ha̱w, re' awixk'u̱n junc'am chic riquimic je. Ta chic bih ritik aweh chi cu enawolej cok i ajabe̱s aj tijinel wili, nqui take reh.
Naxibiraj i Jesus chi je' re', je' wili xik'or reh ma' Ja̱yro:«Ma̱poh'aj ac'ux ma' Ja̱yro. Chach'ica̱' ac'ux chiwi̱j chi wilic wajawric chi quic'a'chsjic take camnak, nqui reh.
Chiri̱j chic re', re' Jesus xitik ju' ribe̱h chi ojic ar pa ripa̱t i aj c'amol be̱h re're', re' cok ru' ma' chi'nchel ta chic take raj tahkanel xiyew k'ab queh chi xi'o̱j chiri̱j xa re' la' chic i ma' Luch, re' ma' Jaco̱wo ch'i̱l richa̱k' re' Wa̱n, xic'am je take chiri̱j.
Naxiponic chi chi̱' ripa̱t i Ja̱yro, re' Jesus xibiraj chi chi'nchel take wilque̱b ar xa ti' chic pan quic'ux ok'ic nca'n chiri̱j rixk'u̱n i ma' Ja̱yro.
Naxoquic cok pan pa̱t i Jesus je' wili xik'or queh:«Chamay tak ahnic eh ma' tok'ic tak chic. Re' ixk'un wili ma' camnak ta, xa wiric la' riban, nqui queh.
Naxquibiraj chi je' re' take wilque̱b ar xi'oquic chi rise'ljic i Jesus xa re' la' re' xa ma' xicoj ta wo' ru̱c' ricapew-bal xca'n, re' la' xiban xipahkaj queh take chi'nchel wilque̱b pan pa̱t chi naquelic lok. Chiri̱j re're', chi xa rutquel chic wilic ch'i̱l take ritu̱t raja̱w i t'uch ixk'un ch'i̱l wo' take xib chi raj tahkanel, xi'oquic cok ar re' wilic wi̱' ixk'un camnak chic eh nok wilque̱b chic cok chiwach,
Naxk'ormojic aj reh re're', re' ixk'un re' cablaj chic ha̱b wilic reh, xuctic johtok eh xoquic chi behic. Re' take xi'ilbic reh xc'uluric re're' xsahchic quic'ux ru'um chi xc'acharic wo' chic.
Chi je' aj re', re' Jesus je' wili tak'anic xiban queh i ritu̱t raja̱w i t'uch ixk'un re're':«Re' xc'uluric wili xa chacana̱' pan ac'ux tak, ma' hab wach aj eh nak'or tak lok ribiral. Yu'na k'uru' chaquet tak i t'uch ixk'un, nqui queh.
Re' xc'uluric nok re' Jesus xo̱j c'olok ar Nasaret<TS3>(Mt. 13.53-58; Lc. 4.16-30)Chiri̱j chic ru' nok re' Jesus xelic je pan tinamit Capernahum, re're' xo̱j pa ritinamital Nasaret chi ihch'ilimaj je ru'um take raj tahkanel.
Naxirak rik'ijil i hi'lbal k'i̱j chi keh i hoj ra̱' ri'sil cho ma' Israhel, re' Jesus nok wilic chic cok chipam i pa̱t ntijiljic wi̱' ri̱j i C'uhbal Ye'o̱j reh Moyses, tohk' ric'uhbalem take c'acharel wilque̱b ar. Chi quixilac take c'ahchi' quibirinic reh, wilic take xicahnic chi xa sachlic chic quic'ux eh wilic wo' take je' wili pahkanic nca'n chi quiwach:«Haj ti xitijej cho take c'uhbal c'ahchi' rik'orom keh wili? Hab ti wach xye'bic reh no'jbal ricoj? Hab ti wach xye'bic rajawric chi ribanaric take lok' laj nawa̱l nkilow chi riban?
Ma' keht'alim ta na nchel pa ric'ux chi xa t'uch aj sehc wo' ti i Jesus? Ma' keht'alim ta na nchel k'uru' chi re' Mari̱ya i ritu̱t eh chi casbe̱s take Jaco̱wo ch'i̱l Chep, ch'i̱l Ju̱ras eh ch'i̱l wo' i Simon? Je' wo' chic ma' re' ta na nchel rana̱b take ixk'un quic'acharic ayu' pan katinami̱t pa ric'ux? nqui take pan quic'ux.Je' re' xquik'or maj c'axic chi queh ricojoric wach chi re' Jesus i Pahbamaj chi K'atal K'oric.
Ar aj ru' re' Jesus je' wili xik'or queh:«Re' hat-tak na'n tak wu̱c' je' ricab nc'uluric ru̱c' raj k'orol C'uhbal i Dios re' xa ye'o̱j chic cho rilok'il pan tak toco̱m ye'a̱b eh tz'a̱b ru' cu̱c' take rich ritinami̱t on cu̱c' take raj pan pa̱t on cu̱c' take ru̱c' take cho, ma' ye'o̱j ta so' rilok'il, nqui queh.
Je' re' nok chipam ritinami̱t Nasaret re' Jesus xa ju'jun ti take yowa̱b xesaj lok quiya'bilal naxicoj rik'ab chi quina̱, raj nchel cu̱c' take toco̱m chic c'acharel ma'xta chic ritik ju' ribanaric take lok' laj nawa̱l ru'um chi ma' xquicoj ta wach riC'uhbal.
Ru̱c' aj quino'jbal take c'acharel re're' chi ma' xquic'ul ta i riC'uhbal, re' Jesus k'e̱' xsahchic ric'ux eh chi je' re' pan tak toco̱m chic abixbal wilque̱b je ma' naht ta ar, xitik ju' ric'uhtunic chi rik'ormojic queh tinamit i holohic laj k'oric chiri̱j i Dios.
Re' Jesus chi ca'cabil xitak'a̱' take je raj tahkanel chi c'uhbalanic<TS3>(Mt. 10.5-15; Lc. 9.1-6)Chiri̱j chic ru' naxitik ju' behic chi c'uhtunic ar pan tak toco̱m chic ye'a̱b ma' naht ta je ar pan tinamit Nasaret, re' Jesus xiyuk'ej take cok ru̱c' i cablaj chi nahsil raj tahkanel eh xik'or queh chi naritak'a̱b take je chi quica'cabil chi quic'uhbaljic take c'acharel. Chiri̱j chic re' nok riyeb chic i rajawric chi quina̱ chi quit'ermejic lok take ma' tob laj uxlabal cu̱c' take c'acharel wilque̱b wi̱',
xiyew wo' queh take tak'anic wili:«Ma̱c'am awa' aha̱' tak. Ma' wo' achi̱m tak, ma' wo' atz'a̱k tak. Xa re' ti wach ach'imim chac'am tak je.
Je' wo', xa re' wo' ti aper-xijab wilic chawo̱k tak na̱cojom tak je eh ma̱c'am tak je jeno' chic ajalba̱l tak, nqui queh.
Chiri̱j chic ru' je' wo' chic wili xik'or queh:«Xa haj pa' ye'a̱b xa suk laj oquic ena'n tak chi c'uhbalanic, chapahkaj apatal tak chi eticahnic tak ar eh tiwi̱' tak ar cu rehtal chic telic tak je chipam i tinamit re're'.
Tz'a̱b ru', pa' ma' eta nquiyew wi̱' apatal tak eh ma' wo' re' c'uhbal nak'or tak enquicoj rehtal, telen tak je ar xa re' la' ru' chapuh tak cahnok i poklaj wilic pan awo̱k tak rehtalil chi quiwach take c'acharel chi ma' holohic ta xca'n. Til coric re' take c'acharel je' re' enca'n, k'e̱' wo' chic nimal wach i ti'c'axic narichalic chi quina̱ chiwach i ti'c'axic xic'ul i tinamit Soro̱ma ch'i̱l i Como̱ra, nqui Jesus.
Nok k'ilo̱j aj chic take cablaj re're', xi'o̱j chi ca'cabil chi quic'uhbaljic take c'acharel reh chi naquiyot'om quic'ux chiri̱j i quimahc chiwach i Dios.
Je' wo', re' take re' q'uihal take ma' tob laj uxlabal nchopbic quina̱ take c'acharel xquit'erej wo' lok eh q'uihal wo' take yowa'i̱b xelic lok quiya'bilal naxibuch'uric pan yolic laj ik'o̱m cu'um take cablaj re're'.
Re' ribiral riquimic i Wa̱n aj kahsem ha'<TS3>(Mt. 14.1-12; Lc. 9.7-9)Ru'um chi xa haj ta chic ma' xo̱j lok ribiral i Jesus, junpech xponic ribiral re're' pan xiquin i Hero̱res Anti̱pas, re' raj to'o̱l i k'atal k'oric aj Ro̱ma ar pa riyuk'ul Calile̱ya. Ru̱c' take rehreh wach ribiral xponic pan xiquin chi c'ahchi' rik'ormojic, re' Hero̱res je' wili xik'or:«Re' wili re' ranxelex i Wa̱n aj kahsem ha' xc'acharic wo' chic cho eh re're' wilic ru̱c' i Jesus. Ru'um aj re', re' Jesus k'e̱' wo' chic rajawric wilic, nqui xik'or.
Chi quixilac take k'oric xibiraj, wilic wo' c'ahchi' quik'oric chi re' Jesus re' wo' chic i Eli̱yas re' aj k'orol riC'uhbal i Dios najtir k'i̱j on jeno' chic queh take rich aj k'orol cho riC'uhbal i Dios.
Je' re' ajic re' Hero̱res naxibiraj chi'nchel re're' je' wili i rik'or:«Ha̱', re' Jesus wili re' wo' chic i Wa̱n re' xnitak'a̱' riyoc'oric lok i na̱, xuctic pe' wo' chic cho chi quixilac take camnak, nqui xik'or.Je' re' xik'or chi c'ahchi' ricapam chi re' Wa̱n xchalic chi ribanaric jelow-bal reh re' chaj bih xbanaric reh.
Je' re' xicapaj maj til re' wo' Hero̱res xtak'anic je richoporic chi naritz'aparic pan che̱' re' xpixaric wi̱' chi c'aham ch'ihch'. Re' riwi̱' chi je' re' xiban reh Wa̱n ru'um chi re' Hero̱res xic'am cok chi rehq'ue̱n i Herori̱yas re' rehq'ue̱n richa̱k' re' Pili̱po ribihnal.
Chi je' re' ajic re' Wa̱n je' wili rinakaric i Hero̱res riban chiri̱j:«Re' C'uhbal Ye'o̱j reh Moyses ma' riyew ta k'ab aweh chi xac'am chi awehq'ue̱n re' ixok cu rehq'ue̱n wo' acha̱k', nqui reh.
Ru'um aj reh k'oric riban i Wa̱n, re' Herori̱yas k'e̱' nanchalic ric'a̱ ru̱c' i Wa̱n chi xa ra̱j nak chic risacham wach chi junpech xa re' la' ma' xiban ta canar
ru'um nok chiwach i Hero̱res, re' Wa̱n wilic rilok'il maj reht'alim chi coric wach ric'ux eh sak wo' wach rino'jbal. Ru'um aj re', re' Hero̱res rico'lej ri̱j ric'acharic i Wa̱n chiwach i Herori̱yas eh suk wo' ribiraj take k'oric riban i Wa̱n to̱b ta nchel ma' rirak ta chiri̱j chaj bih naribanam ru̱c'.
Nok je' re' riban i Hero̱res, re' Herori̱yas xirak nic' wach ricansjic i Wa̱n naribanam. Je' re' nok junpech nok re' Hero̱res xinink'ijej wach rihabil xiyuk'ej take aj nahsil queh take quito'bonic reh chi k'atoj k'oric ch'i̱l take aj nahsil queh take sol ch'i̱l wo' take aj walak chipam i yuk'ul Calile̱ya. Chipam aj i nink'i̱j wili nok wi'c nca'n take c'acharel re're' ch'i̱l Hero̱res,
re' rixk'u̱n Herori̱yas xoquic cok re' mololque̱b wi̱' take ula̱' eh ar xiban riso̱n chi quiwach. Ru'um chi re' Hero̱res re' wilic chi raj to'o̱l i k'atal k'oric aj Ro̱ma ch'i̱l take rula̱' xquilow chi holohic i so̱n xiban i rixk'u̱n i Herori̱yas, re' Hero̱res je' wili xik'or reh ixk'un re're':«Chapahkaj wi̱n pa' bih nawa̱j eh re' hin eniyew aweh, nqui reh.
Chiri̱j wili je' wili xik'or reh:«Wi re' hat enapahkaj wi̱n chi re' yejal reh yuk'ul wilic wi̱' wajawric eniyew aweh, re' hin til niyew nik'orbal chi pa' bih enapahkaj wi̱n eniyew aweh eh wi ma' xniban haj wilic i nik'or, re' ok Dios ye'bok i ti'c'axic chi nina̱, nqui reh.
Naxibiraj chi je' re' rixk'u̱n i Herori̱yas, xelic je ar chi risiq'uiric ritu̱t eh xponic rik'or reh chaj bih xik'or i Hero̱res. Chi je' aj re' xibiraj reh chi je' wili:«Chaj bih enipahkaj reh Hero̱res? nqui reh ritu̱t.Re're' je' wili xik'or:«Chapahkaj reh chi eriyew aweh rina̱ i Wa̱n aj kahsem ha' chi cansbal je reh, nqui ritu̱t.
Je' re' nok re' ixk'un re're' xsoljic wo' ti chic cok rajim re' wilic wi̱' Hero̱res eh ar xipahkaj reh haj wilic i xik'or ritu̱t reh. Je' aj wili xik'or reh:«Nwa̱j chi yu'na ti chatak'a̱' riyoc'oric lok chi ralak i Wa̱n aj kahsem ha' eh chiri̱j re' chayew wi̱n pan jeno' perepic wach culc rehtalil chi xquimic chic, nqui reh.
Re' Hero̱res xchalic riyot'quil ric'ux naxibiraj chi je' re', xa re' la' ru'um chi xiyew chic rik'orbal reh chi quiwach take rula̱', xiban wo' haj wilic c'ahchi' ripahkam ixk'un.
Je' re' ajic re' Hero̱res xitak'a̱' wo' je jenaj sol re' tz'aplic cho wi̱' i Wa̱n pan che̱' eh je' wili tak'anic xiban reh:«Chayoc' lok chi ralak i Wa̱n eh chac'am cho wi̱n ayu' i rina̱, nqui reh.
Je' aj re', nok cansamaj chic i Wa̱n xponic molorok cho riti'jolal cu'um take raj tahkanel eh xquimuk'a̱' je.
Re' Jesus xiquetelej quiwach take riq'uihal c'acharel xitahkanic je reh<TS3>(Mt. 14.13-21; Lc. 9.10-17; Jn. 6.1-14)Chiri̱j chic ru' naxquicohlaj cho quicamaj take cablaj chi nahsil raj tahkanel re' tak'amaj take je chi c'uhbalanic, re' take re' xisoljic wo' chic cho ru̱c' i Jesus eh nok quimolom chic qui̱b ru̱c', p'uht quik'orom reh nic' nimal i camanic xponic ca'n cho eh je' wo' haj wilic take c'uhbal xquik'or chi quixilac take c'acharel.
Nok ribiram chic chi'nchel chaj bih xquik'or take raj tahkanel, re' Jesus xipahkaj queh chi nacojic chiri̱j pan jenaj ye'a̱b chik yu̱k' re' ma'xta wi̱' patanel reh chi ar equihi'lic so' chi suk chi cutquel. Je' re' xik'or queh ru'um reh riq'uihal tinamit quimolom qui̱b ar chi xa ta nak re' chic ribanaric i quiwa' quiha̱' nca'n canar.
Je' aj re' k'uru' re' Jesus ch'i̱l take cablaj re're' xi'o̱j pan jenaj cano̱wa ar pan jenaj ye'a̱b chik yu̱k' re' ma'xta wi̱' patanel.
To̱b ta nchel re' Jesus xa̱j nak wih'ic so' chi rutquel ch'i̱l take cablaj re're', yohbal pe' wach c'acharel je' ru̱c' xquilow naxi'elic je, xi'o̱j wo' chi co̱k chi ritahkaljic je maj xqueht'alij haj ye'a̱b xi'o̱j wi̱'. Re' take c'acharel wili re' xichalic pan tak rehreh tinamit wilque̱b chipam i yuk'ul re're', pe̱t be̱h pe' wo' chic take ponok chiwach i Jesus ch'i̱l take cablaj chi raj tahkanel.
Je' re' ajic naxponic i Jesus cu̱c' riq'uihal take tinamit wilque̱b ar chi uyunic, k'e̱' xiquetelej quiwach take riq'uihal tinamit re're' naxilow quiwach maj naxelic lok pan cano̱wa xicoj rehtal chi xa je' na chic quicab take cuc' me̱' je' ru̱c' ma'xta chic aj ilol queh nok wilque̱b. Chi je' aj re', re' Jesus tohk' wo' chic ric'uhbalem take ru̱c' rehreh wach c'uhbal.
Re' Jesus xiquet take yohbal wach q'uihal chi tinamitNok re' Jesus c'ahchi' ric'uhbalem take riq'uihal c'acharel, re' take cablaj chi nahsil raj tahkanel naxquilow chi xo̱j chic i k'i̱j, xquijil cok qui̱b ru̱c' i Jesus eh je' wili xquik'or reh:«Ha̱w, re' ri'orahil i wa'bal reh xik'ek xiq'uic chic na̱ eh ayu' ma' haj ta enkarak wi'c quetbal queh tinamit wili maj wilco̱j pan jenaj ye'a̱b chik yu̱k' re' ma'xta wi̱' patanel.
Ra̱j wili chak'or ta queh chi equi'o̱j pan tak abixbal on pan tak tinamit wilque̱b je ma' naht ta ayu' chi eno̱j quilok' nech' ok pa' bih queh chi naquic'uxum maj ma'xta quiwa' quiha̱' ayu', nqui take reh.
Re' Jesus je' wili quic'u'ljic xiban:«Coric nak'or tak, xa re' la' take tinamit wili, re' hat-tak na̱quetbic tak queh, nqui queh.Naxquibiraj chi je' re' take raj tahkanel, je' wo' chic wili xquik'or reh:«Ha̱w, chaj wa'ric nanak'or keh chi je' re'? Chi eta nak nkaquet take chi'nchel riq'uihal c'acharel wili, ma' nech' ta ti chi tumi̱n enka̱j chi lok'bal quiwa' quiha̱'. Ena nchel nka̱j re' ritz'akil jenaj ha̱b chi ritojbal jeno' aj camanom, nqui take reh.
Re' Jesus xik'or queh raj tahkanel chi je' wili:«Chawilow tak cho nic' q'uihal chi caxlan wi'c wilic ku̱c', nqui queh.Naxisoljic cho quik'or reh chi je' wili:«Wilic ho'o̱b chi caxlan wi'c eh quib chi joxomaj car, nqui take reh.
Chi je' aj re', re' Jesus xipahkaj queh i raj tahkanel chi naquitz'uka̱b take tinamit wach q'uim chi tzohkil.
Re' take tinamit naxquibiraj re' xk'ormojic queh xquitz'uka̱' wo' qui̱b wach q'uim chi tzohkil. Wilic take xquitzoka̱' quib chi lajeb roxc'ahl  quiwi̱' eh wilic wo' take xquitzoka̱' qui̱b chi ho'c'ahl (100) quiwi̱'.
Chiri̱j i wili, re' Jesus xichop johtok i ho'o̱b chi caxlan wi'c ch'i̱l i quib chi joxomaj car, xilbic johtok pan taxa̱j eh xitioxej johtok reh Dios. Cu re' aj ru' xixer i caxlan wi'c ch'i̱l take joxomaj car re're' eh nic' pa' q'uihal i caxlan wi'c ch'i̱l i joxomaj car xelic, p'uht quiyeb pan tak chacach. Ar aj ru' re' take cablaj chi raj tahkanel i Jesus xquicoj chi quiwach take ju'jun tzohk chi tinamit.
Je' aj re' riwi̱' chi xa ru̱c' ti ho'o̱b chi caxlan wi'c ch'i̱l i quib chi car, re' chi'nchel take c'acharel xca'n quiwa' chi suk.
Je' wo', k'e̱' wo' chic q'uihal i wi'c ch'i̱l i joxomaj car xmikric chi re' take cablaj chi nahsil raj tahkanel i Jesus naxquimol wach i joxomaj car ch'i̱l i wi'c re' ma' xc'uhlic ta, cu cablaj chic chacach xquimol wach.
Ma' xa re' ta re', k'e̱' la' wo' chic q'uihal i caxlan wi'c ch'i̱l i joxomaj car xmikric chi ma' xa re' ta ti cablaj ik'ob lajc'ahl (5,000) chi winak xca'n quiwa', je' la' wo' chi'nchel take ixok ch'i̱l take ha'lac'un wilque̱b ar xca'n wo' quiwa'.
Re' Jesus xbehic nah ha'<TS3>(Mt. 14.22-27; Jn. 6.15-21)Chiri̱j aj chic quiqueteric take riq'uihal tinamit re're', re' Jesus xipahkaj queh take cablaj chi nahsil raj tahkanel chi nacoquic cok pan cano̱wa re' xiponic lok wi̱' chi juntar ha' re' wilic wi̱' i tinamit Wetsa̱yra ribihnal. Naxi'o̱j take raj tahkanel, re' Jesus cu xcahnic cahnok chi rich'akaric je ri̱b cu̱c' take tinamit cu wilque̱b ar.
Nok rich'akam chic take cahnok tinamit, re're' xo̱j johtok chi ti̱j china̱ i jenaj yu̱k' wilic ma' naht ta je ar.
Ar aj ru' china̱ i yu̱k' re're', nok xa chic rutquel wilic i Jesus eh re' cano̱wa wilque̱b wi̱' take raj tahkanel wilic chic ponok pan yejal ha', xoquic pe' cho ak'ab.
Cu china̱ je i yu̱k' re're', re' Jesus xiban wo' je canar quilmijic take raj tahkanel chi xa c'axic chic nca'n chi ribehsjic je quicano̱wa ru'um reh cow laj te̱w chalic riban chi quiwach. Naxoquic aj cho suk wach sak'ic, re' Jesus xitahkej je take cu rehtal xo̱j c'olok cu̱c' take cablaj chi nahsil raj tahkanel chi behic riban je nah ha' xa re' la' nok ma' naht ta chic wilic cok cu̱c', xiban ri̱b chi je' nak xa̱j iq'uic je chi quiwach.
Naxquilow take raj tahkanel chi re' Jesus behic riban nah ha', re' take re' xquicapaj chi jenaj yo'sonel c'ahchi' quilom wach. Ru'um aj re' xquiq'uer quichi̱'
ru'um reh rinimal yo'jic xchalic cu̱c'. Chalic Jesus, je' wili xik'or queh:«Ma' tiyo'jic tak, re' hin Jesus. Chacowej ac'ux tak k'uru', nqui queh.
Chiri̱j re', re' Jesus xjohtic johtok cu̱c' pan cano̱wa eh chipam i junc'am re're', tz'ihrimaj xo̱j i cow laj te̱w. Naxquilow chi je' re', re' take raj tahkanel xsahchic quic'ux ru'um.
Je' aj re' xca'n maj re' take re' to̱b ta nchel xquilow i lok' laj nawa̱l xiban i Jesus naxiq'uihsaj wach i caxlan wi'c, ma' ja' xponic ta pe quicapew-bal chi rirakmajic chiri̱j chi re' Jesus til wilic rajawric. Je' re' xquic'ul maj re' quicapew-bal ja' nsakombic ta pe wach chi manlic.
Re' Jesus xesaj lok quiya'bilal take tinamit aj Jenesaret<TS3>(Mt. 14.34-36)Chiri̱j chic re' naxiponic lok juntar ha' chi chi̱' cok i tinamit Jenesaret ribihnal, xi'oquic cok ar.
Xa re' wo' ti xi'elic lok pan cano̱wa eh xi'oquic cok ar, re' take c'acharel reh tinamit re're' xquicoj rehtal chi re' Jesus xponic ar.
Chi je' re', re' q'uihal take c'acharel xi'o̱j chi xa cajamem chic qui̱b chi rik'ormojic chipam take chi'nchel ye'a̱b reh yuk'ul re're' chi re' Jesus xo̱j c'olok ar. Naxbirmijic chi je' re', hab pa' wach take c'acharel wilic cho quiyowa'i̱b, xquicoj cho wa tak ch'aht eh xquic'am cho cu pa' ye'a̱b nquibiraj chi wilic wi̱' i Jesus.
Je' wo', re' Jesus nanponic chipam jeno' tinamit on abixbal on xa pa' chic jeno' ye'a̱b, re' take c'acharel nquiyew lok i quiyowa̱b chi' tak be̱h eh naniq'uic ponok i Jesus ar, re' take yowa̱b xquipahkaj reh chi eriyew k'ab queh chi enquitz'a'j cok to̱b ta xa re' ti ro̱k i su't rijela̱' nah teleb ru', reh chi xa ru̱c' re're' enelic lok i quiya'bilal. Je' re' ajic naxye'eric k'ab queh, chi'nchel take nic' pa' q'uihal xitz'a'nic reh chi̱' riso' i Jesus xelic wo' lok quiya'bilal.
Re' no'jbal nca'n take quinahsil i tinamit chiri̱j i tz'ajoj k'abis<TS3>(Mt. 15.1-20)Pan jenaj k'i̱j re' take cow laj aj niminel reh C'uhbal Ye'o̱j reh Moyses ch'i̱l wo' take aj tijem ri̱j c'uhbal re're', re' xichalic ar Jerusalen, xquimol cok qui̱b ru̱c' i Jesus.
Je' re' xquik'or reh ru'um chi re' take cow laj aj niminel reh C'uhbal Ye'o̱j reh Moyses ch'i̱l take toco̱m chic ra̱' ri'sil cho ma' Israhel nquich'ilej qui̱b chi ribanaric i c'uhtumaj cahnok queh cu'um take quima̱m cati't, ma' jaruj ta nca'n quiwa' quiha̱' wi ma' xquinimej chi chaklic chi̱' i tz'ajo̱j k'abis ocronak take wi̱'.
Til k'e̱' wo' chic nquic'am na̱ i no'jbal re're' chi je' ricab naquisoljic chi lok' pan c'aybal, ma' nca'n ta quiwa' quiha̱' chi ma' tz'ajo̱j nech' ok quik'ab. Ma' xa re' ta quik'ab nca'n ritz'ajmajic, wilic la' wo' ju'jun chic nca'n ritz'ajmajic wach maj re' riwi̱' chi je' re' nca'n ar xquitijej cho cu̱c' take quima̱m cati't eh ru'um re're' cow nquik'or chi nacojorok take culc, take mel xun ch'i̱l take ch'ihch' xun, til curman chi naritz'ajaric quiwach. Je' wo' re' nquik'or chiri̱j take yoca̱b curman wo' chi naritz'ajaric wach.
Je' re' ajic ru'um chi re' ritz'ajaric wach chi'nchel re're' cow nquik'or ribanaric, re' take cow laj aj niminel reh C'uhbal Ye'o̱j reh Moyses ch'i̱l wo' take aj tijem ri̱j c'uhbal re're' p'uht quibiram reh Jesus chi je' wili:«Re' take awaj tahkanel c'ahchi' quiyak'abem pan co̱k i quic'uhbal cahnok take kama̱m kati't. Je' re' nkak'or maj re' take re' ma' c'ahchi' ta ca'nam i ritz'ajaric quik'ab nok nca'n quiwa' je' ricab i hoj tijimaj wi̱', nqui take reh.
Re' Jesus naxic'u'lej take je' wili xik'or:«Re' hat-tak xa hat-tak banol awach tak ru̱c' riC'uhbal i Dios. Riwi̱' po' nchel chi re' Dios xik'or aweh tak i wili je' ricab tz'ihmbimaj cahnok ru'um i raj k'orol c'uhbal re' Isayi̱yas ribihnal:“Re' take c'acharel wili xa ru̱c' quichi̱' quinquilok'ej, ma' re' ta nchel ru̱c' chi'nchel quic'ux nca'n.Je' re' nik'or maj re' quicapew-bal ma' ch'iclic ta so' wu̱c'.
Je' re' k'uru' re' lok'onic nca'n wi̱n ma'xta bih ritik queh, ru'um nok ma' re' ta chic niC'uhbal nquic'uhtaj,re' la' chic i no'jbal ocronak take wi̱', nqui rik'orom cho Dios.
«Re' hat-tak ajic je' acab tak take ama̱m awati't tak chi nak'ihtaj wo' awi̱b tak chi ric'amaric na̱ take tak'anic ye'o̱j aweh tak ru'um i Dios. Je' re' k'uru' chi jelow-bal take tak'anic re're', re' hat-tak re' chic take i c'uhtumaj cahnok aweh tak cu'um take ama̱m awati't tak cow nayew ac'ux je' ricab na'n tak ru̱c' ritz'ajaric wach take mel, take xun, on re' ritz'ajaric wach culc ch'i̱l wo' take toco̱m chic pa' bih natz'aj tak quiwach, nqui Jesus queh.
Chiri̱j wili, re' Jesus je' wo' chic wili xik'or:«Re' hat-tak c'ahchi' wo' ayak'abem pan awo̱k tak take tak'anic ye'o̱j aweh tak ru'um i Dios nok re' chic take quik'orom cahnok aweh tak ama̱m awati't tak nac'am tak na̱.
Chacapaj tak, ar chipam Lok' laj Hu̱j tz'ihmbimaj cahnok ru'um i Moyses, rik'or chi re' Dios xiyew take tak'anic chi je' wili:“Chalok'mej atu̱t awaja̱w tak, nqui tak'anic xiban.«Je' wo' chic queh take aj ch'ukul wach mahc xitak'a̱' i wili:“Xa hab pa' wach narisihtam i ritu̱t raja̱w, ma̱quetelej tak wach chi naricansjic je, nqui wo' tak'anic ribanam cho.
«To̱b ta wo' je' re' take tak'anic bano̱j cho, re' hat-tak nac'uhtaj tak pan atijbal tak chi xa tare̱t wo' chi jeno' c'acharel erik'or queh ritu̱t raja̱w chi re' tumi̱n nariyeb nak reh chi rito'bal, ma'xta chic riyeb reh ru'um chi xik'ahsaj chic pan k'ab i Dios chi risi̱.
Ru̱c' aj c'uhtunic na'n tak re're', til ric'uhtaj lok chi re' c'acharel re' riyew ritumi̱n chi si̱ chiwach i Dios, ma' tanlic ta chic chi reh chi erito'bej ritu̱t raja̱w.
Je' aj re' k'uru' til nik'or aweh tak chi re' hat-tak nak'ihtaj awi̱b tak chi ric'amaric na̱ take riC'uhbal i Dios, nok re' hat-tak cow nak'or tak chi naribanaric i c'uhtumaj cahnok aweh tak cu'um take ama̱m awati't tak eh re' wo' chic re' nac'uhtaj tak queh take toco̱m chic c'acharel. Nic' pa' wach na'n tak ru̱c' re're', je' wo' re' nc'uluric cu̱c' take toco̱m chic abano̱j na'n tak, nqui Jesus queh.
Re' chaj bih nch'uwa'rsanic wach ric'acharic i c'acharelChiri̱j re're', re' Jesus xik'or queh c'acharel chi naquijilim cok qui̱b ru̱c' eh chiri̱j re' je' wili xik'or queh:«Chi'nchel hat-tak c'acharel chabiraj tak chi coric eh charak wo' tak chiri̱j i nanik'orom wili:
Re' nbanic chi wilic i mahc pan ca̱mna take c'acharel ma' re' ta nchel i chaj bih nquic'ux jok chi tzajoj on ma' tz'ajo̱j ta quik'ab, re' la' chaj bih c'ahbil laj k'oric nelic cho pan quichi̱'.
Je' re' k'uru' re' k'as axiquin tak chi birinic camanok aweh tak chi rirakmajic chiri̱j re' chaj bih xnik'or lok, nqui Jesus.
Chiri̱j chi ricohlam chic take k'oric re're', re' Jesus xicana̱' cahnok i q'uihal i tinamit re're' eh xo̱j pan jenaj pa̱t. Nok ar chic wilic ch'i̱l take cablaj chi raj tahkanel, re' take cablaj re're' xquibiraj reh chaj bih nelic wi̱' i c'uhtunic xiban chi xam.
Re' Jesus je' wili xik'or queh:«Re' hat-tak, ma' ja' xta pe ok wo' nchel ano'jbal tak chi rirakmajic chiri̱j xnik'or? Ma' narak ta na tak chiri̱j k'uru' chi ma'xta bih jeno' pa' bih nkac'ux jok, riban ta nak chi wilic i mahc pan ka̱mna hoj c'acharel.
Je' re' nik'or maj re' pa' bih nkac'ux jok ma' re' ta nchel pan ka̱mna ncahnic, xa k'e̱' la' no̱j jok chikapa̱m eh chiri̱j chic ru' nelic wo' chic lok chikapa̱m, nqui Jesus.Re' k'oric re're' xik'or i Jesus reh chi re' take re' naquirakam chiri̱j chi chi'nchel i pa' bih wilic chi c'uxuric, tare̱t wo' take chi c'uxuric.
Chiri̱j chic rica'pechjic rik'ormojic queh chi re' nbanic chi wilic i mahc pan ca̱mna take c'acharel ma' re' ta nchel i chaj bih nquic'ux jok chi tzajoj on ma' tz'ajo̱j ta quik'ab, re' la' chaj bih c'ahbil laj k'oric nelic cho pan quichi̱', re' Jesus xik'or wo' queh chi je' wili:
«Charak tak chiri̱j chi re' nbanic chi nmahcanic jeno' c'acharel, re' take pa' bih wilic cho pa ra̱mna maj cu pa ra̱mna c'acharel njohtic cho c'ahbil laj no'jbal je' ricab take banoj tak c'oyomal chiri̱j lok i caxarahil, on tununic tak i̱b pan c'oyomal chi ma' caxa̱ra ta take, on re' cansanic tak i̱b.
Je' wo' re' i banoj tak lek' on c'axoj tak wach bihomal, re' yibel tak wach no'jbal, re' jot'oj tak i̱b, re' rotowjic tak ixok on rotowjic tak winak, re' ixowonic tak i̱b, re' ribanaric ma' holohic ta laj c'uta̱j, re' nimsinic tak i̱b ch'i̱l wo' ribanaric jeno' xa chajaric chi ma' capewemaj ta ri̱j.
Je' re' k'uru' chi'nchel i c'ahbil laj bano̱j xnik'or lok ribiral aweh tak wili, re're' til pa ra̱mna i c'acharel nasjic cho ribanaric eh re're' nbanic chi nwih'ic i mahc pan ca̱mna take c'acharel, nqui Jesus.
Jenaj ixok ma' re' ta ra̱' ri'sil cho ma' Israhel xich'ica̱' ric'ux chiri̱j i Jesus<TS3>(Mt. 15.21-28)Chiri̱j chic ru' re' Jesus xelic je pa riyuk'ul i Calile̱ya eh xo̱j chipam take quiyuk'ul aj Ti̱ro ch'i̱l aj Siron. Nok wilic chic pan jenaj pa̱t ar chipam i yuk'ul re're', re' Jesus xa̱j nak chi ma' hab tak wach eneht'alanic reh chi wilic ponok ar xa re' la' ma' xiban ta wo' canar ric'oloric ri̱b
maj jenaj ixok re' wilic jenaj rixk'u̱n chopo̱j na̱ ric'acharic ru'um i ma' tob laj uxlabal, xchalic ru̱c' i Jesus naxibiraj ribiral chi re're' wilic ponok ar eh xchalic rixuc'a̱' ri̱b chiwach.
Re' ixok wili ar asjanak cho pan tinamit Peni̱sya ribihnal re' wilic pa riyuk'ul i Si̱ro eh re' take rima̱m rati't aj criye̱co take. Je' re' ajic to̱b ta re're' ma' re' ta ra̱' ri'sil cho i ma' Israhel, je' wili xipahkaj reh Jesus naxponic ru̱c':«Ha̱w chacuy chawesaj lok wi̱n i ma' tob laj uxlabal wilic ru̱c' i wixk'u̱n, nqui reh.
Chalic i Jesus je' wili xik'or reh:«Je' ricab chi jeno' ajabe̱s ma' eta riban chi reh chi pe̱t ti eriyeh'aj lok riwa' i ritz'i̱' chi ja' riquet ta take riha'lac'u̱n, je' wo' re' chi niwach i hin, ma' riwi̱' ta wo' chi pe̱t ti enwesaj lok riya'bilal awixk'u̱n chi cu ja' ta wo' nwesaj ta lok riya'bilal chi pe̱t jeno' queh take ra̱' ri'sil take cho ma' Israhel wilque̱b chipam i yuk'ul wili, nqui Jesus.
Re' ixok re're', je' wo' chic wili xic'u'lej wi̱' i Jesus:«Ha̱w, til coric aweh nak'or xa re' la' je' ricab naquiqueteric take ha'lac'un ma' xa re' ta take re' nca'n quiwa', quehtric la' wo' ti chic take tz'i' ru̱c' rixe̱r caxlan wi'c nquimol rehquen rime̱xa i quico̱', je' ok wo' ti re' cha'n ku̱c' i hoj ma' re' ta hoj ra̱' ri'sil cho ma' Israhel, koj-ehtrok wo' ti nech' ok ru̱c' i to'bal ye'o̱j chi queh take ra̱' ri'sil cho ma' Israhel, nqui ixok re're'.
Naxibiraj i Jesus chi je' re', je' wili xik'or reh ixok re're':«Etinito'bej maj ru̱c' i xak'or lok wili xc'utunic chi ch'iclic ac'ux chiwi̱j. Yu'na k'uru' tisoljen je pan apa̱t chi suk chic ac'ux maj re' ma' tob laj uxlabal nchopbic na̱ ric'acharic awixk'u̱n xelic chic lok ru̱c', nqui reh.
Je' aj re' k'uru' naxponic ixok re're' pa ripa̱t, xirak i rixk'u̱n chi hi'lic chic riban wach yoca̱b chi suk chic ric'ux eh re' ma' tob laj uxlabal elenak chic lok ru̱c'.
Re' Jesus xiyew wo' chic rik'orbal jenaj winak tasrak'Chiri̱j chic relic je i Jesus chipam i yuk'ul Ti̱ro ribihnal, re're' ch'i̱l take cablaj chi raj tahkanel xichop je ribe̱h chi ojic ar pan yuk'ul re' “Lajeb chi Tinamit” ribihnej. Reh chi nariponic ar, pe̱t xiq'uic je pa riyuk'ul i tinamit Siron eh je' wo' chipam i yuk'ul re' wilque̱b wi̱' take tinamit wilque̱b je chi chi̱' i ha' Calile̱ya ribihnal.
Naxibiraj chi je' re' i Jesus xesaj je i winak re're' chi quixilac take riq'uihal i c'acharel. Chiri̱j chic re' ximin cok i ju' k'ab chipam i ju'jun chi xiquin i winak re're' eh chi xichuhbaj ju' k'ab, xitz'a'j wo' cok i ju' ra̱k'.
Chiri̱j chic ru', re' Jesus xilbic johtok pan taxa̱j eh rehtalil chi c'ahchi' ricapewenic chiri̱j i winak re're' xijik'ej ruxla̱b chi cow. Chiri̱j chic re' pan jenaj queh xiquin i winak re're', je' wili xik'or reh pan k'oric arame̱yo:«E̱pata, nqui reh.Re' k'oric re're' ra̱j rik'orom pan jenaj chic kak'orbal i hoj ra̱' ri'sil cho ma' Israhel “titehok”.
Chiri̱j chic ru', xa chiwach wo' ti junc'am re're' naxk'oric i Jesus, re' take xiquin i winak re're' xitehebic wo' ti cabchel eh ximay wo' ti reh i tasrak'.
Cu re' aj ru' xic'am wo' chic cho i winak re're' cu̱c' take xic'ambic cho reh chiwach eh je' wili i tak'anic xiban queh:«Nipahkaj aweh tak chi til ma' haj nawesaj tak lok rik'ormojic re' xniban ru̱c' winak wili, nqui queh.To̱b ta nchel q'uih pech xik'or queh chi je' re' i Jesus, re' take c'acharel re're' ma' xquic'am ta wo' na̱ chaj bih xk'ormojic queh, riman la' chic xquesaj lok ribiral chaj bih xiban i Jesus.
Je' aj re' xca'n maj k'e̱' wo' chic naxsahchic quic'ux chi xa je' chic wili nquik'or chi quiwach:«Re' cok i Jesus wili til chi'nchel riban chi coric. Re're' riban chi quibirinic chic take cup eh chi quik'oric take me̱m, nqui take.
Re' Jesus riquet wo' chic take riq'uihal tinamit<TS3>(Mt. 15.32-39)Chipam jenaj chic i k'i̱j nok quimolom wo' chic qui̱b riq'uihal tinamit chi ribirmijic i Jesus, re're' xik'o'rej cok ru̱c' take cablaj chi nahsil raj tahkanel ru̱c' eh je' wili xik'or queh:
«K'e̱' niquetelej quiwach take tinamit wili maj xi'o̱j chic pa ro̱x k'i̱j quiwih'ic ku̱c' eh yu'na ma'xta chic quiwa' quiha̱'.
Eta wo' nak nitak'a̱' take je pan quipa̱t chi ma' ca'nam ta quiwa' yohbal chi queh chi equik'ehbic je pan be̱h maj wilic cu naht yuk'ul quichalic, nqui queh.
Re' take cablaj chi nahsil raj tahkanel je' wili xquic'u'lej wi̱':«Ha̱w, chipam i ye'a̱b wilco̱j wi̱' ma'xta patanel. Haj enkarak cho i wi'c quetbal queh riq'uihal c'acharel wili, nqui reh.
Chi je' aj re', re' Jesus xibiraj queh chi je' wili:«Jarub chi caxlan wi'c wilic awu̱c' tak? nqui queh.—Xa wuku̱b ti, nqui take reh.
Chi je' re', re' Jesus xitak'a̱' quitz'ukunjic take tinamit re're' wach ac'al. Chiri̱j chic re' Jesus xichop johtok i wuku̱b chi caxlan wi'c eh naxitioxej johtok reh i Dios, xixer take caxlan wi'c re're' eh p'uht riyeb take pan tak chacach, reh chi re' take nahsil raj tahkanel naquicojom chi quiwach i riq'uihal tinamit.
Nok oquic nak chic queh chi puhcunic, xquirak wo' cok qui̱b xib chi cuc' joxomaj car wilic cu̱c'. Re' Jesus xichop wo' take joxomaj car re're' eh xitioxej wo' johtok reh Dios. Chiri̱j chic ru' xi'o̱j wo' chi ripuhcjic take joxomaj car re're' ch'i̱l i wi'c queh take c'acharel.
Je' aj re' ru', nok re' take tinamit ca'nam chic quiwa' chi suk, re' take cablaj chi nahsil raj tahkanel cu wuku̱b chic chacach chi caxlan wi'c je' ru̱c' ma' xc'uhlic ta, xquimol wach cu̱c' tinamit re're'.
Til wo' chic k'e̱' q'uihal take c'acharel xiwi'c, chi ma' xa ta wilque̱b lajeb ik'ob (4,000). Nok quicohlam aj chic quiwa' take c'acharel, re' Jesus xich'ak je take tinamit re're'.
Chiri̱j chic re', chi rich'i̱l take cablaj chi raj tahkanel xi'oquic pan jenaj cano̱wa eh xi'o̱j ar pa riyuk'ul Talmanu̱ta ribihnal.
Re' Jesus xpahkaljic reh ribanaric jenaj lok' laj nawa̱l<TS3>(Mt. 16.1-4; Lc. 12.54-56)Chipam take k'i̱j re're', wilic queh take cow laj aj niminel reh C'uhbal Ye'o̱j reh Moyses xi'o̱j c'olok ru̱c' i Jesus eh chi xa nca̱j nak chic quirakam chaj bih encalajic wi̱' chi quiwach, xquipahkaj reh chi naribanam jeno' lok' laj nawa̱l chi quiwach c'uhtbal reh chi re're' i Pahbamaj chi K'atal K'oric tak'amaj cho cu pan taxa̱j. Naxquilow chi ma' xc'u'ljic ta na̱ queh i pahkanic, re' take re' p'uht quichopom qui̱b chi k'oric ru̱c' i Jesus.
Re' no'jbal re're' ma' xponic ta so' chiwach i Jesus. Je' re' nok k'e̱' wo' chic xcakric cu̱c' eh naxijik'ej ruxla̱b chi narik'oric cu̱c' ru̱c' cow laj k'oric, je' wili xik'or queh:«Re' hat-tak re' c'acharic na'n tak chiwach rik'ijil yu'na, k'e̱' wo' chic c'ahbil ano'jbal tak. To̱b ta xawilow tak chic take toco̱m chic lok' laj nawa̱l nibanam xa cu c'ahchi' wo' apahkam tak wi̱n chi nanibanam chic jeno' lok' laj nawa̱l. Til coric nik'or aweh tak, ma' jeno' chic lok' laj nawa̱l nanibanam chawach hat-tak c'acharel c'achalca̱t tak chiwach rik'ijil yu'na, nqui queh.
Xa cu re' wo' ti junc'am rik'orom chi je' re', re' Jesus xicana̱' take cahnok ar, xoquic cok pan cano̱wa eh xo̱j chi juntar ha' Calile̱ya.
Re' Jesus xk'oric chiri̱j quic'uhbal take cow laj aj niminel reh C'uhbal Ye'o̱j reh Moyses<TS3>(Mt. 16.5-12)Nok behic chic riban je cano̱wa nah ha', re' take cablaj chi nahsil aj tahkanel xquicoj rehtal chi xa jenaj ti chi wi'c wilic cu̱c' reh wach quibe̱h. Re' take re' xiq'uic pe' cho pan quic'ux ric'amaric cho i quiwa' chi manlic!
Nok capewenic nca'n chiri̱j quiwa', re' Jesus p'uht rik'ilim take chiwach quino'jbal take cow laj aj niminel reh C'uhbal Ye'o̱j reh Moyses, je' wo' chiwach i rino'jbal i Hero̱res re' Anti̱pas. Chi cojbal rehtal i c'ahchi' rik'orom queh, re' Jesus je' wili xik'or queh:«Re' no'jbal nca'n take c'acharel re're' xa je' na ricab i camanic riban i rik'omal caxlan wi'c re' ncojoric chi sipsbal wach i k'o̱r. Ru'um aj re' chayohbalej awi̱b tak, ma̱ban aweh tak i quino'jbal ru', nqui queh.
Re' take raj tahkanel je' wili xquik'or chi quiwach naxquibiraj chi'nchel re're':«Ha̱', re' Jesus c'ahchi' rik'orom keh wili ru'um chi xicoj rehtal chi ma' manlic ta kawa' xkac'am cho, nqui take.
Re' Jesus naxicoj rehtal chaj bih c'ahchi' quik'orom chi quiwach je' wili xik'or queh:«Chajaric cho re' chi xatik'ulic tak chawach chi k'oric chiri̱j chi ma' manlic ta awa' tak xac'am cho? Chi awilow tak chic i lok' laj nawa̱l xniban ru̱c' i wi'c, riwi̱' nak chic chaweh tak chi xarak tak chiri̱j chi re' hin eriban chi eniban jeno' chic lok' laj nawa̱l je' ricab re're'. Chajaric cho re' k'uru' chi ma' ncamanic ta so' aweh acapew-bal tak?
Re' hat-tak je' acab tak i sot' re' wilic wo' nak nak' wach xa re' la' ma' ncamanic ta wo' reh chi ilo̱j on je' acab tak i cup re' wilic wo' nak xiquin xa re' la' ma' ncamanic ta wo' reh chi naribirinic. Re' hat-tak ja' niq'uic ta pan ac'ux tak i lok' laj nawa̱l xniban cho junpech chi xa ru̱c' ti ho'o̱b chi caxlan wi'c xniquet wi̱' take cablaj ik'ob lajc'ahl (5,000) chi winak, maje'?
Chak'or aj tak wi̱n wili k'uru': Naxnipuhcaj i ho'o̱b chi caxlan wi'c re're' chi quina̱ take cablaj ik'ob lajc'ahl (5,000) chi winak, jarub aj chic chacach xamol tak je' ru̱c' ma' xc'uhlic ta? nqui queh.—Cablaj chic chacach, nqui jenaj queh.
—Coric xak'or! Eh naxinpuhcaj wuku̱b chi caxlan wi'c chi quina̱ take lajeb ik'ob (4,000) chi c'acharel, jarub chic chacach xamol tak je' ru̱c' i ma' xc'uhlic ta? nqui queh.—Wuku̱b chic chacach, nqui wo' chic cho jenaj.
—Coric aweh! Wi chi niwach i hin eriban chi eniban chic jeno' lok' laj nawa̱l je' ricab re're', chaj wa'ric k'uru' chi ma' narak ta tak chiri̱j chi ma' riwi̱' ta chaweh tak chi ntuquic awa̱mna tak chiri̱j xa ru'um chi xa jenaj ti chi wi'c xac'am tak cho? nqui Jesus queh.
Re' Jesus xiban chi jenaj i sot' aj Wetsa̱yra xteh nak' wachChiri̱j chic naxo̱j c'olok i Jesus ch'i̱l take cablaj chi raj tahkanel ar pan tinamit Wetsa̱yra, xc'amaric cho ru̱c' Jesus jenaj winak sot'. Re' take xic'ambic cho reh xquipahkaj ato'bil reh chi naricojom i k'ab china̱ reh chi naresam lok ric'axquilal.
Naxibiraj chi je' re' i Jesus, xichop chi k'ab eh xic'am lok chi chi̱' i tinamit. Ar aj ru' xichuhbaj pan nak' wach i sot' re're', xicoj take ju' k'ab rij nak' wach eh xibiraj reh i wili:«Tilbic na chic so'? nqui reh.
—Ho̱', nwilow chic so' quiwach take c'acharel re' cok ru' xa rumrum wach ilo̱j niban chi xa je' take che̱' behic nca'n nanwilow, nqui winak re're'.
Chi je' re', re' Jesus xik'or reh chi je' wili:«Ma' tiq'uic pah'ok xa haj reh tinamit hiy la' chi coric pan apa̱t reh chi je' re' ma' hab ta wach aj eh enak'or re' haj wilic xniban awu̱c', queh la' take awaj pan pa̱t enak'or chi pe̱t, nqui Jesus reh.
Re' ma' Luch xik'or i ricorquil hab wach i Jesus<TS3>(Mt. 16.13-20; Lc. 9.18-21)Chiri̱j chic chi xi'elic je pan tinamit Wetsa̱yra, re' Jesus ch'i̱l take cablaj chi nahsil raj tahkanel xquimol je be̱h ar pan tak abixbal wilque̱b chipam i tinamit Sesare̱ya Pili̱po ribihnal. Ar wach be̱h re' Jesus je' wili xibiraj queh:«Chaj bih nquik'or take c'acharel chiwi̱j? nqui queh.
—Wilic tinamit quik'oric chi re' hat i Wa̱n re' aj kahsem ha' re' camnak chic je. Wilic wo' quik'oric chi re' hat, hat jenaj queh take aj k'orol riC'uhbal i Dios je' ru̱c' aj najtir k'i̱j je' ricab i Eli̱yas, nqui jenaj queh aj tahkanel.
Chalic Jesus je' wili xik'or queh:«Raj hat-tak, chaj bih nacapaj tak chiwi̱j i hin? nqui queh.Ar re' ma' Luch je' wili xik'or reh:«Ha̱', re' hat, hat i Pahbamaj chi K'atal K'oric, nqui reh.
Naxibiraj chi je' re' i Jesus xiyew queh i tak'anic chi re' xik'or i ma' Luch ma' hab ta wach aj eh c'acharel naquik'orom.
Re' Jesus xk'oric chiri̱j riquimic<TS3>(Mt. 16.21-28; Lc. 9.22-27)Chiri̱j aj chic i k'oric xiban i ma' Luch, re' Jesus p'uht ribanam c'uhbalanic chiri̱j ribiral i riquimic. Je' aj wili xik'or queh take cablaj chi raj tahkanel:«Re' hin Ac'unbe̱s re' wilic wajawric chi quina̱ c'acharel k'e̱' nimal ti'c'axic nanic'ulum nanicansjic. Je' wo', re' niC'uhbal ma'xta wo' ric'ulmujic cu'um take nahsil chipam katinami̱t i hoj ra̱' ri'sil cho ma' Israhel. Je' wo' re' naca'nam take c'amol quibe̱h take aj k'ahsem si̱ chiwach i Dios ch'i̱l take aj tijem ri̱j C'uhbal Ye'o̱j reh Moyses maj chi'nchel re're' curman chi naric'ulmujic, je' wo' chi re' hin nawuctic wo' cho pa ro̱x k'i̱j niquimic, nqui Jesus.
Je' aj re' riwi̱' k'oric xiban i Jesus naxiyew chi eht'aljic chi quiwach take cablaj chi raj tahkanel, re' ricorquilal ribiral riquimic. Chiri̱j chic rik'ormojic re're', re' ma' Luch xesaj lok pa reh i Jesus chi rinakaric ru'um take k'oric xik'or chiri̱j riquimic maj chi reh ma' Luch ma' jaruj ta so' naribanam chi re' Pahbamaj chi K'atal K'oric nariquimic je.
Naxibiraj chaj bih xk'ormojic reh ru'um ma' Luch, re' Jesus xisolq'uij je rilbal chi quina̱ take riman chic raj tahkanel eh je' wili k'oric xik'or chi reh aj Yahm:«Telen chi niwach hat aj Yahm, nqui xik'or.Chiri̱j chic re' xinak i ma' Luch chi quiwach take rich'i̱l:«Re' aj Yahm ncojbic cho reh capew-bal re're' awu̱c'. Ru'um aj re' ma' nacapaj ta ri̱j ribanaric haj wilic ra̱j i Dios, re' la' acapew-bal i hat riban jenaj wach ru̱c' quicapew-bal take c'acharel je' ru̱c' ma' nquich'ica̱' ta quic'ux chiri̱j i Dios, nqui Jesus reh.
Re' no'jbal ra̱j banaric ru'um jeno' ra̱j oquic chi raj tahkanel i JesusChiri̱j chic ru' naxinak i ma' Luch, re' Jesus xik'o'rej je take tinamit chi naquimolom cok qui̱b ru̱c' ch'i̱l take cablaj chi raj tahkanel eh je' wili xik'or queh pan junwachil:«Re' hab wach nariyeb ric'ux chi nitahkaljic chik'eb lok chiri̱j ric'ux nic' nimal nesenic lok reh ricapew-bal chiwi̱j i hin. Je' wo', ma' xa re' ok pan sukquilal naquiritahkem, je' la' ok wo' pan ti'c'axic je' ricab chi c'ahchi' ta nak ritehlam ricuru̱s.
Je' re' nik'or maj hab wach re' xa re' sukquil c'uxlis ra̱j pa ric'acharic, ma'xta rehcham i junelic c'acharic ru̱c' i Dios, raj nchel i ma' rik'or ta bihnal ric'uluric i ti'c'axic nbanaric reh ru'um chi waj tahkanel on ru'um wo' chi aj k'orol reh niC'uhbal re' nye'bic risukquilal quic'ux take quic'ulbic reh, re're' narehcham i junelic c'acharic.
Je' re' k'uru' ma̱yew acapew-bal tak chiri̱j i nic' pa' nimal wilic aweh tak maj wi ma' xawehchaj tak i junelic c'acharic ma'xta chic jeno' ritz'akil enatojbej tak wi̱' ri̱j.
Ma'xta wo' bih eritik aweh tak chi yohbal wach abihomal tak wilic chi rilok'oric xa chaj bih aweh tak maj ru̱c' re're' ma' eta wo' nawehchaj tak i junelic c'acharic.
Je' re' k'uru' re' c'acharel ra̱j oquic chi waj tahkanel, chibiraj chi coric i k'oric wili: Re' c'acharel nanwih'ic chi quiwach take c'ahbil quino'jbal re' je' quicab jeno' c'ahbil laj ixok chi banoj c'oyomal, wi nq'uix'ic chi rik'ormojic chi waj tahkanel on chi aj k'orol reh niC'uhbal, re' hin Ac'unbe̱s re' wilic wajawric chi quina̱ c'acharel xa quinq'uix'ic chic nanik'orom wo' reh chi ma' re' ta waj tahkanel naquinsoljok wo' chic cho wich'i̱l take raj tz'e' wa̱ch i wAja̱w chi sutumaj wi̱j ru̱c' rinimal wach sakomil re' nsutunic ri̱j i Dios, nqui i Jesus.
Chiri̱j chic wili, re' Jesus xik'or wo' chic queh wilque̱b ar chi je' wili:«Til coric nik'or chi wilic aweh tak je' ru̱c' wilca̱t tak ayu' yu'na cu na̱wilom tak nic' wach riwi̱' k'atoj k'oric riban i Dios ru̱c' rinimal rajawric. Re' hat-tak re're' cu ja'xta pe aquimic tak je ma' ja' nawilow tak re're', nqui queh.
Re' Jesus xiban xa nch'abch'atic chic i rilbal ru'um rajawric i Dios<TS3>(Mt. 17.1-13; Lc. 9.28-36)Waki̱b ok chic k'i̱j chiri̱j ru', re' Jesus xesaj lok pa reh chi cutquel re' ma' Luch ch'i̱l Jaco̱wo ch'i̱l wo' i Wa̱n eh xic'am je take china̱ jenaj naht na̱ yu̱k'. Ar aj china̱ i yu̱k' re're', re' Jesus xo̱j riban chi toco̱m chic rilbal chi quiwach take aj tahkanel re're' maj xa nch'abch'atic chic xiban.
Re' riso' xiban chi xa saksa̱k chic xa je' chic risakil sak laj su̱tz', xiban wo' chi xa nch'abch'atic chic risakil chi ma' wo' jeno' c'acharel ayu' wach ac'al ericana̱' chi je' re' risakil jeno' tz'ih ritz'aj wach.
Ar aj ru' ruhmumaj pe' chic cho quib aj k'orol riC'uhbal i Dios aj najtir k'i̱j, re' Moyses ch'i̱l Eli̱yas. Re' take quib re're' xi'oquic chi k'oric ru̱c' i Jesus.
Naxilow ma' Luch chi je' re', je' wili xik'or je reh:«Ha̱w kaj tijinel, k'e̱' pe' tare̱t chi wilco̱j ayu'! Chayew k'ab keh k'uru' chi enkatik'a̱' xib ok chi cuc' pahpa'x. Jenaj aweh hat, jenaj reh Moyses eh jenaj wo' reh Eli̱yas, nqui reh.
Je' re' xik'or ma' Luch ru'um chi ma' xirak ta chic jeno' chajaric k'oric narik'orom maj re're' ch'i̱l i quib chic rich'i̱l xa yo'jic chic wilque̱b ru'um i c'ahchi' ric'uluric chi quiwach.
Chiri̱j wili xkajic cho jenaj su̱tz' chi quina̱ cu rehtal xicahnic chi rehquen rimujal. Ar xelic cho take k'oric xik'or i Dios chi je' wili:«Re' Jesus wili til k'e̱' ti' nwic'raj maj wAc'u̱n aj nawil. Chabiraj tak rik'orbal k'uru', nqui k'oric xbanjic cho.
Je' re' ajic naxquijohsaj johtok quilbal, ma'xta chic nquilow wach i Moyses ch'i̱l Eli̱yas, xa re' la' chic i Jesus pa'lic chi quiwach chi rutquel.
Re' Jesus xisakomonej wach ribiral chiri̱j i Eli̱yasChiri̱j aj wili nok kajic chic riban cho Jesus rich'i̱l take xib chi raj tahkanel xi'ihch'ilanic je reh, je' wili tak'anic xiban queh ar wach be̱h:«Ma' hab pe wach aj eh nak'or tak i xawilow tak wili cu rehtal nok re' hin Ac'unbe̱s re' wilic wajawric chi quina̱ c'acharel, hin ok chic uctunak cho chi quixilac take camnak, nqui queh.
Chi je' aj re', re' take xib re're' ma' haj ta pe xquesaj lok ribiral re' xc'uluric china̱ i yu̱k' re're', xa re' la' ru' re' take re' ru'um chi ma' xquirak tak chiri̱j i k'oric xiban i Jesus chiri̱j ructic wo' chic cho chi quixilac take camnak, tohk' wo' quibiram chi quiwach chaj bih nelic wi̱' i k'oric re're'.
Chiri̱j chic re' je' wili xquik'or cok reh Jesus:«Ha̱w, re' hoj nkacoj wach chi re' hat i Pahbamaj chi K'atal K'oric. Je' re' kacapew-bal i hoj xa re' la' chaj bih riwi̱' chi re' take aj tijem ri̱j C'uhbal Ye'o̱j reh Moyses nquik'or chi re' ma' Eli̱yas naric'ulic lok chi pe̱t chiwach i Pahbamaj chi K'atal K'oric? nqui take reh.
Ar ajic re' Jesus je' wili quic'u'ljic xiban:«Coric nquik'or chi re' Eli̱yas naric'ulic lok chi pe̱t chi ribanaric chi re' take tinamit naquitik'a̱b qui̱b chi ric'uluric i Pahbamaj chi K'atal K'oric. Re' wili k'oro̱j wo' cho ribiral ru'um i Dios ar chipam i Lok' laj Hu̱j wilic wi̱' riC'uhbal, re' rik'or wi̱' chi re' hin Ac'unbe̱s re' wilic wajawric chi quina̱ c'acharel, curman chi re' niC'uhbal ma'xta ric'ulmujic eh curman wo' chi k'e̱' rinimal wach ti'c'axic nanic'ulum naquincansjok je.
Coric aj ru' nquik'or take aj tijem ri̱j i C'uhbal Ye'o̱j reh Moyses chiri̱j i Eli̱yas, xa re' la' ma'xta nquicoj rehtal chi xwih'ic chic chi quixilac jenaj winak re' xc'ulic chi rijelow-bal i Eli̱yas. Til pan coric nik'or aweh tak chi nic' pa' wach tz'ihmbimaj cho pan Lok' laj Hu̱j chi naric'ulic lok, xc'ulic wo' lok re' cok ru' ma' xquic'ul ta chi suk re' la' chic xca'n ribanaric re' haj wilic ti'c'axic xca̱j ca'nam reh, nqui Jesus chi c'ahchi' rik'oric chiri̱j Wa̱n aj kahsanel ha'.
Re' Jesus xesaj lok i jenaj ma' tob laj uxlabal ru̱c' jenaj q'uijol<TS3>(Mt. 17.14-21; Lc. 9.37-43)Chiri̱j chic ru' re' Jesus ch'i̱l take xib chi raj tahkanel xi'o̱j c'olok re' wilque̱b cho wi̱' quich'i̱l take aj tahkanel re're'. Ar xquilow chi sutumaj chic qui̱j cu'um juntuhm chi tinamit c'ahchi'que̱b chi c'ulwa̱ch ch'i̱l take aj tahkanel. Chi quixilac take tinamit re're' wilque̱b wo' take queh aj tijem ri̱j C'uhbal Ye'o̱j reh Moyses.
Re' take tinamit re're' naxquilow chi xponic i Jesus ar xi'o̱j chi ric'alenjic chi xa suk chic quic'ux maj chi queh ru' ma'xta nak quilom wach ar.
Chalic Jesus xibiraj queh chi je' wili:«Chaj bih aj chiri̱j c'ahchi'ca̱t tak chi banoj c'ulwa̱ch cu̱c' take waj tahkanel? nqui queh.
Je' wo' chic, xa nic' pa' nchoporic ru'um ma' tob laj uxlabal, re' wac'u̱n riban chi xa nquirquitic chic, nelic cho woxk' pan chi̱' eh richeq'uej ri̱b. Nok ma' xatnirak ta ayu', xnik'or queh take nahsil awaj tahkanel reh chi naquit'erem lok i ma' tob laj uxlabal ru̱c' i wac'u̱n, xa re' la' ma' xca'n ta lok canar rit'ermejic, nqui reh Jesus.
Re' Jesus je' wili xik'or queh take raj tahkanel:«Ha̱'! Re' cok hat-tak cow chic ana̱ tak chi ma' nanimej ta tak niC'uhbal! Ma̱capaj tak k'uru' chi chiwach i quib xib chic k'i̱j wilqui̱n chaxilac tak xa cu naca̱t wo' nicuyum tak ru̱c' ricowil ano'jbal tak re're', nqui chi k'ilbal queh.Chiri̱j chic ru', xik'or reh winak chi je' wili:«Chac'am cho wi̱n awac'u̱n, nqui reh.
Je' aj re' naxc'amaric cho i ac'un re're' chiwach i Jesus, re' ma' tob laj uxlabal xilow wach i Jesus xiban chi re' ac'un re're' xa nquirquitic chic, p'uht ribalem ri̱b wach ac'al eh xa nelic chi cho woxk' pan chi̱'.
Naxilow chi je' re', re' Jesus xibiraj reh raja̱w i ac'un re're' chi je' wili:«Jarub ha̱b oconak i c'axquilal wili ru̱c' awac'u̱n? nqui reh.—Xa pa rit'uchal wo' oconak cho.
Ma' xa re' ta re' riban i ma' tob laj uxlabal reh. Wilic pech ricut pan k'a̱k' on pan ha' chi ricansjic nak je. Ru'um aj re', wi eriyew ri̱b chawach katobjic, koj-aban ato'bil eh chaquetelej kawach, nqui ajabe̱s re're'.
Re' Jesus je' wili xik'or reh:«Ma̱k'or wi eriyew ri̱b chi niwach maj re' hin til niban canar xa pa' jaric lok' laj nawa̱l to'bal reh c'acharel re' rich'ica̱' ric'ux chiwi̱j, nqui Jesus.
Chipam i junc'am naxik'or chi je' re' i Jesus, re' ajabe̱s re're' je' wili xik'or:«Re' hin til ch'iclic nic'ux chawi̱j Jesus, xa re' la' pa' wo' ti ma' nponic ta wi̱' nicapew-bal, quinato'bej ru̱c' re're', nqui xik'or.
Nok cu k'oric wo' riban ru̱c' ajabe̱s re're', re' Jesus xilow chi q'uihal take tinamit p'uht quituhbam cok que̱b ru̱c'. Ru'um chi ma' xa̱j ta chi q'uihal tinamit enquimol cok qui̱b ru̱c', je' wili xik'or reh i ma' tob laj uxlabal:«Ma' tob laj uxlabal re' tibanic chi re' ac'un wili memrenak eh cuprunak wo', yu'na nik'or aweh chi telen lok chipam ric'acharic i ac'un wili eh ma' tisoljic chic cho ru̱c' chi junpech, nqui reh.
Ar aj ru' naxibiraj i ma' tob laj uxlabal chi je' re' xiq'uer chi̱' chi cow, xiquich'quij wach ac'un re're' eh chiri̱j chic ru' xelic lok ru̱c'. Ru'um chi re' ac'un re're' xcahnic junc'am chi cutlic wach ac'al, re' take riq'uihal c'acharel xi'ilbic reh chi je' re' p'uht quik'orom chi re' ac'un re're' xquimic chic
xa re' la' ma' je' ta wo' re', maj re're' xpah'ic wo' ti johtok chipam i junc'am naxchoporic johtok chi k'ab ru'um i Jesus to'bal reh chi xpa'lajic johtok.
Chiri̱j aj chic re' nok re' Jesus ch'i̱l take cablaj chi nahsil raj tahkanel wilque̱b chic chi cutquel pan jenaj pa̱t, wilic queh take re', xquibiraj cok reh chi je' wili:«Ha̱w, chaj wa'ric nok re' hoj ma' xka'n ta canar rit'ermejic lok i ma' tob laj uxlabal ru̱c' ac'un re're'? nqui take reh.
Re' Jesus je' wili xik'or queh:«Re' ena'n tak wi̱' canar quit'ermejic lok take ma' tob laj uxlabal je' ricab take re', xa re' wach ribanaric i ti̱j ru̱c' cuyuj wi'c ha' chiwach i Dios, nqui Jesus.
Re' Jesus nk'oric wo' chic chiri̱j riquimic<TS3>(Mt. 17.22-23; Lc. 9.43-45)Chiri̱j chic naxi'elic je chipam i yuk'ul re're', re' Jesus ch'i̱l take cablaj chi nahsil raj tahkanel xquibehsaj pa̱m i yuk'ul i Calile̱ya. Nok wilque̱b chipam i yuk'ul wili, re' Jesus chi ma' ra̱j ta nak chi enpitiric chipam i c'uhbalanic riban queh take cablaj chi raj tahkanel ma' xa̱j ta chi hab wach xeht'alanic reh chi wilic ponok ar.
Je' aj wili rik'or queh chi quic'uhbaljic:«Re' hin Ac'unbe̱s re' wilic wajawric chi quina̱ c'acharel nanik'ahsjic pan quik'ab take c'acharel re' naquicansanic wi̱n. Coric ru' re' take re' naqui̱nquicansam je xa re' la' pa ro̱x k'i̱j niquimic, re' Dios naribanam chi nawuctic wo' chic cho chi quixilac camnak, nqui queh.
To̱b ta nchel xk'ormojic queh chi je' re', re' take cablaj re're' ma' xquirak ta chiri̱j chaj wa'ric naxik'or i Jesus chi je' re' maj chi queh ru' ma' eta nak riban chi re' Jesus nariquimic je wi re're' i Pahbamaj chi K'atal K'oric. Ma' xa re' ta ma' xquirak ta chiri̱j xik'or i Jesus, ma' xquibiraj ta la' wo' reh chaj wa'ric naxik'or chi je' re' maj quiyo'jic wo' chiwach chi ripahkaljic reh.
Re' take cablaj chi aj tahkanel xquipahkaj hab wo' wach queh naricahnic chi raj to'o̱l i Jesus<TS3>(Mt. 18.1-5; Lc. 9.46-48)Naxiponic chipam i tinamit Capernahum, re' Jesus chi wilic chic chipam jenaj pa̱t rich'i̱l take cablaj chi raj tahkanel xibiraj queh chi je' wili:«Chaj la' bih nac'u'tjaj tak chawach naxo̱j chalic nah be̱h? nqui queh.
Re' take re' ma'xta bih xquik'or reh ru'um chi xiq'uix'ic maj ar cho nah be̱h c'ahchi' nak quic'u'tjam chi quiwach, hab wach queh naricahnic chi pe̱t aj to'o̱l reh i Jesus nachitok'a̱' k'atoj k'oric.
Ru̱c' aj k'oric xca'n take raj tahkanel, re' Jesus xitz'uka̱' jok ri̱b eh xiyuk'ej take cok chi naquijilim chic cok so' quib ru̱c'. Ar aj ru' je' wili xik'or queh:«Xa hab wach jeno' ra̱j chi enpahbabjic ru'um i Dios chi jenaj c'acharel re' k'e̱' wo' chic rajawric nariwih'ic chi quixilac take rich c'acharel, riwi̱' chi reh chi pe̱t naribanam chi re' ricapew-bal je' ok ricab ricapew-bal i jenaj c'acharel re' ma' nim ta ti wach eh chi je' chic re' ricapew-bal chicoj aj ri̱b chi aj to'o̱l queh rich c'acharel, nqui queh.
Chiri̱j chic re' xic'am cok jenaj t'uch ac'un ru̱c', xipahba̱' pan quiyejal eh nok rik'ahchem je' wili xik'or queh:
«Re' waj tahkanel nanitak'a̱b je chi nijelow-bal curman chi naribanam chi xa ch'ublic ti wach rino'jbal je' ricab rino'jbal i t'uch ac'un wili. Ru'um aj re', re' nariniminic reh rik'orbal i nanitak'a̱b je chi nijelow-bal, re' wo' nik'orbal i hin c'ahchi' rinimem je' ricab wo' c'ahchi' ric'uluric yu'na chi re' rinimej nik'orbal i hin, re' wo' rik'orbal xtak'anic cho wi̱n c'ahchi' rinimem, nqui Jesus queh take raj tahkanel.
Jenaj c'acharel xpitiric chi resmejic lok take ma' tob laj uxlabal<TS3>(Lc. 9.49-50)Chiri̱j chic re', re' Wa̱n xik'or reh Jesus chi je' wili:«Ha̱w kaj tijinel, re' hoj xkilow chi jenaj winak c'ahchi' resam lok take ma' tob laj uxlabal ru̱c' jenaj c'acharel, chi c'ahchi' rik'orom re' hat xatye'bic rajawric. Re' hoj xkapit chi ribanaric re're' maj ma' re' ta chi kaxilac wilic, nqui reh Jesus.
Re' Jesus je' wili xik'or:«Ma'xta, ma̱pit tak chi ribanaric re're' maj ma' hab ta wach jeno' pahbamaj wu'um i hin chi nariwih'ic rajawric chi ribanaric jeno' lok' laj nawa̱l, erik'or c'ahbil laj k'oric chiwi̱j.
Je' re' nik'or maj re' c'acharel wi ma' yojo̱l nok wilic, ra̱j rik'orom chi kato'oric c'ahchi' ribanam.
«Wilic jenaj chic k'oric nwa̱j nik'orom aweh tak: Xa hab wach jeno' c'acharel aj niminel wi̱n eriyew jeno' culc aha̱' tak chi reht'alim chi hat wo' tak rich raj tahkanel wi̱n i hin re' hin Pahbamaj chi K'atal K'oric, til nik'or aweh tak chi re' c'acharel re're' naric'ulum ric'axbal ru̱c' i Dios ru'um i c'axo̱j xiban awu̱c' tak, nqui Jesus.
Re' k'oric chiri̱j aj yojol capew-bal<TS3>(Mt. 18.6-9; Lc. 17.1-2)Re' Jesus xik'or wo' chic queh chi je' wili:«Re' c'acharel re' nyojbic ricapew-bal jeno' queh take aj tahkem wi̱n wili re' quik'ochsam chic wach i ca̱mna je' ricab i t'uch ac'un, sakbih nak chi reh chi encuturic jok pa richamil ha' chi bac'lic chi ralak chiwach jeno' ma' laj abaj ncamanic chi que'bal, maj k'e̱' wo' chic rinimal ti'c'axic nariye'eric china̱ ru'um i Dios ma' je' ta ti ricab i ti'c'axic enbanaric reh jeno' waj tahkanel.
«Je' wo', nik'or aweh tak chi xa pa' jaric capew-bal nasjic cho pan awa̱mna tak re' nbanic chi timahcanic tak ru̱c' yojbal quic'ux awas acha̱k' tak, chawesaj lok chiri̱j ac'ux tak je' ricab nak resmejic lok ak'ab ena'n tak wi ta nak ru'um re're' ma' eta chic titak'abjic tak je chi manlic awach tak chipam i k'a̱k' re' ma' jaruj ta nchuhpic ar chipam i ye'a̱b re' nc'ulmujic wi̱' ti'c'axic. Nik'or chi je' nak re' ena'n tak maj chaweh hat-tak, k'e̱' nak tare̱t chi enawesaj tak lok ak'ab tak, wi ta nak ru̱c' ribanaric re're' ena'n tak canar c'acharic chi junelic.
Ma' xa re' ta re're', chipam la' i k'a̱k' re' ma' eta nchuhpic chi junelic k'i̱j sakom, re' quisa'hil take c'acharel wilque̱b ar, ma' jaruj ta naquiquimic chi junelic k'i̱j sakom.
«Je' wo', nik'or aweh tak chi xa pa' jaric capew-bal nasjic cho pan awa̱mna tak re' nbanic chi timahcanic tak ru̱c' yojbal quic'ux awas acha̱k' tak, chawesaj lok chiri̱j ac'ux tak je' ricab nak resmejic lok awo̱k ena'n tak wi ta nak ru'um re're' ma' eta chic titak'abjic tak je chi manlic awach tak chipam i k'a̱k' re' ma' jaruj ta nchuhpic ar chipam i ye'a̱b re' nc'ulmujic wi̱' ti'c'axic. Nik'or chi je' nak re' ena'n tak maj chaweh hat-tak, k'e̱' nak tare̱t chi enawesaj tak lok awo̱k tak, wi ta nak ru̱c' ribanaric re're' ena'n tak canar c'acharic chi junelic.
Ma' xa re' ta re're', chipam la' i k'a̱k' re' ma' eta nchuhpic chi junelic k'i̱j sakom, re' quisa'hil take c'acharel wilque̱b ar, ma' jaruj ta naquiquimic chi junelic k'i̱j sakom.
Ar chipam i ye'a̱b re're', re' chi junelic k'i̱j sakom ma' nchuhpic ta wi̱' i k'a̱k' re're', ma' jaruj ta nariquimic quisa'hil take c'acharel wilque̱b ar.
«Yu'na nik'or wo' chic aweh tak wili: Re' k'an woric laj ch'ihch' reh chi narimanlajic wach riwi̱', cu nquic'at wach pan k'a̱k', maje'? Re' i tiwic reh chi ma' eta rijot' ri̱b cu ncatz'amej wo' chi coric, maje'? Je' wo' re' awu̱c' hat-tak chi'nchel aj niminel wi̱n, curman wo' chaweh tak chi na̱wiq'uic tak pan ti'c'axic chi pe̱t reh chi naribanam coric chic wach ac'ux tak.
Chi k'oro̱j chic lok chi'nchel re're', nik'or wo' chic aweh tak i wili: Je' ricab chi re' atz'a̱m reh chi naricamanic chi coric ru̱c' c'uxbal, curman chi wilic ok cho riqui'al. Je' wo' re' hat-tak chapahba̱' awi̱b tak chi coric chi re' Dios erilow cho chi re' ac'acharic tak wilic riwi̱' chiwach. Ma̱cana̱' tak ribanaric re're' reh chi ma' eta nac'ul aweh tak je' ricab ric'ul i atz'a̱m chi nanelic riqui'al, ma' ncamanic ta chic chi atz'ambal reh c'uxbal. Je' wo' chic, nik'or aweh tak pan sukquil ok wo' tiwih'ok tak chawach chawunchelal tak, nqui Jesus.
Re' k'oric chiri̱j i ch'akoj caxarahil<TS3>(Mt. 19.1-12; Lc. 16.18)Chiri̱j chic relic je chipam i tinamit Capernahum, re' Jesus ch'i̱l take raj tahkanel xi'o̱j chipam riyuk'ul Jure̱ya eh chiri̱j re' xichalic chi juntar nim laj ro̱k ha' Jortan ribihnal. Je' ricab rocsam wi̱' ri̱b, re' Jesus xoquic chi quic'uhbaljic take c'acharel re' nquimol qui̱b ru̱c'.
Nok je' re' c'ahchi' ribanam, wilic take cow laj aj niminel reh C'uhbal Ye'o̱j reh Moyses xiponic ru̱c' eh je' wili pahkanic xca'n cok reh chi xa pajbal reh chi haj ta nak encalajic ru̱c' rik'orbal chi quiwach:«Ha̱w, re' C'uhbal Ye'o̱j reh Moyses riyew na k'ab chi jeno' winak caxa̱ra erich'ak ri̱b ru̱c' rehq'ue̱n? nqui take reh.
Naxibiraj chi je' re' i Jesus je' wili xic'u'lej take wi̱':«Chaj bih xiban i Moyses eh chaj bih tak'anic xiyew queh take ama̱m awati't tak? nqui queh.
Re' take cow laj aj niminel re're' je' wo' chic wili xquik'or reh:«Re' Moyses xiyew k'ab chi jeno' bahilbe̱s erich'ak ri̱b chi c'acharic ru̱c' rehq'ue̱n. Re' cok ru' je' wili tak'anic xiban: Jeno' winak wi ra̱j rich'akam i rehq'ue̱n, pe̱t chitik'a̱' jeno' hu̱j re' eritz'ihmbaj wi̱' take riwi̱' chi narich'akam wi̱' ri̱b ch'i̱l i rehq'ue̱n eh nok riyeb chic reh rehq'ue̱n i hu̱j re're', cu re' aj ru' eriban chi erich'ak ri̱b chi c'acharic, nqui cho, nqui take.
Naxibiraj i Jesus chi je' re', je' wili xik'or queh chi quic'u'ljic:«Re' awa̱mna hat-tak yu'na k'e̱' wo' chic cowil je' wo' ricab i ca̱mna take xiban cho ama̱m awati't tak. Ru'um aj re', chi cowjonak chic i ca̱mna chi riye'eric quic'ux chiri̱j i ch'akoj i̱b, re' Moyses xiyew queh i tak'anic tz'ihmbimaj cho re're'.
Re' cok ru' ma' je' ta re' riwi̱' cho pan p'uhtbal reh c'acharic naxitik'a̱' i Dios chi'nchel. C'olok pan ac'ux tak chi pan Lok' laj Hu̱j re' wilic wi̱' riC'uhbal i Dios rik'or chi naxitik'a̱' i winak ch'i̱l ixok, xicana̱' wo' chi re' ixok wilic chi ric'u'lil i winak.
Je' aj wili rik'or chipam i c'uhbal re're':“Ru'um aj re', re' winak nok rirakam chic ric'u'lil ro̱k k'ab, naricana̱b wih'ic chi rehquen rajawric ritu̱t raja̱weh re' chic ric'u'lil naric'u'lem pa ric'acharic.
Je' re' k'uru' nok quic'amam chic qui̱b pan caxarahil,re' take quib chi c'acharel re're' no̱j riban chi xa jenaj chic quiwi̱', nqui rik'or.«Ru'um aj chi re' quib chi c'acharel nquic'am qui̱b pan caxarahil ma' quib ta chic quiwi̱' xa jenaj la' chic quiwi̱'
re' junc'uhl chi c'acharel ntununjic quiwach ru'um i Dios ma' hab ta chic wach ench'akbic quiwach, nqui Jesus.
Chiri̱j wili nok wilque̱b chi ponok pan jenaj pa̱t re' xiponic wi̱', re' take raj tahkanel xquipahkaj reh chi naritikim ju' rik'ormojic queh chiri̱j i k'oric xiban cho re're'.
Re' Jesus je' wili xik'or queh:«Re' winak re' rich'ak rehq'ue̱n eh ric'am chic jeno' toco̱m ixok ma' xa re' ta chiwach i Dios nmahcanic je' la' wo' chiwach i pe̱t rehq'ue̱n nankajic pan c'oyomal.
Je' wo' re' nc'uluric ru̱c' ixok re' nok rich'akam chic je ri̱b ru̱c' ribahi̱l, ric'am chic jeno' toco̱m winak chi ribahi̱l, nqui Jesus queh.
Re' Jesus xicuse'saj take cuc' ha'lac'un<TS3>(Mt. 19.13-15; Lc. 18.15-17)Junpech wilic take tutbe̱s ajabe̱s xquic'am cok quiha'lac'u̱n chiwach i Jesus reh chi naricojom rik'ab chi quina̱ chi cuse'sbal queh. Nok je' re' c'ahchi' ca'nam, re' take cablaj chi nahsil raj tahkanel i Jesus, xicakric chi quina̱ take c'ahchi' quic'amam cok i quiha'lac'u̱n chiwach i Jesus.
Naxilow i Jesus chi je' re' c'ahchi' ca'nam take aj tahkanel, je' wili xik'or queh naxcakric chi quina̱:«Ru'um aj chi re' Dios nk'atbic k'oric chi quina̱ take quisic'bic reh ricuse'sbal je' ricab nca'n take ha'lac'un wili, ma̱k'et tak pan quibe̱h chi naquijilim cho qui̱b wu̱c' take ha'lac'un wili, chayew la' tak k'ab queh chi je' re' enca'n.
Til coric nik'or aweh tak chi jeno' c'acharel re' ma' ric'ul ta rik'orbal i Dios chi k'ochlic ra̱mna je' ricab chi k'ochlic i ra̱mna jeno' ha'lac'un nank'o'rjic ru'um raja̱w, re' c'acharel re're' ma'xta roquic chi rehquen rajawric i Dios chi k'atal k'oric, nqui Jesus.
Chi je' aj re', re' Jesus xitok'a̱' rik'ahchem take ha'lac'un eh xicoj rik'ab chi quina̱ chi quicuse'sjic.
Jenaj q'uijol laj biho̱m xibiraj chaj bih ra̱j banaric chi enc'acharic chi junelic<TS3>(Mt. 19.16-30; Lc. 18.18-30)Nok re' Jesus ch'i̱l take cablaj chi nahsil raj tahkanel tikilque̱b chic chi naquichopom je quibe̱h chi elic je chipam i yuk'ul wilque̱b wi̱', xc'ulic lok ru̱c' Jesus jenaj c'acharel eh je' wili xik'or reh naxixuc'a̱' cok ri̱b chiwach:«Ha̱w ato̱b laj kaj tijinel, chak'or wi̱n, chaj bih ra̱j banaric reh chi equinehtric reh i junelic c'acharic? nqui reh Jesus.
Naxibiraj i Jesus chi je' re', je' wili xik'or reh:«Wi xa re' wo' Dios k'e̱' ato̱b, naxak'or wi̱n k'uru' chi hin wo' ato̱b, narak ta wo' nchel chiri̱j chi re' hin wilic wo' wajawric chi rik'ormojic aweh haj wilic ra̱j banaric? nqui Jesus.
Chiri̱j chic re', je' wili xik'or reh:«Re' hat aweht'alim take lajeb chi tak'anic xic'ul i Moyses ru̱c' i Dios. Chac'am na̱ k'uru' take tak'anic je' ricab take wili:Ma̱ban i c'oyomal,ma̱ban cansanic,ma̱ban i lek',ma̱ban chucuj k'oric chiri̱j awas acha̱k',ma̱ban rijot'oric awas acha̱k'eh chayew wo' rilok'il atu̱t awaja̱w, nqui Jesus reh.
Re' c'acharel re're' je' wili xik'or reh Jesus:«Ha̱w aj tijinel keh, chi'nchel take tak'anic nak'or re're' cu pa nit'uchal nip'utum cho ric'amaric na̱, nqui reh.
Naxibiraj chi je' re' i Jesus, xitz'ehtaj pan nak' wach i q'uijol re're' eh je' wili xik'or ru̱c' rinimal wach chak'lamil:«Jenaj chic bano̱j ma' ja' na'n ta ribanaric, re' nitahkaljic. Quinatahkej k'uru' re' cok ru', pe̱t chac'ayej cho chi'nchel nic' pa' nimal wilic aweh eh re' ritz'akil na̱c'ayem re're', chayew queh take niba̱' reh chi je' re' ma' xa ta je' chic ricab abihomal wilic ayu' wach ac'al enamol wach ru̱c' i Dios ar pan taxa̱j, nqui Jesus.
Naxibiraj chi je' re' k'oric xiban i Jesus, re' c'acharel re're' xelic je ru̱c' chi xa ti' chic pa ric'ux ru'um ti' xibiraj chi naric'ayem pa' bih wilic reh maj yohbal cho wach ribihomal wilic.
Naxilow chi je' re' i Jesus, xilbic je chi quina̱ take cablaj chi nahsil raj tahkanel eh je' wili p'uht rik'orom:«Til k'e̱' nchel c'axquilal chi reh jeno' biho̱m chi enoquic chi ri'sil rajawric i Dios chi aj k'atal k'oric china̱, nqui queh.
Naxquibiraj take cablaj chi nahsil raj tahkanel chi je' re', xsahchic quic'ux ru̱c' xik'or i Jesus maj chi queh ru', re' rato'bil i Dios xa wilic wo' chi quina̱ take biho̱m. Chi je' aj re', re' Jesus xitik ju' i k'oric chi je' wili:«Hat-tak wich k'orom, nik'or aweh tak, re' c'acharel re' china̱ ribihomal ch'iclic ric'ux, til k'e̱' nchel c'axquilal chi reh chi enoquic chi ri'sil rajawric i Dios chi aj k'atal k'oric.
Je' re' nik'or maj re' biho̱m wi ma' resaj lok rij ric'ux i ribihomal, k'e̱' nchel c'axquilal chi reh chi enoquic chi ri'sil rajawric i Dios chi aj k'atal k'oric. Xa je' na ricab c'axquilal chi reh jeno' nim laj chicop came̱yo ribihnal, chi enoquic chipam t'uch ritz'ahpil ocbal reh katinami̱t Jerusalen nok wilic i rihk, nqui Jesus.
Naxquibiraj chi je' re', riman chic xsahchabic quic'ux take cablaj chi nahsil raj tahkanel. Ru'um aj re' je' chic wili xquik'or chi quiwach:«Wi k'e̱' nchel c'axquilal chi queh take bihomak chi equi'oquic chi ri'sil rajawric i Dios chi aj k'atal k'oric, hab wo' wach k'uru' enca'n canar oquic? nqui take.
Chi je' aj re', re' Luch je' wili xik'or reh Jesus:«Ha̱w, re' cok i hoj til wo' chi'nchel pa' bih wilic keh xkacana̱' cho chi atahkaljic i hat. Ra̱j na rik'orom k'uru' chi ru'um re're', re' Dios nariyeb rijelow-bal keh? nqui reh.
Re' Jesus je' wili quic'u'ljic xiban:«Til coric nik'or aweh tak chi chi'nchel hat-tak re' xacana̱' cho awaj pan pa̱t tak je' ricab atu̱t awaja̱w tak ch'i̱l awas acha̱k' tak, awana̱b tak on awehq'ue̱n tak ch'i̱l aha'lac'u̱n tak on re' aye'a̱b tak ru'um chi xayew ac'ux tak chi nitahkaljic on chi rik'ormojic niC'uhbal re' nye'bic risukquil quic'ux take c'acharel, ma'xta acahnic tak chi ma' ta hab wach naquijilow-bem junc'am ok ru'. Ru'um chi je' re' xa'n tak, k'e̱' wo' chic q'uihal na̱c'ulum tak chiwach i xacana̱' tak cho.
Je' re' k'uru' chiwach ac'acharic tak ayu' wach ac'al, q'uihal chic take c'acharel naca'nam chi je' awas acha̱k' tak, awana̱b tak, atu̱t awaja̱w tak on chi je' chic take aha'lac'u̱n tak. Je' wo' xa haj nariye'eric apatal tak reh chi na̱c'acharic tak ar chi xa je' chic apa̱t tak, on nariye'eric awac'a̱l tak chi na̱camanem tak wach chi je' chic aweh tak. Ma' xa ta re're', je' la' wo' natiquimok tak je nariye'eric wo' aweh tak chi na̱c'acharic tak chi junelic ar pan taxa̱j.
Ar aj ru' q'uihal take c'acharel re' k'e̱' wo' chic quiwa'ric wilic ayu' wach ac'al, naribanam chi ma'xta chic quiwa'ric. Ra̱j take riq'uihal c'acharel re' ma'xta ti quiwa'ric ayu' wach ac'al, naribanam chi k'e̱' chic quiwa'ric nariwih'ic, nqui Jesus.
Re' roxpechej rik'ormojic riquimic xiban i Jesus<TS3>(Mt. 20.17-19; Lc. 18.31-34)Nok c'ahchi' chic cojic nah be̱h, re' Jesus ch'i̱l take i cablaj chi nahsil raj tahkanel xquichop jok kojic chipam i be̱h no̱j ar pan tinamit Jerusalen. Re' take cablaj behic nca'n chiri̱j i Jesus, xa nsahchic chic quic'ux ru'um chi re're' nc'ambic quibe̱h chi ojic chipam i tinamit re' wilque̱b wi̱' riq'uihal c'acharel re' ma' nquic'ul ta riC'uhbal. Tz'a̱b ru' take pa reh chic c'acharel quitahkanic reh, xa yo'jic chic wilque̱b ru'um reh riyohbaljic chi xa pa' jaric enca'n reh Jesus. Ar ajic re' Jesus xesaj lok pa reh take cablaj chi nahsil re're' eh xi'oxpechej rik'ormojic queh chiri̱j riquimic. Je' aj wili xik'or queh:
«Chacoj tak rehtal chi chipam i tinamit Jerusalen re' c'ahchi' kojic wi̱', wilic i jenaj re' narik'ahsjic wi̱n pan quik'ab take c'amol quibe̱h take aj k'ahsem si̱ chiwach i Dios ch'i̱l take aj tijem ri̱j C'uhbal Ye'o̱j reh Moyses. Re' take wili naquipahkam rich'ukuric ri̱j niquimic i hin Ac'unbe̱s re' wilic wajawric chi quina̱ c'acharel eh chiri̱j chic re' nanik'ahsjic pan quik'ab take ma' re' ta ra̱' ri'sil cho ma' Israhel,
re' naquise'lam pan nak' niwach, re' naquik'ojbic wi̱n, re' naquichuhbunic wi̱n eh chiri̱j aj chic re' naqui̱nquicansam je. To̱b ta wo' je' re' naca'nam wi̱n, pa ro̱x k'i̱j niquimic na wo' chic wuctic cho chi quixilac take camnak, nqui Jesus.
Re' Jaco̱wo ch'i̱l i Wa̱n xquipahkaj jenaj ato'bil reh Jesus<TS3>(Mt. 20.20-28)Ar chic nah be̱h, re' take quib chi rac'u̱n i ma' Sewere̱yo quitahkanic reh Jesus, re' Jaco̱wo ch'i̱l i Wa̱n, xquijil cok qui̱b ru̱c' eh je' wili xquik'or reh:«Ha̱w kaj tijinel, nka̱j nak chi ena'n ku̱c' i ato'bil nakapahkam aweh wili, nqui take reh.
—Chajaric ato'bil nawa̱j tak chi eniban awu̱c' tak? nqui Jesus queh.
Xichalic take quib re're' je' wili xquik'or reh:«Nok wilca̱t chic chi k'atoj k'oric ru̱c' rinimal wach awajawric, chacuy Ha̱w, koj-acoj chi quinahsil take awaj to'bonel, nqui take reh.
—Re' cok hat-tak ma' narak ta tak chiri̱j chaj bih c'ahchi' apahkam tak wi̱n. Nwa̱j nik'orom aweh tak i wili: Je' ricab chi curman ta nak chi wi̱n ruc'jic i c'ah laj ha' ye'o̱j pan jeno' culc, je' wo' curman chi wi̱n chi re' hin nanic'ulum i ti'c'axic re' naric'ambic je wi̱n ri'sil ac'al je' ricab naxinmuhkic pan ha' naxkahsjic niha̱'. Ena nacuy tak i ti'c'axic wilic chi nina̱ nanacapaj hat-tak? nqui queh.
—Ewo' nak ru' nkacuy Ha̱w, nqui take.Re' Jesus je' wili xic'u'lej take wi̱':«Pan coric, re' hat-tak ewo' na nak nacuy tak ransil i ti'c'axic nanicuyum ransil i hin,
xa re' la' ma' re' ta pa nik'ab wilic chi etinicoj tak chi quinahsil take waj to'bonel chi k'atoj k'oric maj re' take nacoquic chi je' re', xa re' wo' take hab pa' wach chiho̱j quiwach, nqui Jesus queh.
Chiri̱j wili naxquibiraj chi je' re' take riman chic aj tahkanel, xicakric chi quina̱ i Jaco̱wo ch'i̱l i Wa̱n.
Ar ajic re' Jesus xik'o'rej take je chi naquijilim cok qui̱b ru̱c' eh je' wili xik'or queh:«Re' hat-tak aweht'alim tak nic' wach quino'jbal take k'atal k'oric ch'i̱l take caj to'o̱l, naquik'atbic k'oric chi quina̱ take ma' re' ta ra̱' ri'sil cho ma' Israhel. Re' take re' nca̱j chi xa re' wach i tak'anic nca'n ru', xa re' wach re' curman chi naric'amaric na̱ cu'um chi'nchel.
Ra̱j nchel chaxilac hat-tak re' titahkanic tak wi̱n ma' je' ta re' i no'jbal naribanaric. Xa hab wach chaxilac tak ra̱j ribanam ri̱b chi nim wach, riwi̱' chi reh chi naribanam chi aj to'o̱l take queh rich c'acharel.
Je' wo' re' i c'acharel re' ra̱j chi encojoric ru'um i Dios chi aj c'amol be̱h, riwi̱' chi reh chi naribanam wo' chi aj to'o̱l take queh rich c'acharel
je' ricab nok re' hin Ac'unbe̱s re' wilic wajawric chi quina̱ c'acharel, ma' xinc'ulic ta lok chaxilac tak reh chi re' ta nak hin na̱camanem tak niwach, xinc'ulic la' lok reh chi re' hin nanicamanem awach tak ru̱c' aco'ljic hat-tak chi'nchel c'acharel. Ru'um aj reh aco'ljic hat-tak, re' hin naniyeb nic'acharic pan quimic re' naricamanic chi je' jenaj tojbal ye'o̱j chi rijelow-bal i ti'c'axic naquic'ulum nak chi'nchel c'acharel ru'um reh nic' pa' q'uihal quimahc wilic, nqui Jesus.
Re' Jesus xisakomej pa̱m i nak' wach jenaj i sot'<TS3>(Mt. 20.29-34; Lc. 18.35-43)Nok cu behic nca'n chi ojic ar Jerusalen, re' Jesus ch'i̱l take cablaj chi raj tahkanel xiponic chipam i tinamit Jericoh. Naxelic je chipam i tinamit re're' chi xam take juntuhm chi c'acharel chiri̱j, xiq'uic cok chi chi̱' i be̱h re' wilic wi̱' jenaj sot' Wartime̱yo ribihnal. Re' sot' wili re' rac'u̱n i Time̱yo, ar tz'uklic chi' be̱h chi pahkanic tumi̱n queh take behel.
Re're' ajic, naxibiraj cu̱c' take c'acharel chi re' Jesus re' ribihnej chi aj Nasaret iq'uic riban je ar, xik'o'rej je chi cow chi je' wili:«Jesus ra̱' ri'sil cho k'atal k'oric ma' Tawiy, chacuy chaquetelej ta wo' ti niwach chi ribanaric chi na̱wilbic chic, nqui je.
Naxquibiraj take c'acharel quitahkanic reh Jesus chi re' sot' re're' xa nchokonic chic chiqui̱j, p'uht quinakam chi narimayam ahnic. Re' sot' re're' ma' xicoj ta rehtal rinakaric xca'n, riman chic xiq'uer je richi̱' chi je' wili:«Jesus ra̱' ri'sil cho k'atal k'oric ma' Tawiy, chacuy chaquetelej ta wo' ti niwach chi ribanaric chi na̱wilbic chic, nqui reh.
Re' Jesus naxibiraj chi je' re' xpa'lajic eh xik'or reh jenaj queh take rich'i̱l chi naric'amam cho i sot' ru̱c'. Re' tak'amaj je ru̱c' i sot' re're' je' wili xik'or reh naxponic ru̱c':«Sukbok ac'ux. Re' Jesus c'ahchi'ca̱t rik'o'rem cho. Tucten k'uru', naca̱t nic'amam je ru̱c', nqui reh.
Naxibiraj i sot' chi je' re', ma' wo' re' chic i rijuc ro̱k tz'ih roxlo̱c' lok riso' xicapaj je ric'amaric naxiyew jok wach ac'al. Chi je' re' xuctic ti je chipam i junc'am re're' eh xc'amaric je ru̱c' i Jesus.
Naxponic ru̱c', re' Jesus xibiraj reh chi je' wili:«Chaj bih nawa̱j chi nanibanam awu̱c'? nqui reh.—Ajabe̱s aj tijinel, cha'n chi echic quinilbic, nqui sot' reh.
Chalic i Jesus je' wili xik'or reh:«Yu'na ti tilwok maj xach'ica̱' ac'ux chiwi̱j, nqui reh.Chipam aj ti junc'am naxk'ormojic reh chi narojic pa ripa̱t, re' sot' re're' xilbic wo' ti eh chi nilbic chic, xo̱j chiri̱j i Jesus naxitik ju' ribe̱h.
Re' roquic cok i Jesus pan tinamit Jerusalen<TS3>(Mt. 21.1-11; Lc. 19.28-40; Jn. 12.12-19)Chiri̱j chic ru' re' Jesus ch'i̱l take cablaj chi nahsil raj tahkanel xi'iq'uic ponok chi quixilac take tinamit Wetpaqueh ch'i̱l i Weta̱nya quibihnal re' nc'utunic chic je wi̱' i ye'a̱b re' ribihnej “Ye'a̱b queh take tic Oli̱wo ribihnal”, re' wilic wo' chi rilahk' i tinamit Jerusalen. Ar k'uru' ma' naht ta chic je ru̱c' i tinamit Jerusalen, re' Jesus xik'o'rej take je qui̱b queh cablaj chi nahsil raj tahkanel chi naritak'a̱b je take
chi je' wili tak'anic xiban queh:«Hiy tak cok chipam i tinamit wilic chi kawach wili eh nok wilca̱t tak chic cok ar, enarak tak jenaj rac'u̱n cawa̱y bac'lic ar, re' ja' hab ta wach johtonak china̱. Chachej tak cho eh chac'am tak cho wi̱n ayu'.
Wi hab wach ok nchel xbirinic aweh tak chaj bih riwi̱' chi c'ahchi' achejem tak i chicop re're', chak'or tak reh chi naricamanic wi̱n hin Ajabe̱s Jesus eh chi xa re' wo' ti nanicohlam ricojoric nanisolq'uim wo' chic reh, nqui Jesus.
Chiri̱j wili nok quibiram chic chi'nchel k'oro̱j queh re're', re' take quib chi raj tahkanel re're' xi'o̱j chipam i tinamit re' xitak'a̱' take je wi̱' i Jesus. Naxiponic ar, xo̱j wo' quirak i rac'u̱n cawa̱y chi bac'lic chi chi̱' ribehil cok i jenaj pa̱t eh xquichej cho.
Re' take qui̱b aj tahkanel re're' nic' pa' wach xk'ormojic queh ru'um i Jesus chi rajwam wach i rac'u̱n i cawa̱y, re' wo' re' xquik'or queh take winak re're' eh chi je' re' xye'eric wo' k'ab queh chi xquic'am je.
Chiri̱j wili nok re' take re' xisoljic cho ru̱c' i Jesus chi quich'i̱l chic i rac'u̱n cawa̱y, wilic queh take cablaj chi nahsil raj tahkanel, re' quijuc ro̱k tz'ih roxlo̱c' lok quiso', xquicoj je che'l ri̱j i rac'u̱n i cawa̱y re're' reh chi naritz'uhkic chi suk i Jesus eh chi je' re' chi wilic chic china̱ i rac'u̱n cawa̱y, re're' xitic ju' ojic chipam i tinamit Jerusalen.
Nok behic chic riban je, wilic take c'acharel xquiyew rilok'il i Jesus chi je' ricab jenaj k'atal k'oric naxquixoyej je pa̱m ribe̱h ru̱c' ricojoric je wach ac'al i quijuc ro̱k tz'ih re' roxlo̱c' lok quiso' eh ch'i̱l wo' ricojoric je xak pac' pa ribe̱h.
Je' wo', re' take riq'uihal i tinamit je' chi xam take chiri̱j eh je' chi pe̱t take chiwach je' wili nquik'or chi cow:«Kalok'ej wo' tak wach i Dios re' wilic cho ar pan taxa̱j. Kayew tak rilok'il i c'ulic riban lok wili chi tak'amaj cho ru'um i Lok' laj Ajabe̱s Dios
eh kayew wo' tak rilok'il i naroquic wili chi k'atal k'oric chi kana̱ je' ricab naxwih'ic cho chi k'atal k'oric i kaj najtir k'i̱j ma' Tawiy, nqui take.
Je' aj re' riwi̱' ponic xiban i Jesus chipam i tinamit Jerusalen. Nok wilic chic cok ar, re're' xoquic cok pan Lok' laj Pa̱t re' nlok'onjic wi̱' wach i Dios. Chiri̱j chi rilom chic take nic' pa' nimal wilic ar, re're' xelic je ar Jerusalen maj nok oconak chic i k'i̱j, xilow chi tare̱t chi reh chi ar chipam i tinamit Weta̱nya narojic wirok. Chi je' aj re', re' Jesus xo̱j ar ch'i̱l take cablaj chi raj tahkanel.
Re' risihtjic i che̱' I̱co ribihnal<TS3>(Mt. 21.18-19)Nok sak'anak chic lok je' ikal, re' Jesus rich'i̱l take raj tahkanel xi'elic wo' chic je ar Weta̱nya eh ar nah be̱h re' Jesus xchalic ric'ahric.
Ar ajic xilow je wach junwal chi che̱' I̱co ribihnal xa hetlic chic i xak eh naxo̱j nak risic' so' reh i wach i tic re're', ma' jenaj i wach xirak maj ma' ja' re' ta nak rik'ijil chi nariwachanic.
Chalic Jesus je' wili xik'or reh riche'lal i̱co re're':«Yu'na ma' ne'el ikal chic narilmijic wach i wachanic na'n reh chi naquic'uxum i tinamit, nqui reh.Pa ricorquilal, re' take k'oric re're' xa ru̱c' ti riche'lal i̱co xk'ormojic cok, xa re' la' take raj tahkanel i Jesus cu xquibiraj wo' cho take k'oric re're'.
Re' Jesus xit'erej lok take c'acharel c'a̱y nca'n chipam i Lok' laj Pa̱t re' nlok'onjic wi̱' wach i Dios<TS3>(Mt. 21.12-17; Lc. 19.45-48; Jn. 2.13-22)Naxponic wo' chic ar Jerusalen ch'i̱l take cablaj chi nahsil raj tahkanel, re' Jesus xoquic cok ar chi chi̱' i pa̱t re' nlok'onjic wi̱' wach i Dios. Naxilow chaj bih no'jbal nca'n take aj c'a̱y ch'i̱l take aj yaco̱l wilque̱b ar, xitok'a̱' rit'erem take lok. Je' wo', xitahch'aj je quime̱xa take aj ch'akol wach tumi̱n eh je' wo' re' xiban reh quitz'uka̱b take aj c'a̱y rexba̱.
Je' wo' chic, re' Jesus ma' xiyew ta k'ab chi hab wach enbehic chipam i lok' laj Pa̱t re're', je' ru̱c' c'ahchi' ric'amam cok ric'a̱y ar.
Ar ajic, nok ribanam chic chi'nchel re're', re' Jesus xoquic chi c'uhbalanic chi je' wili:«Ma' holohic ta c'ahchi'ca̱t tak maj pan Lok' laj Hu̱j re' wilic wi̱' riC'uhbal i Dios je' wili tz'ihmbimaj cahnok:“Re' pa̱t wili lok'onbal reh Dios nok wilic re' naca'nam wi̱' quiti̱j take c'acharel quichalic chi junsut tinamit.Je' re' tz'ihmbimaj pa riC'uhbal i Dios, xa re' la' hat-tak xacoj tak chi jenaj c'aybal re' nawelk'aj tak wi̱' take tinamit, nqui tz'ihmbimaj cahnok.«To̱b ta wo' aweht'alim tak chi je' re', re' hat-tak xacoj tak chi jenaj c'aybal re' nawelk'aj tak wi̱' take c'acharel ru̱c' take c'a̱y na'n tak queh, nqui Jesus.
Chi'nchel k'oric xiban i Jesus chipam i lok' laj Pa̱t re're' xponic pan quixiquin take aj tijem ri̱j C'uhbal Ye'o̱j reh Moyses ch'i̱l take c'amol quibe̱h take aj k'ahsem si̱ chiwach i Dios, re' take re' xquitok'a̱' quisiq'uim ri̱j chaj bih ricansjic i Jesus naca'nam xa re' la' queht'alim wo' chi re' c'ahchi' quicapam ribanaric re're', ric'am cho c'axquilal chi quina̱ cu'um queh riq'uihal take c'acharel re' xa nsahchic chic quic'ux chiri̱j i Jesus nanquibiraj i c'uhbalanic riban. Ru'um aj reh quiyo'jic chi quiwach take c'acharel re're', ma' xquichop ta wo' i Jesus chipam i k'i̱j re're'.
Chi je' aj re' k'uru' naxoquic i k'i̱j, re' Jesus xelic je chipam i tinamit re're'.
Re' riche'lal i̱co xchikic ru'um rik'orbal i Jesus<TS3>(Mt. 21.19-22)Nok sak'anak chic lok je' ikal, re' Jesus ch'i̱l take raj tahkanel xi'iq'uic wo' chic ponok re' wilic wi̱' i riche'lal i̱co re' xk'ormojic reh ru'um i Jesus chi ma'xta chic riwachanic chi junpech. Re' take raj tahkanel i Jesus xquilow chi re' riche'lal i̱co re're' chikinak chic cu pa ra̱'.
Chi je' aj re', re' Luch naxilow re're' xc'ulic cho pa ric'ux i k'oric xiban i Jesus eh ru'um re' je' wili xik'or reh Jesus:«Ha̱w kaj tijinel, chawilow ti i riche'lal i̱co re' xak'or chi ma'xta chic riwachanic, chikic pe' nchel! nqui reh.
Re' Jesus je' wili xic'u'lej wi̱' chi c'ahchi' wo' quibiram rich aj tahkanel:«Ma' nsahchic ac'ux tak ru'um chi re' Dios xiban je' ricab xnik'or reh che̱' wili. Chach'ica̱' ac'ux tak chi re' Dios naric'u'lem cho na̱ apahkanic na'n tak chiwach.
Til coric nik'or aweh tak chi hab ta nak wach eriban jeno' pahkanic chi ma' eta ripoh'aj nech' ok ric'ux, til wo' nak erilow wach haj wilic i ripahkanic. Je' re' nok re're' eta nak rik'or reh Dios chi je' wili:‹Cha'n chi re' yu̱k' wilic chi kawach wili, enelic je ayu' eh eno̱j riyew ri̱b pan nim laj ha', nqui ta nak reh, re' Dios ewo' nak ric'u'lej cho na̱ i pahkanic re're'.
Ru'um aj re' nik'or aweh tak chi chach'ica̱' ac'ux tak chiri̱j i Dios ru̱c' apahkanic tak maj re' nic' pa' nimal enapahkaj tak reh pan ti̱j, ewo' ric'u'lej cho na̱ aweh tak i pahkanic na'n tak chiwach.
Je' wo' chic, nik'or wo' aweh tak chi nacha'n ati̱j tak, wi hab wach jeno' wilic rimahc awu̱c' tak, chacuy tak rimahc reh chi je' re', wi wilic jeno' amahc tak chiwach i kAja̱w Dios ar pan taxa̱j, ewo' ncuyuric aweh tak.
Cha'n tak cuyuj mahc k'uru' maj wi ma' ticuybic tak mahc, re' kAja̱w Dios wilic cho pan taxa̱j ma' eta wo' ricuy amahc tak, nqui Jesus.
Re' pahkanic xbanaric reh Jesus chiri̱j i rajawric wilic<TS3>(Mt. 21.23-27; Lc. 20.1-8)Junpech chic naxponic wo' chic i Jesus ar Jerusalen, re' take aj tijem ri̱j C'uhbal Ye'o̱j reh Moyses ch'i̱l take c'amol quibe̱h take aj k'ahsem si̱ chiwach i Dios ch'i̱l wo' take nahsil chipam tinamit, xi'o̱j c'olok ru̱c' i Jesus nok behic riban ch'i̱l take raj tahkanel ar chi chi̱' i pa̱t re' nlok'onjic wi̱' wach i Dios.
Ar je' wili xquik'or reh chi rinakaric:«Chak'or keh, hab wach aj u̱c' nchalic awajawric re' xacoj chi ribanaric take xa'n ayu' e̱w? Hab wach xpahbanic aweh k'uru' chi wilic awajawric re're'? nqui take reh.
Re' Jesus je' wili xic'u'lej take wi̱':«Tare̱t, re' hin enik'or aweh tak haj nchalic wi̱n i wajawric chi ribanaric take re're', xa re' la' quinac'u'lej pe tak cho ru̱c' i pahkanic nanibanam aweh tak wili:
Chak'or tak cho wi̱n k'uru', re' kahsanic ha' xiban i Wa̱n queh tinamit, cu ru̱c' na Dios xchalic rik'ormojic on xa pa ric'ux xchalic ribanaric? nqui queh.
Naxquibiraj chi je' re', re' take re' je' wili p'uht quik'orom chi quiwach:«Wi xkak'or reh chi cu ru̱c' Dios xchalic rik'ormojic, erik'or keh chi chaj wa'ric ma' xkanimej ta.
Wi nchel xkak'or reh chi xa pa ric'ux xchalic ribanaric, ma' keht'alim ta chaj bih enc'uluric ku̱c'? nqui take chi quiwach.Je' re' xquik'or ru'um chi xquic'raj chi equi'oquic pan yohbal cu̱c' i tinamit maj chi queh riq'uihal i tinamit re' Wa̱n xwih'ic chi jenaj aj k'orol riC'uhbal i Dios.
Ru'um aj re', je' wili ric'u'ljic i Jesus xca'n cok:«Ma' keht'alim ta hab wach u̱c' xchalic rik'ormojic i kahsanic ha' xiban i Wa̱n, nqui take reh.—Re' hin ma' eta wo' nik'or aweh tak haj xchalic wi̱n i wajawric chi ribanaric pa' bih xniban take lok re're', nqui Jesus queh.
Re' jalwach k'oric chiqui̱j take aj camanom c'ahbil quino'jbal<TS3>(Mt. 21.33-46; Lc. 20.9-19)Re' wili i jalwach k'oric xik'or i Jesus naxip'ut wo' chic i c'uhbalanic cu̱c' take re':«Junpech jenaj ajabe̱s xitic pa̱m i rac'a̱l chi u̱wa. Nok ritiquim chic pa̱m, xicoj pan cora̱l i rac'a̱l re're' eh xitik'a̱' jenaj yitz'bal u̱wa chipam. Je' wo' xijohsaj jenaj naht na̱ pa̱t cha'jbal reh wach ritic. Chiri̱j aj chic re' xiyew cahnok chi quimel queh ju'jun aj camanom re' naquicha'janic cahnok reh wach ritic eh xitik'a̱' wo' cahnok wach cu̱c' chi naquiyejalem wach i ritic re're' nawachanok cho. Nok ribanam chic cahnok i tik'inic re're' cu re' aj ru' xo̱j chi naht i ajabe̱s re're'.
Naxponic i aj tz'e' wa̱ch tak'amaj cho cu̱c' take aj quimel ye'a̱b, re' take re' ma'xta bih xquiyew je reh, rich'eyeric la' chic xca'n je.
Re' ajabe̱s re're' naxilow chi je' re' xca'n ru̱c' i raj tz'e' wa̱ch, xitak'a̱' wo' chic cho jenaj chic raj tz'e' wa̱ch cu̱c'. Naxponic wo' chic cu̱c', re' take aj quimel ye'a̱b re're' xquitz'ujlom eh k'e̱' ti'c'axic xca'n reh cu rehtal xquisolq'uij wo' chic je ru̱c' ajabe̱s chi ch'eych'ey chic rina̱.
Chiri̱j chic re', re' ajabe̱s re're' xitak'a̱' wo' chic cho cu̱c' i jenaj chic raj tz'e' wa̱ch, xa re' la' xcansjic wo' je cu'um take aj quimel ye'a̱b re're'. Jarub pa' chic chi aj camanom tak'amaj take cho ru'um ajabe̱s, je' wo' re' xbanjic je queh. Wilic take queh xicansjic je eh wilic wo' xich'eyebic je.
«Ru̱c' chi'nchel xca'n take aj quimel ye'a̱b re're', re' ajabe̱s re're' xa chic ti jenaj c'acharel xcahnic ru̱c' chi naritak'a̱b cho eh re' c'acharel re're', re' pe' nchel i rac'u̱n. Chi je' aj re' chi ma' hab ta chic wach naritak'a̱b cho, re' ajabe̱s re're' xitak'a̱' cho rac'u̱n re' k'e̱' ti' ric'raj. Je' wili xik'or pa ric'ux naxitak'a̱' cho:‹Re' cok i wac'u̱n wili til naquiyohlem wach take aj quimel ye'a̱b naponok cu̱c', nqui pa ric'ux.
«Je' re' xicapaj xa re' la' naxponic i ac'unbe̱s cu̱c' take aj ilol ye'a̱b, ma' je' ta re' xca'n, je' la' chic wili xquik'or chi quiwach naxquilow wach:‹Chawil tak, re' wulu' narehchenic reh ye'a̱b wili. Kacansaj tak k'uru' reh chi re' hoj nakehchenic reh ye'a̱b wili, nqui take chi quiwach.
«Chi je' aj re' naxquichop i ac'unbe̱s re're', xquicansaj je eh xquikerej lok riti'jolal chiri̱j lok i ye'a̱b re're'.
Yu'na ajic, re' hin nwa̱j nibiram aweh tak i wili: Chaj bih xiban i ajabe̱s re're' naxibiraj chaj bih xc'uluric ru̱c' rac'u̱n nanacapaj hat-tak? Re' hin enik'or aweh tak chi re' ajabe̱s re're' xitak'a̱' quicansjic take aj quimel ye'a̱b re're' eh queh chic take toco̱m xiyew riye'a̱b chi naquehcham i wach i tic wilic? nqui Jesus queh.
Chiri̱j aj re', je wo' chic wili xik'or queh:«Chaj bih nac'ul tak chi ma' narak ta tak chiri̱j i nawilow tak wach chipam i lok' laj hu̱j wilic wi̱' riC'uhbal i Dios? Je' re' nik'or maj ar je' wili rik'or:“Re' hoj ra̱' ri'sil cho ma' Israhel nakilow tak chi re' cajtz'u'c laj ma' laj abaj ma' cojo̱j ta pa riman cu'um take toco̱m chic aj tz'ako̱l,re' chic re' xoquic chi pe̱t ma' laj abaj ch'iquinbal cho reh ricajtz'u'c i pa̱t wili,
til wo' chic sahchok kac'ux ru'um i kAja̱w Dios maj til wo' re're' xchihbic wach chi je' re' xicamanej, nqui rik'or, nqui Jesus queh.
Naxquibiraj xik'or i Jesus ru̱c' i rijalwach k'oric re're', re' take aj tijem ri̱j C'uhbal Ye'o̱j reh Moyses ch'i̱l take c'amol quibe̱h take aj k'ahsem si̱ chiwach i Dios ch'i̱l wo' take nahsil c'amol quibe̱h take nimak quiwach, xquirak chiri̱j chi chiqui̱j po' c'ahchi' rik'oric. Chi je' aj re' k'uru', xa xca̱j nak chic quichopom xa re' la' ru'um chi quiyo'jic chiwach i tinamit quitahkanic reh Jesus ma' xca'n ta wo' chi je' re', elic la' chic xca'n je chiwach.
Curman chi naribanaric i to̱j tak'amaj cu'um take aj k'atal k'oric<TS3>(Mt. 22.15-22; Lc. 20.20-26)Nok elenak chic take je chiwach i Jesus, re' take c'acharel re're' xa cu xquitik wo' ju' risiq'uiric ri̱j chi haj ta nak encalajic chi quiwach ru̱c' jeno' k'oric. Chi je' aj re', xquitak'a̱' je ru̱c' i Jesus juntuhm chi cow laj aj niminel reh C'uhbal Ye'o̱j reh Moyses ch'i̱l wo' take quib xib chi winak re' Herorya̱no ribihnal quicomonil.
Naxiponic ru̱c' i Jesus, je' wili xquibiraj cok reh:«Ha̱w aj tijinel keh, re' hoj keht'alim chi xa coric wo' wach k'oric na'n eh ru'um re're' ru̱c' wo' coric wach k'oric nac'uhtaj i c'uhbal nc'ambic quibe̱h take c'acharel chi naquiponic ru̱c' i Dios. Je' wo' keht'alim chi re' hat ma' nachih ta wach take c'acharel quibirinic reh coric awu̱c' ru'um chi ma' nayohbalej ta awi̱b xa chi'nchel la' nac'ul take awu̱c' maj chawach i hat xa jenaj wach quiwa'ric take c'acharel. Je' re' nok chak'or keh, riyew na k'ab i C'uhbal Ye'o̱j reh Moyses, chi re' hoj ra̱' ri'sil cho ma' Israhel enkayew i to̱j tak'amaj ritojoric ru'um i k'atal k'oric aj Ro̱ma? Cu nakatikim na ju' ribanaric i to̱j re're' on ma'xta chic? nqui take reh.
Re' Jesus chi reht'alim chi banbal quiwach c'ahchi'que̱b cok chi birinic re're' ru̱c' c'ahbil laj no'jbal, je' wili xik'or queh:«Ha̱', re' hat-tak xa'n tak cho wi̱n i pahkanic wili xa sic'bal reh chi xa haj ta nak equincalajic chawach tak ru̱c' jeno' k'oric! Charak tak cho wi̱n k'uru' jeno' tumi̱n re' nye'eric chi to̱j, nqui queh.
Chi je' re' naxquiyew cok reh jenaj tumi̱n, xipahkaj queh chi je' wili:«Hab wach aj eh i wachbal ch'i̱l i bihnal wilic chiwach i tumi̱n wili? nqui queh.—Reh k'atal k'oric aj Ro̱ma, nqui take reh.
Naxibiraj chi je' re' i Jesus, je' wo' chic wili xik'or queh:«Haj pa' wilic i k'oro̱j chi reh i k'atal k'oric aj Ro̱ma, re' wo' re' chayew tak reh eh haj pa' wo' wilic i k'oro̱j chi reh i Dios, re' wo' re' chayew tak reh ru', nqui queh.Chi je' aj re' chi xa tz'e'tz'e' chic quiwach ru̱c' i c'u'lunic xiban i Jesus, re' take re' ma' xca'n ta wo' canar ricojoric jeno' rimahc.
Re' k'oric chiri̱j cuctic wo' chic cho take camnak<TS3>(Mt. 22.23-33; Lc. 20.27-40)Chiri̱j aj chic re', xiponic ru̱c' i Jesus junch'uk chic aj niminel reh C'uhbal Ye'o̱j reh Moyses je' ru̱c' take ca̱' qui'sil cho aj k'ahsem si̱ Saroc. Re' take re', re' ma' quicojbic ta wach cuctic cho take camnak, je' wili pahkanic xca'n cok reh:
«Ha̱w aj tijinel keh, chipam jenaj queh hu̱j xitz'ihmbaj i Moyses rik'or chi je' wili:“Wi jeno' asbe̱s ac'un nquimic je chi ma' ja'xta cahnok riha'lac'u̱n ru̱c' i rehq'ue̱n, tanlic chiri̱j i chak'be̱s ac'un chi narehq'uenem cahnok rehq'ue̱n i ras reh chi enwih'ic quiha'lac'u̱n ch'i̱l i cahnel ixok re're' eh chi je' re' ma' eta no̱j sahchok wach ribihnal i asbe̱s ac'un camnak je, nqui tz'ihmbimaj.
«Wi je' re' tz'ihmbimaj chaj bih naquicahnic wi̱' take wuku̱b chi ac'un re' je' wili xquic'ul? Pan jenaj cho k'i̱j re' asbe̱s ac'un xiban caxa̱ra ru̱c' jenaj ixok xa re' la' naxirak cho rik'ijil riquimic, xquimic je chi ma' jeno' riha'lac'u̱n xwih'ic.
Chi je' aj re', re' ricab ac'un chi nimbal reh i tz'ihmbimaj cahnok ru'um i Moyses, xiban caxa̱ra ru̱c' rehq'ue̱n i ras, xa re' la' xquimic wo' je ru' chi ma' jeno' riha'lac'u̱n ru̱c' ixok re're'. Chiri̱j chic ru', xc'amaric wo' chic ixok re're' ru'um i ro̱x ac'un, xa re' la' xquimic wo' je chi ma'xta wo' nwih'ic cahnok riha'lac'u̱n ru̱c' ixok re're'.
Je' aj re' ru', chi'nchel take wuku̱b chi ac'un re're' quehq'uenej cahnok ixok re're', xa re' la' chi'nchel xiquimic je chi ma'xta cahnok quiha'lac'u̱n ru̱c'. Nok camnak chic take je chi'nchel chi ac'un re're', xponic wo' rik'ijil chi xquimic je ixok re' xquehq'uenej cahnok take wuku̱b chi ac'un re're'.
Chak'or keh k'uru' ajabe̱s Jesus, chaj bih naquicahnic wi̱' take wuku̱b chi ac'un re're' pa rik'ijil cucsbal cho take camnak? Hab wo' wach queh wuku̱b chi ac'un re're' narehchenic reh ixok re're'? Nkabiraj aweh re're' maj chi'nchel xquehq'uenej je ixok re're', nqui take cok reh.
Naxibiraj i Jesus chi je' re', je' wili quic'u'ljic xiban:«Ma' riwi̱' ta nak'or tak chi je' re'. Re' hin nwilow chi ma' narak ta tak chiri̱j i rik'or chipam i Lok' laj Hu̱j re' wilic wi̱' riC'uhbal i Dios. Je' wo', ma' wo' narak ta tak chiri̱j chaj bih til nchol ribanaric i Dios ru̱c' rinimal wach rajawric.
Ru̱c' acapew-bal tak re're', re' hin nik'or aweh tak chi re' ixok re're' ma' hab ta wach narehchenic reh chi ehq'uenbe̱s maj naqui'uctok wo' chic cho take camnak chi naquic'acharic ru̱c' i Dios, re' take c'acharel caxa̱ra take naxiquimic je ma'xta chic quic'acharic chi quic'u'lil co̱k quik'ab qui̱b je' ricab naxiwih'ic wach ac'al. Re' chic take ma' caxa̱ra ta take naxiquimic je xa naquicahnic wo' chi je' re' quiwi̱' maj ar pan taxa̱j chi'nchel take c'acharel naca'nam chi je' chic ricab quiwi̱' take raj tz'e' wa̱ch i Dios chi re' take re' wilque̱b chi junelic chi ma' nca'n ta caxa̱ra.
«Ma' xa ta re' chi ma' narak ta tak chiri̱j, je' la' wo' ma' narak ta tak chiri̱j i nawilow tak chipam i Lok' laj riC'uhbal i Dios chiri̱j ribiral cuctic take cho camnak. Je' re' nik'or maj xa cu ja' narak ta wo' tak chiri̱j i nawilom tak chipam jenaj queh take hu̱j xitz'ihmbaj i Moyses ru̱c' ribiral chaj bih xk'ormojic reh ru'um i Dios nok c'ahchi' rilom chi koplic i rik'ak'il i cak q'ui̱x. Ar rik'or chi re' Dios je' wili xik'or:“Re' hin, hin i Dios rilok'ej niwach i ma' Awraham ch'i̱l i ma' Isahac eh ch'i̱l wo' i ma' Jacow, nqui rik'or.
«Ru̱c' aj k'oric re're', re' Moyses xic'uhtaj chi re' Dios nlok'onjic wach cu'um take quic'acharic wo' chic cho, ma' re' ta nchel cu'um take ma' quic'acharic ta chic cho, nqui Jesus queh.
Re' nim wach tak'anic riban i Dios<TS3>(Mt. 22.34-40; Lc. 10.25-28)Chi quixilac take c'acharel cu re' xik'o'rjic lok ru'um i Jesus, wilic jenaj aj tijem ri̱j C'uhbal Ye'o̱j reh Moyses. Re're' naxibiraj chi til coric c'u'lunic xiban i Jesus, xijil cok ri̱b ru̱c' eh je' wili birinic xiban cok reh Jesus xa pajbal ti reh chi haj ta nak encalajic ru̱c' take k'oric riban:«Ajabe̱s, haj wo' wilic i tak'anic tz'ihmbimaj chipam i C'uhbal Ye'o̱j reh Moyses til ajwal wach chi naric'amaric na̱, nqui reh.
Re' Jesus je' wili c'u'lunic xiban reh:«Re' tak'anic re're', re' aj i je' wili rik'or:“Chabiraj i wili hat-tak wich ra̱' ri'sil cho ma' Israhel:Re' Ajabe̱s Dios lok'omaj wach ku'um i hoj ra̱' ri'sil cho ma' Israhel, xa re' wo' i Ajabe̱s Dios wilic chi kawach chi nakalok'em wach, nqui rik'or.
«Chi je' aj re' riwi̱' i lok'onic ra̱j ribanaric, tanlic chi narinimjic wo' i jenaj chic je' wili rik'or:“Re' hat-tak ra̱' ri'sil cho ma' Israhel ti' chawic'raj tak i Ajabe̱s Dios nalok'ej tak wach.Til chac'ax tak ru̱c' chi'nchel ac'ux tak, ru̱c' chi'nchel awa̱mna tak, ru̱c' chi'nchel awansil takeh je' wo' re' ru̱c' chi'nchel acapew-bal tak, nqui rik'or.«Til nik'or aweh chi re' aj re' i tak'anic k'e̱' wo' chic ajwal wach chi c'amaric na̱
ch'i̱l wo' i jenaj chic tak'anic je' wili rik'or:“Chac'ax awas acha̱k' je' ricab ric'axaric awi̱b na'n i hat, nqui rik'or.«Re' aj take quib chi tak'anic wili til k'e̱' wo' ajwal wach chi c'amaric na̱, nqui Jesus reh.
Je' wo', coric aweh chi re' Ajabe̱s Dios nkalok'ej wach i hoj ra̱' ri'sil cho ma' Israhel, riwi̱' chi keh chi ti' nakic'ram eh chi nakac'axam ru̱c' chi'nchel kac'ux, ru̱c' chi'nchel ka̱mna, ru̱c' chi'nchel kacapew-bal eh ru̱c' wo' chi'nchel kansil. Ma' xa re' ta re', coric wo' xak'or chi riwi̱' chi keh chi nakac'axam take kas kacha̱k' je' ricab ric'axaric ki̱b nka'n i hoj. Til aj coric xak'or chi re' ribanaric chi'nchel re're', k'e̱' wo' chic nponic chiwach i Dios chi quiwach quik'ahsjic take chicop chi ric'ataric chi si̱ chiwach i Dios ru'um aj k'ahsem si̱, nqui i c'acharel re're'.
Re' c'u'lunic xiban i c'acharel re're' xic'ul ric'ux i Jesus. Ru'um aj re' je' wili xik'or reh:«Re' hin nwilow chi re' hat xa loq'uil chic nayew k'ab chi re' chic i Dios richop ana̱ chi k'atal k'oric, nqui Jesus reh.Ru̱c' i k'oric xiban i Jesus, ma' cu ta pe chic hab wach chi quixilac take c'acharel wilque̱b ar xinima̱' ric'ux chi ribanjic chic cok jeno' pahkanic reh.
Re' Jesus, re' i Pahbamaj chi K'atal K'oric<TS3>(Mt. 22.41-46; Lc. 20.41-44)Nok re' Jesus c'ahchi' chi c'uhbalanic chipam i pa̱t re' nlok'onjic wi̱' wach i Dios, je' wili xik'or queh take quibirinic reh:«Re' take aj tijem ri̱j C'uhbal Ye'o̱j reh Moyses ma' coric ta nquik'or chi re' rira'il i Pahbamaj chi K'atal K'oric xa ar ti nchalic cu̱c' take ra̱' ri'sil cho i aj najtir k'atal k'oric ma' Tawiy eh ma' re' ta ru̱c' i Dios nanquik'or.
Je' re' nik'or maj najtir k'i̱j re' k'atal k'oric ma' Tawiy chi ye'o̱j rik'orbal ru'um i Lok' laj rUxlabal i Dios je' wili xik'or chiri̱j:“Re' Lok' laj Ajabe̱s Dios je' wili xik'or reh Ajabe̱s chi nina̱ re' Pahbamaj chi K'atal K'oric:‘Je' ricab naric'ul rilok'il jeno' winak ntz'ukunjic cok chi riche̱l jeno' k'atal k'oric, je' aj wo' re' nachac'ul alok'il wili:Chi na̱wih'ic chiniche̱l cu rehtal nawilow chi re' take awaj ixowonel naquiwih'ic ri'sil awo̱k, nqui xk'ormojic reh, nqui ma' Tawiy.
«Je' re' ajic wi re' ma' Tawiy Ajabe̱s chi nina̱ nqui rik'or reh k'atal k'oric re're', nic' aj wach k'uru' nanquik'or take aj tijem ri̱j c'uhbal chi re' rilok'il i k'atal k'oric re're', xa je' ti ricab rilok'il cho jeno' queh ra̱' ri'sil cho ma' Tawiy? nqui Jesus.Re' c'uhbalanic riban i Jesus chipam i pa̱t re're' k'e̱' nponic chi quiwach take riq'uihal c'acharel wilque̱b cok ru̱c' chi xa suk chic quic'ux chi ribirmijic.
Ma' ra̱j ta banaric i no'jbal nca'n take aj tijem ri̱j C'uhbal Ye'o̱j reh Moyses<TS3>(Mt. 23.1-36; Lc. 11.37-54; 20.45-47)Chipam i c'uhbalanic xiban queh c'acharel, re' Jesus, xik'or wo' queh chi je' wili:«Chayohbalej awi̱b tak, ma̱nih awi̱b tak ru̱c' quino'jbal take aj tijem ri̱j C'uhbal Ye'o̱j reh Moyses maj re' take re' k'e̱' nponic chi quiwach ric'uhtjic lok qui̱b queh tinamit chi nimak quiwach. Ru'um aj re', naquibehic lok k'e̱' nponic chi quiwach ricojoric nimak tak ro̱k tz'ih reh chi xa suk chic equic'alenjic wa tak c'aybal.
Eh naqui'o̱j wo' pan tak pa̱t ntijiljic wi̱' ri̱j C'uhbal Ye'o̱j reh Moyses, on naqui'o̱j wo' pan jeno' pa̱t re' yuk'umaj take wi̱' chi wi'c, k'e̱' suk queh tz'uhkic re' quitz'uhkic wi̱' take nimak quiwach.
Je' wo' chic, re' take re' nquimak' pa' bih wilic queh take cahnel ixok eh xa poybal chic na̱ i lek' nca'n, xa k'e̱' chic nahtil ro̱k ti̱j nca'n. Ru'um aj chi'nchel nca'n re're' k'e̱' rinimal ti'c'axic naquic'ulum, nqui Jesus.
Re' cahnel ixok xiyew ritz'a̱k ru̱c' chi'nchel ric'ux<TS3>(Lc. 21.1-4)Ar wo' chipam i pa̱t re' nlok'onjic wi̱' wach i Dios, re' Jesus chi tz'uklic cok ru̱c' i caxo̱n molbal tumi̱n ncamanic chipam i pa̱t re're', xilow take c'acharel c'ahchi' quiyeb quitz'a̱k chipam i caxo̱n re're'. Chi quixilac take c'acharel re're', re' Jesus xilow chi wilic q'uihal take biho̱m je' re' c'ahchi' ca'nam.
Nok c'ahchi' chi ilo̱j i Jesus, xponic ar jenaj cahnel ixok niba̱' ti eh xiyew chipam i caxo̱n re're' i quib chi cuc' tumi̱n ma' q'uih ta ti quitz'akil.
Ar aj ru', re' Jesus xipahkaj queh take cablaj chi raj tahkanel chi xquijil cok qui̱b ru̱c' chi ribirmijic i xik'or chi je' wili:«Til coric nik'or aweh tak chi re' tumi̱n xiyew i niba̱' cahnel laj ixok re're', xiq'uic wo' chic na̱ riwa'ric chiwach i tumi̱n xquiyew pan caxo̱n chi'nchel take bihomak re're'.
Je' re' nik'or maj re' cahnel ixok re're' to̱b ta xa niba̱' ti xiyew i tumi̱n re' haj nak ti wilic naricamanic reh pa ric'acharic, ra̱j nchel take bihomak xa re' chic i tumi̱n re' ma' xquic'uhsaj ta xquiyew ar, nqui Jesus.
Re' pa̱t re' nlok'onjic wi̱' wach i Dios narisacharic wach<TS3>(Mt. 24.1-2; Lc. 21.5-6)Nok c'ahchi' chic relic je Jesus rich'i̱l take cablaj chi raj tahkanel chipam i pa̱t re're', jenaj queh raj tahkanel xik'or cok reh chi je' wili nok wilque̱b chic lok rij pa̱t:«Ha̱w aj tijinel keh, chawilow ti! K'e̱' wo' chic holonquilal ritik'injic bano̱j i pa̱t wili re' nlok'onjic wi̱' wach i Dios! Xa chawilow ti take abaj cojo̱j reh, til k'e̱' wo' chic tak take, nqui reh.
Chalic i Jesus je' wili c'u'lunic xiban queh:«Coric, re' ma' laj pa̱t nawilom tak wili k'e̱' nak ru' holonquilal nc'utunic, xa re' la' nik'or aweh tak chi re' pa̱t wili til narisacharic wach chi junpech chi ma' jeno' chic abaj naricahnic chi tuslic wach, nqui xik'or.
Re' take rehtalil naric'uhtunic wi̱' chi xponic chic ricohlsjic wach chi'nchel<TS3>(Mt. 24.3-28; Lc. 21.7-24; 17.22-24)Chiri̱j chic naxiponic chipam i ye'a̱b re' ribihnej “Ye'a̱b queh take tic Oli̱wo ribihnal”, re' nc'utunic je chiwach i Lok' laj Pa̱t re' nlok'onjic wi̱' wach i Dios, re' ma' Luch ch'i̱l i ma' Jaco̱wo ch'i̱l ma' Wa̱n ch'i̱l wo' ma' Tirix xiponic ru̱c' Jesus nok tz'uklic chi rutquel eh je' wili xquik'or reh:
«Ajabe̱s, chacuy chak'or keh jaruj naric'uluric nic' nimal xak'or keh. Chak'or wo' keh haj wilic take rehtalil nariwih'ic chi pe̱t chi c'uhtbal reh chi q'uisi̱n chic ma' nc'uluric take re're', nqui take reh.
Re' Jesus chi quic'u'ljic je' wili p'uht rik'orom queh:«Xa na'lic ok wo' aweh tak reh chi ma' hab ta wach enjot'bic aweh tak.
Je' re' nik'or maj yohbal wach take tinamit naquijot'oric cu'um take riq'uihal aj jot'o̱l nacuctic cho re' naca'nam qui̱b chi xa je' chic re' hin take eh je' wili naquik'orom:‹Re' hin, i hin Pahbamaj chi K'atal K'oric, nqui naquik'orom.«Chawic'raj awi̱b tak chi quiwach take c'acharel re're' k'uru' maj ru̱c' i k'oric naca'nam, naribanam chi q'uihal take c'acharel naquijot'oric.
«Re' hat-tak na̱biram wo' tak ribiral chi wilic take tinamit c'ahchi'que̱b chi k'ak'anic chi quiwach on chi nacoquic chi k'ak'anic. Nachabiraj tak re're', ma' riban ti naho̱l awach tak chi ricapewjic chi xponic chic ricux'ic wach chi'nchel. Coric, chi'nchel re're' nariponic wach xa re' la' ma' ja' yu'na ta ti maj curman chi pe̱t naric'uluric chi'nchel nanik'orom take wili:
Re' take nimak chi cuc'tak tinamit xa naquic'u'lem chic qui̱b chi k'ak'anic chi quiwach on chi naquimolom wo' qui̱b jarub ok chi tinamit reh chi naquic'u'lem juntuhm ok chi tinamit chi k'ak'anic. Je' wo' xa haj chic ye'a̱b, nariwih'ic wi'jalel eh naribanam wo' take cow laj hihc. Nac'ulurok take re're' chacoj tak rehtal chi xa cu re' pe ti p'uhtbal reh i c'axquilal c'ahchi' richalic china̱ ac'al wili.
«Chipam take k'i̱j re' c'ahchi' nik'oric chiri̱j, tikilca̱t ok tak chi ricuyuric i ti'c'axic naca'nam aweh tak take c'acharel. Je' re' nik'or maj ru'um chi re' hin quinanimej tak, na̱c'amaric tak je chi quiwach take k'atal k'oric on chi quiwach take aj to'o̱l queh eh re' take re' naca̱t tak quik'ahsam pan quik'ab take aj c'amol quibe̱h take awich ra̱' ri'sil cho ma' Israhel. Re' take re' nok quimolom chic qui̱b pan tak pa̱t ntijiljic wi̱' ri̱j i C'uhbal Ye'o̱j reh Moyses, naquitz'akam k'oric chawi̱j tak eh naquitak'a̱b wo' atz'uhumjic tak ar. Je' re' ajic chi quiwach aj chi'nchel re're' ma̱cana̱' tak riye'eric achi̱' tak chiwi̱j
maj re' nibiral re' nye'bic sukquil c'uxlis queh take quic'ulbic reh, curman chi narik'ormojic queh c'acharel chipam chi'nchel tinamit reh wach ac'al wili.
«Natic'amarok tak je chi na̱k'ahsjic tak chi quiwach take k'atal k'oric on take caj to'o̱l, ma' riban ntuquic awa̱mna tak chi risiq'uiric ri̱j chaj bih na̱k'orom tak maj nik'or aweh tak chi chipam i junc'am re're', ma' awu̱c' ta tak narichalic take k'oric na̱k'orom tak, ru̱c' la' i Lok' laj Uxlabal narichalic. Chi je' aj re' xa pa' wilic take k'oric nariye'eric aweh tak, re' wo' re' chak'or tak.
«Ma' xa re' ta re' na̱c'ulum tak, til nik'or la' chi wilic aweh tak naquik'ahsjic pan k'ab awaj cansanel tak cu'um take awaj pan pa̱t tak. Je' re' k'uru', wi re' nchel asbe̱s ac'un aj nimem wi̱n, narik'ahsjic pan quimic ru'um richa̱k'. On wi re' nchel i chak'be̱s ac'un aj nimem wi̱n, re're', narik'ahsjic pan quimic ru'um i ras. Je' wo', wi re' ok nchel ajabe̱s aj nimem wi̱n, narik'ahsjic pan quimic ru'um i rac'u̱n eh wi re' ok ac'unbe̱s aj nimem wi̱n, narik'ahsjic wo' pan quimic ru'um i raja̱w.
Chi je' aj re' k'e̱' wo' chic q'uihal take c'acharel naquixowonic awach tak ru'um chi re' hin quinanimej tak. To̱b ta wo' je' re' naca'nam aweh tak, chatik tak ju' rich'iquinjic ac'ux tak chiwi̱j maj xa re' wo' i c'acharel re' cu ch'iclic ric'ux chiwi̱j hin naponok i cohlsbal wach i ti'c'axic wilca̱t tak wi̱', xa re' wo' re' narico'lem ri̱b.
«Re' hat-tak re' tilbic tak wach i hu̱j tz'ihmbimaj cho ru'um aj k'orol riC'uhbal i Dios re' Tanyel ribihnal, charak tak chiri̱j chi re' ricux'ic wach chi'nchel i wach ac'al wili xoquic chic cho nachawilow tak chi chipam i pa̱t re' nlok'onjic wi̱' wach i Dios, re' take aj sachol wach i tinamit wili, xca'n chic i yibel wach c'ahbilal k'oro̱j cho ribiral ru'um i aj k'orol re're'. Nachawilow tak k'uru' chi xbanaric chic i yibel wach c'ahbilal re' ma' riwi̱' ta nak chi naribanaric ar, hat-tak re' wilca̱t tak chi junsut riyuk'ul Jure̱ya hiy tak pan tak q'uiche̱' chi ric'oloric awi̱b tak ar.
Je' ricab wi wilic ok nchel jeno' aweh tak rij ripa̱t wilic lok, ma' noquic chic cok chipam chi ric'amaric pa' bih reh.
On wi pan awabi̱x wilca̱t tak cho ma' tisoljic wo' tak chic cho pan apa̱t tak chi ric'amaric jeno' ajalba̱l tak.
Ru'um chi k'e̱' c'axquilal wach i elic naribanjic chiwach take k'i̱j re're', k'e̱' niquetelej quiwach take yowa̱b ixok ch'i̱l take tutbe̱s cu wilic quicuc'ta̱k.
Nipahkaj aweh tak chi cha'n ati̱j tak k'uru' maj re' ti'c'axic re're' til wo' chic cow wach naribanam chiwach take chi'nchel ti'c'axic c'ulu̱j cho cu rich'ihquic cho chi'nchel nic' pa' nimal ritik'a̱b i Dios cu rehtal nponic rik'ijil i ti'c'axic re're'. Til wo' chic ma' ilo̱j ta wach i ti'c'axic naric'uluric re're' eh ma' wo' narilmijic chic johtok wach chiri̱j take k'i̱j nac'ulurok lok re're'.
K'e̱' wo' chic ti'quilal naric'uluric chi re' Lok' laj Ajabe̱s Dios naritokom wach rinimal ro̱k rik'ijil ti'c'axic re're' awu'um aweh hat-tak re' xatrichih tak chi naca̱t tak rico'lem chiwach i ti'c'axic re're'. Ma' ta je' re' eriban, ma' hab ta wo' nak wach erico'lej ri̱b chipam.
Chiwach rik'ijil i ti'c'axic re're', q'uihal take c'acharel nacoquic chi jot'o̱j. Chi quixilac take re', wilic take naquik'orom chi je' wili:‹Quim tak, chawilow tak: Ayu' wilic on wulu' wilic i Pahbamaj chi K'atal K'oric, nqui naquik'orom.«Nachabiraj tak chi je' re' ma̱coj tak wach
maj je' ricab yohbal wach take jot'o̱l nacuctic cho chi c'ahchi' quik'orom chi re' take re' i Pahbamaj chi K'atal K'oric. Je' wo', yohbal wo' wach take jot'o̱l nacuctic cho chi naquitz'akam qui̱b aj k'orol riC'uhbal i Dios take eh rehtalil chi til xa coric wo' chic queh k'oric nca'n nachak'or, yohbal wach lok' laj nawa̱l naca'nam. Ru̱c' re're' naquiniq'uem wo' quik'i̱j chi quijot'oric take richiho̱j i Dios chi naquico'ljic.
Chayohbalej awi̱b tak chi quiwach k'uru', ma' riwi̱' ta chic chi etijot'oric tak maj re' hin pe̱t c'ahchi' nik'orom aweh tak chi'nchel re're' chi ja' nc'uluric ta.
«Chiri̱j chi iq'uinak chic nic' nimal ti'c'axic naric'uluric chipam take k'i̱j re're', re' k'i̱j ch'i̱l i poh ma'xta chic quiyeb cho quisakomil.
Je' wo' re' take ch'imi̱l, chi xa je' nak chic naquik'ehbic cho wach ac'al na'ilmijok, ma'xta wo' chic quisakomonic cho. Je' aj re' ru' nok re' take sakombal pan taxa̱j naripa'lajic quisakomil,
re' hin Ac'unbe̱s re' wilic wajawric chi quina̱ c'acharel naquinc'olok lok pa rinimal su̱tz', narilmijic wach risakomil nich'a̱b ch'i̱l rinimal wach wajawric wilic.
Nachirak aj cho nichalbal, re' hin nanitak'a̱b take cho waj tz'e' wa̱ch reh chi nacojic chi junsut yu̱k' q'uixca̱b china̱ ac'al wili chi rimoloric quiwach take c'acharel chiho̱j take quiwach wu'um.
«Ru'um aj chi je' re' naric'uluric, re' hat-tak chacoj tak rehtal take rehtalil c'uhtbal reh nichalic je' ricab na'n tak ru̱c' i che̱' re' I̱co ribihnal. Nanawilow tak chi rip'ut cho toxlonic take ac' xak, naweht'alij tak chi re' sik'jil xiq'uic chic lok rik'ijil eh chi re' chic k'elej oquic cho reh.
Je' wo' re' cha'n tak chi nachawilow tak chi c'ahchi' chic ric'ulmujic take xnik'or lok aweh tak chi naric'ulmujic, charak tak chiri̱j chi ma' naht ta chic wilic i k'i̱j chi nanichalic.
Til coric nik'or chi re' xnik'or aweh tak naric'uluric nok cu ja' ta ncux'ic rinimal ro̱k quic'acharic take c'acharel c'achalque̱b yu'na.
Je' re' nik'or aweh tak maj chi'nchel re' xnik'or lok i hin, til wo' naric'uluric ma'xta nchel risahchic wach je' ricab naric'ulum i taxa̱j rich'i̱l i ac'al.
«Re' cok ru' to̱b ta nchel xnik'or lok haj wilic take rehtalil naric'utunic wi̱' nichalic, ma' hab ta chic wach xa re' wo' Dios neht'alanic reh k'i̱j ch'i̱l ri'orahil chi naric'uluric re're'. Xa ta nak re' hin Ac'unbe̱s ch'i̱l take raj tz'e' wa̱ch i wAja̱w wilque̱b ar pan taxa̱j, keht'alim re're'.
Je' re' k'uru' ru'um chi ma' hab ta chic wach neht'alanic reh, chawic'raj awi̱b tak chi ma' nchel riban chi ma' tikilca̱t ta tak chi nic'uluric. Reh chi ma' eta tican tak chi ma' tikilca̱t ta tak, nipahkaj aweh tak chi xa eli̱c ok wo' cha'n tak ati̱j reh chi xa tikilca̱t ok wo' tak chi nic'uluric.
Cha'n tak je' ricab nc'uluric ru̱c' aj camanom ncha'janic reh ripa̱t jeno' ajabe̱s re' nok ritik'a̱b chic ri̱b chi ojic chi naht, ricana̱' cahnok ripa̱t pan k'ab aj camanom re're'. Chiri̱j chic chi re' ajabe̱s re're' ricana̱b chic cahnok pa' bih wilic reh pan quik'ab take raj camanom eh rehreh wach camanic xiyew cahnok queh chi quiju'junal, je' wili xik'or cahnok reh aj cha'janel re're':
‹Chi k'i̱j chi ak'ab cu rehtal nisoljic cho, xa ic'lic ok wo' ana̱. Je' re' nik'or aweh maj re' hin ajabe̱s chana̱, ma' aweht'alim ta jaruj nchel rirak cho k'i̱j reh nisoljic, wi nchel johtonak chic ak'ab, on wi nchel tic'lic ak'ab, on wi nchel nachip'ut cho k'oric i las chiwach i suk wach sak'ic.
Na'lic ok aweh k'uru' reh chi ma' eta tic'ulic nirak chi wiric na'n naquinsoljok cho, nqui xik'or reh.
«Je' re' k'uru' je' ricab tak'anic xiyew i ajabe̱s reh aj cha'jem ripa̱t re're', re' hin je' wo' re' tak'anic niban aweh tak chi xa tikilca̱t ok wo' tak chi nic'uluric. Ma' xa aweh ta tak nik'or i wili, je' la' wo' queh nic' pa' q'uihal quitahkanic wi̱n, nqui Jesus queh.
Re' ritik'injic wach richoporic i Jesus xa pan c'olic<TS3>(Mt. 26.1-5; Lc. 22.1-2; Jn. 11.45-53)Quib ok chic k'i̱j chiri̱j ru', narip'uhtic johtok i rinimal nink'i̱j Pa̱scuwa ribihnal re' n-nimjic wi̱' i quelbal cho pan ti'c'axic take kich ra̱' ri'sil cho ma' Israhel eh re' nink'i̱j re're', ribihnej wo' chi nink'i̱j reh Caxlan Wi'c ma' cojo̱j ta rik'omal chi sipsbal wach. Nok xa quib aj chic k'i̱j ra̱j chi narip'uhtic i nink'i̱j re're' k'uru', re' take c'amol quibe̱h take aj k'ahsem si̱ chiwach i Dios ch'i̱l take aj tijem ri̱j C'uhbal Ye'o̱j reh Moyses xquisic' pe' ri̱j nic' wach richoporic i Jesus naca'nam eh xquitik'a̱' wach chi naquicojom rimahc chi quiwach take wilque̱b chi k'atal k'oric reh chi enquitak'a̱' ricansjic.
Re' take ca'ch'uk re're' je' wili xquik'or chi quiwach:«Re' richoporic i Jesus naka'nam ma' re' ta chiwach take rik'ijil nink'i̱j reh chi ma' eta nkajohsaj quic'a̱ take tinamit quitahkanic reh, nqui take.
Re' ribuch'uric rina̱ i Jesus pan jenaj nc'ohnic laj ik'o̱m<TS3>(Mt. 26.6-13; Jn. 12.1-8)Nok wilic chic i Jesus pan tinamit Weta̱nya ribihnal, jenaj winak re' xilim nak cho ri̱j, xiyuk'ej i Jesus quich'i̱l take cablaj chi raj tahkanel reh chi naca'nam quiwa' ru̱c' ar pa ripa̱t. Re' winak re're', re' Simon ribihnal, re' wo' re' xesmejic lok riya'bilal ru'um i Jesus. Ar ajic nok tz'uklic chic cok i Jesus nah me̱xa chi wi'c, jenaj ixok xic'am je pa rik'ab jenaj t'uch c'ola̱b tik'imaj ru̱c' holohic laj abaj re' c'olic wi̱' jenaj nc'ohnic laj ik'o̱m q'uih ritz'akil ru'um tik'imaj ru̱c' rihtz'uba̱l i tic “Na̱rto” ribihnal. Re' ixok re're' naxijil cok ri̱b ru̱c' i Jesus, xesaj lok ritz'apa̱b na̱ i c'ola̱b re're' eh xibuch' rina̱ i Jesus pan nc'ohnic laj ik'o̱m re're'.
Naxquilow chi je' re' take raj tahkanel, wilic queh xicakric pan quic'ux maj chi queh ru' ma' riwi̱' ta nak chi je' re' xbanaric ru̱c' ik'o̱m re're' eh ru'um re' xquik'or reh Jesus chi je' wili:«K'e̱' memil reh ixok wili chi xiyew chi k'e̱b ik'o̱m re're'.
Ta nak re̱t chi xic'ayej ik'o̱m wili eh xtojoric nak reh ritz'akil ricamaj riban jenaj c'acharel chiwach q'uisi̱n ma' jenaj ha̱b. Ru̱c' riq'uihal tumi̱n re're' xitobjic nak take c'acharel c'axic ti nca'n, nqui take.Chiri̱j re' xi'oquic chi rik'ilmijic ixok re're'
xa re' la' Jesus naxibiraj chi je' re' nca'n, re're' je' wili xik'or queh:«Ma̱wolej tak ixok wili chiri̱j i xiban maj til jenaj ato'bil xiban wi̱n.
Re' take c'acharel c'axic ti nca'n, eriban chi xa nic' pa' ena'n tak ato'bil queh, raj nchel i hin ma' xa eli̱c ta naniwih'ic chaxilac tak maj xa ma' naht ta chic wilic je rik'ijil chi nanicansjic je.
Ru'um aj re' nik'or aweh tak chi wi̱n i hin tare̱t xiban ixok wili maj chi nok chi cu c'achalqui̱n pe, xa̱j ric'uhtam riye'jic nilok'il c'ahchi' ribanam ru̱c' ribuch'uric nina̱ pan nc'ohnic laj ik'o̱m je' ricab naquibuch'uric take quiquimic je.
Ru̱c' xiban ixok wili, til nik'or chi ma' jaruj ta narojic sahchok wach ribiral ribano̱j. Je' re' nik'or maj xa haj yu̱k' q'uixca̱b re' narik'ormojic i c'uhbal chiri̱j niquimic, xa nariq'uic wo' pan k'oric i ato̱b laj ato'bil xiban wi̱n, nqui Jesus.
Re' Ju̱ras xibehsaj rik'ahsjic i Jesus pan quik'ab take quinahsil tinamit<TS3>(Mt. 26.14-16; Lc. 22.3-6)To̱b ta wo' nak re' Ju̱ras aj Caryot, re' nak jenaj chi quixilac take cablaj chi nahsil raj tahkanel i Jesus, xo̱j cu̱c' take c'amol quibe̱h take aj k'ahsem si̱ chiwach i Dios chi rik'ororic queh chi narito'bem take ru̱c' rik'ahsjic Jesus pan quik'ab.
Re' ric'uxuric i q'uijol me̱' ncansjic chipam i nink'i̱j pa̱scuwa ribihnal<TS3>(Mt. 26.17-29; Lc. 22.7-23; Jn. 13.21-30; 1 Co. 11.23-26)Chipam aj chic i pe̱t k'i̱j reh nink'i̱j nc'uxuric wi̱' i caxlan wi'c ma' cojo̱j ta rik'omal chi sipsbal wach eh re' canamaj wo' chi ar quicansjic take q'uijol me̱' quic'uxuric chipam i nink'i̱j re're', re' take nahsil raj tahkanel i Jesus je' wili xquibiraj cok reh:«Ha̱w, haj wilic i ye'a̱b nawa̱j chi nakatik'a̱b wi̱' i wi'c xik'ekbal re' nakac'uxum wi̱' i q'uijol me̱'? nqui take reh.
Ar ajic re' Jesus je' wili xik'or queh quib raj tahkanel:«Hiy tak cok pan tinamit Jerusalen. Ar nachawilow tak i jenaj winak ritehlam jenaj tz'ak ac'al icom nujunak chi ha', chatahkej tak je cu rehtal narak tak i pa̱t naroquic cok wi̱'.
Natiponok tak chipam i pa̱t xoquic cok wi̱', toque̱n tak cok ar eh chak'or tak reh ajabe̱s aj ehcham pa̱t chi je' wili:‹Re' Jesus re' kaj tijinel je' wili xik'or cho: Haj wilic i ye'a̱b re' nanibanam wi̱' niwa' niha̱' wich'i̱l take waj tahkanel chipam i nink'i̱j Pa̱scuwa wili re' nc'uxuric wi̱' i q'uijol me̱', nqui cho, tiquirok tak reh.
«Ar aj ru' haj pa' wilic i wa'bal naric'uhtam aweh tak re' ritik'a̱b chic ar johtok nah ca'tik pa̱t, ar chatik'a̱' tak chi'nchel kawa' kaha̱' re' nakac'uxum chipam i ni̱m reh xik'ek wili, nqui Jesus queh.
Je' aj re' ru', re' take quib chi raj tahkanel re're' xi'o̱j wo' eh naxiponic ar Jerusalen xc'ulmujic wo' je' ricab nic' pa' wach xik'or i Jesus queh. Chi je' aj re' xi'oquic wo' chi ritik'injic i ni̱m. Nok ca'nam chic cho chi'nchel tik'inic, xisoljic wo' chic cho ru̱c' i Jesus.
Jenaj queh cablaj chi aj tahkanel narik'ahsam i Jesus pan quimicChi je' aj re' naxoquic ak'ab reh k'i̱j re're', re' Jesus ch'i̱l take cablaj chi raj tahkanel xo̱j c'olok chipam i pa̱t re' tik'imaj chic wi̱' i wi'c ha' naquic'uxum chiwach i chak'ab re're'.
Nok c'ahchi'que̱b chic chi wi'c ar nah me̱xa, je' wili xik'or i Jesus queh take cablaj chi nahsil re're':«Til coric nik'or, jenaj aweh hat-tak re' c'ahchi'ca̱t tak chi wi'c wu̱c', naquirik'ahsam pan quik'ab take naquicansanic wi̱n, nqui xik'or queh.
Naxquibiraj chi je' re' take raj tahkanel, yohbal wach ti'quilal quic'ux xoquic cho eh chi je' re' chi quiju'junal p'uht quik'orom cok reh chi je' wili:«Re' hat aweht'alim chi ma' re' ta i hin nanik'ahsanic aweh, maje' Ha̱w? nqui take reh.
Ar ajic je' wili xik'or i Jesus:«Re' junmuhuric i caxlan wi'c c'ahchi' ka'nam pan culc wili, re' aj re' i jenaj chaxilac i hat-tak cablaj chi nahsil waj tahkanel, narik'ahsanic wi̱n pan quik'ab take naquicansanic wi̱n.
Coric ru', re' hin Ac'unbe̱s re' wilic wajawric chi quina̱ c'acharel nanicansjic eh je' re' nanic'ulum maj je' re' tz'ihmbimaj cahnok chipam i Lok' laj Hu̱j wilic wi̱' riC'uhbal i Dios, raj nchel i c'acharel re' naribanam i to'bonic chi naqui̱nquichopom, k'e̱' je quetal wach. Ru'um chi je' re' naribanam, k'e̱' wo' chic ti'quilal naric'ulum chi sakbih nak chi reh chi ma' ta nak xasjic chiwach k'i̱j sakom, nqui Jesus.
Nok cu wilco̱j wo' nah me̱xa, re' Jesus xichop johtok i caxlan wi'c, xitioxej johtok reh Dios. Chiri̱j chic ru' xich'ak yejal eh xiyew queh cablaj chi nahsil raj tahkanel chi je' wili c'ahchi' rik'orom queh:«Chach'uy aweh tak eh chac'ux aweh tak i caxlan wi'c wili re' rijalwachej i niti'jolal nibakil, nqui queh.
Chiri̱j chic ru' xichop johtok i jenaj ch'ihch' culc re' wilic wi̱' i ha' tik'imaj ru̱c' ri̱s u̱wa eh xitioxej johtok reh Dios. Chiri̱j chic re' xiyew queh chi naquik'ahsam je chi quiwach eh nok chi cunchelal cuq'uem chic queh i ha' tik'imaj ru̱c' ri̱s u̱wa re' wilic chipam i ch'ihch' culc re're',
re' Jesus je' wili xik'or queh:«Re' ha' tik'imaj ru̱c' ri̱s u̱wa wilic chipam i ch'ihch' culc wili, rijalwachej i niquiq'ue̱l re' narichihquic naquincansjok eh re're' naricamanic chi tik'inbal wach i jenaj chic ac' tik'inic riban i Dios chi yohbal wach c'acharel echic ncuyuric quimahc.
Yu'na, chabiraj tak chi coric i wili: Ayu' johtok chi kawach, re' ha' tik'imaj ru̱c' ri̱s u̱wa wili ma' ja'xta pe chic wuq'uem chi wilic jalwachanic c'ahchi' ribanam je' ricab yu'na, cu re' la' chic chipam i k'i̱j nok re' wAja̱w Dios ribanam chic chi wilqui̱n chi k'atal k'oric, cu re' chic ar nawuq'uem nok jenaj chic ac' laj jalwachanic nanibanam ru̱c', nqui Jesus queh.
Chiri̱j chic wili, xquibichej wach i bi̱ch ocronak take chi ribichjic wach chiwach ak'ab je' ricab re're' eh naxquicohlaj wach i quiwa' quiha̱' xquicora̱' je chipam i ye'a̱b re' ribihnej “Ye'a̱b queh take tic Oli̱wo ribihnal”.
Re' ma' Luch xichuc k'oric chiri̱j i Jesus<TS3>(Mt. 26.30-35; Lc. 22.31-34; Jn. 13.36-38)Nok behic chic nca'n je, re' Jesus je' wili p'uht rik'orom queh cablaj chi nahsil raj tahkanel:«Chiwach ak'ab wili chawunchelal hat-tak naquinacana̱b tak chi wutquel nachachop tak elic reh chi ma' eta tichoporic tak eh je' re' nik'or maj chipam i Lok' laj Hu̱j re' wilic wi̱' riC'uhbal i Dios je' wili tz'ihmbimaj cahnok:“Naniyeb pan quimic aj cha'jem queh me̱'eh ru̱c' re're' naquipuhcam qui̱b take me̱', nqui tz'ihmbimaj cahnok.
«Re' cok ru', to̱b ta chac'ul aweh tak je' ricab tz'ihmbimaj re're', re' hat-tak na̱soljic wo' tak chic cho wu̱c' chi na̱banam wo' tak chic chi hat-tak waj tahkanel. Re' hin til ch'iclic nic'ux chi je' re' na̱banam tak maj naquinuctok wo' chic cho chi quixilac take camnak, re' hin nawojic chi pe̱t be̱h chawach tak pa riyuk'ul Calile̱ya. Ar naca̱t tak wuy'em ponok, nqui Jesus queh.
Chalic ma' Luch naxibiraj chi je' re', je' wili xik'or reh Jesus:«Ha̱w, to̱b ta chi'nchel wich aj tahkanel etiquicana̱' chawutquel, re' hin ma' jaruj ta eniban aweh chi je' re', nqui reh.
Naxibiraj i Jesus chi je' re', je' wili xik'or reh:«Ma' Luch, til coric nik'or chi re' hat chiwach i chak'ab wili na'ok'ok cho rica'pech i las, re' hat oxpech chic ak'orom chi ma' re' ta hat waj tahkanel, nqui reh.
To̱b ta wo' je' re' xk'ormojic reh, re' ma' Luch je' wili xik'or reh Jesus:«Ha̱w, wi til nchel curman chi equinquimic chawi̱j, re' hin ma' ru'um ta re' enik'or chi ma' re' ta hin awaj tahkanel, nqui ma' Luch.Nic' pa' wach xik'or i ma' Luch, je' wo' re' xquik'or chi'nchel rich aj tahkanel i ma' Luch.
Re' Jesus xiban riti̱j china̱ i yu̱k' Jetsemanih ribihnal<TS3>(Mt. 26.36-46; Lc. 22.39-46)Chiri̱j chic ru' naxiponic chipam i ye'a̱b Jetsemanih ribihnal, re' Jesus je' wili xik'or queh raj tahkanel:«Titz'uhkok tak cahnok ayu', niban pe cho niti̱j wulu' je, nqui queh.
Chiri̱j chic re', re' Jesus xic'am je take chiri̱j i ma' Luch, ch'i̱l Jaco̱wo ch'i̱l wo' i Wa̱n chi nacojic chiri̱j eh chi xa nyot'ic chic i ra̱mna xchalic ru'um ritz'irquilal pa ric'ux,
je' wili xik'or queh take xic'am je chiri̱j:«K'e̱' wo' chic ti'quil pan wa̱mna chi xa je' chic naquiricansam nanwic'raj. Ticahnen tak cahnok ayu' k'uru' eh ticuyunok tak chi ti̱j chiwi̱j, nqui queh.
Naxbehic chic je so' chi quiwach je ru', xixuc'a̱' ri̱b chi ti̱j chi c'ahchi' ripahkam reh Dios chi eta nak je riban chiwach, til nak k'e̱' ra̱j ru' chi eta nak ric'saj china̱ i ti'c'axic c'ahchi' ricora̱b je wi̱'.
Je' aj wili xik'or reh Dios pa riti̱j:«Pah, ru'um chi chi'nchel ma' c'axic ta chawach ribanaric, nipahkaj aweh chi eta nak je riban chawach, chi enawic'saj chi nina̱ i ti'c'axic c'ahchi' nicora̱b je wi̱' wi ta la' nak je' re' enponic chawach, xa re' la' cha'n re' nawa̱j i hat, ma' ok re' nwa̱j i hin, nqui reh.
Chi je' aj re' naxicohlaj cho riti̱j, xsoljic wo' chic cho cu̱c' take xib chi raj tahkanel xic'am take je chiri̱j, xa re' la' xirak take chi wiric nca'n. Je' re' k'uru' xic'a'chsaj cok quiwach eh je' wili xik'or reh ma' Luch re' ribihnej wo' chi Simon:«Simon, chajaric cho re' chi xatc'ulic nirak chi wiric na'n eh je' pe' wo' chic re' take awich'i̱l? Ta wo' chic ru' i hat-tak, ma' wo' nchel xacuy tak jenaj o̱ra chi wihch'iljic chi ti̱j? nqui reh.
Chiri̱j wili je' wili xik'or queh xib re're':«Pa ricorquil re' ka̱mna kuxlabal xa rotowej wo' nak cho ribanaric i holohic xa re' la' wilic pech ma' nka'n ta chic ribanaric re're' ru'um k'uhtunak chic kati'jolal. Ru'um aj re', re' hin nik'or aweh tak chi c'a'chok awach tak eh cha'n ati̱j tak reh chi enacuy tak ransil i pajaric c'ulic lok reh chana̱ tak, nqui queh.
Chiri̱j chic re', re' Jesus xo̱j wo' chic rica'pech chi ribanaric riti̱j. Nic' pa' wach ti̱j xiban pan pe̱t, je' wo' chic re' k'oric xiban pa rica'pech.
Naxsoljic wo' chic cho cu̱c', re' Jesus xirak wo' chic take chi wiric nca'n maj til chopolque̱b take chi coric ru'um wiric. K'e̱' wo' chic xiq'uix'ic naxc'achsjic cok quiwach ru'um Jesus chi ma' nquirak ta chic chaj bih ric'u'ljic naca'nam.
Tucten tak cho k'uru' eh tak-tak. Chawilow tak, re' c'acharel re' c'ahchi' rito'bonic chi nanichoporic i hin, c'ulic chic lok rich'i̱l take aj chopo̱l, nqui queh.
Re' ribiral chiri̱j richoporic i Jesus<TS3>(Mt. 26.47-56; Lc. 22.47-53; Jn. 18.2-11)Chiri̱j chic ru' nok xa cu re' wo' ti xicohlaj k'oric i Jesus cu̱c', re' Ju̱ras re' jenaj queh i cablaj chi nahsil raj tahkanel, xo̱j ti c'olok rich'i̱l take juntuhm chi winak xa yok'o̱k' chic quik'as laj ch'ihch', xa yok'o̱k' chic quiche̱'. Re' take re' xitak'abjic cho cu'um take c'amol quibe̱h take aj k'ahsem si̱, ch'i̱l take aj tijem ri̱j C'uhbal Ye'o̱j reh Moyses ch'i̱l wo' take nahsil chipam tinamit reh chi naquichopom i Jesus
eh ru'um chi re' take re' ma' queht'alim ta wach i Jesus, re' Ju̱ras riyeb nak chic cho queh i jenaj rehtalil chi je' wili:«Haj pa' wilic i winak enitz'ub i pan wach, re're' chachop tak eh chac'am tak je chi til wo' cha'jamaj chi coric awu'um tak, nqui xik'or cho queh.
Chi je' aj re' naxi'o̱j c'olok ru̱c' i Jesus, re' Ju̱ras xijil cok ri̱b ru̱c' eh je' wili xik'or reh:«C'ale̱n Ha̱w waj tijinel, nqui reh.Chiri̱j chic ru' xitz'ub cok pan wach i Jesus.
Nok re' Ju̱ras ritz'ubum chic pan wach i Jesus re' take winak re're' xquimol ti qui̱b chiri̱j i Jesus chi richoporic.
Naxilow chi je' re' i jenaj queh cablaj chi nahsil raj tahkanel i Jesus, xehsaj ti cho rik'as laj ch'ihch' eh xicoj ti je chi ti' jenaj raj tz'e' wa̱ch i nahsil c'amol quibe̱h take aj k'ahsem si̱ chiwach i Dios, naxiniq'uej nak ricansjic xa re' la', xa re' wo' ti i jenaj chi xiquin xirak je riyoc'oric lok.
Ar ajic re' Jesus je' wili quic'u'ljic xiban take winak re're':«Chaj wa'ric yu'na chi xa awich'i̱l chic ak'as laj ch'ihch', xa awich'i̱l chic ache̱', xatc'ulic tak lok chi nichoporic je' ricab nanchoporic jeno' aj lek'?
Tz'a̱b ru' naxinwih'ic cho kalakal chi ac'uhbaljic tak chi chi̱' i Lok' laj Pa̱t re' nlok'onjic wi̱' wach i Dios, re' hat-tak ma' xinachop ta tak cho ar maj xacoj tak rehtal chi ma' re' ta hin aj ilek'. Ha̱', re' hat-tak xa'n tak chi je' re' ru'um nok cu re' yu'na xo̱j elok wach nic' nimal i c'uhbal tz'ihmbimaj cho chiwi̱j pan Lok' laj Hu̱j, nqui queh.
Xa re' aj wo' xchoporic i Jesus, xquichop elic take raj tahkanel eh xquicana̱' chi rutquel.
Nok je' re' xca'n ru', xa chic jenaj queh take raj tahkanel re' cu q'uijol xitahkej pan c'olic. Re' q'uijol wili xa ribotem nak ti ri̱b pan jenaj tz'ih naxiponic take aj chopo̱l eh chi je' re' xitahkej je take chi xa ma' naht ta xam je chiqui̱j, xa re' la' nok re' take re' xca̱j wo' nak quichopom
xelic chi quiwach. Je' re' ajic xicana̱' cahnok pan quik'ab i tz'ih ribotem nak wi̱' ri̱b eh xelic je chi ma'xta chic riso' chiri̱j.
Re' Jesus xpahbabjic chi quiwach take comonil c'amol quibe̱h take tinamit<TS3>(Mt. 26.57-68; Lc. 22.54-55, 63-71; Jn. 18.12-14, 19-24)Chiri̱j chic richoporic i Jesus, re' take xichopbic reh xquicora̱' je ru̱c' i nahsil c'amol quibe̱h take aj k'ahsem si̱ chiwach i Dios. Re're' ch'i̱l take toco̱m chic c'amol quibe̱h take aj k'ahsem si̱ chiwach i Dios ch'i̱l take aj tijem ri̱j C'uhbal Ye'o̱j reh Moyses eh ch'i̱l wo' take nahsil chipam tinamit, xquimol qui̱b ar pa ripa̱t.
Nok re' take aj chopo̱l xicha'janic reh i Jesus, xquicana̱' chic cahnok ru' pan quik'ab take ajabe̱s re're', xi'oquic lok chi k'ixinic ri̱j k'a̱k' wilic lok chiwach i pa̱t re're'. Cu̱c' take xi'oquic lok chi k'ixinic, xponic wo' i ma' Luch re' xa cu naht xitahkej je i Jesus nok c'ahchi' ric'amaric je.
Chi je' re' k'uru' ar chipam cok i pa̱t re're', re' quicomonil take nahsil aj no'jbal chi quixilac take ra̱' ri'sil cho ma' Israhel je' ricab take c'amol quibe̱h take aj k'ahsem si̱ ch'i̱l take cow laj aj niminel reh C'uhbal Ye'o̱j reh Moyses ch'i̱l wo' take aj tijem ri̱j c'uhbal re're', p'uht quisiq'uim take c'acharel re' equitz'akbic cok rimahc i Jesus. Je' re' xca'n reh chi ru̱c' rimahc entz'akmajic chiri̱j, ench'ukuric ri̱j riquimic cu'um take k'atal k'oric aj Ro̱ma xa re' la' ja'xta pe wo' nquirak jeno' mahc naquitz'akam chiri̱j.
Q'uih nak ru' take xca'n cok chucuj k'oric chiri̱j xa re' la' ma' xiban ta wo' jenaj wach quino'jbal ru̱c' jeno' mahc nquitz'ak cok chiri̱j i Jesus.
Chi quixilac take c'acharel wilic i jenaj xpa'lajic johtok eh to̱b ta ma' ricorquilal ta c'ahchi' quik'orom chiri̱j i Jesus, je' wili xik'or chi ritz'akaric rimahc:
«Re' hoj wilco̱j ayu' til xkabiraj i winak wili chi xik'or chi je' wili:‹Re' pa̱t re' nlok'onjic wi̱' wach i Dios nanihihtam wach ac'al chi junpech. Nok nibanam chic chi je' re' ru̱c' i pa̱t tik'imaj cu'um take c'acharel, re' hin xa chiwach xib k'i̱j ewo' chic enitik'a̱' rijelow-bal chi ma' re' ta chic c'acharel naquitik'inic reh, nqui rik'or, nqui cok.
Je' re' k'uru' to̱b ta je' re' xk'ormojic chiri̱j i Jesus xa ta wo' nak chi je' re' xiban chi xa jenaj chic wach no'jbal xquik'or chi ritz'akaric rimahc i Jesus.
Cu chiri̱j aj chic re', re' nahsil c'amol quibe̱h take aj k'ahsem si̱ xpa'lajic johtok eh je' wili xik'or reh i Jesus:«Xa nabiraj na nquik'or aweh chi je' re'? Chaj bih nacapaj chiri̱j i k'oric c'ahchi' quik'orom chawi̱j take c'acharel wili? nqui reh
To̱b ta wo' je' re' xk'ormojic reh, re' Jesus ma' xc'u'lunic ta, xa ma'xta la' wo' bih xik'or reh. Chi je' aj wo' re', re' nahsil c'amol quibe̱h take aj k'ahsem si̱ xibiraj reh chi je' wili:«Chak'or keh, til na re' hat rAc'u̱n i lok'omaj wach Dios eh re' na hat i Pahbamaj chi K'atal K'oric, nqui reh.
Cu re' aj ru' re' Jesus je' wili xic'u'lej wi̱':«Til coric chi je' re' eh til coric wo' chi re' hin Ac'unbe̱s re' wilic wajawric chi quina̱ c'acharel, naqui̱nawilom tak chi xnic'ul chic rinimal wach nilok'il ru̱c' i wAja̱w Dios re' k'e̱' wo' chic rinimal wach rajawric. Re' nilok'il re're' je' ricab nok jeno' c'acharel ric'ul rinimal wach rilok'il nanye'eric k'ab reh chi ntz'uhkic cok chi riche̱l jeno' k'atal k'oric. Nok awilom aj tak chic chi xnic'ul chic re're', nanic'ulic wo' chic lok pa rinimal su̱tz' chi k'atoj k'oric chana̱ tak, nqui queh.
Naxibiraj chi je' re' i nahsil c'amol quibe̱h take aj k'ahsem si̱, c'uhtbal reh chi ma' xponic ta chiwach i k'oric xiban i Jesus xiwek i riso' chiri̱j eh je' wili xik'or queh rich'i̱l:«Re' winak wili k'e̱' wo' chic mahc xiban chiwach i Dios ru̱c' take k'oric re're'. Yu'na k'uru' ma'xta chic camaj keh chi cu enkasic' chic jeno' hab wach eriyew richi̱' chi cojbal rimahc
maj re' hoj til xkabiraj chic ru̱c' chi̱' i mahc xiban chiwach i Dios ru̱c' take k'oric xik'or. Chaj bih nak'or hat-tak k'uru' chiri̱j i winak wili? nqui queh.Re' take re' xquik'or chi til coric chi xmahcanic eh til riwi̱' wo' chi reh chi naricansjic je chi junpech.
Nok quik'orom chic riquimic i Jesus, ar aj ru' wilic take p'uht quichuhbam pan nak' wach, wilic take p'uht quipoyom cok i pan nak' wach chi tz'ih eh wilic wo' take p'uht quitz'aram cok pan wach nok je' wili nquik'or cok reh chi xa quise'lbal:«Chak'ijej, hab wach c'ahchi' risec'bic aweh? nqui nquik'or reh.Je' wo' chic, nok k'ahsamaj chic i Jesus pan quik'ab take aj cha'janel reh i Lok' laj Pa̱t re' nlok'onjic wi̱' wach i Dios, re' take re' p'uht wo' quiyeb chi k'abis.
Re' ma' Luch xik'or chi ma' re' ta raj tahkanel i Jesus<TS3>(Mt. 26.69-75; Lc. 22.55-62; Jn. 18.15-18, 25-27)Chi je' aj re' nok re' Jesus cu wilic johtok nah rica'tik pa̱t re' xc'amaric johtok wi̱', jenaj raj chipoh i nahsil c'amol quibe̱h take aj k'ahsem si̱ xiq'uic je chi chi̱' lok i pa̱t tz'uklic wo' cok wi̱' i ma' Luch chi quixilac take aj cha'janel ar.
Naxilow cok wach i ma' Luch chi k'ixinic riban ar, je' wili xik'or reh:«Re' hat, hat wo' jenaj chi quixilac take raj tahkanel i Jesus re' ribihnej chi aj Nasaret, re' wilic cok chipam i pa̱t re're', nqui reh.
Ar ajic re' ma' Luch naxik'or ri̱b chi ma' re' ta raj tahkanel i Jesus, je' wili xik'or reh ixok re're':«Pa' bih nac'ul tu̱t! Re' hin ma' weht'alim ta pa' jaric nak'or. Re' Jesus re're' ma' weht'al ta wach, nqui reh.Re' ma' Luch xa re' wo' xik'or re're' xelic lok chi' tz'ahp reh ye'a̱b wilic wi̱' i pa̱t re're' eh ar aj ru' xibiraj chi xok'ic cho i las.
Junc'am chic ru', re' aj chipoh re're' xilow wo' chic wach i ma' Luch eh je' wili xik'or queh take wilque̱b cok ma' naht ta ru̱c':«Re' winak re're', re' wo' jenaj chi quixilac take raj tahkanel i Jesus, nqui queh.
Chi quiwach take wilque̱b ar, re' ma' Luch xik'or wo' chic chi ma' re' ta raj tahkanel i Jesus. Junc'am wo' chic c'ulu̱j lok re're', wilic take c'acharel wilque̱b ar je' wili xquik'or reh:«Til coric, re' hat, hat wo' jenaj chi quixilac take raj tahkanel i Jesus. Je' re' nkak'or maj re' ak'orbal chi hat aj pa riyuk'ul Calile̱ya, re're' nkarak wi̱' chiri̱j chi hat wo' jenaj chi quixilac take raj tahkanel, nqui take reh.
Xa cu re' wo' ti xicohlaj k'oric i ma' Luch, xok'ic wo' chic cho rica'pech i jenaj las wilic ar. Ar aj ru' re' ma' Luch xc'ulic cho pa ric'ux i k'oro̱j cho reh ru'um i Jesus naxik'or cho reh chi je' wili:«Na'ok'ok wo' chic cho rica'pech i las, re' hat ma' Luch oxpech chic ak'orom chi ma' re' ta hat waj tahkanel, nqui k'oro̱j cho reh.Nok c'ahchi' chi capewenic chiri̱j take k'oric re're', xoquic chi ok'ic.
Re' Jesus xk'ahsjic pan k'ab i Po̱nsyo Pila̱to<TS3>(Mt. 27.1-2, 11-14; Lc. 23.1-5; Jn. 18.28-38)Xa cu wahk'ek wo' ti naxsak'ic lok, re' quicomonil take nahsil aj no'jbal chi quixilac take ra̱' ri'sil cho ma' Israhel je' ricab take c'amol quibe̱h take aj k'ahsem si̱ ch'i̱l take nahsil chipam tinamit ch'i̱l wo' take aj tijem ri̱j C'uhbal Ye'o̱j reh Moyses, xquimol qui̱b chi risiq'uiric ri̱j nic' wach rik'ormojic cok rimahc naca'nam chiwach i Po̱nsyo Pila̱to re' raj to'o̱l i k'atal k'oric aj Ro̱ma ar pa riyuk'ul i Jure̱ya. Je' re' k'uru' nok quirakam chic chaj bih naquik'orom, xquic'am je Jesus chi bac'lic eh xquik'ahsaj pan k'ab ru'.
Ar aj ru' re' Po̱nsyo Pila̱to je' wili xibiraj reh:«Til na coric chi re' hat i Pahbamaj chi K'atal K'oric chi quina̱ take ra̱' ri'sil cho ma' Israhel? nqui reh.Chalic Jesus je' wili ric'u'ljic xiban:«Ho̱', coric. Re' wo' hat c'ahchi' ak'oric chi je' re', nqui reh.
Chiri̱j re', re' take c'amol quibe̱h take aj k'ahsem si̱ p'uht quitz'akam cok riman rimahc i Jesus chiwach i Po̱nsyo Pila̱to
eh ru'um re', je' wo' chic wili xik'or reh i Jesus:«Chabiraj nic' nimal i mahc nquitz'ak chawi̱j, ta na bih so' na̱k'orom chi co'lbal awi̱b? nqui reh.
To̱b ta wo' je' re' xk'ormojic reh, re' Jesus xa ta nak chi je' re' xik'or jeno' k'oric. Ru'um re', re' Po̱nsyo Pila̱to xsahchic ric'ux ru'um chi ma' nc'u'lunic ta Jesus.
Re' rich'ukuric wach riquimic i Jesus<TS3>(Mt. 27.15-31; Lc. 23.13-25; Jn. 18.38—19.16)Chi je' aj re' wilic i Po̱nsyo Pila̱to, xc'ulic cho pa ric'ux jenaj no'jbal re' je' ricab nbanaric eli̱c i ha̱b chipam i nink'i̱j re're'. Re' aj wili no'jbal nbanaric: Xa hab wach wilic chi raj to'o̱l i k'atal k'oric aj Ro̱ma chipam i yuk'ul re're', curman chi narok'tam je jenaj queh aj tz'ahpel re' k'orel hab pa' wach naquipahkam i tinamit chi je' re' naribanaric ru̱c'.
Chi je' aj re' nbanaric, chiwach wo' take k'i̱j re're' wilic pan che̱' jenaj winak Warawas ribihnal. Re're' ch'i̱l juntuhm take quitahkanic reh, wilque̱b ar ru'um reh ricansjic jenaj sol xca'n naxbanjic jenaj peletenic cu̱c' take riso̱l i Po̱nsyo Pila̱to reh chi re' Po̱nsyo Pila̱to re're' naricana̱b nak k'atoj k'oric chi quina̱ take ra̱' ri'sil cho ma' Israhel.
Ar ajic nok re' take c'acharel p'uht quipahkam chi narok'tjic je jeno' tz'ahpel je' ricab ocronak take wi̱' chi nbanjic chi quiwach eli̱c i ha̱b,
re' Po̱nsyo Pila̱to je' wili xik'or queh:«Nawa̱j na tak chi enwok'taj je i winak re' nk'ormojic chi xik'or chi re're' i aj k'atal k'oric chana̱ hat-tak ra̱' ri'sil cho ma' Israhel? nqui queh.
Je' re' xik'or ru'um xa̱j nak chi re' Jesus xcahnic chi tehlic ri̱j maj reht'alim chi re' take c'amol quibe̱h take aj k'ahsem si̱ c'ahchi' ca'nam re're' chi ixowbal wach i Jesus ru'um chi q'uihal take c'acharel p'uht coquic pa rinimjic riC'uhbal eh re' aj re' riwi̱' chi xquik'ahsaj pa rik'ab ru'.
To̱b ta wo' je' re' xik'or i Po̱nsyo Pila̱to queh take c'acharel, c'amol quibe̱h take aj k'ahsem si̱ p'uht quihunum pa̱m take tinamit eh chi johtonak chic quic'ux p'uht quipahkam chi re' Warawas narok'tam je i Po̱nsyo Pila̱to eh ma' re' ta chic i Jesus.
Naxibiraj i Po̱nsyo Pila̱to chi je' re' c'ahchi' quipahkam, je' wo' chic wili xik'or queh:«Wi enwok'taj je i Warawas, chaj bih nawa̱j tak chi eniban ru̱c' i winak wili re' nk'ormojic chi xik'or chi re're' i aj k'atal k'oric chana̱ hat-tak ra̱' ri'sil cho ma' Israhel? nqui queh.
Re' take re' je' wili xquik'or chi cow:«Re' Jesus re're' chacansaj wach curu̱s! nqui take.
Re' Po̱nsyo Pila̱to je' wo' chic wili xik'or queh:«Chaj wa'ric xapahkaj tak wi̱n chi je' re'? Chaj bih mahc xiban i winak wili k'uru' chi naricansjic wach curu̱s? nqui queh.Re' take c'acharel ma' re' ta chic re' nquibiraj xa re' la' chic riquimic i Jesus wach curu̱s cow c'ahchi' quipahkam cok chi je' wili:«Re' Jesus re're' chacansaj wach curu̱s! nqui take.
Chi je' re' k'uru' re' Po̱nsyo Pila̱to reh chi naricahnic pan sukquil cu̱c' take c'acharel, xok'taj wo' je Warawas eh chiri̱j xich'uk k'oric china̱ i Jesus chi naricansjic. Je' aj re' xik'ahsaj pan quik'ab take riso̱l chi naquiyeb chi tz'uhu̱m eh chiri̱j chic ru' naquicansam ar wach curu̱s.
Re' take sol xquise'laj pan nak' wach i JesusNok k'ahsamaj aj chic i Jesus pan quik'ab take riso̱l i Po̱nsyo Pila̱to, xquic'am lok chi chi̱' i pa̱t quiwih'ic wi̱' eh re' nc'acharic wo' wi̱' i Po̱nsyo Pila̱to. Nok wilque̱b aj chic lok ar, chi cunchelal take sol xquisutej ri̱j i Jesus
eh xquicoj jenaj cak moyic laj tz'ih chiri̱j je' ricab ncojoric reh jenaj k'atal k'oric naxquesaj lok i riso'. Je' wo' xquicoj wo' wach na̱ jenaj pach'amaj wach ku̱l q'ui̱x eh cotomaj rij. Je' re' xca'n reh chi xa quise'lbal je' wo' chi ehtz'bal reh jeno' k'atal k'oric.
Je' re' ajic je' wili nquik'or cok reh chi xa quise'lbal:«C'ale̱n, hat quik'atal k'oric take ra̱' ri'sil cho ma' Israhel! xa nqui chic nquik'or reh.
Je' wo', p'uht quik'ojom cok i pana̱ chi caxlan a̱j, quichuhbaj pan nak' wach eh xquixuc'a̱' wo' qui̱b chiwach chi xa je' chic c'ahchi' quiyeb rilok'il nanca'n qui̱b.
Naxquicohlaj ribanaric reh chi'nchel re're' chi se'lbal reh, xquesaj wo' chic lok i cak moyic laj tz'ih chiri̱j eh naxquicoj wo' chic i riso' wilic nak chiri̱j, xquic'am je i Jesus chiri̱j lok i tinamit reh chi naricansjic ar wach curu̱s.
Re' Jesus xjap'aric wach curu̱s<TS3>(Mt. 27.32-56; Lc. 23.26-49; Jn. 19.17-30)Nok ojic chic nca'n nah be̱h chi re' Jesus c'ahchi' ritehlam nah teleb riche'lal ro̱k ricurusil, re' take sol xquic'ul cok jenaj winak aj Sire̱ne xponic cho chiri̱j lok i tinamit Jerusalen. Re' aj sire̱ne re're' Simon ribihnal eh caja̱w i Lej ch'i̱l Ru̱po. Re' winak re're', xquitolej chi ritobjic i Jesus chi ritehljic je riche'lal ro̱k i curu̱s.
Chi je' aj re' xitik ju' ribe̱h i Jesus chi c'ahchi' ric'amaric je' cu'um take sol chipam i ye'a̱b “Co̱lcota” ribihnal re' ribihnej wo' chi “riBakil Na̱ Camnak”.
Ar aj ru' nok naquiyeb nak chic wach curu̱s, re' take sol xquiyew reh i Jesus chi naruq'uem nak i ha' tik'imaj ru̱c' ch'amsamaj ri̱s u̱wa xilacamaj ru̱c' ik'o̱m “Mi̱ra” ribihnal reh chi narikajic nak wach riti'quilal, xa re' la' ma' xuq'uej ta wo'.
Chiri̱j chic ru' naxquesaj lok riso' i Jesus, re' take sol re're' xi'oquic chi rijap'aric i Jesus wach curu̱s eh nok wilic take je' re' c'ahchi'que̱b, wilic wo' take p'uht quik'ijem ri̱j riso' chi quiwach, ilbal reh haj wilic reh riso' naquehtric chi quiju'junal.
Re' Jesus wach curu̱s chic wilic johtokRe' rijap'aric i Jesus wach curu̱s xbanjic je' na beleje̱b o̱ra reh k'i̱j re're'.
Chiwach i curu̱s ma' naht ta tok china̱ i Jesus, re' take sol xquicoj jenaj rehtalil re' tz'ihmbimaj wi̱' chaj bih aj chiri̱j naxjap'aric wach curu̱s. Re' rehtalil re're' je' wili rik'or chiwach: “Re' wili quik'atal k'oric take ra̱' ri'sil cho ma' Israhel, nqui rik'or.
Je' wo', ar chi riche̱l i Jesus re' take sol, xquipahba̱' wo' quib chic chi curu̱s re' xijap'aric wi̱' quib chi aj lek'. Jenaj queh xcojoric wach curu̱s pa nisec'a̱j je eh re' jenaj chic xquicoj je pa ritz'e̱t.
Ru̱c' rijap'aric i Jesus wach curu̱s, xmanlajic wach i tz'ihmbimaj cahnok chipam Lok' laj Hu̱j re' wilic wi̱' riC'uhbal i Dios. Ar rik'or chi je' wili:“Re're' xcojoric pan quiman take aj mahc, nqui rik'or.
chaco'lej awi̱b chipam i ti'c'axic wilca̱t wi̱'. Wi til coric k'uru' chi re' hat, hat rAc'u̱n i Dios chac'uhtaj keh chi je' re' ru̱c' akajic cho wach curu̱s, nqui take.
Je' wo' take c'amol quibe̱h take aj k'ahsem si̱ ch'i̱l take aj tijem ri̱j C'uhbal Ye'o̱j reh Moyses, je' wili nquik'or chi quiwach chi xa se'lbal pan nak' wach:«Re' take toco̱m chic c'acharel xico'lej take cho chipam quic'axquilal eh tz'a̱b ru' chi ribil ri̱b ma' c'ahchi' ta rico'lem ri̱b chipam i ti'c'axic wilic wi̱'.
Re' hat xak'or chi re' hat i Pahbamaj chi K'atal K'oric chi kana̱ hoj ra̱' ri'sil cho ma' Israhel, maje'? Wi til aj coric chi je' re', tikajen cho wach curu̱s reh chi nok re' hoj enkilow re're' ewo' nkacoj awach i hat, nqui take reh.Je' wo' take aj lek' xijap'aric wach curu̱s ar chi riche̱l i Jesus, jenaj queh ru' xoquic chi ritz'ujuric ru'.
Re' ribiral naxelic ruxla̱b i Jesus<TS3>(Mt. 27.45-56; Lc. 23.44-49; Jn. 19.28-30)Naxponic cablaj o̱ra reh k'i̱j re're', xoquic cho k'ekom wach ac'al cu rehtal xponic je' na q'uisi̱n ma' xib o̱ra risoljic i k'i̱j.
Ar aj ru' nok q'uisi̱n na chic ma' riban xib o̱ra re' Jesus nok q'uisi̱n chic ma' nquimic je, xk'oric ru̱c' ansil naxik'or chi je' wili pan k'oric hewre̱yo:«Eloyih, Eloyih, la̱ma sawacta̱ni? nqui xik'or.Re' k'oric re're', re' tz'ihmbimaj wo' cho pan Lok' laj Hu̱j re' wilic wi̱' riC'uhbal i Dios, je' wili ra̱j rik'orom:“Lok' laj wAja̱w Dios, chaj wa'ric nwic'raj chi xinacana̱' chi wutquel chipam i ti'c'axic wili? nqui ra̱j rik'orom.
Chi quixilac take c'acharel xibirinic reh k'oric xiban i Jesus, wilic take je' wili xquik'or:«Chabiraj tak, re' wili re' aj k'orol riC'uhbal i Dios, re' Eli̱yas ribihnal c'ahchi' rik'o'rem johtok chi naric'ulic tobjok chipam ric'axquilal, nqui take.
Ar aj ru' jenaj queh sol xo̱j ric'ahmaj jenaj mi̱x, ximuh pan ch'amsamaj laj ri̱s u̱wa eh naxipix chi ju' jenaj caxlan a̱j, xiyew nak johtok reh Jesus chi naritz'ubem so' reh chi to'bal reh chipam riti'quilal, xa re' la' wilic take xipitbic reh sol re're' chi je' wili:«Chacana̱', chiban pe ar maj wi xato'bej ma' eta chic nkilow wi enc'ulic kahsjok wach curu̱s ru'um Eli̱yas, nqui take reh.
Chiri̱j chic ru', re' Jesus xiq'uer johtok chi̱' chi cow eh xelic ruxla̱b.
Xa chiwach aj wo' junc'am re're', re' tz'ih poybal cok wach i lok' laj ye'a̱b wilic chipam i pa̱t re' nlok'onjic wi̱' wach i Dios xwek yejal, cu china̱ xip'ut cho wekic cu xponic jok chi ro̱k.
Je' wo', re' c'amol quibe̱h take sol re' wilic ma' naht ta cok ru̱c' i Jesus, je' wili xik'or naxilow i riquimic ru':«Re' winak wili til po' wo' nchel coric chi rAc'u̱n i Dios, nqui xik'or.
Naxquimic i Jesus wilic wo' ju'jun chi ixok c'ahchi' quilom je chi naht i ricansjic xbanaric. Chi quixilac take ixok re're', wilque̱b wo' ar i Mari̱ya aj Majta̱la, re' Salomeh ch'i̱l wo' i Mari̱ya re' ritu̱t i Jesus eh ritu̱t wo' i Chep ch'i̱l i Jaco̱wo re' ro̱x ac'un.
Re' aj take ixok re're' xquito'bej i Jesus ru̱c' ricamaj naxwih'ic cho ar Calile̱ya eh chi ritahkaljic i Jesus xi'o̱j wo' chiri̱j ar Jerusalen.
Re' rimuk'unjic i Jesus<TS3>(Mt. 27.57-61; Lc. 23.50-56; Jn. 19.38-42)Ru'um chi xoquic chic cho xik'ek eh xponic chic ri'orahil nok re' hoj ra̱' ri'sil cho ma' Israhel nkatik'a̱' ki̱b chi ric'uluric i k'i̱j re' kojhi'ilic wi̱',
jenaj winak aj Arimate̱ya Chep ribihnal, re' k'e̱' lo̱k' riwa'ric chi quiwach take rich aj nahsil aj no'jbal chi quixilac take ra̱' ri'sil cho i ma' Israhel, xponic ar ru̱c' i Po̱nsyo Pila̱to. Re' winak wili, re' wilic chi quixilac take c'acharel c'ahchi' cuy'em rik'ijil nok re' Dios naricojom chi K'atal K'oric i pahbamaj ru'um, maj reht'alim chi re' C'uhbal Ye'o̱j reh Moyses ma' riyew ta k'ab chi encahnic wach curu̱s i riti'jolal jeno' hab wach ncansjic je. Je' re' nok xicowej ric'ux chi ripahkaljic k'ab reh Po̱nsyo Pila̱to chi narikahsam cho riti'jolal i Jesus ar wach curu̱s reh chi narimuk'a̱b je.
Naxibiraj i Po̱nsyo Pila̱to chi re' Jesus xquimic chic, k'e̱' naxsahchic ric'ux eh ru'um re' xitak'a̱' ric'amjic je i c'amol quibe̱h take sol c'ahchi' quicha'janic reh i Jesus ar chiwach cok i curu̱s, reh chi naribiram reh wi til wo' coric chi xquimic chic i Jesus.
Naxibiraj ricorquil chi re' Jesus camnak chic, re' Po̱nsyo Pila̱to xiyew k'ab chi re' riti'jolal i Jesus narikahsjic cho wach curu̱s eh chi nariye'eric je reh i ma' Chep.
Nok pononak chic re' wilic wi̱' riti'jolal Jesus ar wach curu̱s, re' ma' Chep xikahsaj cho riti'jolal i Jesus eh xibotej pan jenaj tz'ih lok'o̱j ru'um. Chiri̱j chic ru', xo̱j rimuk'a̱' pan jenaj muk'unbal tik'imaj ru'um pan jenaj ma' laj abaj. Ar ru̱c' i muk'unbal wili wilic wo' jenaj ma' laj coten abaj re' tik'imaj chi tz'apbal wo' chi̱' i muk'unbal re're'. Je' re' nok re' wo' abaj re're' xcojoric chi tz'apbal chi̱' i muk'unbal re're' nok cojo̱j chic cho ar i riti'jolal i Jesus.
Ar ma' naht ta ru̱c' i muk'unbal re're', re' Mari̱ya aj Majta̱la ch'i̱l wo' i Mari̱ya re' ritu̱t i Chep re' richa̱k' i Jesus, xiponic chi ricojoric rehtal haj xmuk'unjic i Jesus ru'um ma' Chep.
Re' ribiral ructic cho i Jesus chi quixilac camnak<TS3>(Mt. 28.1-10; Lc. 24.1-12; Jn. 20.1-10)Xa re' wo' ti xponic waki̱b o̱ra reh xik'ek re' ncux'ic wi̱' i hi'lbal k'i̱j, re' Mari̱ya aj Majta̱la, ch'i̱l Salomeh eh ch'i̱l wo' Mari̱ya re' ritu̱t Jaco̱wo re' ricab richa̱k' i Jesus, xi'o̱j chi rilok'oric jenaj nc'ohnic laj ik'o̱m buch'bal riti'jolal i Jesus.
Naxsak'ic lok reh Tomincu' k'i̱j re' pe̱t k'i̱j reh xama̱na chi keh hoj ra̱' ri'sil cho ma' Israhel, xa cu suksuk wo' ti relic cho i k'i̱j re' take xib chi ixok re're' xquic'am je nc'ohnic laj ik'o̱m eh xi'o̱j cu re' muklic cho wi̱' i Jesus.
Nok behic chic nca'n je, xi'oquic chi ribirmijic chi quiwach chi hab wo' wach narito'bonic queh chi ric'uyu'sjic lok i ma' laj abaj ntz'apbic chi̱' i muk'unbal,
xa re' la' naxi'o̱j c'olok ar, xquilow chi re' ma' laj abaj re're' c'uyu'sumaj chic lok.
Chi tehlic chic chi̱' i muk'unbal, xi'oquic cok chipam eh nok wilque̱b chic cok ar xquilow wach jenaj q'uijol re' tz'uklic cho chi ricorquil je pan quisec'a̱j take ixok re're'. Re' riso' i q'uijol wili xa nim chic ro̱k eh xa nrepretic chic risakil. Re' take ixok re're' yohbal wach naxiyo'jic ru'um.
Ar aj ru', re' raj tz'e' wa̱ch i Dios je' wili xik'or queh take ixok re're':«Ma' tiyo'jic tak ru'um chi wilqui̱n ayu'. Re' hat-tak xatc'ulic nak tak lok ayu' chi risiq'uiric i Jesus re' ribihnej chi aj Nasaret, maje'? Coric, re're' xcansjic wach curu̱s xa re' la' ma'xta chic ayu' ru'um nok xuctic chic chi quixilac take camnak. Quim tak k'uru', toque̱n tak cho pa rimuk'unbal eh chawilow tak chi ma'xta chic ayu'.
Yu'na chi xawilow tak chic chi coric re' xnik'or aweh tak, hiy chaloq'uej awi̱b tak chi ojic cu̱c' take awich aj tahkanel tak eh chak'or tak queh chi re' Jesus xuctic chic chi quixilac take camnak. Je' wo', chak'or tak queh chi nachimol ri̱b awu̱c' tak ar pa riyuk'ul i Calile̱ya, re're' pe̱t narojic chawach tak eh ar na̱rakam awi̱b tak rich'i̱l je' ricab wo' rik'orom cho aweh tak nok ja' ncansjic ta nak. Chi'nchel i wili curman chi til nareht'alim wo' i Luch. Je' re' nok til chak'or wo' tak reh ru', nqui queh.
Chi je' re' ajic re' take ixok re're' xi'o̱j cajim chi rik'ormojic i nic' pa' nimal xk'ormojic je queh. Re' take re' chi xa yo'jic chic wilque̱b naxi'elic cho chipam i muk'unbal eh ru'um re're' nok ojic nca'n, ma' hab ta wach aj eh je' ru̱c' xquic'ul je wach be̱h, xquik'or re' xquibiraj eh xquilow cho pan muk'unbal re're'.
Re' take raj tahkanel i Jesus ma' xquicoj ta wach ructic<TS3>(Mt. 28.9-10; Jn. 20.11-23; Lc. 24.13-35)Nok uctunak aj chic cho Jesus chi quixilac take camnak chipam i Tomincu' k'i̱j, re' Mari̱ya aj Majta̱la, re're' i pe̱t be̱h chi rilmijic wach i Jesus naxic'uhtaj ri̱b reh cu wahk'ek ti. Re' Mari̱ya wili ru̱c' aj wo' re' xesmejic lok ru'um i Jesus take wuku̱b chi ma' tob laj uxlabal re' nchoponic nak na̱ ric'acharic.
Je' re' ajic nok rilom chic wach i Jesus, xo̱j cu̱c' take aj tahkanel tzoklic quiwach pan jenaj ye'a̱b re' ok'ic nak nca'n wi̱' ru'um riti'quilal quic'ux chiri̱j riquimic i Jesus eh ar xik'or queh chi re' Jesus c'achlic wo' chic,
xa re' la' naxik'or i Mari̱ya chi re' Jesus c'achlic wo' chic eh chi til xilow wach ru', re' take re' ma' xquicoj ta wach reh.
Naxquirak chiri̱j chi re' po' nchel i Jesus xquilow wach, re' take re' xisoljic wo' chic je ar Jerusalen chi rik'ormojic queh quich'i̱l chi xquilow wach i Jesus chi c'achlic wo' chic, xa re' la' ru' re' take re' xa ta wo' nak chi je' re' xquicoj wach chi xc'acharic wo' chic cho.
Chiri̱j aj chic chi'nchel re're', re' Jesus ruhmumaj chic cok chi quiwach take junlaj chi raj tahkanel nok tzokolque̱b chi wi'c nca'n. Ar aj ru' re're' xinak take ru'um reh ricowil quic'ux re' xbanic queh chi ma' xquicoj ta wach chaj bih xk'ormojic queh. Je' re' xiban maj naxk'ormojic queh cu'um take xi'ilbic reh chi c'achlic chic naxuctic cho chi quixilac camnak, ma'xta bih xquicoj wach.
Re' tak'anic xiyew cahnok i Jesus chi quina̱ take raj tahkanel<TS3>(Mt. 28.16-20; Lc. 24.36-53; Jn. 20.19-23; Hch. 1.6-8)Nok ojic chic johtok reh Jesus pan taxa̱j, je' wili xik'or queh take junlaj chi raj tahkanel:«Re' hin tinitak'a̱' tak chi nawojic tak cu̱c' chi'nchel tinamit chi junsut wach ac'al eh chak'or tak queh i niC'uhbal re' nye'bic sukquil c'uxlis, reh chi enquicoj wach.
«Til nik'or aweh tak chi xa hab pa' wach ericoj wach niC'uhbal, re're' narico'ljic ru'um i Dios chiwach i take ti'c'axic nariye'eric chi quina̱ take aj mahc. Re' naricojbic wach niC'uhbal, chatak'a̱' wo' tak reh chi kahsjok riha̱', tz'a̱b ru' hab pa' wach ma' eta ricoj wach niC'uhbal, re're' narich'ukuric k'oric china̱ ru'um i Dios chi naric'ulum ti'c'axic, nqui queh.
Je' wo', xik'or wo' queh chi je' wili:«Re' take quicojbic wach niC'uhbal je' wili take lok' laj nawa̱l naca'nam: Ru̱c' rinimal wach wajawric naniyeb queh, re' take re' naquesam take lok ma' tob laj uxlabal nchopbic na̱ quic'acharic take c'acharel. Je' wo', naquicholic wo' k'oric pan toco̱m chic k'oric.
Wi jeno' a̱k' je' ru̱c' k'e̱' wo' chic riqui̱ chi cansanic, eritiw take on wi xye'eric queh chi uc'jic jeno' ik'o̱m ncansanic, re' take re' ma'xta wo' wi̱' naroquic queh. Ma' xa re' ta re', je' la' wo' naca'n quiti̱j chiri̱j jeno' yowa̱b, ewo' nelic lok riya'bilal i c'acharel re're' naquicoj i quik'ab china̱, nqui queh.
Nok k'oro̱j chic chi'nchel re're' queh take raj tahkanel i Jesus, cu re' aj ru' re' Dios xiban chi re' Jesus xc'amaric johtok pan taxa̱j re' xye'eric wi̱' reh jenaj rinimal rilok'il ru'um i Dios je' ricab rilok'il ric'ul jeno' c'acharel nanye'eric reh chi ntz'uhkic cok pa nisec'a̱j jeno' k'atal k'oric.
Chiri̱j chic re' xponic wo' k'i̱j chi re' take raj tahkanel i Jesus xi'elic je chipam tinamit Jerusalen eh xi'o̱j wo' chi c'uhbalanic xa haj yu̱k' q'uixca̱b. Je' re' nca'n chi c'ahchi' quitobjic ru'um i Ajabe̱s Jesus chi ribanaric take rehreh wach i lok' laj nawa̱l re' ncamanic chi c'uhtbal chi quiwach take c'acharel chi re' take raj tahkanel i Jesus, re' wo' i coric laj c'uhbal c'ahchi' quik'orom ribiral.Re' wili ribiral ncohlsjic wi̱' wach i hu̱j wili.
Re' ribiral i Jesus xitz'ihmbaj iMa' CaxRe' pe̱t k'oric p'utbal reh hu̱j wiliAjabe̱s ma' Teyo̱pilo, q'uih wo' take aj tz'ihminel xquiyew quic'ux chi ritz'ihmjic chi chaklic chi̱' chaj bih xiban i Jesus chi kaxilac i hoj raj tahkanel. Re' xquitz'ihmbaj take aj tz'ihmenel re're', re' hoj keht'alim chi til coric
maj nic' pa' wach xquitz'ihmbaj ru' je' wo' re' xkabiraj cu̱c' take pahbamaj chi rik'ormojic nic' wach ric'uhtunic i Jesus, re' take xi'ilbic wo' cho reh nic' wach naxip'ut cho ricamaj.
Je' re' k'uru' ajabe̱s ma' Teyo̱pilo, je' ricab xca'n nic' nimal take aj tz'ihminel reh chaj bih xiban i Jesus, re' hin xasjic cho pa nic'ux chi nanitz'ihmbam je aweh ribiral i Jesus chi chaklic chi̱' je' ricab nic' pa' wach xnirak chiri̱j ru̱c' i tijinic xnitok'a̱' cho cu ru̱c' ch'iquinbal cho reh ric'acharic.
Je' aj re' ru' yu'na c'ahchi' nitz'ihmbam je aweh re' xnirak chiri̱j, reh chi je' re' encowjic ac'ux chiri̱j ricorquilal i tijinic c'uhtumaj aweh chiri̱j i Jesus.
Re' ribiral rasjic i Wa̱n aj Kahsem ha'Pa rik'ijil cho Hero̱res nok wilic ar pa riyuk'ul i Jure̱ya chi raj to'o̱l i k'atal k'oric aj Ro̱ma, xwih'ic cho jenaj aj k'ahsem quisi̱ i tinamit chiwach i Dios Sacari̱yas ribihnal, je' ru̱c' quicomonil take aj k'ahsem si̱ Awi̱yas quibihnal. Re' rehq'ue̱n i Sacari̱yas Elisawet ribihnal eh ra̱' ri'sil cho i pe̱t aj k'ahsem si̱ chiwach i Dios A̱ron ribihnal.
Re' take quib re're' coric wach quic'ux chiwach i Dios eh ma'xta bih equik'iliric wi̱' maj nquinimej chi coric riC'uhbal i Lok' laj Ajabe̱s Dios ye'o̱j reh Moyses.
To̱b ta je' re' riwi̱' quino'jbal, ma'xta nak quiha'lac'u̱n ru'um chi re' Elisawet ma' re' ta ac'unom laj ixok eh yu'na xirejbic chic chi ma'xta quiha'lac'u̱n.
Junpech ajic nok camanic riban i Sacari̱yas chi k'ahsanic si̱ chiwach i Dios ru'um re' chic i comonil wilic wi̱' xoquic chi camanic chipam Lok' laj Pa̱t re' nlok'onjic wi̱' wach i Dios,
re' take ricomonil re're' je' ricab cocsam wi̱' qui̱b, xi'oquic chi rik'ijiljic ri̱j hab wach naric'atbic reh se̱nsa chiwach i Dios eh tz'eht xkajic china̱ i Sacari̱yas. Chi je' aj re' xoquic cok chi camanic chipam lok' laj ye'a̱b nc'ataric wi̱' i se̱nsa chiwach i Dios.
Nok re' Sacari̱yas je' re' c'ahchi' ribanam cok ar eh re' take riq'uihal c'acharel ti̱j nca'n lok ar chiri̱j i pa̱t re're',
cu re' pe' chic reh ru' jenaj raj tz'e' wa̱ch i Ajabe̱s Dios ruhmumaj chic cok chiwach ar chipam i ye'a̱b re're' eh xpah'ic je pan sec'aj reh i lok' laj ye'a̱b c'atbal se̱nsa.
Naxilow i Sacari̱yas chi je' re', yohbal wach naxyo'jic
xa re' la' raj tz'e' wa̱ch i Dios je' wili xik'or reh:«Ma' tiyo'jic Sacari̱yas maj re' Dios xtak'anic cho wi̱n chi rik'ormojic aweh chi xibiraj cho ati̱j abanam johtok chiwach. Chi je' aj re' yu'na nik'or aweh chi re' awehq'ue̱n Elisawet nariwih'ic jenaj riha'lac'u̱n eh re' ha'lac'un re're' Wa̱n ribihnal na̱cojom.
Je' wo' chic, ru̱c' rasjic aha'lac'u̱n re're' yohbal wach tinamit naca̱t quihch'ilem ru̱c' risukquil ac'ux tak nariwih'ic.
Re' ricamaj naribanam, awac'u̱n re're' lo̱k' riwa'ric naribanam chiwach i Dios ru'um reh ricamaj naribanam chiwach. Je' wo', ru'um ricamaj re're' ma' ne'el ikal naruq'uem i ha' nxohc'sonic. Ru̱c' ru' nariwih'ic i Lok' laj rUxlabal i Dios chi cu ja' nc'ulic ta wo' wach sakom.
«Ru̱c' i c'uhbalanic naribanam awac'u̱n, yohbal wach take ra̱' ri'sil cho ma' Israhel naquichopom wo' chic quic'ux chiri̱j rinimjic Ajabe̱s Dios re' lok'omaj wach cu'um take awich ra̱' ri'sil cho ma' Israhel quibirinic k'oric chiwach.
Je' aj wili naribanam i awac'u̱n: Je' ricab nok xye'eric rik'orbal i Eli̱yas ru'um Lok' laj rUxlabal i Dios, je' wo' re' nariye'eric rajawric rik'orbal awac'u̱n ru'um i Lok' laj Uxlabal. Re're' pe̱t narasjic chiwach i Ajabe̱s re' Dios wo' riwi̱' eh nariyeb rehtal queh take tinamit chi naric'ulic lok. Chiri̱j re', ru̱c' ric'uhbalanic naribanam re' take c'acharel naquijalam wach quino'jbal reh chi tikilque̱b chic take chi ric'uluric i Ajabe̱s re' Dios riwi̱'. Je' wo' chic, ru'um reh i c'uhbalanic naribanam awac'u̱n, re' take tutbe̱s ajabe̱s ma' nquic'ax ta chic cac'u̱n quixk'u̱n naquic'axam wo' chic take eh re' take ac'un ixk'un re' ma' nquiyohbalej ta chic wach quitu̱t caja̱w, naquitijem wo' chic riyohbaljic quiwach je' ricab nca'n take quiniminic reh Dios, nqui raj tz'e' wa̱ch i Dios.
Chalic i Sacari̱yas je' wili xik'or:«Nic' wach nanweht'alij chi coric i xak'or wi̱n? maj eht'alamaj chi re' hin ma' eta chic nwih'ic niha'lac'u̱n ch'i̱l wehq'ue̱n ru'um hin chic rijeb winak eh rijeb ixok wo' chic i wehq'ue̱n, nqui reh raj tz'e' wa̱ch i Dios.
Chalic raj tz'e' wa̱ch i Dios je' wili xik'or reh:«Re' hin, hin Cawriyel lo̱k' nilok'il wilqui̱n cok chiwach i Dios chi re' raj tz'e' wa̱ch. Je' re' nok chacoj wach i xnik'or aweh maj re' wo' i Dios xtak'anic cho wi̱n chi rik'ormojic aweh i ato̱b laj k'oric wili
re' ma' nacoj ta pe wach. Ru'um aj chi je' re' xa'n, yu'na nanibanam chi na̱cahnic me̱m. Cu rehtal chic narasjic aha'lac'u̱n cu re' aj chic ru' na̱k'oric maj re' xik'or i Dios til naribanam naponok wach rik'ijil, nqui raj tz'e' wa̱ch i Dios.
Nok je' re' c'ahchi' ric'uluric cok chipam i lok' laj ye'a̱b nc'ataric wi̱' se̱nsa, re' take tinamit uyunic nca'n lok rij pa̱t je' wili nquik'or chi quiwach:«Chaj wo' bih richam cho wi̱' ri̱b aj k'ahsem si̱ ma' Sacari̱yas chipam cok lok' laj ye'a̱b re're'? nqui nquik'or.Je' re' nquik'or ru'um nok c'ahchi' cuy'em chi narelic cho chi quicuse'sjic take.
Chiri̱j aj chic ru' naxicohlaj je wach jarub k'i̱j naribanam ricamaj chiwach i Dios, re' Sacari̱yas cu re' chic xo̱j pa ripa̱t.
Re' rik'ormojic ribiral rasjic i JesusChiri̱j wili, re' Elisawet re' rehq'ue̱n ma' Sacari̱yas xcahnic chi yowa̱b ixok chic eh ho'o̱b poh ma' xelic ta chic pa ripa̱t chi ricapewjic ri̱j i xiban i Dios ru̱c'. Re' wili rik'or pa ric'ux:
«Ru̱c' i c'axo̱j xiban wi̱n wili chi riye'eric cho jenaj niha'lac'u̱n, re' Dios c'ahchi'qui̱n resam chipam i q'uixbilal wilqui̱n nak wi̱' chi quiwach i tinamit chi ma' nwih'ic ta niha'lac'u̱n ch'i̱l nibahil, nqui pa ric'ux.
Nok waki̱b chic poh wilic reh Elisawet chi yowa̱b ixok, re' Ajabe̱s Dios xitak'a̱' wo' chic cho raj tz'e' wa̱ch Cawriyel pan tinamit Nasaret ribihnal re' wilic pa riyuk'ul Calile̱ya.
Ar xitak'a̱' cho ru̱c' jenaj k'ahxok Mari̱ya ribihnal re' ma' wih'inak ta ru̱c' winak xa re' la' pahkamaj chic chiwach ritu̱t raja̱w ru'um jenaj ac'un re' Chep ribihnal ra̱' ri'sil cho k'atal k'oric ma' Tawiy.
Re' raj tz'e' wa̱ch i Dios, naxoquic cok pa ripa̱t i Mari̱ya, xic'alenej eh je' wili xik'or reh:«K'e̱' ato̱b aweh hat Mari̱ya! Je' re' nik'or maj chi quixilac take chi'nchel ixok re' hat xatrichih i Ajabe̱s Dios chi na̱c'axmajic. Ru'um aj re', re' Dios xa awu̱c' wo' nariwih'ic chi atobjic, nqui raj tz'e' wa̱ch i Dios reh.
Naxibiraj chi je' re', re' Mari̱ya xsahchic ric'ux eh je' wili xik'or pa ric'ux:«Chaj wa'ric narik'or wi̱n chi je' re'? nqui pa ric'ux.
Chiri̱j re're', re' raj tz'e' wa̱ch i Dios je' wo' chic wili xik'or reh:«Mari̱ya, ma' ticapewenic chi ma' nim ta ti awach maj chiwach i Dios yu'na re' hat nim chic awach ru'um i camanic na̱banam.
Je' re' nok re' hat na̱cahnic chi yowa̱b ixok chic eh nariwih'ic jenaj awac'u̱n re' na̱bihnem chi Jesus.
Re' awac'u̱n wili nim rilok'il nariye'eric maj re' Dios re' k'e̱' rinimal rajawric til re' wili wac'u̱n nqui narik'orom. Ru̱c' re're', re' Dios nariyeb wo' rajawric chi k'atal k'oric chi quina̱ take ra̱' ri'sil cho ma' Israhel, je' ricab naxiyew cho rajawric i aj najtir k'i̱j, re' ma' Tawiy.
Je' re' ajic, re' awac'u̱n nariye'eric rajawric eh re' ricamaj nariye'eric, ma' jaruj ta chic naricux'ic wach maj re're' narik'atam k'oric chi junelic chi quina̱ take ra̱' ri'sil cho i ma' Jacow, nqui raj tz'e' wa̱ch i Dios.
Chalic i Mari̱ya je' wili xik'or reh i raj tz'e' wa̱ch i Dios:«Nic' wach naquincahnok chi hin yowa̱b ixok maj re' hin ma' hin ta wih'inak ru̱c' winak? nqui reh.
Re' raj tz'e' wa̱ch i Dios je' wo' chic wili xik'or reh:«Re' Dios re' k'e̱' rinimal rajawric, re're' naribanic chi je' re' nachiyew cho chana̱ i Lok' laj rUxlabal. Ru'um aj re' na̱sjok i ac'un wili, re' tinamit naquik'orom chi je' wili:“K'e̱' lo̱k' i rAc'u̱n i Dios wili, nqui naquik'orom, nqui reh Mari̱ya.
Chiri̱j chic re', re' raj tz'e' wa̱ch i Dios xik'or wo' chic reh Mari̱ya chi je' wili:«Chacapaj i Elisawet re' awu̱c' cho, waki̱b chic poh cahnanak cho chi yowa̱b ixok. To̱b ta nak re' tinamit nquik'or chi ma' n-nac'ununic ta, nariwih'ic jenaj riha'lac'u̱n pa rirejbil.
Je' aj re' naric'uluric ru̱c' maj chiwach i Dios ma'xta bih c'axic chi banaric, nqui raj tz'e' wa̱ch i Dios.
Naxibiraj chi je' re', re' Mari̱ya je' wili xik'or:«Quincamanok aj chiwach i Ajabe̱s Dios eh chiban wu̱c' re' xak'or i hat, nqui xik'or reh.Xa re' wo' xicohlaj k'oric i Mari̱ya, xo̱j wo' chic i raj tz'e' wa̱ch i Dios.
Re' Mari̱ya xo̱j rik'o'rej i ElisawetCu ja' naht ta wo' pononak cho aj tz'e' wa̱ch ru̱c' i Mari̱ya, re're' xitik'a̱' ri̱b eh xo̱j chi xa rajamem chic ri̱b chi rik'o'rjic i Elisawet chipam jenaj tinamit wilic johtok wach yu̱k' pa riyuk'ul Jure̱ya.
Naxponic chi chi̱' ripa̱t i Sacari̱yas xoquic cok ar eh xic'alenej Elisawet.
Xa re' la' wo' ti xic'alenjic ru', xip'ut ti cho c'uyu'jic riha'lac'u̱n. Ar ajic xchalic i Lok' laj rUxlabal i Dios xichop na̱ ric'acharic i Elisawet.
Je' re' nok xa suk chic pa ric'ux xik'or chi je' wili:«Re' po' nchel hat Mari̱ya. Nim alok'il ye'o̱j chi quiwach chi'nchel take ixok eh re' aha'lac'u̱n awihkam k'e̱' wo' nim rilok'il ye'o̱j!
K'e̱' wo' chic ac'axbal k'uru' chi xinchal ak'o'rej i hat ritu̱t i kAjabe̱s K'atal K'oric narasjic, nqui reh.
Chiri̱j wili, xik'or wo' chic reh:«Ru'um xnicoj rehtal xiban i niha'lac'u̱n, re' hin xnirak chiri̱j chi hat ritu̱t kAjabe̱s K'atal K'oric narasjic maj re' niha'lac'u̱n xip'ut ti cho c'uyu'jic ru'um risukquil ric'ux naxibiraj i c'alenenic xa'n wi̱n.
Je' aj re' k'uru' je' ricab naxsukbic ric'ux niha'lac'u̱n je' wo' re' sukbok ac'ux i hat Mari̱ya ru'um chi xacoj wach chi narimanlajic wach awu̱c' re' xik'or aweh i Ajabe̱s Dios, nqui Elisawet reh.
Naxibiraj chi je' re' i Mari̱ya je' wili xik'or:«Re' hin nanik'orom chi re' Dios k'e̱' nimal rajawric
eh k'e̱' wo' narisukbic nic'ux ru̱c' kAja̱w Dios re' waj co'lonel.
Je' re' nik'or maj to̱b ta ma' nim ta ti niwach, xirichih chi nanicamanic chiwach.Ru'um aj reh i nim laj c'axo̱j re're', yu'na johtok chi kawach re' tinamit naquik'orom chi k'e̱' wo' chic ato̱b wi̱n,
maj naquilom chi re' Dios re' xi̱c' na̱ rajawric k'e̱' nimal ato'bil xiban wu̱c'.Je' wo', naquik'orom chi re' Dios k'e̱' lo̱k' ribihnal.
Je' re' narik'ormojic chiri̱j maj re're' til riquetelej wo' quiwach take nquiyohbalej wach
eh ru̱c' rajawric yohbal wach camanic riban,je' ricab chi re' take nquinimsaj qui̱b re' nquik'or pan quic'ux chi xi̱c' na̱ cajawric, riban chi nsacharic quiwach,
on je' ricab chi re' rinimal ric'axbal i Dios ma' re' ta chic queh take wilic chi'nchel queh nye'eric, queh la' chic take ma'xta bih wilic queh nye'eric.
Je' wo' ku̱c' i hoj ra̱' ri'sil cho ma' Israhel, re' Dios xa naco̱j wo' rito'bem chi nakacamanic chiwachmaj ma' ja' iq'uinak ta pa ric'ux rik'orbal chi nariquetelem kawach,
re' rik'orom cho queh kama̱m kati't chi je' wili:“Re' hin xniquetelej wach i Awraham eh xa na wo' niquetelem quiwach take ra̱' ri'sil, nqui rik'orom cho, nqui Mari̱ya.
Chiri̱j chic ru', re' Mari̱ya xcahnic ru̱c' Elisawet eh xib na poh xiban ar. Cu re' aj chic ru', xsoljic wo' chic cho pa ripa̱t.
Re' riye'eric rehtalil rasjic i Wa̱n aj Kahsem Ha'Naxponic rik'ijil chi narasjic riha'lac'u̱n i Elisawet, jenaj wo' ac'un xilow wach.
Re' Elisawet ch'i̱l i Sacari̱yas k'e̱' naxsukbic quic'ux ru̱c' quiha'lac'u̱n eh re' take rica'ja̱ ch'i̱l take pa' cho queh Sacari̱yas ch'i̱l Elisawet k'e̱' wo' xsukbic quic'ux naxquina'bej chi re' Dios k'e̱' rinimal c'axo̱j xiban ru̱c' Elisawet.
Chiri̱j re', xponic rik'ijil chi naresmejic lok ritz'uhmal na̱ ric'achanbal i ha'lac'un je' ricab ocronak take wi̱' ra̱' ri'sil cho ma' Israhel chi ribanaric ru̱c' quiha'lac'u̱n pa riwahxak k'i̱j, xic'ulic lok take quica'ja̱ ch'i̱l take pa' cho queh Sacari̱yas ch'i̱l Elisawet eh nok wilque̱b chic ar, p'uht quik'o'rem cok i t'uch ha'lac'un ru̱c' ribihnal raja̱w.—Sacari̱yas, nqui nca'n cok reh.
—Ma' je' ta re' ribihnal. Wa̱n ru' ribihnal, nqui Elisawet queh.
—Nic' wach nachiban chi je' re', ma' hab ta jeno' wach Wa̱n ribihnal chaxilac tak? nqui take reh.
Je' re' nok re' take c'acharel re're' p'uht quibiram cok reh i Sacari̱yas ru̱c' nah quik'ab chaj bih naribihnem i rac'u̱n.
Re' Sacari̱yas xipahkaj queh jenaj tz'ihmbal eh je' wili xitz'ihmbaj chiwach:«Wa̱n ribihnal, nqui xitz'ihmbaj.Naxquilow chi je' re' ribihnal, chi'nchel cahtzic quiwach.
Xa chipam aj wo' ti junc'am re', xteh wo' chic rik'orbal i Sacari̱yas eh xa re' wo' ti xteh rik'orbal, xilok'ej ti johtok i Dios chi pe̱t.
Chiri̱j aj chic re' naxisoljic wo' chic je pan quitinami̱t, re' take wilque̱b ponok ru̱c' i Sacari̱yas, xquesaj lok ribiral cu̱c' quica'ja̱ chipam riyuk'ul i Jure̱ya chiri̱j i chaj bih xic'ul i Sacari̱yas. Chi'nchel take ca'ja̱ xibirinic reh xsahchic quic'ux
eh ru'um naxquirak chiri̱j chi re' riha'lac'u̱n i Sacari̱yas pan k'ab i Ajabe̱s Dios wilic, je' wili p'uht quik'orom pan quic'ux:«Chaj wo' jaric ricamaj naribanam i ha'lac'un re're'? nqui take.
Je' re' k'uru' naxteh wo' rik'orbal i Sacari̱yas, je' wili i tioxonic xiban nok re' Lok' laj rUxlabal i Dios xichop na̱ ric'acharic:
«Hoj ra̱' ri'sil cho ma' Israhel kayew tak rilok'il i kAja̱w Dios maj yu'na wilic wo' chic ku̱c'eh chi co'lbal keh hoj ritinami̱t,
c'ahchi' riyeb chi asjic jenaj Ajabe̱s yohbal wach rajawric.Re' Ajabe̱s wili ra̱' ri'sil cho i k'atal k'oric ma' Tawiy, re're' narico'lonic keh chi quiwach take quixowonic kawach,
je' ricab xik'or cho i Dios chi naribanam. Re' rik'orom cho Dios, re' i quik'orom cho take lok' laj raj k'orol c'uhbal najtir k'i̱j naxquik'or cho chi je' wili:
“Re' Dios naco̱j rico'lem pan quik'ab take kaj ixowonel re' take xa chajaric nca̱j ca'nam keh, nqui take cho.
«Re' Dios k'uru' c'ahchi' riyeb cho keh jenaj ajabe̱s yohbal wach rajawric reh chi narimanlajic wach i k'oric rik'orom cho queh kama̱m kati't chi je' wili:“Re' hin naniquetelem awach tak, nqui cho queh.«Je' wo', re' Dios c'ahchi' riyeb cho keh i Ajabe̱s re're' reh chi narimanlajic wach i lok' laj tik'inic ribanam cho ru̱c' Awraham, naxiyew cho rik'orbal chi je' wili:“Re' hin ma' jaruj ta nariq'uic pa nic'ux quico'ljic take awa̱' awi'sil chiwach caj ixowonel,
nqui cho queh naxiyew cho rik'orbal reh ma' Awraham.«Je' re' ajic ru̱c' riye'eric cho k'ab chi kana̱
chi kaco'ljic chiwach take kaj ixowonel,re' Dios c'ahchi' ribanam chi re' hoj ma' eta chic kojyo'jic chi quiwach take kaj ixowonel chi rilok'onjic wach kAja̱w Dios.
Re're' c'ahchi' wo' ribanam chi echic nkalok'ej wach chi junelic ru̱c' coric laj no'jbal, nqui Sacari̱yas.
Chiri̱j re' je' wili i k'oric xik'or reh t'uch rac'u̱n:«Re' chic i hat wac'u̱n, reh chi re' ritinami̱t i Ajabe̱s K'atal K'oric asjic reh tikilque̱b ok chi ric'ulic,re' hat pe̱t na̱wojic ayeb rehtal queh ric'ulic.Ru'um aj re', re' Dios re' k'e̱' nimal rajawric je' wili narik'orom chawi̱j:‹Re' wili aj k'orol niC'uhbal i hin, nqui narik'orom i Dios.
«Natiwih'ok cu̱c' take tinamit, re' take re' naquina'bem wo' riwi̱' nic' wach naquico'ljok chiwach caj ixowonel,maj reh chi equico'ljic chi wach caj ixowonel, re' hat na̱k'orom queh chi riwi̱' chi queh chi enquicana̱' i c'ahbilal reh chi re' Dios naricuyum quimahc, nqui reh t'uch rac'u̱n.
Chiri̱j re're', je' wo' chic wili xik'or:«Yu'na k'uru' hoj tak chi'nchel ra̱' ri'sil cho ma' Israhel,kalok'ej tak wach kaDios ru̱c' rinimal ric'axbal wilic cho chi kana̱.Re're' k'e̱' wo' chic kojric'ax chi ru̱c' ric'ulic lok ac'un wili,c'ahchi' wo' ritak'a̱b cho i kajco'lonel re' xa je' na ricab risakomil i sak'ic, naric'ulic wo' lok ku̱c' chi kasakomjic.
Re' kasakomjic naribanam xa je' ricab naquisakomjic take behel ru'um i k'i̱j naquicahnic pan k'ekom ak'ab chi xa yo'jic chic wilque̱b chi equicansjic.Ru̱c' ric'ulic lok i kajco'lonel wili k'uru', re' Dios c'ahchi' ribanam chi nakawih'ic wo' chic pan sukquil c'uxlisje' ricab nc'uluric cu̱c' take behel chi nok pan sakom chic wilque̱b naqui'esmejic cho pan k'ekom,nquitik ju' quibe̱h chi suk chic quic'ux, nqui Sacari̱yas.
Re' rac'u̱n i Sacari̱yas k'uru', rehreh xip'ut johtok q'uihic eh rehreh wo' xc'ulic lok rino'jbal. Nok yohbal chic wach rino'jbal naxwinakbic, ar xwih'ic pan tak ye'a̱b chik yu̱k' re' ma'xta wi̱' patanel cu rehtal xponic k'i̱j chi xic'uhtaj ri̱b ru̱c' ricamaj queh take rich ra̱' ri'sil cho ma' Israhel.
Re' ribiral rasjic i Jesus<TS3>(Mt. 1.18-25)Nok re' Mari̱ya q'uisi̱n nak chic ma' nc'ulic ric'ux ru̱c' riha'lac'u̱n, manlic pe' re' k'atal k'oric wilic ar Ro̱ma re' Awu̱sto ribihnal je' wili xik'or:«Chiwach johtok take k'i̱j wili chatak'a̱' tak rik'ormojic pan tak tinamit chi qui'ajlajok nic' pa' q'uihal take c'acharel choplic quina̱ wu'um. Nitak'a̱' ribanaric i ajlanic re're' reh chi narimoloric i to̱j nbanaric reh Ro̱ma, nqui xik'or.
Naxponic aj i k'oric cu̱c' tinamit, chi'nchel xi'o̱j pa riyuk'ul quima̱m cati't reh chi naqui-ajlajic take ar.
Je' ricab i Chep re' wilic ar pan tinamit Nasaret ar pa riyuk'ul Calile̱ya, ru'um chi ra̱' ri'sil cho i k'atal k'oric ma' Tawiy xo̱j chi narajlajic ar pa riyuk'ul i Jure̱ya ar chipam i tinamit Welen ribihnal re' asjanak wi̱' i k'atal k'oric re're'.
Naxo̱j chipam i tinamit re're' reh chi narajlajic ar, xic'am je i Mari̱ya chiri̱j re' ripahkam chic chi rehq'ue̱n. Ru'um chi yowa̱b ixok chic ru'um rajawric i Lok' laj rUxlabal i Dios,
re' Mari̱ya naxiponic ar Welen, manlic pe' xo̱j c'olok ric'ux ar. Je' aj re' xc'uluric ru̱c' maj q'uisi̱n nak chic ma' nponic rik'ijil naxelic je ar Nasaret.
Je' re' nok naxc'ulic ric'ux ar Welen, jenaj wo' ac'un xilow wach ar pan jenaj quiwarbal wacax ru'um nok naxiponic chipam i tinamit re're' ma' xquirak ta chic jeno' pa̱t je' ru̱c' ncamanic chi ye'bal quiwarbal take behel. Re' Mari̱ya naxc'ulic ric'ux, xibotej pan quich i pe̱t rac'u̱n eh xiyoc'a̱' chi nariwiric pan jenaj riwa'bal wacax.
Jenaj raj tz'e' wa̱ch i Dios xik'o'rej take aj cha'jem me̱'Chipam ak'ab re're', ar chiri̱j lok i tinamit Welen cu̱c' take nquicha'jej quime̱' pan tak chak'ab,
jenaj pe' raj tz'e' wa̱ch i Ajabe̱s Dios ruhmumaj chic cok chi quiwach eh xisakomjic take ru'um risakomil rilbal re' xa je' chic ricab risakomil i Ajabe̱s Dios. Re' take re' naxquilow chi je' re', yohbal wach naxiyo'jic ru'um.
Re' raj tz'e' wa̱ch i Dios je' wili xik'or queh:«Ma' tiyo'jic tak. Chabiraj tak chi coric i holohic laj k'oric nanik'orom yu'na maj re' hat-tak k'e̱' nasukbok ac'ux tak ch'i̱l take tinamit nachabiraj tak i k'oric wili:
Ar chipam i tinamit asjanak wi̱' i k'atal k'oric ma' Tawiy, chipam ak'ab yu'na xasjic i Ajabe̱s Pahbamaj chi K'atal K'oric re' narico'lonic aweh tak.
Reh aj chi na̱na'bem tak wach i ha'lac'un re're', re' wili nanik'orom aweh tak chi rehtalil: Ar pan jenaj riwa'bal wacax na̱rakam tak i ha'lac'un re're' botomaj pan quich ru'um ritu̱t, nqui i raj tz'e' wa̱ch i Dios.
Chiri̱j wili cu re' chic queh take aj cha'jem me̱', nquilow chi ruhmumaj chic take cok chi riche̱l i raj tz'e' wa̱ch i Dios re're' juntuhm chic chi rich'i̱l. Re' take juntuhm re're' p'uht quitioxem johtok reh i Dios chi je' wili:
«Yu'na re' take c'acharel ayu' wach ac'al naquic'acharic chic pan sukquil c'uxlis,ru'um nok re' Dios k'e̱' raj chi suk laj c'acharic chic naca'nam.Katioxej aj tak johtok reh Dios wilic cho pan taxa̱j chi je' re' c'ahchi' ribanam cho cu̱c' take c'acharel ayu' wach ac'al, nqui take.
Xa re' wo' xquik'or re're', re' take raj tz'e' wa̱ch i Ajabe̱s Dios xi'o̱j wo' chic johtok pan taxa̱j. Chiri̱j wili re' take aj cha'jem me̱' je' wili xquik'or chi quiwach:«Kat'oclom tak ki̱b, tak-tak pan tinamit. Ar nakilom tak wach i ha'lac'un xasjic je' ricab xik'or i Dios ru̱c' quichi̱' take raj tz'e' wa̱ch, nqui take.
Je' re' nok re' take aj cha'jem me̱' re're' xa cajamem chic qui̱b xi'o̱j pan tinamit. Naxquirak i Chep ch'i̱l i Mari̱ya, xquilow chi re' ha'lac'un ar yoclic pa riwa'bal wacax.
Chiri̱j wili p'uht quik'orom queh take chi'nchel wilque̱b ar i nic' pa' nimal xk'ormojic queh chiri̱j i ha'lac'un re're'
eh k'e̱' xsahchic quic'ux naxquibiraj re' xquik'or take aj cha'jem me̱' re're'.
Re' Mari̱ya, naxibiraj re're', xoquic chi ricapewjic ri̱j chi'nchel i k'oro̱j reh eh ma'xta chic nsahchic pa ric'ux.
Je' aj re' naxisoljic cho take aj cha'jem me̱', xa c'ahchi' chic quitioxem johtok i Dios nah be̱h ru'um xquilow wach i ha'lac'un je' ricab xk'ormojic queh eh xquitioxej wo' johtok reh i Dios ru̱c' chi'nchel xquilow ch'i̱l xquibiraj cu̱c' take raj tz'e' wa̱ch.
Re' ribiral rik'ahsjic i t'uch Jesus pan k'ab i DiosNok wahxaki̱b chic k'i̱j asjanak cho i quiha'lac'u̱n, re' Mari̱ya ch'i̱l i Chep xquicoj ribihnal i cac'u̱n chi Jesus, je' ricab k'oro̱j cho reh Mari̱ya ru'um raj tz'e' wa̱ch i Dios nok cu ja' yowa̱b ixok ta cho. Re' wili xca'n ribanaric chipam i k'i̱j naxesmejic lok ritz'uhmal na̱ ric'achanbal i t'uch ac'un re're'.
Chiri̱j chic ru' naxponic wach nic' nimal i k'i̱j k'oro̱j ru'um i C'uhbal Ye'o̱j reh Moyses nok sak chic wach i tutbe̱s ru̱c' rasjic riha'lac'u̱n, re' Mari̱ya ch'i̱l i Chep xi'o̱j ar Jerusalen re' xquic'am je wi̱' i Jesus re' pe̱t cac'u̱n, chi rik'ahsjic pa rik'ab i Ajabe̱s Dios.
Je' re' xca'n nimbal reh je' ricab rik'or i C'uhbal ye'o̱j reh Moyses ru'um i Ajabe̱s Dios re' rik'or chi je' wili:“Re' pe̱t ac'un nasjic, k'ahsjok pan k'ab i Dios reh chi naricamanic chiwach, nqui rik'or.
Je' wo', ar ponok Jerusalen, re' Mari̱ya xo̱j rik'ahsaj risi̱ chiwach i Dios je' ricab rik'or wo' chipam i C'uhbal re're' chi je' wili:“Re' tutbe̱s nok sak chic wach ru̱c' rasjic riha'lac'u̱n,junc'uhl chi cuc' c'o̱t on junc'uhl chi rexba̱ narik'ahsam chi si̱ chiwach i Ajabe̱s Dios, nqui rik'or.
Chiwach take k'i̱j nok wilque̱b ponok i Mari̱ya ch'i̱l Chep ar Jerusalen, chipam i tinamit re're' wilic wo' jenaj winak Simyon ribihnal coric wach rino'jbal eh aj niminel wo' chiwach i Ajabe̱s Dios. Ru'um nok wilic i Lok' laj rUxlabal i Dios ru̱c', re' Simyon re're' wilic chic ha̱b rip'utum ruyu'njic i k'i̱j re' narilom wi̱' wach i naresenic queh rich ra̱' ri'sil cho ma' Israhel chipam quiti'quilal
maj re' Lok' laj rUxlabal i Dios rik'orom chic cho reh chi je' wili:«Re' hat ma' ja'xta aquimic je wi cu ja' nawilow ta wach i Pahbamaj chi K'atal K'oric ru'um i Ajabe̱s Dios, nqui k'oro̱j cho reh.
Yu'na k'uru' nok chi re' Mari̱ya ch'i̱l Chep xquic'am je quiha'lac'u̱n chi naquik'ahsam pan k'ab i Dios, je' ricab rik'or i C'uhbal Ye'o̱j reh Moyses, re' Simyon re're' xo̱j wo' chipam Lok' laj Pa̱t re' nlok'onjic wi̱' wach i Dios, naxk'ormojic reh ru'um Lok' laj rUxlabal i Dios chi narojic ar.
Je' re' ajic, naxilow wach i ha'lac'un re're', ximehraj johtok eh xitioxej johtok i Dios chi je' wili:
«Ha̱w, re' ak'orbal ayeb cho wi̱n xponic wach. Yu'na ajic quinquimok pe chic je chi suk nic'ux,
maj xwilow chic wach i kajco'lonel
re' pahbamaj cho awu'um chi quico'ljic chi'nchel i tinamit.
Je' re' ajic re' Chep ch'i̱l i Mari̱ya k'e̱' wo' chic xsahchic quic'ux ru̱c' take k'oric xk'ormojic chiri̱j i cac'u̱n.
Chiri̱j chic ru', re' Simyon xipahkaj ric'axbal i Dios chi quina̱ ritu̱t raja̱w i Jesus eh chiri̱j chic re' je' wo' chic wili xik'or reh ritu̱t i t'uch ha'lac'un Jesus:«Mari̱ya, chabiraj chi coric i wili: Re' Dios ritik'a̱b chic cho wach chi re' ric'uhbal awac'u̱n q'uihal take c'acharel ma'xta cajwanic wach, je' ricab nbanaric reh jeno' rehtalil be̱h nok ma' n-nimjic ta chic cu'um tinamit. Je' re' ajic re' Dios xitik'a̱' wo' cho wach chi re' awac'u̱n wili nariyeb ti'c'axic chi quina̱ q'uihal queh ra̱' ri'sil cho ma' Israhel re' ma'xta quiniminic reh ric'uhbal. Je' wo', xitik'a̱' wo' cho wach chi narico'lem take riq'uihal queh take ra̱' ri'sil cho ma' Israhel re' naquiniminic reh ric'uhbal.
Chiri̱j awac'u̱n wili, re' tak'amaj cho chi risakomsjic lok wach i ma' holohic ta laj no'jbal wilic pan ca̱mna take riq'uihal tinamit, re' hat Mari̱ya ti' na̱wilom wach. Naroquic cho jenaj nyot'ic awu̱c', xa je' chic ricab lamoj ta nak jeno' ch'ihch' chi' ac'ux na̱wic'ram, nqui Simyon.
Chi quixilac take c'ahchi' quilom rik'ahsjic i Jesus pan k'ab i Dios, wilic wo' ar jenaj rijeb laj ixok rixk'u̱n i Panwel ra̱' ri'sil wo' cho Aser, A̱n ribihnal eh je' ru̱c' wo' take aj k'oro̱l reh k'oric nye'eric reh ru'um Lok' laj rUxlabal i Dios. Re' A̱n wili camnak chic je ribahi̱l, xa wuku̱b ti ha̱b xc'acharic ru̱c'
eh yu'na quejeb ro'c'ahl  ha̱b chic ricahnic cahnok ru'um ribahi̱l, xa re' la' nchel to̱b ta wo' rijeb ixok chic, xa kalakal wo' wilic chipam Lok' laj Pa̱t re' nlok'onjic wi̱' wach i Dios ru'um xa eli̱c wo' ricuy riwa' riha̱' chi ti̱j chi lok'onbal wach i Dios.
Je' re' ajic re' A̱n wili nok wilic ponok chipam lok' laj pa̱t re're' eh c'ahchi' rilom rik'ahsjic i Jesus, p'uht ritioxem johtok i Dios eh je' wili k'oric xiban chiri̱j i ha'lac'un re're' queh take aj Jerusalen re' c'ahchi' cuy'em i k'i̱j chi naquico'ljic:«Naq'uihok i ha'lac'un wili naco̱j rico'lem i hoj ra̱' ri'sil cho ma' Israhel, nqui k'oric xiban.
Nok ca'nam chic cho ribanaric chi'nchel re're' chipam Lok' laj Pa̱t re' nlok'onjic wi̱' wach i Dios chi rinimjic je' ricab nic' pa' wach tz'ihmbimaj cahnok chipam i C'uhbal ye'o̱j reh Moyses ru'um i Ajabe̱s Dios eh quibiram wo' chic chi'nchel xk'ormojic chiri̱j i quiha'lac'u̱n, re' Chep ch'i̱l Mari̱ya xisoljic wo' chic je pan quipa̱t ar pan tinamit Nasaret pa riyuk'ul i Calile̱ya.
Re' c'uhbalanic xiban i Jesus chi quixilac take nimak quiwach winakRe' Jesus p'uht riq'uihic johtok eh nok c'ahchi' riq'uijolbic p'uht rik'asamric rino'jbal maj re' rato'bil i Lok' laj rUxlabal i Dios wilic china̱.
Chi je' re' q'uihic riban johtok i Jesus, re' take ritu̱t raja̱w ru'um chi ocronak take chi eli̱c ha̱b qui'o̱j ar Jerusalen pan nink'i̱j re' nquinink'ijej wi̱' i quelic cho ra̱' ri'sil ma' Israhel chipam i ti'c'axic najtir k'i̱j ar Eji̱pto,
re' take re' xi'o̱j ar Jerusalen je' ricab nca'n eli̱c ha̱b eh xquic'am je Jesus chiqui̱j.
Nok cux'unak chic i nink'i̱j re're', re' Chep ch'i̱l Mari̱ya xisoljic wo' chic je pan quitinami̱t ch'i̱l take nic' pa' nimal xiponic cho pan nink'i̱j re're', xa re' la' ma' xquicoj ta rehtal chi re' Jesus xcahnic po' cho ar Jerusalen
maj pan quic'ux take ritu̱t raja̱w, xa chi quixilac la' wo' tinamit xchalic. Je' re' nok xca'n je jenaj k'i̱j chi behic. Naxoquic aj cho k'ekom, re' take re' p'uht quisiq'uim i cac'u̱n chi quixilac take queht'alim quiwach quich'i̱l, je' wo' chi quixilac take cu̱c' cho,
xa re' la' ma' xquirak ta wo'. Je' re' nok pa ricab k'i̱j xquichop wo' chic je quibe̱h chi risiq'uiric i Jesus ar Jerusalen
eh cu re' chic pa ro̱x k'i̱j xponic quirak chipam Lok' laj Pa̱t re' nlok'onjic wi̱' wach i Dios. Naxponic quirak, xquilow chi ar wilic chi quiyejal take aj tijem ri̱j C'uhbal Ye'o̱j reh Moyses c'ahchi' ribiram i c'uhbalanic nca'n take ru' eh c'ahchi' wo' cok chi pahkanic chiri̱j i c'uhbal nquik'or.
Je' wo', xquilow chi chi'nchel take c'ahchi' quibirinic reh k'oric riban i cac'u̱n, xa sahchanak chic quic'ux ru'um chi k'e̱' t'ulic chi quic'u'ljic.
Naxquilow chi je' re' take ritu̱t raja̱w, k'e̱' xsahchic quic'ux xa re' la' ru'um quiyo'jic chi xsahchic nak i cac'u̱n je' wili xik'or i ritu̱t reh:«Wac'u̱n, ma' holohic ta xa'n keh chi je' re' maj re' hin ch'i̱l awaja̱w xiban naho̱l kawach chi asiq'uiric, nqui reh.
Chalic Jesus je' wili xik'or reh:«Re' hat-tak narak wo' nak tak chiri̱j chi re' hin tanlic chi wi̱n chi nanibanam i camanic ye'o̱j chi nina̱ ru'um i wAja̱w Dios. Je' re' nok ayu' nak xinasic' tak chi pe̱t, nqui xik'or.
Re' k'oric re're' ma' xquirak ta chiri̱j take ritu̱t raja̱w
xa re' la' re' ritu̱t ma' xsahchic ta chic pa ric'ux i k'oric re're'. Chi je' re', re' Jesus xsoljic je chiqui̱j ar pan quitinami̱t Nasaret. Ar chic ponok xa ma' haj ta wo' xik'ihtaj ri̱b chiwach ritu̱t raja̱w, xa eli̱c la' wo' xinimej take.
Je' wo' chic, nok c'ahchi' riq'uijolbic johtok, k'e̱' c'ahchi' rik'asamric rino'jbal eh ru̱c' re're', ma' pajoj ta naxirak ric'axbal chiwach i Dios je' wo' chi quiwach take tinamit.
Re' Wa̱n richop ricamaj chi c'uhbalanic<TS3>(Mt. 3.1-12; Mr. 1.1-8; Jn. 1.19-28)Naxk'o'rjic i Wa̱n ru'um i Dios chi naricamanic chiwach, xa re' nok re' winak Tiwe̱ryo ribihnal ho'lajuj chic ha̱b wilic reh chi k'atal k'oric ar Ro̱ma. Chipam take k'i̱j re're', re' take wili wilque̱b chi raj to'bonel:• Re' ma' Po̱nsyo Pila̱to raj to'bonel ar pa riyuk'ul i Jure̱ya,• re' ma' Hero̱res raj to'bonel ar pa riyuk'ul i Calile̱ya,• re' ma' Pili̱po re' richa̱k' i Hero̱res raj to'bonel ar pan tak quiyuk'ul Iture̱ya ch'i̱l Taraconi̱ta,• eh re' ma' Lisa̱nyas raj to'bonel ar pa riyuk'ul i Awili̱nya.
Je' wo', naxk'o'rjic i Wa̱n re' rac'u̱n ma' Sacari̱yas ru'um i Dios ar pan chik yu̱k' laj ye'a̱b re' ma'xta wi̱' patanel, xa re' nok re' ma' Anas ch'i̱l ma' Caypas wilque̱b chi nahsil c'amol quibe̱h take aj k'ahsem si̱ chiwach i Dios ar pa riyuk'ul i Jure̱ya.
Nok k'o'romaj chic ru'um i Dios, re' Wa̱n p'uht risutem pa̱m take ye'a̱b wilque̱b ma' naht ta chi chi̱' i ma' laj ha' Jortan ribihnal eh je' wili rik'or queh tinamit:«Chacana̱' tak ribanaric i mahc reh chi re' Dios ericuy amahc tak eh cu re' aj ru' re' hin enikahsaj aha̱' tak, nqui queh.
Re' camanic c'ahchi' ribanam i Wa̱n, re' wo' je' ricab ritz'ihmbam cho pa rihu̱j i ma' Isayi̱yas re' aj k'orol riC'uhbal i Dios. Re're' je' wili xitz'ihmbaj cho:“Re' hin xnibiraj chi je' wili xk'ormojic reh jenaj winak c'ahchi' riyuk'em take tinamit ar pan chik yu̱k' laj ye'a̱b:‘Je' ricab nantik'injic jeno' be̱h ru'um ponic reh jeno' k'atal k'oric chi k'o'ronic,re' hat chatik'a̱' wo' take tinamit chi ric'uluric i Ajabe̱s Pahbamaj wu'um chi K'atal K'oric re' nariponic chi quik'o'rjic.Queh take tinamit re're' chak'or chi curman naquicorsam wach quic'acharicje' ricab nok jeno' winak ricorsaj wach take yocyoc laj be̱h ru'um reh riponic jeno' k'atal k'oric.
Nik'or chi je' re' maj re' winak je' re' ricamaj, wi juljul pa̱m take be̱h,narinuksam pa̱m take jul re're', on wi yohbal wach take tantan, naritik'a̱b na̱ chi coric.Je' wo', wi cotcot riban take be̱h, nariyeb chi coric on wi luc'luc' riban narich'eyem na̱ chi coric.Je' aj re' riban reh chi naricahnic chi xa jenaj chic wach i be̱h, nqui banol reh winak re' c'ahchi' riyuk'em take tinamit ar pan chik yu̱k'.
Re' xnibiraj re're', xa ma' naht ta chic wilic i k'i̱j chi naric'uluric eh nac'ulurok,chi'nchel take tinamit naquilom wach i aj co'lonel re' naritak'a̱b cho i Dios, nqui xitz'ihmbaj cho ma' Isayi̱yas.
Je' wo', queh take yohbal wach tinamit ma' ja' nquicana̱' ta quimahc re' p'uht quiponic ru̱c' i Wa̱n, je' wili xik'or queh:«Re' hat-tak re' nawa̱j asiq'uim tak ri̱j elic chiwach i ti'c'axic chalic reh, je' ricab elic nca'n take a̱k' nanquilow wach i k'a̱k', ma̱coj tak wach re' xat-tijiljic tak wi̱' chi xa re' kahsanic ha' enco'lonic aweh tak chiwach i ti'c'axic chalic reh
maj reh chi na̱co'ljic tak, til curman chi cha'n tak i coric c'uhtbal reh chi xacana̱' tak chic amahc eh ma̱k'or tak nchel pan ac'ux tak chi je' wili:‹Re' hoj, hoj ritinami̱t i Dios maj re' hoj, hoj ra̱' ri'sil cho ma' Awraham. Nic' wach k'uru' chi ma' eta kojco'ljic chiwach i ti'c'axic? ma' tiqui tak pan ac'ux.«Ma̱capaj tak chic chi je' re' maj wi ta nak xa ru'um chi ra̱' ri'sil cho ma' Awraham, re' take tinamit enca'n chi ritinami̱t i Dios, ra̱j rik'orom chi re' take abaj wili ewo' nak nca'n chi ritinami̱t i Dios ru'um nok re' Dios wilic rajawric chi enak ritik'a̱' take chi ra̱' ri'sil cho ma' Awraham.
Je' re' ajic chac'uhtaj tak k'uru' chi xacana̱' chic amahc tak maj re' ti'c'axic til chalic chic reh chana̱ tak eh naric'uluric awu̱c' tak je' ricab jeno' winak tiklic chic chi naroquic chi riyoc'oric lok take che̱' ma' quiwachanic ta eh nok riyoc'om chic lok take ric'at wo' take cok pan k'a̱k', nqui Wa̱n queh tinamit.
Re' Wa̱n je' wili xik'or queh:«Pa' bih wilic aweh tak chasi̱j tak so' queh take ma'xta bih wilic queh. Je' ricab, wi wilic quib ok aso' tak, chayew tak reh jeno' awas acha̱k' tak. Je' wo', chayew wo' tak quiwa' quiha̱' i ma'xta bih wilic queh, nqui Wa̱n.
Wilic wo' take aj pahkem to̱j ntak'abjic je reh aj k'atal k'oric Ro̱ma xi'o̱j wo' c'olok ru̱c' i Wa̱n chi narikahsjic quiha̱'. Re' take re' je' wili xquipahkaj reh:«Ha̱w ma' Wa̱n, raj wo' i hoj chaj bih naka'nam? nqui take reh.
—Re' hat-tak ma' wic'saj tak na̱ ripahkaljic i tumi̱n re' k'oro̱j aweh tak chi na̱pahkam tak, nqui queh.
Chalic take ju'jun i sol wilque̱b wo' cok ru̱c' i Wa̱n, je' wili xquik'or cok reh:«Raj wo' hoj k'uru', chaj wo' bih naka'nam? nqui take reh.—Re' hat-tak ch'ihcok ac'ux tak ru̱c' atojbal tak. Ma' chi bih amak' tak reh xa hab wach xa ru'um atoxtotil tak. Ma̱tz'ak wo' tak k'oric chiri̱j hab wach jeno' ma'xta rimahc, nqui Wa̱n queh.
Ru̱c' aj c'uhbalanic re're', chi'nchel take tinamit wilque̱b ru̱c' i Wa̱n chi narikajic quiha̱' p'uht quik'orom pan quic'ux chi je' wili:«Re' ta wo' ti i winak wili i Pahbamaj chi K'atal K'oric? nqui take pan quic'ux ru'um chi til c'ahchi'que̱b chi ruyu'njic i k'atal k'oric re're'.
Re' Wa̱n je' wili xik'or queh chi risakomsjic wach queh i birinic nca'n pan quic'ux:«Ma'xta, ma' re' ta hin i nacapaj tak re're'. Re' k'atal k'oric re're' c'ulic lok reh chiwi̱j hin. Je' wo' chic, re're' nic' wo' chic na̱ rajawric chi niwach, chi xa ta nak re' t'uch wach camanic je' ricab resmejic lok riper xijab ajabe̱s riban jeno' aj camanom, eric'ul chi wi̱n chi eniban chiwach. Je' wo' chic, yu'na xa ru̱c' ti ha' c'ahchi' nikahsam aha̱' tak i hin, ra̱j nac'olok lok ru', til naribanam chi naritak'a̱b cho i Lok' laj rUxlabal i Dios chi nariwih'ic pan ac'acharic hat-tak re' tiniminic tak reh Ajabe̱s re're' eh tz'a̱b ru' take ma' quiniminic ta reh, re' take re' narich'ukum k'oric chi quina̱.
«Chi je' aj re' i rajawric, chatik'a̱' awi̱b tak chi ric'uluric i k'atal k'oric re're' maj nac'olok lok ru', xa chi yu'na ti narip'utum camanic je' ricab riban jeno' winak nok wilic chic pan k'ab rijachbal, rip'ut ti rijacharic lok ri̱j rija̱l tehbal na̱ i rica̱k' eh nok ricohlam chic rijacharic ri̱j rija̱l, riyew lok pan birin take jal eh re' tilub riyew cok pan k'a̱k' re' xa ntenic chic cho, nqui queh.
Ru̱c' aj take k'oric je' ricab re're', re' Wa̱n q'uih pech wo' xik'or queh tinamit i holohic laj k'oric chi re' Ajabe̱s K'atal K'oric loq'uil chic nc'ulic lok eh xik'il wo' take chi naquicana̱b c'acharic pan mahc.
Je' ricab ma' Hero̱res je' wili xk'ormojic reh ru'um i Wa̱n:«Re' hat mahc i na'n chi c'ahchi' awehq'uenem cok i Herori̱yas re' rehq'ue̱n acha̱k' Peh. Til riwi̱' chaweh chi chacana̱' i rehq'ue̱n acha̱k' je' wo' re' take nic' nimal i mahc na'n cu yu'na chi k'i̱j, nqui reh.
To̱b ta je' re' xik'or i Wa̱n, re' Hero̱res ma' xinimej ta re' xk'ormojic reh re're', ritz'aparic la' chic xiban pan che̱' eh ru̱c' re're' jenaj chic riman rimahc xicoj china̱.
Re' Jesus xkahsjic riha̱' eh xichop ricamaj chi c'uhbalanic<TS3>(Mt. 3.13-17; Mr. 1.9-11)Nok cu kahsanic ha' wo' riban i Wa̱n, pan jenaj k'i̱j nok re' tinamit c'ahchi' quikahsam quiha̱', re' Jesus xo̱j wo' c'olok chi rikahsjic riha̱'. Je' re' ajic nok wilic cok pan ha' eh c'ahchi' ribanam riti̱j, xteh pe' pa̱m i taxa̱j
eh re' Lok' laj rUxlabal i Dios xkajic cho china̱ i Jesus je' ricab riwi̱' jenaj rexba̱. Chiri̱j wili, re' Dios xk'oric wo' cho pan taxa̱j chi je' wili:«Re' hat wAc'u̱n, til k'e̱' ti' tiwic'raj. K'e̱' wo' sukquil pa nic'ux chawi̱j ru'um chi xatnipahba̱' chi Ajabe̱s K'atal K'oric, nqui cho Dios.
Ru̱c' aj re', re' Jesus xichop ricamaj nok wilic na pa rilaje̱b rica'winak  ha̱b. Re' aj wili ritikim cho wi̱' ri̱b ric'acharic i Jesus:• Re' Jesus rac'u̱n i Chep je' ricab nquicapaj i tinamit;• re' Chep rac'u̱n i Elih;
• re' Elih rac'u̱n cho i Matat;• re' Matat rac'u̱n cho i Lewih;• re' Lewih rac'u̱n cho Melquih;• re' Melquih rac'u̱n cho i Janay;• re' Janay rac'u̱n cho i Chep;
• re' Chep rac'u̱n cho i Matati̱yas;• re' Matati̱yas rac'u̱n cho i Amos;• re' Amos rac'u̱n cho i Nahum;• re' Nahum rac'u̱n cho i Eslih;• re' Eslih rac'u̱n cho i Nacay;
• re' Nacay rac'u̱n cho i Mahat;• re' Mahat rac'u̱n cho i Matati̱yas;• re' Matati̱yas rac'u̱n cho i Semeyih;• re' Semeyih rac'u̱n cho i Chep;• re' Chep rac'u̱n cho i Jurah;
• re' Jurah rac'u̱n cho i Joha̱na;• re' Joha̱na rac'u̱n cho i Re̱sa;• re' Re̱sa rac'u̱n cho i Sorowawel.• Re' Sorowawel rac'u̱n cho i Salatyel;• re' Salatyel rac'u̱n cho i Ne̱ri;
• re' Ne̱ri rac'u̱n cho i Me̱lqui;• re' Me̱lqui rac'u̱n cho i Arih• re' Arih rac'u̱n cho i Cosam;• re' Cosam rac'u̱n cho i Elmoram;• re' Elmoram rac'u̱n cho i Er;
• re' Er rac'u̱n cho i Chus• re' Chus rac'u̱n cho i Elye̱ser;• re' Elye̱ser rac'u̱n cho i Jorim;• re' Jorim rac'u̱n cho i Matat;• re' Matat rac'u̱n cho i Lewih;
• re' Lewih rac'u̱n cho i Simyon;• re' Simyon rac'u̱n cho i Jurah;• re' Jurah rac'u̱n cho i Chep;• re' Chep rac'u̱n cho i Jonam;• re' Jonam rac'u̱n cho i Elyaquim;
• re' Elyaquim rac'u̱n cho i Mele̱ya;• re' Mele̱ya rac'u̱n cho i Maynan;• re' Maynan rac'u̱n cho i Matatah;• re' Matatah rac'u̱n cho i Natan;• re' Natan rac'u̱n cho i Tawiy.
• Re' Tawiy rac'u̱n cho i Isayih;• re' Isayih rac'u̱n cho i Ower;• re' Ower rac'u̱n cho i Wohos;• re' Wohos rac'u̱n cho i Salmon;• re' Salmon rac'u̱n cho i Nahason;
• re' Nahason rac'u̱n cho i Aminaraw;• re' Aminaraw rac'u̱n cho i Aram;• re' Aram rac'u̱n cho i Hesrom;• re' Hesrom rac'u̱n cho i Pa̱res;• re' Pa̱res rac'u̱n cho i Jurah;
• re' Jurah rac'u̱n cho i Jacow;• re' Jacow rac'u̱n cho i Isahac;• re' Isahac rac'u̱n cho i Awraham.• Re' Awraham rac'u̱n cho i Tareh;• re' Tareh rac'u̱n cho i Naho̱r;
• re' Naho̱r rac'u̱n cho i Seruc;• re' Seruc rac'u̱n cho i Racaw;• re' Racaw rac'u̱n cho i Pelec;• re' Pelec rac'u̱n cho i Ewer;• re' Ewer rac'u̱n cho i Sa̱la;
• re' Sa̱la rac'u̱n cho i Caynan;• re' Caynan rac'u̱n cho i Arpaxah;• re' Arpaxah rac'u̱n cho i Sem.• Re' Sem rac'u̱n cho i Noheh;• re' Noheh rac'u̱n cho i Lamec;
• re' Lamec rac'u̱n cho i Matusalem;• re' Matusalem rac'u̱n cho i Henoc;• re' Henoc rac'u̱n cho i Jareh;• re' Jareh rac'u̱n cho Mahalalel;• re' Mahalalel rac'u̱n cho i Caynan;
• re' Caynan rac'u̱n cho i Enos;• re' Enos rac'u̱n cho i Set;• re' Set rac'u̱n cho i Aran;• re' Aran rac'u̱n cho i Dios.
Re' ripajaric i Jesus xbanaric ru'um aj Yahm ar pan chik yu̱k'<TS3>(Mt. 4.1-11; Mr. 1.12-13)Chiri̱j chic ru' nok chalanak chic i Lok' laj rUxlabal i Dios ru̱c' Jesus, xelic cho ar Jortan eh xc'amaric je ru'um i Lok' laj Uxlabal ar pan jenaj ye'a̱b chik yu̱k' re' ma'xta wi̱' patanel.
Re' aj Yahm je' wili p'uht rik'orom reh Jesus:«Re' hat Jesus wilic rajawric ak'orbal ru'um nok hat rAc'u̱n i Dios. Chak'or reh abaj wili k'uru' chi mikrok wi'c, nqui reh.
Chalic Jesus je' wili xik'or reh aj Yahm:«Coric nak'or, xa re' la' ma'xta nibiram k'oric chawach maj pa riC'uhbal i Dios tz'ihmbimaj chi je' wili:“Re' c'acharel reh chi naric'acharic curman wo' chi naribanam riwa',xa re' la' k'e̱' wo' chic curman chi naribiram haj wilic rik'or i Dios reh chi naric'acharic chi suk ru̱c' i Dios, nqui rik'or, nqui Jesus.
Chiri̱j wili ar chic china̱ jenaj yu̱k' k'e̱' nahtil na̱ re' xc'amaric je wi̱' i Jesus, re' aj Yahm chi jumehk'il xic'uhtaj wo' chic reh nic' nimal take nimak wach tinamit wilque̱b ayu' wach ac'al
eh re' aj Yahm je' wili xik'or reh:«Re' hin eriban chi eniyew chi'nchel take nimak wach tinamit wulu' ch'i̱l nic' nimal quibihomal reh hab wach aj eh nwa̱j niyeb. Re' hin til wilic wajawric chi ribanaric chi je' re' maj k'ahsamaj take pa nik'ab.
Re' hat k'uru' chaxuc'a̱' awi̱b chi nilok'onjic chi je' re' enik'ahsaj take pan ak'ab chi'nchel re're' reh chi enak'at k'oric chi quina̱, nqui reh.
Re' Jesus je' wili ric'u'ljic xiban:«Coric nak'or, xa re' la' ma'xta ca̱t nilok'em maj pa riC'uhbal i Dios tz'ihmbimaj chi je' wili:“Xa re' wo' Ajabe̱s Dios na̱lok'em wacheh xa chiwach wo' re' naxuc'a̱b awi̱b, nqui tz'ihmbimaj.«Telen aj chi niwach, ma' nwilow chic awach, nqui Jesus.
Chiri̱j chic ru' xc'amaric wo' chic je Jesus ru'um aj Yahm ar chipam tinamit Jerusalen eh naxpahbabjic china̱ i ma' laj tz'ak nsutunic ri̱j i pa̱t re' nk'ahsjic wi̱' take si̱ chiwach i Dios, je' wili xk'ormojic reh Jesus:«Hat Jesus, to̱b ta nak naht etik'ehbic jok ma'xta bih enac'ul ru'um nok hat rAc'u̱n i Dios. Chacut jok awi̱b ayu' k'uru'
maj pan Lok' laj Hu̱j re' wilic wi̱' i riC'uhbal i Dios je' wili tz'ihmbimaj:“Re' Dios eritak'a̱' take cho raj tz'e' wa̱ch chi etichalic quicha'jej, nqui tz'ihmbimaj.
«Je' wo', chipam i Lok' laj Hu̱j re're' tz'ihmbimaj wo' chi je' wili:“Wi ta nak etik'ehbic jok wach ac'al, re' take raj tz'e' wa̱ch i Dios ewo' tiquic'ul pan te̱wreh chi ma' eta nach'ey awi̱b wach abaj, nqui tz'ihmbimaj, nqui aj Yahm reh Jesus.
Re' Jesus je' wili xic'u'lej wi̱':«Coric xak'or, xa re' la' ma' riyew ta ri̱b chi enipaj i Dios maj je' wo' wili tz'ihmbimaj pan Lok' laj Hu̱j re' wilic wi̱' riC'uhbal:“Ma̱yew chi pajaric awAja̱w Dios, nqui tz'ihmbimaj, nqui xic'u'lej wi̱'.
Chiri̱j re', re' aj Yahm, naxilow chi ma'xta n-nimjic rik'orbal, xicana̱' cahnok i Jesus. Ru̱c' aj re', ximay ripajaric cu rehtal wo' chic xirak cho chaj bih naripajbem wi̱'.
Re' take aj Nasaret ma' xic'ul ta quic'ux i k'oric xilow wach i Jesus pan Lok' laj Hu̱j<TS3>(Mt. 4.12-17; Mr. 1.14-15)Chiri̱j chic ru', re' Jesus, naxcanabjic cahnok ru'um aj Yahm, xsoljic cho pa riyuk'ul Calile̱ya eh ru'um rajawric i Lok' laj Uxlabal ye'o̱j reh, xelic ribiral cu̱c' chi'nchel i tinamit chi re' Jesus wilic ricowil rik'orbal chi c'uhtunic.
Je' re' rik'or chiri̱j i Jesus maj re' take quibirinic reh i c'uhtunic riban pan tak pa̱t ntijiljic wi̱' ri̱j i C'uhbal ye'o̱j reh i Moyses, je' wili nquik'or chiri̱j:«Re' cok i winak wili til wilic ricowil rik'orbal chi c'uhtunic, nqui nquik'or.
Chi je' aj re' k'oric nca'n chiri̱j, re' Jesus xo̱j c'olok chipam i tinamit Nasaret re' q'uihinak cho wi̱'. Junpech ajic naxponic i hi'lbal k'i̱j chi keh hoj ra̱' ri'sil cho ma' Israhel, xo̱j chipam i pa̱t ntijiljic wi̱' ri̱j i C'uhbal Ye'o̱j reh Moyses je' ricab rocsam wi̱' ri̱b chi no̱j chi c'uhtunic pan tak pa̱t re're'. Ar ajic naxponic ri'orahil i c'uhtunic xpa'lajic johtok
eh xye'eric reh i hu̱j ritz'ihmbam i raj k'orol C'uhbal i Dios re' ma' Isayi̱yas. Naxihel wach i hu̱j re're', manlic xponic rirak take k'oric xitz'ihmbaj ma' Isayi̱yas chi je' wili:
“Re' Lok' laj rUxlabal i Dios wilic wu̱c' reh chi nanibanam ricamaj chi aj k'orol riC'uhbal i Dios.Re're' wilic wu̱c' maj re' Dios xiripahba̱' chi nanik'orom i holohic laj k'oric wili queh take cajwam wach tobjic:Je' ricab ntak'abjic jeno' aj tz'e' wa̱ch chi rik'ormojic chi naquelic lok pan che̱' take tz'apalque̱b,on chi naquilom wo' chic wach sakom take moyronak chic pa̱m nak' quiwach ru'um rik'ekomil i pa̱t tz'apalque̱b wi̱',je' wo' re' hin, xintak'abjic wo' cho cu̱c' take ti' c'ahchi' quic'ulum pan quik'ab take caj ixowonelchi rik'ormojic queh chi re' Dios naresam take chipam quiti'quilal re're'.
Je' wo', xintak'abjic wo' cho chi rik'ormojic quehchi xirak chic rik'ijil chiwach i Dios chi k'e̱' ra̱j rito'bem take, nqui tz'ihmbimaj cho ru'um ma' Isayi̱yas.
Naxicohlaj rilmijic wach i hu̱j, re' take tinamit xa cow chic xquitz'ehtaj i Jesus. Chiri̱j ru', xibotej wach i hu̱j, xiyew wo' chic reh raj to'o̱l i nahsil nilbic reh pa̱t re're' eh tz'uhkic jok.
Chiri̱j wili re' Jesus je' wili xik'or queh:«Re' k'oric rik'orom cho ma' Isayi̱yas xmanlajic chic wach eh re' hin wilqui̱n chawach tak re' wo' hin quinbanic chi manlajic wach i k'oric re're', nqui Jesus.
Naxquibiraj i k'oric re're', re' take wilque̱b ar je' wili xquik'or:«Coric xik'or i Jesus eh je' wo' k'e̱' suk rik'or chi re' Dios naco̱j rito'bem, nqui xquik'or.Re' cok ru' to̱b ta je' re' xquik'or, ma' til ta xquicoj wach chi re' Jesus, re' i aj k'orol riC'uhbal i Dios. Re' take re', je' la' wili xquik'or:«Nic' wach nachiban ru' chi aj k'orol riC'uhbal i Dios maj xa rac'u̱n wo' ti Chep? nqui take.
Chiri̱j i wili re' Jesus je' wili xik'or queh:«Re' hat-tak xc'ulic ribiral awu̱c' tak chi yohbal wach take lok' laj nawa̱l xniban cho ar Capernahum eh ru'um re' pahkbal wi̱n chi nanibanam wo' lok' laj nawa̱l chaxilac tak, na̱k'orom tak wi̱n i c'uta̱j nbanjic chiri̱j aj ik'omonel: “Re' aj ik'omonel ar rip'ut je ik'omonic pa ripa̱t, nqui rik'or i c'uta̱j re' enak'or tak wi̱n.
«Coric, je' re' rik'or i k'oric re're', xa re' la' coric wo' rik'or jenaj chic k'oric wili:“Ma' jeno' aj k'orol riC'uhbal i Dios ma' ta nak ixowomaj wach pa ritinami̱t, nqui i k'oric re're'.
«Chi risakomsjic wach i c'uta̱j re're', chacoj tak rehtal nic' wach xic'ul i Eli̱yas nok chiwach i xib ha̱b rime̱ra yohbal wach sik'jil xiban eh xwih'ic wo' jenaj wi'jalel ayu' wach ac'al. Til nik'or chi chiwach take k'i̱j re're', ayu' chipam i katinami̱t i hoj ra̱' ri'sil cho ma' Israhel yohbal nak wach take cahnel ixok wilque̱b chi ma'xta chic quiwa' quiha̱',
xa re' la' ma' re' ta wo' cu̱c' xtak'abjic cho Eli̱yas chi quitobjic maj ixowomaj wach chipam i tinamit re're'. Chi je' re' ajic ar xtak'abjic je pa riyuk'ul i Siron ru̱c' jenaj cahnel ixok aj Sare̱pta.
«Je' wo' re' xc'uluric cho chiwach Elise̱yo re' aj k'orol riC'uhbal i Dios, yohbal wo' nak wach take xilim qui̱j wilque̱b ayu' pan katinami̱t i hoj ra̱' ri'sil cho ma' Israhel, xa re' la' wach i winak aj Si̱rya Nahaman ribihnal xesmejic lok riya'bilal, raj take xilim qui̱j wilque̱b ayu' pan katinami̱t ma'xta nesmejic lok quiya'bilal, nqui Jesus queh.
Naxquibiraj chi je' re' take wilque̱b chipam pa̱t re're', k'e̱' naxjohtic cho quic'a̱.
Je' re' nok naxipa'lajic johtok, xquikerej lok i Jesus eh xquic'am lok chiri̱j i tinamit wilic china̱ i yu̱k' reh chi naquicutum nak jok ar,
xa re' la' Jesus xok'taj ri̱b pan quik'ab, xiq'uic je pan quiyejal eh xicana̱' cahnok i tinamit re're'.
Re' Jesus xicowsaj jenaj winak wilic ma' tob laj uxlabal ru̱c'<TS3>(Mr. 1.21-28)Naxelic je Jesus ar Nasaret, xo̱j jok pan tinamit Capernahum re' wilic wo' chipam riyuk'ul i Calile̱ya. Pan tak hi'lbal k'i̱j chi keh hoj ra̱' ri'sil cho ma' Israhel, re' Jesus xiban wo' c'uhtunic ar.
je' ricab xquilow chi xc'uluric pan jenaj queh hi'lbal k'i̱j re're' ar chipam i pa̱t ntijiljic wi̱' ri̱j i C'uhbal ye'o̱j reh i Moyses. Ar ajic jenaj winak re' chopo̱j na̱ ric'acharic ru'um jenaj ma' tob laj uxlabal je' wili p'uht rik'orom cok reh Jesus chi xa cow chic c'ahchi' rik'oric:
«Hat Jesus re' nabihnej chi aj Nasaret, re' hin weht'alim chi re' hat xa hat t'erenel naxatc'ulic lok eh wilic awajawric chi ribanaric re're' maj re' hat, hat Lok' laj rAc'u̱n i Dios. Chaj bih awocal cho ku̱c' k'uru', koj-acana̱' chi suk? nqui p'uht rik'orom.
Nok je' re' p'uht rik'orom, re' Jesus je' wili xik'or reh ma' tob laj uxlabal ru̱c' rajawric rik'orbal:«Chatz'ap achi̱'. Telen lok ru̱c' winak wili, nqui reh.Xa re' wo' ti xibiraj i k'oric re're', re' ma' tob laj uxlabal xelic wo' ti ru̱c' i winak re're' eh xicut wach ac'al chi quiyejal take wilque̱b ar, xa re' cok ru' ma' xch'eyeric ta wo' naxbanaric reh chi je' re'.
Naxquilow chaj bih xiban i Jesus, re' take wilque̱b ar je' wili xquik'or chi quiwach chi sahchanak quic'ux:«K'e̱' rajawric rik'orbal i winak wili. Re' cok wili, wilic rajawric chi quina̱ take ma' tob laj uxlabal. Je' re' nkak'or maj narik'or queh chi naquelic lok, xa chi yu'na wo' ti qui'elic lok, nqui take.
Je' re' nok xquesaj lok ribiral i Jesus pan tak cuc' tinamit wilque̱b ar Capernahum chi re're' wilic rajawric chi quina̱ take ma' tob laj uxlabal.
Wilic toco̱m chic yowa'i̱b xicowsaj take i Jesus<TS3>(Mt. 8.14-15; Mr. 1.29-31)Chiri̱j chic ru' na xelic cho Jesus chipam i pa̱t re're', xo̱j pa ripa̱t i Simon re' k'o'romaj wi̱' chi narito'bem ritu̱t rehq'ue̱n i Simon maj jiclic wach yoca̱b ru'um jenaj cak tz'a'.
Je' re' naxponic ar, re' Jesus xijil cok ri̱b re' yoclic wi̱' ixok re're' eh xik'or reh cak tz'a' chi narelic lok ru̱c'. Naxik'or chi je' re', xelic ti i cak tz'a' wilic chiri̱j eh chi je' re', re' ritu̱t rehq'ue̱n i Simon xuctic johtok chi riliric take rula̱'.
Chiri̱j ru' naxo̱j chic i k'i̱j, wilic wo' take tinamit xichalic ru̱c' i Jesus chi xquic'am cho take yowa'i̱b rehreh wach quiya'bilal reh chi naquicowsjic. Chi quiju'junal take yowa'i̱b re're' xelic lok quiya'bilal nok re' Jesus xicoj rik'ab chi quina̱.
Ru'um nok chi yohbal wach take wilic ma' tob laj uxlabal cu̱c' xic'ulic lok ru̱c', re' Jesus xit'erej wo' lok take ma' tob laj uxlabal chi c'ahchi' rik'orom queh chi naquitz'apam quichi̱' maj re' take ma' tob laj uxlabal reh chi ma'xta nak quit'ermejic lok, je' wili k'oric nca'n:«Re' hat Jesus, hat rAc'u̱n i Dios, nqui take reh ru'um queht'alim chi re' Jesus re' i Pahbamaj chi K'atal K'oric.
Re' Jesus xisakomej wach riwi̱' i relic je pan tinamit Capernahum<TS3>(Mr. 1.35-39)Chiri̱j chic ru' naxsak'ic lok je' ikal, re' Jesus xelic je pan tinamit Capernahum eh xicora̱' je pan jenaj ye'a̱b chik yu̱k' re' ma'xta wi̱' patanel. Ar xo̱j rakmajok cu'um aj Capernahum maj ma' nca̱j ta nak chi narelic je pan quitinami̱t. Je' wili xquik'or reh:«Chacuy, tiwih'ok ku̱c', nqui take reh.
Re' Jesus je' wili xic'u'lej take wi̱':«Re' hin xiritak'a̱' cho i Dios chi nanik'orom queh chi'nchel tinamit i ribiral chi re' Dios re' nk'atbic k'oric ra̱j richopom quina̱ take c'acharel. Ru'um aj re' curman chi nawojic maj re' k'oric wili curman chi nanik'orom wo' queh toco̱m chic tinamit, nqui xik'or queh.
Je' re' nok re' Jesus xelic je pan tinamit Capernahum eh queh chic take tinamit wilque̱b pan tak riyuk'ul Calile̱ya xitik ju' i c'uhtunic chiri̱j i k'oric re're' chipam take pa̱t ntijiljic wi̱' ri̱j C'uhbal Ye'o̱j reh Moyses.
Re' ma' Luch xsahchic ric'ux ru'um i riq'uihal car xichop<TS3>(Mt. 4.18-22; Mr. 1.16-20)Chiri̱j chic ru' nok re' Jesus c'ahchi' ritikim ju' rojic pa riyuk'ul Calile̱ya, xponic chipam jenaj tinamit Jenesaret ribihnal re' wilic wi̱' jenaj cho̱. Ar ajic pan jenaj k'i̱j, ar chi chi̱' i cho̱ re're' nok yohbal wach tinamit xa nquiminlom chic qui̱b chi ribirmijic riC'uhbal i Dios ru̱c' Jesus,
re're' xilow je chi ar chi chi̱' i ha' wilic qui̱b cano̱wa xquicana̱' ar take aj chopol car naxi'oquic chi ritz'ajaric wach quiya'l chopbal reh quica̱r.
Je' re' ajic naxye'eric k'ab reh i Jesus chi narijohtic johtok chipam jenaj queh cano̱wa re're' eh nok wilic chic cok chipam, xipahkaj ato'bil reh ehcham cano̱wa re' Simon ribihnal chi narijilim chic cok so' pan ha'. Ar aj ru' nok tz'uklic chic chipam cano̱wa re're', re' Jesus xoquic wo' chic chi c'uhtunic cu̱c' tinamit.
Chiri̱j aj wili naxicohlaj i c'uhtunic xiban, xik'or wo' chic reh Simon chi je' wili:«Chaj bih nak'or wi enajil chic cok so' acano̱wa pa richamil ha' reh chi suk richoporic aca̱r ena'n ru̱c' aya'l? nqui Jesus reh.
Chalic Simon je' wili xik'or reh:«Ay Ha̱w aj tijinel! Xojsak'ic la' wo' chi banoj car eh xa ta nak jenaj xka'n lok canar. Raj nchel yu'na ru'um chi re' hat c'ahchi' ak'oric wi̱n nanibanam i xak'or, nqui xik'or reh.
Je' re' nok re' Simon xiban wo' je' ricab xik'or i Jesus eh naxikerej cho riya'l chopbal rica̱r, xa cuc' tak nak chic ma' nwek ru'um nok yohbal wach i car ximol cho.
Ru̱c' aj re', re' Simon ch'i̱l take rich'i̱l quik'o'rej je quich aj car wilque̱b cho pan jenaj chic cano̱wa reh chi naquichalic to'bonel. Naxic'ulic lok take quich'i̱l, quinuksaj cabchel i cano̱wa cu rehtal xa cuc' tak nak chic ma' nmuhkic na̱ quicano̱wa ru'um riyohbalil wach car quiham chipam.
Je' aj re' nok re' Simon re' ribihnej wo' chi Luch, naxilow chi xc'uluric je' ricab xik'or i Jesus, xixuc'a̱' ri̱b chiwach eh je' wili xik'or reh:«Hat Jesus, hat Lok' laj Ajabe̱s. Ma' riyew ta ri̱b chi enajunehtej cho awi̱b wu̱c' ru'um nok re' hin, hin aj mahc, nqui reh.
Je' re' xik'or reh ru'um chi ma' q'uisi̱n ta xsahchic ric'ux ch'i̱l take rich'i̱l, naxquilow chi yohbal wach i car xquichop lok xa ru'um rik'orbal i Jesus.
Je' re' nok ru'um wo' i yo'jic xoquic cho ru̱c' Simon ch'i̱l take rihch'ilej chi banoj car, re' Wa̱n ch'i̱l i Jaco̱wo rac'u̱n take i Sewere̱yo, re' Jesus je' wili xik'or reh Simon:«Ma' tiyo'jic Simon. Hat nak cho ru' aj chopol car, raj yu'na tinipahba̱' chi waj tahkanel reh chi ena'n chi re' take awas acha̱k' enquichop quic'ux chiwi̱j i hin, nqui Jesus reh.
Chi je' aj re' xk'ormojic reh ru'um i Jesus, re' Simon naxponic lok chi chi̱' ha' xicana̱' cahnok ricamaj chi aj chopol car eh xo̱j chiri̱j i Jesus chi raj tahkanel ch'i̱l i Wa̱n ch'i̱l wo' i Jaco̱wo.
Re' Jesus xesaj lok i xilim wilic chiri̱j i jenaj winak<TS3>(Mt. 8.1-4; Mr. 1.40-45)Chiri̱j chic ru' nok xipahba̱' chic i Simon chi jenaj queh take cablaj chi raj tahkanel, pan jenaj k'i̱j ar chipam jenaj tinamit re' wilic wi̱' i Jesus, jenaj winak xilim ri̱j naxilow cho wach i Jesus xchalic ru̱c' eh xc'ulic rixuc'a̱' ri̱b chiwach. Re' winak re're' chi muc'lic jok wach ac'al je' wili xik'or reh Jesus:«K-Aja̱w Jesus, re' hin weht'alim chi wilic awajawric chi resmejic lok niya'bilal wi la' je' re' nawa̱j i hat chi ena'n. Nawa̱j na chi je' re' ena'n wu̱c'? nqui reh.
Re' Jesus k'uru' xiyew je k'ab china̱ chi ritz'a'jic je eh je' wili xik'or:«Ho̱' nwa̱j! Elok lok aya'bilal k'uru', nqui reh.Xa re' wo' ti xik'or i Jesus chi je' re', xelic wo' ti lok i xilim wilic nak chiri̱j i winak re're'.
Chiri̱j wili re' Jesus je' wili xik'or reh:«Ma' hab pe wach aj eh nak'or chaj bih xc'uluric awu̱c', re' la' cha'n hiy ru̱c' aj k'ahsem si̱ chiwach i Dios chi ric'uhtjic reh chi ma'xta chic awe̱t eh chi reh ru' enayew i si̱ k'oro̱j ru'um i C'uhbal Ye'o̱j reh i Moyses. Je' aj re' cha'n reh chi nok riyeb chic rik'orbal i aj k'ahsem si̱ chi suk chic ac'ux eneht'aljic wo' cu'um take tinamit chi re' hin ma' niyak'abej ta pan wo̱k i c'uhbal re're', nqui xik'or reh.
Raj la' winak re're' naxo̱j, xesaj ti lok ribiral chi re' Jesus xk'omonic reh. Ru'um aj re' yohbal wach take tinamit nquimol qui̱b chi ribirmijic nak i Jesus, je' wo' chi naresmejic nak lok quiya'bilal ru'um,
xa re' la' Jesus, elic chic riban je chi quiwach eh ar chic no̱j chi rutquel ar pan tak ye'a̱b chik yu̱k' re' ma'xta wi̱' patanel. Nok wilic chic ar, re're' noquic chi ti̱j.
Re' Jesus xicowsaj jenaj si̱c xkahsjic cho china̱ jenaj pa̱t<TS3>(Mt. 9.1-8; Mr. 2.1-12)Chiri̱j chic ru', nanelic je Jesus pan tak ye'a̱b chik yu̱k' re' ma'xta wi̱' patanel, ritik ju' resmejic lok quiya'bilal take tinamit. Je' re' riban maj re' Lok' laj rUxlabal i Dios re' nye'bic rajawric chi resmejic lok ya'bilal, xa wilic wo' ru̱c'. Je' re' nok junpech ar chipam i pa̱t c'ahchi' wi̱' chi c'uhtunic i Jesus, re' take cow laj aj niminel reh C'uhbal Ye'o̱j reh Moyses ch'i̱l wo' take aj tijem ri̱j c'uhbal re're', re' xichalic ar Jerusalen je' wo' pan tak toco̱m chic tinamit wilque̱b pa riyuk'ul Calile̱ya ch'i̱l Jure̱ya, xitz'uhkic wo' cok chi birinic chi quixilac take tinamit quimolom qui̱b ar.
xa re' la' naxquilow chi ma' eta nca'n canar iq'uic ru'um reh riq'uihal i tinamit quimolom qui̱b ar, xquisic' ri̱j chi xijohtic nah pa̱t reh chi cu china̱ cho naquitehem jenaj ocbal re' naquikahsam jok wi̱' i si̱c. Nok quitehem chic cho rocbal nah pa̱t, re' take winak re're' xquikahsaj jok i si̱c wach rich'aht til manlic re' wilic wi̱' i Jesus.
Re' Jesus naxicoj rehtal chi re're' ch'i̱l take xic'ambic je reh, til ch'iclic quic'ux chiri̱j i rajawric chi esenic lok ya'bilal, je' wili xik'or reh i si̱c:«Ha̱w, chi'nchel amahc xnicuy chic yu'na, nqui reh.
Ar ajic naxquibiraj chi je' re' take cow laj aj niminel reh C'uhbal Ye'o̱j reh Moyses ch'i̱l take aj tijem ri̱j c'uhbal re're' je' wili xquik'or pan quic'ux:«Re' winak wili rik'or chi ricuy i mahc. Ru̱c' i k'oric re're' c'ahchi' riyak'abem pa ro̱k i Dios. Je' re' nkak'or maj xa re' wo' Dios wilic rajawric chi ricuyuric i mahc. Chaj ti jaric riban ri̱b i winak re're' k'uru'? nqui take.
Re' Jesus chi reht'alim chic chaj bih c'ahchi' quicapam cho pan quic'ux, je' wili xik'or queh:«Ma̱capaj tak chic i k'oric re' xa pan ac'ux tak wilic cho.
Je' re' nik'or aweh tak maj chaweh hat-tak re' rik'ormojic reh winak wili chi cuyu̱j chic rimahc ma' c'axic ta ti ribanaric maj ma' nilmijic ta wach. Ru'um aj re' je' wo' wili nak'or cho pan acapew-bal tak:‹Wi til coric k'uru' chi wilic rajawric, chik'or reh winak re're' chi pa'lajok eh behok ru'um nok re' cok re' nc'uhtunic wach, nqui nak'or tak.
«C'uhtbal aj aweh tak chi wilic wajawric chi ricuyuric quimahc i tinamit ayu' wach ac'al, re' hin Ac'unbe̱s re' wilic wajawric chi quina̱ c'acharel nanik'orom reh si̱c wili chi pa'lajok johtok, nqui queh.Chiri̱j chic re', re' Jesus xik'or reh si̱c chi je' wili:«Ha̱w, yu'na echic riban chi enawihkaj je ach'aht. Tipa̱' johtok k'uru' maj yu'na na̱soljic je pan apa̱t chi behic chic na'n je, nqui Jesus reh.
Naxibiraj chi je' re' i si̱c, xa chi yu'na ti xuctic johtok chi quiwach chi'nchel i tinamit. Chiri̱j wili xihkaj je rich'aht xo̱j pa ripa̱t chi xa c'ahchi' chic ritioxem johtok i Dios.
Je' wo' re' take tinamit re' xi'ilbic reh xiban i Jesus, xquitioxej wo' johtok i Dios ru̱c' xquilow. Re' tinamit re're' ru'um xsahchic quic'ux je' wili xquik'or:«Ha̱', re' cok wili xa cu ra̱j ti nanc'uluric eh re' pe' wo' chic i hoj xoj-ilbic reh yu'na, nqui take.
Re' Jesus xiyuk'ej i Lewih chi raj tahkanel<TS3>(Mt. 9.9-13; Mr. 2.13-17)Chiri̱j chic ru', pan jenaj k'i̱j naxelic je chipam i tinamit re' xicowsaj wi̱' i si̱c, re' Jesus xilow wach i jenaj winak Lewih ribihnal re' wilic ricamaj chi aj molol to̱j ntak'abjic je Ro̱ma. Re' Jesus naxilow wach i winak re're' chi tz'uklic ar re' wilic wi̱' i me̱xa re' nbanaric wi̱' to̱j, je' wili xik'or reh:«Ha̱w, nwa̱j chi na̱woquic chi hat waj tahkanel. Tak chiwi̱j k'uru', nqui reh.
Re' Lewih, naxibiraj chi je' re', xinimej i k'oric xk'ormojic reh eh naxicana̱' cahnok ricamaj xitahkej je i Jesus.
Re' Jesus riban riwa' riha̱' cu̱c' take wilic quibiral chi aj mahc takeChiri̱j chic ru', nok oconak chic i Lewih chi jenaj queh cablaj chi raj tahkanel i Jesus, re're' xiyuk'ej i Jesus chi wi'c ar pa ripa̱t ch'i̱l wo' take rich aj tahkanel. Ar xiyuk'ej take tinamit re' wilic quibiral chi aj mahc je' ricab take aj molol to̱j ntak'abjic je Ro̱ma, re' take xihch'ilej take cho.
Ru'um aj re', re' take aj tijem ri̱j C'uhbal Ye'o̱j reh Moyses ch'i̱l wo' take cow laj aj niminel reh c'uhbal re're', p'uht quijihcam take raj tahkanel i Jesus maj xquilow chi re' Jesus ch'i̱l take raj tahkanel xquitz'uka̱' qui̱b chi quixilac take tinamit re're'. Je' aj wili tohk' quik'orom take re':«Nic' wach nana'n cok awa' aha̱' tak cu̱c' take aj molol to̱j ntak'abjic je Ro̱ma ch'i̱l wo' cu̱c' take tinamit wilic quibiral chi aj mahc take? nqui take reh Jesus.
Re' Jesus naxibiraj chi je' re' xquik'or take winak re're', je' wili xik'or queh:«Je' ricab nk'ormojic chi ma' re' ta take suk quic'ux qui'o̱j ru̱c' aj ik'omonel re' la' take yowa'i̱b,
je' wo' re' wu̱c' i hin, re' wo' ti take nquic'raj qui̱b chi aj mahc take quichalic wu̱c' chi ribirmijic nik'orbal. Je' re' nok re' hin niban niwa' quich'i̱l take re' maj ma' re' ta nchel chi risiq'uiric take nquicapaj chi coric wach quic'ux xinchalic, chi quisiq'uiric take nquic'raj wo' ti qui̱b chi aj mahc xinchalic chi rik'ormojic queh chi naquicana̱b i quimahc, nqui Jesus.
Chiri̱j wili re' take winak aj tijem ri̱j C'uhbal Ye'o̱j reh Moyses, je' wili xquik'or reh Jesus:«Re' take awaj tahkanel xa nca'n wo' quiwa' quiha̱' chipam take k'i̱j nok re' hoj aj c'amol na̱ i C'uhbal Ye'o̱j reh Moyses on nok re' take aj tijem i̱b chiri̱j ric'uhbal i Wa̱n, xa q'uih pech wo' nkamol ki̱b chi ti̱j ru̱c' cuyuj wi'c ha'. Chaj bih riwi̱' k'uru' chi re' take awaj tahkanel i hat je' re' nca'n? nqui take reh.
Naxibiraj chi je' re' i Jesus, je' wili xik'or queh:«Je' ricab chi pan jeno' caxarahil ma' eta riban chi re' take rula̱' aj caxa̱ra enquiti'saj quic'ux chi ricuyuric quiwa' quiha̱' je' ricab chi wilic ta nak jeno' a̱mna chi quiwach, je' wo' re' take waj tahkanel i hin ma' eta wo' riban chi enquicuy quiwa' quiha̱' chi cu wilqui̱n pe hin chi quixilac.
Re' cok ru', naponok i k'i̱j chi na̱wesmejic je nah ac'al i hin re' aj ye'ol sukquil c'uxlis je' ricab riban aj caxa̱ra cu̱c' take rula̱', cu re' aj wo' ru' re' take waj tahkanel naquicuyum quiwa' quiha̱' ru'um riti'quil quic'ux chi ma' wilqui̱n ta chic cu̱c', nqui Jesus queh.
Chiri̱j aj re', xik'or queh jenaj jalwach k'oric chi je' wili:«Ma' hab ta wach jeno' c'acharel eriwek jeno' ac' laj tz'ih chi c'ojbal wach jeno' k'echer laj tz'ih, maje'? Je' re' nik'or maj wi je' re' riban, re' k'echer laj tz'ih ch'i̱l ac' laj tz'ih ma' eta ric'u'lej ri̱b. Je' ta nak re' eriban, xa rijot'oric nak i ac' laj tz'ih eriban.
Je' wo', ma' hab ta wach jeno' c'acharel ric'ol i ch'amsamaj ri̱s aji̱j pan jeno' k'echer laj suh maj wi xiban chi je' re', ma' xa re' ta i suh enq'uer ru'um ransil rich'amil i ri̱s aji̱j, ela' wo' no̱j chi k'e̱b i ri̱s aji̱j re're'. Je' re' k'uru' je' ricab chi ma' hab ta wach je' re' nbanic, je' wo' re' ru̱c' i nic'uhbal ma' eta wo' riban chi re' take aj tijem i̱b chiwi̱j nok quic'u'lem chic na̱ nic'uhbal xa cu nca̱j wo' quic'amam na̱ i c'uhbal tijimaj nak take cho wi̱'.
Je' re' ajic je' ricab chi re' ri̱s aji̱j pan ac' laj suh nc'olmojic reh chi quicabchelal ma'xta bih enoquic queh, curman wo' chi re' take waj tahkanel xa re' wo' nic'uhbal naquic'amam na̱ reh chi re' quicapew-bal ru' ch'i̱l i nic'uhbal i hin ma' eta no̱j riyoj ri̱b.
Je' re' nik'or maj re' nic'uhbal wilic rajawric to̱b ta nak re' hat-tak nak'or tak chi re' najtir C'uhbal Ye'o̱j ru'um Moyses k'e̱' wo' chic tare̱t chiwach nic'uhbal i hin. Re' hat-tak re' tik'oric tak reh chi je' re', na'n tak je' ricab i winak ocronak chi ruc'jic i ha' nxohc'sonic je' ru̱c' najtir chic tik'imaj cho eh ma' ra̱j ta chic ruq'uem i cu re' c'ahchi' ritik'injic maj je' chic wili rik'or:‹Re' ha' re' najtir chic tik'imaj cho, k'e̱' wo' chic tare̱t chiwach i cu re' c'ahchi' ritik'injic cho, nqui rik'or, nqui Jesus queh cow laj aj niminel re're'.
Re' tare̱t on ma' tare̱t chi banaric chipam i hi'lbal k'i̱j<TS3>(Mt. 12.1-8; Mr. 1.23-28)Pan jenaj hi'lbal k'i̱j chi keh hoj ra̱' ri'sil cho ma' Israhel, re' Jesus xiq'uic ponok chipam junseht chi tic ncojoric chi wi'c, re' take cablaj chi nahsil raj tahkanel p'uht quip'ixim queh i riwachej i tic re're' eh p'uht quibuquem wach pan quik'ab i wach i tic re're' reh chi naquic'uxum.
Ar ajic wilic queh take cow laj aj niminel reh C'uhbal Ye'o̱j reh Moyses je' wili xquik'or reh Jesus:«Chaj wa'ric nok re' hat-tak na'n tak ribanaric i camanic ma' ye'o̱j ta k'ab chipam i C'uhbal Ye'o̱j reh Moyses chi naribanaric chipam take hi'lbal k'i̱j? nqui take reh.
Re' Jesus je' wili xic'u'lej take wi̱':«Re' hat-tak xa ja' wo' nchel narak ta tak chiri̱j i ribiral nawilow tak wach chipam i Lok' laj Hu̱j tz'ihmbimaj wi̱' riC'uhbal i Dios chiri̱j chaj bih xiban cho i ma' Tawiy re' k'atal k'oric najtir k'i̱j nok ru'um jenaj rinimal laj c'ahric wilic ru̱c' ch'i̱l take jarub pa' quihch'ilinic ponok reh, xisic' ri̱j nic' wach naxca'n quiwa'.
Re' ribiral re're' rik'or chi naxchalic ric'ahric ma' Tawiy, xoquic cok chipam i Lok' laj Pa̱t re' nlok'onjic wi̱' wach i Dios re' wilic wo' wi̱' i caxlan wi'c ye'o̱j chi si̱ chiwach i Dios. To̱b ta wo' k'oro̱j chipam i C'uhbal Ye'o̱j reh Moyses chi xa re' take aj k'ahsem si̱ naquic'uxuj reh caxlan wi'c re're', re' ma' Tawiy xic'ux reh eh xiyew wo' queh take rich'i̱l chi naquic'uxum caxlan wi'c re're' nok ye'o̱j chic k'ab reh chi naribanam chi je' re'.
Wi je' re' xca'n take aj k'ahsem si̱ ru̱c' ma' Tawiy, re' ta na chic i hin ma' je' re' eniban cu̱c' take waj tahkanel? Je' re' nik'or maj re' hin Ac'unbe̱s re' wilic wajawric chi quina̱ c'acharel, wilic wo' wajawric chi rik'ormojic haj wilic i tare̱t eh haj wilic i ma' tare̱t ta chi banaric chipam i hi'lbal k'i̱j, nqui Jesus queh.
Re' Jesus xicowsaj jenaj winak me̱c i sec'aj k'ab<TS3>(Mt. 12.9-14; Mr. 3.1-16)Pan jenaj chic hi'lbal k'i̱j chi keh hoj ra̱' ri'sil cho ma' Israhel, re' Jesus xoquic cok chi c'uhtunic chipam i pa̱t re' ntijiljic wi̱' ri̱j i C'uhbal Ye'o̱j reh Moyses. Ar ajic ru'um nok ar wilic jenaj winak me̱c i sec'aj k'ab,
re' take cow laj aj niminel reh C'uhbal Ye'o̱j reh Moyses ch'i̱l wo' take aj tijem ri̱j c'uhbal re're' xa cow chic p'uht quitz'ehtam i Jesus ilbal reh wi chiwach i hi'lbal k'i̱j re're' ericorsaj wach k'ab i me̱c re're' maj wi je' re' xiban, enak ti nquitz'ahkaj rimahc.
Je' re' nok re' Jesus, ru'um nok xeht'alij nic' wach pa̱m i quicapew-bal, je' wili xik'or reh winak me̱c k'ab re're':«Tucten cho, tik'ahxen cho ayu' cu chiwach, nqui reh.Naxibiraj chi je' re' i winak, xuctic je eh xo̱j pah'ok cu chiwach.
Ru̱c' aj re', re' Jesus xitz'ehtaj je take chi'nchel wilque̱b ar xa re' la' ma' hab ta wach xc'u'lunic cho reh. Je' re' nok je' wili xik'or reh winak me̱c i k'ab re're':«Quik'ochlojok wach take nah ak'ab quimequem qui̱b eh chayu̱w take je, nqui reh.Naxiyuw je k'ab i winak re're' xcorjic wo' ti wach.
Naxquilow take cow laj aj niminel reh C'uhbal Ye'o̱j reh Moyses ch'i̱l wo' take aj tijem ri̱j i c'uhbal re're' chi xcorsjic wach k'ab i winak chipam i hi'lbal k'i̱j, k'e̱' naxchalic quic'a̱. Je' aj re' chipam i k'i̱j re' p'uht quik'orom chi quiwach chi je' wili:«Chaj wo' nak bih raj banaric chi nakacansam i Jesus? nqui take chi quiwach.
Re' Jesus xichih quiwach take cablaj chi nahsil take raj tahkanel<TS3>(Mt. 10.1-4; Mr. 3.13-19)Chiwach take cho k'i̱j nok c'ahchi' ricapewjic ri̱j i ricansjic cu'um take winak re're', re' Jesus xo̱j riban riti̱j china̱ jenaj yu̱k'. Ar xiq'uic ak'ab chi ripahkaljic rato'bil i Dios ru'um xirak chic chiwach chi narichihim quiwach take naricojom chi nahsil take raj tahkanel.
Naxsak'ic lok ximol quiwach take aj tahkanel chiri̱j eh chi quixilac take chi'nchel quitahkanic reh, cablaj take xichih lok chi nahsil eh je' wili xik'or queh:«Re' hin tinipahba̱' tak chi aj k'orol reh niC'uhbal, nqui queh.
Re' aj wili quibihnal take winak xichih lok:• Re' ma' Simon re' xo̱j wo' cahnok ribihnal chi Luch ru'um i Jesus,• re' ma' Tirix richa̱k' i ma' Simon,• re' ma' Jaco̱wo,• re' ma' Wa̱n,• re' ma' Peh,• re' ma' Warto̱lo,
• re' ma' Tiyoh,• re' ma' Ma̱x,• re' ma' Jaco̱wo rac'u̱n i ma' Alpe̱yo,• re' ma' Simon re' Selo̱te nquik'or reh maj wilic nak chi quixilac take quibanic i k'ak'anic reh chi ma'xta nak chic riwih'ic rajawric i k'atal k'oric aj Ro̱ma chi kana̱ chi'nchel i hoj ra̱' ri'sil cho ma' Israhel;
• re' ma' Ju̱ras richa̱k' i ma' Jaco̱wo,• eh ch'i̱l i jenaj chic Ju̱ras aj Caryot re' xk'ahsanic wo' reh Jesus pan quik'ab take aj ixowonel chi naricansjic.
Re' ribiral sukquil c'uxlis ch'i̱l wo' i ti'quil c'uxlis narichalic chi quina̱ take c'acharel<TS3>(Mt. 4.23-25)Chiri̱j chi ripahba̱b chic take cablaj chi nahsil raj tahkanel, re' Jesus xkajic cho china̱ i yu̱k' re're' chi rich'i̱l chic take nahsil re're', ch'i̱l wo' take riq'uihal tinamit quitahkanic reh re' xichalic take pa riyuk'ul Jure̱ya, je' ricab ar Jerusalen ch'i̱l ar Ti̱ro ch'i̱l wo' i Siron re' wilque̱b chi juntar i ma' laj ha'. Je' re' ajic naxquirak jenaj t'uch q'uixca̱b, re' Jesus xpah'ic ar ch'i̱l take riq'uihal tinamit xic'ulic lok ru̱c' chi ribirmijic i c'uhtunic riban je' wo' chi naresmejic lok quiya'bilal.
Ar aj ru' re' Jesus p'uht ric'sam quiya'bilal take yowa'i̱b je' wo' take ma' suk ta quic'ux cu'um take ma' tob laj uxlabal oconak cu̱c'.
Ru'um aj take ric'sjic ya'bilal xiban i Jesus, yohbal wach take tinamit xa nca̱j nak chic quitz'a̱b cok i Jesus maj ru'um rajawric nelic lok ru̱c' ru', niq'uic je chi'nchel wach ya'bilal.
Ru̱c' aj re', re' Jesus xilbic je chi quina̱ take quitahkanic reh eh je' wili xik'or queh:«To̱b ta nak re' hat-tak xa jenaj ti nak'or tak, sukbok ac'ux takmaj re' Dios re' nk'atbic cho k'oric cu pan taxa̱j xiyew chic cho chana̱ tak i ricuse'sbal.
Ru'um aj re' sukbok ac'ux hat-tak re' nacuy tak c'ahric,maj xirak chic rik'ijil chi suk chic awa' aha̱' na̱banam tak ru'um i Dios.«Je' wo', re' hat-tak re' k'e̱' suk tok'ic tak ru'um i ti'c'axic sukbok wo' ac'ux takmaj xirak chic rik'ijil chi narisukbic ac'ux tak chiwach i ti'c'axic
ru'um nok natiquixowej tak take c'acharel, re' Dios naribanam wo' chi ensukbic ac'ux tak. Je' aj re' naribanam awu̱c' tak i Dios maj re' hat-tak xa ru'um nitahkaljic i hin Ac'unbe̱s re' wilic wajawric chi quina̱ c'acharel,naca̱t tak quitz'ujum take c'acharel. Je' wo', naquitz'akam k'oric chawi̱j tak eh ma'xta wo' chic ca̱t quic'ulum tak cu̱c'.
«Nachalok i ti'c'axic chana̱ tak cu'um take c'acharel, ma' nti'bic ac'ux tak, sukbok la' ac'ux tak chi ric'uluric i ti'c'axic je' ricab xquic'ul cho najtir k'i̱j take aj k'orol riC'uhbal i Dios je' ru̱c' xquic'ul wo' cho ti'c'axic cu'um take quima̱m cati't take c'acharel re're'. Je' re' nok re' hat-tak sukbok ac'ux tak, ru'um nok ar pan taxa̱j wilic jenaj si̱ k'e̱' holohic re' nariyeb aweh tak i Dios.
Raj take bihomak re' quibanic ti' aweh tak, quiti'saj quic'ux maj re' risukquilal quic'ux wilic yu'na xa junc'am wo' ti naribanam cu̱c'.
Coric, yu'na suk quiwa' quiha̱' xa re' la' ru' nariponic i k'i̱j chi naquicuyum quiwa' quiha̱' eh to̱b ta wo' yu'na se'el quiwach, nariponic wo' i k'i̱j chi suk nacok'ic ru'um ti'quil quic'ux.
«Wi re' hat-tak xacana̱' tak nitahkaljic reh chi re' tinamit suk chic etiquik'o'rej tak, chati'saj wo' ac'ux tak. Je' re' nik'or maj wi je' re' na'n tak, ra̱j rik'orom chi re' hat-tak xiban jenaj awach tak cu̱c' take xa chucul aj k'orol riC'uhbal i Dios re' xa suk chic xik'o'rjic cho cu'um q'uihal queh kama̱m kati't, nqui Jesus.
Re' no'jbal ra̱j banaric cu̱c' take quixowonic kawach<TS3>(Mt. 5.38-48; 7.12)Chiri̱j re', re' Jesus je' wo' chic wili xik'or:«Chi'nchel hat-tak re' c'ahchi'qui̱n abiram tak chabiraj tak i nanik'orom aweh tak wili: Chac'ax awaj ixowonel tak eh cha'n tak ato'bil queh.
Je' ricab wi re' take re' tiquisihtaj tak chi narichalic ti'c'axic chana̱ tak on wi nquitz'ak k'oric chawi̱j tak, cha'n ati̱j tak chiqui̱j eh chapahkaj tak johtok ricuse'sbal i kAja̱w Dios chi quina̱.
Je' wo' wi xatquisec' tak, ma' tic'u'lunic tak. Wi xca̱j quimak'am ajuc ro̱k tz'ih roxlo̱c' lok aso' tak, chayew tak k'ab queh chi enquic'am je ch'i̱l rica'lo̱c' aso' tak.
Je' re' nok, xa pa' bih aweh tak nca̱j quelk'am on nca̱j quimak'am, chayew tak queh eh ma̱pahkaj tak chic queh chi enquisolq'ui̱j aweh tak.
«Je' wo' nik'or aweh tak chi nic' pa' wach ac'axaric tak nawa̱j chi naribanjic aweh tak, je' wo' re' c'axo̱j cha'n tak cu̱c' take c'acharel chi pe̱t.
Ru'um aj re' chac'ax wo' take awaj ixowonel tak eh ma' ok xa re' nac'axam tak take quic'axbic aweh tak je' ricab nca'n take ma' ja' cuyu̱j ta quimahc ru'um i Dios. Je' re' nik'or chi na̱banam tak maj wi xa re' wo' ti take quic'axbic aweh tak nac'ax tak take, ma' jeno' asi̱ na̱c'ulum tak ru̱c' i Dios.
Je' wo' re' cu̱c' take ma' tiquito'bej ta tak, chato'bej wo' tak take eh ma' xa re' ok take quito'bonic aweh tak enato'bej tak take je' ricab nca'n take ma' ja' cuyu̱j ta quimahc ru'um i Dios. Je' re' nik'or chi na̱banam tak ru̱c' ato'bonic tak maj wi xa re' wo' ti take quito'bonic aweh tak nato'bej tak take, ma' jeno' asi̱ na̱c'ulum tak ru̱c' i Dios.
«Je' wo', chayew wo' tak riquime̱l i ma' riban ta chic canar riye'eric jelow-bal ric'a̱s aweh tak eh ma' xa re' ok take wilic chic rac'u̱n naquiyew aweh tak na̱yeb tak quiquimel je' ricab nca'n take ma' ja' cuyu̱j ta quimahc ru'um i Dios. Cha'n tak je' ricab nik'or maj wi xa queh wo' take nca'n canar riye'eric jelow-bal quic'a̱s nayew tak quimel, ma' jeno' asi̱ na̱c'ulum tak ru̱c' i Dios.
Re' hat-tak k'uru' chac'ax awaj ixowonel tak eh chato'bej wo' tak take ma' tiquito'bej ta tak. Nachayew tak i quimel, chayew wo' tak queh ma' nca'n ta chic canar riye'eric rijelow-bal quic'a̱s maj wi re' hat-tak je' re' na̱banam tak, re' Dios re' k'e̱' nimal rajawric nariyeb aweh tak chi na̱k'orom tak chi je' wili:‹Re' si̱ wili k'e̱' lo̱k', nqui na̱k'orom tak.«Je' re' na̱k'orom tak nachik'or i Dios chi je' wili chawi̱j tak:‹Re' hat-tak til hat-tak manlic wac'u̱n, nqui narik'orom.«Je' aj re' k'uru' ru'um nok re' Dios ma' xa re' ta take holohic quino'jbal ric'ax take je' la' wo' re' take c'ahbil quino'jbal,
re' hat-tak chac'ax tak take chi'nchel c'acharel je' ricab wo' riban i kAja̱w Dios.
Re' Jesus xk'oric chiri̱j i rich'ukuric wach quimahc take c'acharel<TS3>(Mt. 7.1-5)«Reh chi re' Dios ma' eta noquic chi rich'ukuric wach amahc tak, ma' toquic wo' tak chi rich'ukuric wach quimahc awaj ixowonel tak. Ma' riban ta k'uru' chi enacoj tak quimahc take awaj ixowonel tak, chacuy la' tak quimahc reh chi je' re', re' Dios ma' eta ricoj amahc tak ela' wo' ricuy amahc tak.
Je' re' nik'or aweh tak maj wi re' hat-tak nacuy tak quimahc i tinamit, nim wo' cuybal amahc tak nariyeb i Dios xa je' na nchel naribanam jeno' chak'lam laj aj c'a̱y ixi̱m rinuksaj chi coric i ripajbal eh cu riyew chic je so' na̱ queh raj lok'o̱l. Chacoj tak rehtal k'uru' je' ricab chi jeno' aj c'a̱y, re' wo' i ripajbal ncamanic reh chi ripajaric i ric'a̱y, je' aj wo' re' ru̱c' i Dios, nic' pa' wach ricuyuric quimahc take awaj ixowonel na'n tak, je' wo' re' encamanic reh chi rilmijic wi ericuy on ma' ericuy amahc tak, nqui Jesus.
Je' aj wo' re' naquic'ulum take tinamit, wi re' hat-tak ma' holohic ano'jbal tak. Je' re' nik'or maj cu̱c' take tinamit nc'uluric je' ricab rik'or i k'oric nk'ormojic chi je' wili:‹Re' cu aj tijem i̱b nok wilic ma' k'e̱' ta wo' chic rino'jbal wilic chiwach i raj tijinel, nqui nk'ormojic.«Je' re' nik'or maj xa re' wo' haj wilic i tijimaj take wi̱' nca'n ribanaric, tz'a̱b ru' nok re' aj tijem i̱b wi xitijej chi'nchel nic' nimal nc'uhtjic reh, no̱j wo' riban chi jenaj chic wach rino'jbal ch'i̱l i raj tijinel.
Chacana̱' tak k'uru' rich'ukuric wach quimahc take tinamit eh ma̱ban aweh tak je' ricab xiban jenaj winak re' ra̱j nak resam lok i t'uch mok'al wilic pan nak' wach i ras richa̱k' xa re' la' ma' xicoj ta rehtal chi nujunak po' pa̱m take nak' wach ru'um take riq'uihal risa̱' nak' wach.
Re' winak re're', to̱b ta nak ma' qui'ilbic ta chic take nak' wach ru'um i riq'uihal risa̱' nak' wach wilic chipam, je' wili xik'or reh ras richa̱k':‹Ac'uh, nwesaj lok aweh i mok'al wilic pan nak' awach, nqui reh.«Til k'e̱' wo' chic ti' reh winak re're', maje'? Je' re' nik'or maj reh nak chi narilom chi coric i mok'al wilic pan nak' wach i ras richa̱k', pe̱t nak xesaj lok take riq'uihal risa̱' nak' wach wilic pan nak' wach.
«Je' re' nok nik'or aweh tak chi chajal tak wach ano'jbal maj ru̱c' ano'jbal tak nareht'aljic nic' wach i c'uhtunic na'n tak je' ricab nc'uluric ru̱c' junwal ok chi che̱'. Re' che̱' neht'aljic chi ma' holohic ta laj che̱' wi ma' holohic ta wo' riwachej. Raj wi holohic riwachej raj wo' rik'orom chi holohic laj che̱' wo'.
Je' re' nik'or maj re' take che̱' re' k'orel chajaric quija'quil je' wo' re' wachanic nca'n. Je' ricab junwal ok chi cak q'ui̱x ma' eta riban chi eriwachej cho u̱wa on chi eriwachej cho cak'.
«Je' ricab nc'uluric ru̱c' i che̱' je' wo' re' nc'uluric ru̱c' i c'acharel maj re' holohic laj k'oric rik'or jeno' c'acharel re' holohic rino'jbal, cu pa ra̱mna wo' nelic cho re' wilic cho wi̱' i holohic. Tz'a̱b ru' i ma' holohic ta laj k'oric rik'or lok jeno' c'acharel re' ma' holohic ta rino'jbal, cu pa ra̱mna wo' nelic cho re' wilic cho wi̱' c'ahbilal. Je' re' k'uru' re' c'acharel re' holohic rino'jbal, holohic laj k'oric wo' nelic cho cu pa ra̱mna, nqui Jesus.
Chiri̱j i wili, re' Jesus xik'or wo' chic queh chi je' wili:«Re' hat-tak, wi ma' xachop tak ribanaric i c'ahchi'ca̱t tak nitijem wi̱', ma̱k'or tak wi̱n chi je' wili:‹K-Aja̱w Jesus, re' hat c'ahchi'ca̱t katahkem, ma' tiqui tak wi̱n.
«Je' re' nik'or maj re' naritahkanic wi̱n curman chi narinimem chi coric i nic'uhbal c'ahchi' ribiram. Je' aj re' ru', re' waj tahkanel re' narinimem i nic'uhbal naribanam jenaj wach ru̱c' xic'ul jenaj aj tz'ako̱l naxitik'a̱' ripa̱t.
Je' wili xic'ul i winak re're': Naxoquic chi ritik'injic ripa̱t, cha̱m xikahsaj i jul cu rehtal xirak jok i cow laj ac'al re' xich'ica̱' cho wi̱' i tz'ak. Pan jenaj k'i̱j xchalic jenaj cow laj jab cu rehtal xesaj take cho ha'. Nok re' take ha' xponic quik'oj qui̱b chi cow chiwach i pa̱t re're', xa ta nak je xc'uyu'sjic so' i pa̱t. Je' re' xc'uluric ru̱c' i pa̱t re're' maj cu pan cow laj ac'al ch'iquimaj cho i ra̱'.
Tz'a̱b ru' wi re' jeno' waj tahkanel ma' rinimej ta i nic'uhbal ribiraj, naribanam jenaj wach ru̱c' xic'ul jenaj chic aj tz'ako̱l. Re're' naxip'ut ritik'injic ripa̱t xa ma' cha̱m ta wo' ti xikahsaj i jul re' xip'ut cho wi̱' ritik'injic ripa̱t eh ru'um re' naxponic rik'oj ri̱b pan ansil i ha', re' ripa̱t i aj tz'ako̱l re're' ma' xicuy ta ransil eh xhitlijic wach ac'al. Je' aj re' ru' xa ta nak chic rehtalil xcahnic so' i pa̱t re're', nqui Jesus.
Re' Jesus xicowsaj i raj camanom jenaj cajawil take sol aj Ro̱ma<TS3>(Mt. 8.5-13; Jn. 4.43-54)Chiri̱j wili nok re' Jesus xicohlaj k'oric cu̱c' i tinamit c'ahchi' quibirinic reh, xkajic cho china̱ yu̱k' re're' eh xo̱j wo' chic pan tinamit Capernahum
re' wilic wi̱' jenaj c'amol quibe̱h take sol aj Ro̱ma. Re' winak re're' wilic jenaj raj camanom q'uisi̱n nak chic ma' nquimic ru'um riya'bilal. Ru'um chi k'e̱' ti'quil ric'raj i raj camanom,
naxibiraj ribiral chi re' Jesus wilic ar Capernahum eh je' wo' chi ric'saj take ya'bilal, je' wili xik'or queh quib xib chi rijeb tak winak chi quixilac take ra̱' ri'sil cho ma' Israhel:«Chacuy, hiy tak wi̱n ru̱c' Jesus eh chapahkaj tak ato'bil reh chi c'olok ricowsaj wi̱n niyowa̱b, nqui queh.
Je' re' nok re' take winak re're' xi'o̱j ru̱c' Jesus eh je' wili xquik'or cok reh:«Ha̱w chacuy, koj-aban ato'bil chato'bej keh i cajawil take sol aj Ro̱ma. Je' re' nkapahkaj aweh maj wilic jenaj raj camanom q'uisi̱n ma' nquimic. Re' winak re're' ric'ul chi na̱to'bem
maj k'e̱' chak'lamquil ku̱c' hoj ra̱' ri'sil cho ma' Israhel wilco̱j chipam i tinamit wili eh ru'um re're' xitak'a̱' ritik'injic i pa̱t nkamol wi̱' ki̱b chi ritijiljic wi̱' ri̱j i C'uhbal Ye'o̱j reh i Moyses, nqui take reh.
Chi je' re', re' Jesus xo̱j wo' chiqui̱j take winak re're'. Re' cajawil i sol naxilow chi ma' naht ta chic wilque̱b ru̱c' ripa̱t, xitak'a̱' je quib xib winak wilque̱b ru̱c' chi rik'ormojic reh Jesus chi je' wili:«Ajabe̱s, ma̱ch'i'taj chic awi̱b chi chalic maj re' hin nwic'raj chi ma' ric'ul ta chi wi̱n chi etoquic pa nipa̱t
xa ta wo' nak chi equino̱j chi ac'uluric ar. Haj cok wilic nipahkaj aweh, xa re' chak'or cho chi elok lok riya'bilal i waj camanom maj ru̱c' i k'oric re're', re' hin weht'alim chi naricowjic i waj camanom.
Je' re' nik'or maj re' quik'orbal take wilic cajawric n-nimjic je' ricab niban i hin cu̱c' take ajabe̱s wilque̱b chi nina̱, on je' ricab nca'n take niso̱l ch'i̱l take waj camanom wilque̱b pa nik'ab, nquinimej wo' nik'orbal. Je' ricab, wi re' hin nitak'a̱' take je niso̱l chi nacojic, chi jumehk'il wo' ti qui'o̱j. On wi xnik'or queh chi naquichalic, chi jumehk'il wo' ti quichalic. Je' wo' cu̱c' take waj camanom, wi jeno' chi quixilac xnik'or reh chi naroquic chi camanic, chi jumehk'il wo' ti noquic chi ribanaric i pa' bih nik'or reh, nqui xitak'a̱' rik'ormojic i cajawil sol re're'.
Naxibiraj Jesus i k'oric re're', k'e̱' naxsahchic ric'ux eh je' wili xik'or queh tinamit quitahkanic reh, naxilbic je chi quina̱:«Re' winak wili, k'e̱' wo' chic ch'iclic ric'ux chiwi̱j. Til nik'or chi je' ricab ricapew-bal i winak wili, ma' ja' nirakam ta jeno' chi quixilac take ra̱' ri'sil cho ma' Israhel, nqui Jesus.Chi je' re' xiban wo' je' ricab xipahkaj cho cajawil sol re're'.
Je' re' ajic naxiponic pan pa̱t take xitak'abjic je ru̱c' Jesus, xponic quirak aj camanom re're' chi ma' yowa̱b ta chic, suk la' chic ric'ux.
Re' Jesus xic'a'chsaj wo' chic i rac'u̱n jenaj cahnel ixok aj NayinPan jenaj chic k'i̱j nok tahkamaj je cu'um juntuhm chi tinamit je' wo' cu'um take riq'uihal raj tahkanel, re' Jesus xo̱j pan jenaj tinamit Nayin ribihnal.
Naxponic cok chi chi̱' i tinamit re're', xic'ul jenaj cahnel ixok ch'i̱l juntuhm chi tinamit aj Nayin ojic nca'n chi rimuk'unjic i rac'u̱n ixok re're', re' xa jenaj wo' ti chiwach.
Je' re' k'uru' naxilow i Jesus chi re' ixok re're' chi xa nyot'ic chic pa ric'ux chiri̱j rac'u̱n, xiquetelej wach eh je' wili xik'or reh:«Tu̱t, chamay ok'ic chiri̱j awac'u̱n, nqui reh.
Chiri̱j chic ru' xijil cok ri̱b cu̱c' take aj tehlem a̱mna eh xitz'a'j cok i ca̱xa tehlemaj wi̱' i a̱mna. Chi je' re' ajic re' Jesus je' wili xik'or cok reh i a̱mna re're':«Ac'un, nik'or aweh yu'na chi tucten cho, nqui reh.
Ru̱c' k'oric xik'or i Jesus xc'acharic wo' chic ac'un re're', re' camnak nak chic eh chi k'oric chic riban ac'un xye'eric wo' chic reh ritu̱t.
Naxquilow re're' xsahchic quic'ux take tinamit eh ru'um re' je' wili xquik'or:«Re' Jesus wili, til re' po' i tak'amaj cho keh ru'um i Dios chi aj k'orol riC'uhbal. K'e̱' chak'lamquil i Dios chi wilic chi kaxilac yu'na chi katobjic, nqui take.
Ru̱c' xiban re're' i Jesus, xquitok'a̱' quesam lok ribiral pan tak tinamit wilque̱b chi rica'ja̱ i tinamit re're', cu rehtal xponic ar pan tak tinamit wilque̱b pa riyuk'ul Jure̱ya.
Re' Jesus re' i aj k'orol riC'uhbal i Dios k'oro̱j cahnok ribiral chi naric'ulic lok<TS3>(Mt. 11.2-19)Ar aj ru' naxquibiraj ribiral re' take aj tijem qui̱b chiri̱j i Wa̱n, xi'o̱j ru̱c' i caj tijinel re' tz'aplic cho wi̱' pan che̱' chi rik'ormojic reh chaj bih xquibiraj je. Naxibiraj i Wa̱n, xiyuk'ej qui̱b chi aj tijem i̱b chiri̱j
eh xitak'a̱' take je ru̱c' i Jesus chi naquibiram reh chi je' wili:«Til re' na hat i Pahbamaj chi K'atal K'oric k'oro̱j cahnok ribiral chi naric'ulic lok on cu nakuy'em chic jeno'? tiquirok tak reh, nqui je Wa̱n queh.
Naxca'n cok i k'oric re're', xa re' nok re' Jesus je' wili c'ahchi' ribanam: C'ahchi' risakomem pa̱m nak' quiwach take sot'. Je' wo', c'ahchi' resam lok take ma' tob laj uxlabal cu̱c' take c'acharel oconak take wi̱'. Je' re' ajic nok yohbal wach take yowa'i̱b c'ahchi' ricowsam take Jesus,
je' wili k'oric xiban queh aj tijem i̱b re're':«Hiy tak, tisoljen wo' tak chic je ru̱c' i Wa̱n eh chak'or tak reh re' xabiraj tak chi c'ahchi' nic'uhbalem eh je' wo' chak'or take reh i c'ahchi' awilom tak wili: Chi yohbal wach take sot' c'ahchi' chic qui'ilbic, chi yohbal wach take si̱c c'ahchi' chic quibehic, chi yohbal wach take xilim qui̱j c'ahchi' chic relic lok quiya'bilal eh chi wilic wo' camnak chic take c'ahchi' wo' chic quic'a'chsjic cho. Je' re' ajic nachak'or wo' tak reh Wa̱n chi queh take cajwam wach ato'bil re' hin c'ahchi' nic'uhbalem i holohic laj c'uhbal chiri̱j i co'lbal c'ahchi' riyeb i Dios,
chak'or wo' tak reh chi k'e̱' ato̱b reh c'acharel re' ma' ripoh'aj ta ric'ux chiwi̱j, nqui Jesus queh.
Chiri̱j wili nok soljonak chic je take aj tijem i̱b chiri̱j i Wa̱n, re' Jesus je' wili p'uht rik'orom queh tinamit chiri̱j i Wa̱n:«Nok cu wilic i Wa̱n chi kahsanic ha' ar pan tak ye'a̱b chik yu̱k' re' ma'xta wi̱' patanel, xatponic na tak cho ar ilol reh jeno' winak je' ru̱c' xa chac'am je je' wulu' ru̱c' toco̱m laj no'jbal je' ricab ric'ul jeno' t'uch xiq'uey xa pa' nc'amaric je ru'um i te̱w?
Ma'xta, maje'? Chaj bih xponic awilow tak cho ar k'uru'? Ma' re' ta nchel jeno' queh raj to'o̱l k'atal k'oric je' ru̱c' xa chak'wach laj tz'ih chic ricoj chiri̱j maj re' take c'acharel je' ricab re're', ar quicamanic eh quiwih'ic pan suk laj c'acharic ar pan tak chak'wach laj pa̱t re' quic'acharic wo' wi̱' take k'atal k'oric, maje'?
Chaj wo' bih xponic awilow tak cho ar k'uru'? Re' hin til nik'or aweh tak chi ar xponic awilow tak cho jenaj winak nim riwa'ric. Je' re' xa'n tak maj re' hat-tak nacoj tak chi re' Wa̱n jenaj aj k'orol riC'uhbal i Dios. Coric, re' Wa̱n jenaj aj k'orol riC'uhbal i Dios xa re' la' re' riwa'ric ricamaj xi̱c' wo' chic na̱ chiwach riwa'ric quicamaj take toco̱m rich aj k'orol riC'uhbal i Dios.
Nik'or chi je' re' riwa'ric maj chiri̱j i Wa̱n xtz'ihmjic cho naxik'or i Dios reh rAc'u̱n chi je' wili:“Re' hin naca̱t nitak'a̱b jok wach ac'al, xa re' la' chiwach jok awojic i hat, pe̱t nanitak'a̱b je cu̱c' i tinamit jenaj waj tz'e' wa̱ch.Re' aj re' nariye'bic rehtal queh aponic i hatje' ricab chi jeno' winak c'ahchi' ta nak ritik'a̱' ribe̱h jeno' k'atal k'oric ponic reh, nqui xtz'ihmjic cho naxik'or i Dios chi je' re'.
«Ru'um aj re' til nik'or chi re' riwa'ric i Wa̱n xiq'uic wo' chic na̱ chiwach quiwa'ric chi'nchel take asjanak take ayu' wach ac'al. Raj la' chawach hat-tak re' titahkanic tak wi̱n to̱b ta nak ma' nim ta ti wach acamaj tak, ma' xiq'uic ta wo' chic na̱ riwa'ric i Wa̱n, re' la' hat-tak xiq'uic wo' chic na̱ awa'ric tak chiwach ru' maj re' hat-tak wilca̱t tak chi quixilac take choplic quic'ux chi coric chiri̱j i c'uhbal rik'or chi re' Dios re' nk'atbic k'oric ra̱j richopom quina̱ take c'acharel,
je' ricab xca'n wo' take aj molol to̱j ntak'abjic je Ro̱ma naxquibiraj i c'uhbal re're' ru̱c' i Wa̱n. Je' aj re' xiq'uic wo' chic na̱ quiwa'ric take toco̱m chic c'acharel re' xquichop quic'ux chiri̱j i c'uhbal re're' maj re' take re' naxkajic quiha̱' ru'um i Wa̱n xquirak chiri̱j chi k'e̱' tare̱t rino'jbal i Dios chi xitak'a̱' cho rik'ormojic i kahsanic ha'.
Raj take cow laj aj niminel reh C'uhbal Ye'o̱j reh Moyses ch'i̱l wo' take aj tijem ri̱j c'uhbal re're' je' wili xquik'or:‹Chaj camaj keh hoj rino'jbal i Dios chi narikahsjic kaha̱'? nqui take eh ru'um re' ma' xi'o̱j ta ru̱c' i Wa̱n chi rikahsjic quiha̱'.
«Chi je' re' quino'jbal take c'acharel re' hin nibiraj aweh tak i wili: Nic' aj wach quiwa'ric take c'acharel re're', re' ma' quicojbic ta wach nic'uhbal chiwach rik'ijil nic'acharic ayu'?
Re' hin nik'or aweh tak chi re' quiwa'ric take re', je' na ricab quiwa'ric take juntuhm ok chi aj ux je' wili no'jbal xca'n: Junpech, naxquimol qui̱b pan c'aybal i juntuhm chi aj ux re're', ru'um chi ma' haj ta wilic quic'o'nic xca̱j wi̱' oquic, je' wili xk'ormojic queh cu'um quich'i̱l:‹Xa pa' jaric c'o'nic xka'n ribanaric ma' xawa̱j ta tak kihch'iljic. Xojco'nic chi xka'n banoj su̱b chi xa suk chic pan kac'ux, ma' xa'n ta wo' aso̱n tak. Xka'n wo' c'o'nic xa kok'im chic je' ricab nca'n nanquimic jeno' hab wach, ma' xa'n ta wo' awok'im tak, nqui banol queh.
«Je' aj re' no'jbal nik'or chi nca'n take tinamit ma' quicojbic ta wach nic'uhbal re're' maj naxwih'ic i Wa̱n aj kahsem ha' chi quic'uhbaljic, re' take re' je' wili xquik'or reh Wa̱n ru'um nquilow chi re're' cuc'lam xilac ricuy riwa' riha̱' eh chi ma' no̱j ta wo' pan tak nink'i̱j:‹Re' winak re're', ma' suk ta pa̱m na̱ maj cajawil ma' tob laj uxlabal nbehsenic reh, nqui take.
«Re' chic yu'na chi wilqui̱n chi c'uhbalanic i hin Ac'unbe̱s re' wilic wajawric chi quina̱ c'acharel, je' wili nquik'or wi̱n ru'um nquilow chi niban niwa' niha̱' eh chi nic'u'lej na̱ ojic pan tak nink'i̱j:‹Chak'or je winak re', xa suk reh wi'c ha' eh xa ric'u'lej wo' na̱ ojic pan tak nink'i̱j re' no̱j rimol wi̱' ri̱b cu̱c' take wilic quibiral chi aj mahc, je' ricab take aj molol to̱j ntak'abjic je Ro̱ma, nqui take wi̱n.
«Ru̱c' aj nquik'or take c'acharel re're' til c'ahchi' quik'orom chi re' Dios ma'xta so' rino'jbal ru̱c' c'ahchi' ribanam, raj i hin nik'or aweh tak chi re' take c'acharel re' ye'o̱j chic quiwa'ric ru'um i Dios chi rac'u̱n rixk'u̱n take ma' je' ta re' nquik'or, re' la' nquik'or ru' chi re' Dios k'e̱' wo' chic rino'jbal wilic, nqui Jesus queh.
Re' Jesus xbuch'uric pan nc'ohnic laj ik'o̱mAr aj wo' pan tinamit re're', jenaj winak je' ru̱c' cow laj aj niminel reh C'uhbal Ye'o̱j reh Moyses je' wili xik'or reh i Jesus:«Chacuy Ha̱w, ojok ti aban cho awa' wu̱c' pa nipa̱t, nqui reh.Naxponic i Jesus pa ripa̱t i winak re're', xoquic nah me̱xa eh xoquic chi wi'c.
Chipam i tinamit re're' wilic wo' jenaj ixok wilic ribiral chi aj mahc. Re' ixok re're' naxibiraj chi re' Jesus wi'c riban pa ripa̱t i winak re're', xic'ahmaj cho jenaj t'uch c'ola̱b wilic nc'ohnic laj ik'o̱m chipam eh xo̱j ru̱c' Jesus.
Naxponic pa ripa̱t i winak re're' xijil cok ri̱b ru̱c' Jesus eh xitz'uka̱' jok ri̱b ju' ro̱k. Chiri̱j ru' xitok'a̱' ok'ic, xit'aksaj take ro̱k i Jesus ru̱c' ri̱s nak' wach eh naxichiksaj take ro̱k i Jesus ru̱c' rismal na̱, xitz'ub take eh xibuch' wo' take chipam nc'ohnic laj ik'o̱m.
Naxilow i cow laj aj niminel reh C'uhbal Ye'o̱j reh Moyses chi je' re' xiban ixok re're', je' wili xik'or pa ric'ux:«Ha̱', wi ta nak re' winak wili aj k'orol riC'uhbal i Dios, xirak nak chic chiri̱j chi re' ixok ntz'a'anic cok reh take ro̱k ma'xta chic so' ricorquil ric'acharic maj wilic ribiral chi aj mahc, nqui xik'or pa ric'ux.
Ru'um aj re', re' Jesus je' wili xik'or reh Simon:«Simon, jenaj k'oric nwa̱j nik'orom aweh, nqui reh.—Tare̱t Ha̱w, chak'or cho, nqui Simon.Re' Jesus je' wili xik'or reh:
«Junpech cho, quib take winak wilic quic'a̱s ru̱c' jenaj aj ye'ol quime̱l. Re' ric'a̱s i jenaj, laj pech chic niq'uic johtok riq'uihal chiwach ric'a̱s i jenaj.
Naxponic rik'ijil i tojbal reh quic'a̱s, ma' hab ta wach queh quib aj c'a̱s re're' xiban canar ritojoric ric'a̱s. Ru'um aj re', re' aj ye'ol quime̱l xc'ulic pa ric'ux ricuyuric quimahc. Yu'na k'uru' Simon, hab wach queh quib aj c'a̱s re're' k'e̱' wo' chic ritioxbal xic'uhtaj ru̱c' aj ye'ol quime̱l nanak'or i hat? nqui Jesus.
Chalic Simon je' wili xik'or:«Nanik'or hin, re' wo' i yohbal wach q'uihal ric'a̱s xcuyuric, nqui xik'or.—Je' re', coric xak'or, nqui Jesus.
Je' re' nok re' Jesus xilow jok ixok re're' eh je' wo' chic wili xik'or reh Simon:«Simon, chawilow riban ixok wili: Je' ricab chi hin ta nak jenaj rula̱' re' xinc'ulic lok pa ripa̱t, re're' xitz'aj take wo̱k ma' re' ta nchel ru̱c' ha', til pe' ru̱c' la' ri̱s nak' wach xiban. Je' wo' chic xichiksaj pe' take wo̱k ma' re' ta ru̱c' jenaj quich til la' ru̱c' rismal i na̱. Raj nchel hat naxinc'ulic lok pan apa̱t, xa ta nak xayew so' tz'ajbal wo̱k.
Ru'um aj re' nik'or chi ma' ru̱c' ta wo' risukquil ac'ux xinac'ul pan apa̱t maj ma' xinatz'ub ta chi nitioxjic, raj ixok wili ma' rimay ta ritz'uburic take wo̱k
eh je' wo', ma' xinahi'lsaj ta chi coric maj ma' xabuch' ta wo' nina̱ ru̱c' ik'ombal wach nahis, raj ixok wili til xibuch' take wo̱k ru̱c' nc'ohnic laj ik'o̱m q'uih ritz'akil.
Je' re' k'uru' Simon, re' hat xak'or chi re' yohbal wach q'uihal ric'a̱s xcuyuric, re're' k'e̱' wo' chic ritioxbal xic'uhtaj chiwach aj ye'ol quime̱l, raj i mahnic' ti ric'a̱s xcuyuric, mahnic' wo' ti ritioxbal xic'uhtaj. Ru'um aj re' nik'or aweh chi re' ixok wili til weht'alim i hin chi yohbal wach q'uihal rimahc xcuyuric maj k'e̱' wo' chic ritioxbal xic'uhtaj wu̱c', nqui Jesus reh.
Chiri̱j aj re', re' Jesus je' wili xik'or reh ixok re're':«Tu̱t, re' amahc cuyu̱j chic chi'nchel, nqui reh.
Naxquibiraj chi je' re' take rich'i̱l i Simon re' wi'c nca'n cok ch'i̱l Jesus, je' wili xquik'or chi quiwach:«Chaj ti jaric rajawric i winak wili pa ric'ux chi xik'or reh ixok re're' chi cuyu̱j chic rimahc? nqui take chi quiwach.
Re' jalwach k'oric chiri̱j jenaj aj tico̱lNok ritikim chic ju' rojic pa riyuk'ul i Calile̱ya, re' Jesus xik'or queh tinamit i holohic laj ribiral wili chi re' Dios re' nk'atbic k'oric ra̱j richopom quina̱ take c'acharel. Je' re' rik'or naribehsaj pa̱m take nimak chi cuc' tak tinamit wilque̱b chipam i yuk'ul re're' nok c'ahchi' ribe̱h rich'i̱l take cablaj chi raj tahkanel,
ch'i̱l wo' take quib xib ixok re' xic'saj quiya'bilal je' ru̱c' nquicoj take ma' tob laj uxlabal. Je' ricab i Mari̱ya re' ribihnej wo' chi aj Majta̱la, re' wuku̱b chi ma' tob laj uxlabal xesmejic lok ru̱c', re' wo' jenaj chiri̱j i Jesus,
ch'i̱l ti' Susa̱na, ch'i̱l ti' Juwa̱na re' rehq'ue̱n i Cu̱sa aj ilol camanom chipam ripa̱t i Hero̱res. Re' take ixok re're' ma' xa ta nquitahkej i Jesus, nquito'bej la' ru̱c' tumi̱n, je' ricab nca'n wo' take toco̱m chic ixok quitahkanic wo' reh Jesus.
Nok ihch'ilimaj cu'um take raj tahkanel chi'nchel re're', pan jenaj k'i̱j je' wili jenaj jalwach k'oric xik'or Jesus queh juntuhm chi c'acharel xquimol qui̱b ru̱c' re' chalanak take chi sut tinamit:
«Junpech jenaj winak xo̱j tico̱l rija̱' chipam riye'a̱b. Re're' xoquic je chi tic xa re' la' ru' re' banoj tic ocronak take wi̱' je' ru̱c' xa chaquilej je aweh nca'n. Ru'um aj re' wilic take xikajic pan be̱h, xyak'aric quipa̱m cu'um take behel eh xic'uxuric cu'um take cuc' tz'iquin.
Wilic wo' rija̱' xikajic xilac tak abaj xipok' nak cho xa re' la' xichikic maj re' ritz'i̱' ra̱' ma' xirak ta rex laj ac'al.
Wilic wo' rija̱' xikajic xilac tak q'ui̱x, xipok' wo' nak cho xa re' la' naxtz'aparic quina̱ cu'um take q'ui̱x xiq'uihic ti johtok chi nok chiwach take tic re're', xiquimic je.
Wilic aj take rija̱' je' re' xquic'ul, xa re' la' wilic wo' take rija̱' xikajic pan holohic laj ac'al, re' cok take re' xipok' cho chi coric eh naxiq'uihic johtok k'e̱' wo' chic xiwachanic cu rehtal xiwachej ho'c'ahl  t'ohr i ju'jun wal, nqui xik'or Jesus.Naxicohlaj rik'ormojic i jalwach k'oric wili i Jesus, xijohsaj pa̱m rik'orbal eh je' wili xik'or queh xquimol qui̱b ar:«Re' k'as axiquin tak chi birinic camanok aweh tak chi rirakmajic chiri̱j re' xnik'or lok wili, nqui Jesus.
Re' risakomsjic wach take qui̱b chi jalwach k'oric k'oro̱j lok<TS3>(Mt. 13.10-17; Mr. 4.10-12)Chiri̱j chic ru', re' take raj tahkanel i Jesus je' wili xquik'or reh:«Chaj bih nelic wi̱' i jalwach k'oric re're'? nqui take reh.
Chalic Jesus je' wili xik'or queh:«Ma' hab ta nak wach neht'alanic reh ribiral chi re' Dios re' nk'atbic k'oric ra̱j richopom quina̱ take c'acharel, raj la' yu'na re' hat-tak xye'eric chic k'ab aweh tak chi narisakomjic wach aweh tak re're'. Ru'um aj re', re' hin nanik'orom aweh tak chaj bih nelic wi̱' i jalwach k'oric re're' raj nchel take junleh re' ma' quitahkanic ta wi̱n, xa ru̱c' jalwach k'oric nanik'orom queh niC'uhbal reh chi ma' eta nquirak chiri̱j re' niban on re' nik'or, to̱b ta nak nquilow on to̱b ta nak quibiraj.
Re' jalwach k'oric re're' je' aj wili nelic wi̱': Re' take ija' rijalwachej riC'uhbal i Dios c'ahchi' nik'orom.
Re' ija' xkajic pan be̱h eh xc'uxuric ru'um tz'iquin rijalwachej i niC'uhbal ma' nquic'ol ta pan ca̱mna take tinamit nanquibiraj eh ru'um re' nc'ulic lok aj Yahm chi resmejic lok pan ca̱mna reh chi ma' eta nquiyew quic'ux ru̱c' i Dios. Je' re' riban aj Yahm reh chi ma' eta quico'ljic.
«Re' chic take ija' xikajic xilac tak abaj rijalwachej i niC'uhbal xa suk chic quic'ux nanquibiraj take c'acharel, xa re' la' ma' nquichop ta quic'ux ru̱c' chi coric, xa je' quicab junwal ok chi tic ma' cha̱m ta kajanak rira'il pan ac'al. Je' re' nok re' take c'acharel re're' xa junc'am ti nquicoj wach niC'uhbal eh je' re' nik'or chi nca'n maj naquipajaric ilbal reh wi xquicoj wach chi coric, nquicana̱' wo' chic rinimjic.
«Re' take ija' xikajic xilac tak q'ui̱x rijalwachej i niC'uhbal nquibiraj take c'acharel, xa re' la' nquitz'ap jok na̱ pan ca̱mna ru'um nquiyew quic'ux chi risiq'uiric quibihomal pan quic'acharic. Ru̱c' lahtz'il nquicoj chi quina̱ reh chi naquiwih'ic chi suk quic'ux, re' take tinamit re're' xa je' quicab junwal ok chi tic ma' nwachanic ta eh je' re' nik'or chi nca'n maj re' take re' ma' nca'n ta ribanaric haj wilic rik'or niC'uhbal.
Re' take ija' xikajic pan holohic laj ac'al rijalwachej i niC'uhbal nquibiraj take c'acharel holohic wach quino'jbal. Re' take c'acharel re're' ru'um nok nquichop quic'ux ru̱c' niC'uhbal nquibiraj, no̱j wo' ca'n chi aj banol take reh chaj bih ra̱j i Dios to̱b ta c'olok lok ti'c'axic chi quina̱. Ru̱c' aj re', re' take c'acharel re're' je' na quicab junwal ok chi tic xa c'ahchi' wo' chi wachanic.
«Re' niC'uhbal je' wo' ricab jeno' sakombal. Je' re' nik'or maj ma' hab ta wach rikop jeno' sakombal reh chi naritac'a̱b na̱ pan jeno' tz'ak ac'al xun, on reh chi naric'olom cok rehquen jeno' yoca̱b, rit'uya̱' la' johtok wa taxa̱j sakombal queh take qui'oquic cok pan pa̱t. Je' wo' re' niC'uhbal ma' c'ahchi' ta nic'olom chi quiwach i tinamit, c'ahchi' la' nik'orom lok queh.
Je' re' niban maj re' niC'uhbal, re're' risakomonej pa̱m quicapew-bal take c'acharel reh chi naqueht'alim chi'nchel rino'jbal i Dios, je' ricab riban i sakombal chi'nchel risakomej, ma'xta bih wilic chi ma' ta nak enrakmajic, on chi ma' ta nak enilmijic wach ru'um risakomil i sakombal.
«Yu'na k'uru' chi sakomomaj chic wach aweh tak i qui̱b chi jalwach k'oric re're', chacoj tak rehtal nic' wach ribirmijic niC'uhbal ena'n tak. Je' re' nik'or maj wi wilic ac'ux tak chi rinimjic, re' Dios til nariyeb aweh tak chi na̱rakam tak chiri̱j rino'jbal. Raj wi ma'xta ac'ux tak chi rinimjic, ma' xa re' ta eriban chi ma' eta narak tak chiri̱j rino'jbal, narimak'am la' wo' aweh tak i haj nak ti wilic i no'jbal nak'or tak chi xatijej tak ru̱c' niC'uhbal, nqui Jesus.
Re' Jesus xik'or ribiral chi re' take quiniminic reh riC'uhbal i Dios k'e̱' lo̱k' take chiwach<TS3>(Mt. 12.46-50; Mr. 3.31-35)Chi cu c'ahchi' wo' chi k'oric i Jesus, xponic i ritu̱t ch'i̱l take richa̱k' ar re' wilic wi̱'. Ru'um nok ma' xca'n ta cok canar oquic ru̱c' ru'um reh riq'uihal i tinamit quimolom qui̱b chiri̱j,
je' wili xk'ormojic cok reh:«Re' atu̱t ch'i̱l take acha̱k' wilque̱b lok rij pa̱t nca̱j ca̱t quik'o'rem, nqui take cok reh Jesus.
Re' Jesus naxibiraj chi je' re', je' wili xik'or queh take wilque̱b ar:«Re' hat-tak re' nabiraj tak eh nanimej tak riC'uhbal i Dios re' c'ahchi' nik'orom, k'e̱' hat-tak lo̱k' chi niwach. Je' na ricab hat-tak nitu̱t nicha̱k' chi niwach, nqui Jesus queh.
Re' Jesus xic'uhtaj rinimal rajawric china̱ i rinimal te̱w<TS3>(Mt. 8.23-27; Mr. 4.35-41)Nok cu c'ahchi' chi c'uhbalanic pa riyuk'ul Calile̱ya, pan jenaj k'i̱j re' Jesus je' wili xik'or queh raj tahkanel:«Kojk'ahxok tak je pan cano̱wa chi juntar ma' laj ha' wili, nqui queh.Je' re' naxi'oquic je pan jenaj nim laj cano̱wa
eh nok naquibe̱h chic je nah ha', re' Jesus xkajic chi wiric. Junc'am chic ru', xchalic jenaj rinimal cow laj te̱w cu rehtal xucsaj take ribohl ha'. Re' take raj tahkanel, naxquilow chi pan yohbal chic wilque̱b maj xa cuc' tak nak chic ma' nsoljic quicano̱wa chi quehqueh ru'um ribohl i ha',
xo̱j quic'a'saj wach i Jesus eh je' wili xquik'or cok reh:«Ajabe̱s aj tijinel, c'a'chok awach! Nakacux'ic yu'na, nqui take reh.Re' Jesus xuctic cho eh je' wili xik'or:«Tipa̱' hat te̱w eh tituklujok hat ha', nqui xik'or.Xa chiwach wo' ti junc'am re're' xpa'lajic i te̱w eh tuklujic wo' ti i ha'.
Re' take raj tahkanel naxquilow nic' wach xiban i Jesus, xsahchic quic'ux eh je' wili xquik'or chi quiwach:«Re' cok i Jesus wili til niq'uic wo' chic na̱ rajawric. Ma' xa ta re' take ma' tob laj uxlabal quibirinic chiwach, je' la' wo' i te̱w ch'i̱l i ha' quibirinic wo' k'oric chiwach, nqui take.Je' re' ajic ru'um chi k'e̱' xiyo'jic chiwach ransil i te̱w ch'i̱l ribohl i ha', re' Jesus xinak take raj tahkanel chi je' wili:«Re' hat-tak ma' xatyo'jic ta nak tak, xach'ica̱' la' nak ac'ux tak chiri̱j rajawric Dios, nqui queh.
Re' Jesus xicowsaj jenaj winak aj Cara̱ra wilic ma' tob laj uxlabal ru̱c'<TS3>(Mt. 8.28-34; Mr. 5.1-20)Chiri̱j ru' re' Jesus quich'i̱l take cablaj chi raj tahkanel xik'ahxic lok juntar ha' pan quiyuk'ul take aj Cara̱ra re' c'ul ha' take ch'i̱l quiyuk'ul aj Calile̱ya.
Xa re' wo' ti xi'elic lok pan nim laj cano̱wa xchalic chi quic'uluric jenaj winak aj Cara̱ra. Re' winak re're' najtir chic chopo̱j na̱ ric'acharic cu'um take ma' tob laj uxlabal eh ru'um re' naribe̱h chi ma'xta chic riso' chiri̱j eh ma' nc'acharic ta wo' chic pa ripa̱t, xa ar la' chic nah a̱mna chi xilac tak rijulil camnak nc'acharic.
Je' aj re' nok c'ahchi' rijilim cok ri̱b ru̱c' Jesus, xchowonic johtok chi xa tohlic chic pa ralak eh je' wili xik'or naxponic rixuc'a̱' ri̱b chiwach:«Chacuy Jesus, ma' quinayew pan ti'c'axic. Chaj bih nimahc awu̱c' i hat rAc'u̱n i Dios re' k'e̱' rinimal rajawric chi naquinayeb pan ti'c'axic? nqui reh.
Je' re' xik'or maj p'uht rik'orom reh ma' tob laj uxlabal re're' chi narelic lok ru̱c' i winak re' najtir rip'utum cho richoporic na̱ ric'acharic eh q'uih pech wo' ric'am je pan tak ye'a̱b chik yu̱k' re' ma'xta wi̱' patanel, nariyew ransil chi rit'upuric je take c'aham ch'ihch' nbac'aric wi̱' cu'um i tinamit.
Chi je' re' k'uru' re' ma' tob laj uxlabal re're' naxibiraj chi naritak'abjic je ch'i̱l take rich'i̱l ar chipam richamil i jul cahk re' nquic'ul wi̱' ti'c'axic take quich ma' tob laj uxlabal, tohk' ripahkam ricuyuric reh Jesus chi ma'xta ritak'abjic je ar ch'i̱l take rich'i̱l.
Chi je' re' xquipahkaj reh Jesus chi ar chic nacoquic cu̱c' juntuhm chi riq'uihal ahk wi'c nca'n je ma' naht ta chiwach jenaj yu̱k'. Xa re' wo' ti xye'eric k'ab queh ru'um Jesus,
re' take ma' tob laj uxlabal ar chic xi'oquic cu̱c' take ahk re're', re' xa cajamem chic qui̱b xikajic jok chiwach pa'lic laj yu̱k' wilque̱b wi̱' cu rehtal xi'o̱j k'ehbok chipam ma' laj ha' re' xijihk'ic wi̱' chi'nchel.
Ar aj ru' re' take aj cha'jem ahk naxquilow chi je' re' xc'uluric, xa cajamem chic qui̱b xi'o̱j pan tak abi̱x eh je' wo' chipam cok i tinamit re're' chi rik'ormojic ribiral chaj bih xc'uluric. Ru'um aj re', re' take c'acharel aj Cara̱ra
xquicana̱' cho quitinami̱t, xi'o̱j chi riliric chaj bih xc'uluric. Naxi'o̱j c'olok ru̱c' Jesus, xquirak chi rich'i̱l chic i winak re' xi'elic lok take ma' tob laj uxlabal ru̱c'. Je' re' k'uru' nok re' take tinamit re're' xquilow chi re' winak re're' tz'uklic chic cok chi ribirmijic ric'uhbal i Jesus je' wo' chi wilic chic riso' chiri̱j eh chi na'lic chic reh i k'oric riban, k'e̱' naxoquic cho quiyo'jic chiwach i Jesus.
Je' re' xca'n to̱b ta wo' re' take jarub pa' xquiwachej chi coric re' chaj bih xc'uluric ru̱c' i winak re're', xquik'or wo' nak ricorquil nic' wach i cowjic xiban i winak re're', re' wilic nak take ma' tob laj uxlabal ru̱c'.
Ru'um quiyo'jic xchalic take tinamit aj Cara̱ra, tohk' quipahkam reh Jesus chi je' wili:«Chacuy Ha̱w, telen je chi kaxilac, nqui take reh.Naxibiraj chi je' re', re' Jesus xelic cho chi quixilac eh naxoquic cok pan nim laj cano̱wa ch'i̱l take raj tahkanel chi naquichopom je quibe̱h,
re' winak re' chopo̱j nak na̱ ric'acharic ru'um ma' tob laj uxlabal, je' wili tohk' ripahkam reh Jesus:«Chacuy ha̱w, chayew k'ab wi̱n chi equino̱j chawi̱j, nqui reh.Raj la' Jesus je' wili xik'or reh winak re're', naxich'ak cahnok chi chi̱' ha':
«Tisoljen je pan apa̱t eh chak'or queh awas acha̱k' i rinimal wach ato'bil xiban i Dios awu̱c', nqui Jesus.Je' aj re' ru' re' winak re're' xo̱j wo' pa ripa̱t eh naxponic pa ritinami̱t, c'ul xesaj ribiral rinimal c'axo̱j xiban i Jesus pa ric'acharic.
Re' ixok xiq'uic riya'bilal nok re' Jesus c'ahchi' rojic pa ripa̱t i ma' Ja̱yro<TS3>(Mt. 9.18-26; Mr. 5.21-43)Chiri̱j chic ru' naxelic cho pan quiyuk'ul take aj Cara̱ra, re' Jesus xsoljic wo' chic je pan quiyuk'ul aj Calile̱ya. Re' take re' k'e̱' xsukbic quic'ux naxquilow wach maj xa c'ahchi' chic cuy'em chi nariponic wo' chic cu̱c'.
Je' aj re' pan jenaj k'i̱j xponic ru̱c' Jesus i jenaj winak Ja̱yro ribihnal nim riwa'ric chi quixilac take c'amol be̱h chipam i pa̱t ntijiljic wi̱' ri̱j i C'uhbal Ye'o̱j reh Moyses. Re're' naxixuc'a̱' ri̱b chiwach, xa nch'uk chic ric'ux xipahkaj reh Jesus chi narojic pa ripa̱t
maj re' xa jenaj wo' ti chi rixk'u̱n re' cablaj na ha̱b wilic reh xa chic q'uisi̱n ma' nquimic ru'um riya'bilal. Re' Jesus naxibiraj chi je' re' xo̱j chiri̱j eh nok c'ahchi' rojic, q'uihal tinamit xa nquilutz'ej chic quib chiri̱j chi ritahkaljic je.
Chi quixilac take tinamit re're' wilic jenaj ixok wilic jenaj riya'bilal c'axic wach. Re' riya'bilal ixok wili re' chi re' ritz'ajo̱j re' nchalic chiri̱j eli̱c poh xa c'ahchi' chic cho chiri̱j chi xa ma'xta chic rik'ijil eh cablaj chic ha̱b rip'utum cho reh chi je' re'. Ru'um reh riya'bilal re're', chi'nchel i ritz'a̱k wilic xisach cu̱c' take aj ik'omonel, xa re' la' ma' jeno' queh xrakbic rik'omal riya'bilal.
Je' aj re', xa chiwach wo' i junc'am re're' nok re' ixok re're' xijil cok ri̱b chiri̱j i Jesus eh xitz'a'j cok ro̱k i su't rijela̱' nah teleb ru', ximay wo' ti je riya'bilal re're'. Chi je' re' xcahnic wo' chic pa riwi̱' i ripohal.
Ar ajic re' Jesus je' wili xik'or:«Hab wach xtz'a'anic wi̱n? nqui xik'or.—Ma' hab ta wach c'ahchi' ritz'a'anic aweh, nqui take tinamit.Nok je' re' xquik'or i tinamit, re' ma' Luch je' wili xik'or cok reh Jesus:«Ajabe̱s aj tijinel keh, hab wach xtz'a'anic wi̱n, tiqui. Ma' nawil ta na chi re' take riq'uihal tinamit c'ahchi'ca̱t quiminlom eh c'ahchi'ca̱t quilutz'um? nqui xik'or reh.
Ar re' Jesus je' wo' chic wili xik'or:«Re' ransil i wajawric chi resmejic lok ya'bilal xwic'raj chi wilic jeno' ya'bilal xesaj lok. Ru'um aj re' weht'alim chi wilic xtz'a'anic wi̱n, nqui Jesus.
Re' ixok re're' naxilow chi ma' xpohyic ta na̱ i xiban, xa nt'ort'otic chic i ra̱mna xchalic rixuc'a̱' ri̱b chiwach i Jesus. Je' re' nok chi quiwach take riq'uihal i tinamit je' wili xik'or reh Jesus:«Chiwach i junc'am nok re' hin xnitz'a'j cok aso' xiq'uic je niya'bilal, nqui reh.Chiri̱j chic re' xisakomej wo' wach reh Jesus chaj bih riwi̱' naxitz'a'j cok i riso'.
Ar ajic re' Jesus je' wili xik'or reh:«Le̱y, re' hat xiq'uic je aya'bilal ru'um chi xacoj wach chi wilic wajawric chi ic'sinic ya'bilal. Yu'na k'uru' tisoljen je pan apa̱t ru̱c' i sukquil c'uxlis xiyew aweh i Dios, nqui reh.
Cu k'oric aj wo' riban i Jesus ru̱c' ixok re're', jenaj winak xchalic pa ripa̱t i ma' Ja̱yro re' jenaj queh aj c'amol be̱h chipam i pa̱t ntijiljic wi̱' i C'uhbal Ye'o̱j reh Moyses, xponic chi rik'ormojic reh chi je' wili:«Ha̱w, re' awixk'u̱n junc'am chic riquimic je. Chak'or reh ajabe̱s aj tijinel wili chi ma' rich'ey chic ri̱b chi ojic pan apa̱t, nqui reh.
Naxibiraj i Jesus chi je' re', je' wili xik'or reh ma' Ja̱yro:«Ma̱poh'aj ac'ux ma' Ja̱yro. Chach'ica̱' la' ac'ux chiwi̱j chi wilic wajawric chi quic'a'chsjic take camnak eh re' awixk'u̱n ewo' chic nc'acharic cho, nqui reh.
Je' aj re' ru' xquitik ju' cojic eh xi'o̱j c'olok pa ripa̱t i ma' Ja̱yro. Ar re' Jesus ma' xa̱j ta chi hab wach xoquic cok chiri̱j re' wilic wi̱' ixk'un, xa re' ti wach i ma' Luch ch'i̱l i ma' Jaco̱wo ch'i̱l i Wa̱n eh ch'i̱l wo' take ritu̱t raja̱w ixk'un xi'oquic cok chiri̱j.
Naxi'oquic aj cok pan pa̱t, chi'nchel take wilque̱b ar xa ti' chic pan quic'ux ok'ic nca'n chiri̱j ixk'un. Re' Jesus je' wili xik'or queh:«Re' rixk'u̱n ma' Ja̱yro wili ma' camnak ta wiric la' riban. Je' re' nok chamay tak wi̱n ok'ic, nqui queh.
Re' take tinamit xi'oquic chi rise'ljic i Jesus maj queht'alim chi re' ixk'un camnak chic.
Chi je' aj re', re' Jesus xich'ihlej johtok chi k'ab ixk'un re're' eh cow xik'or reh chi je' wili:«Ixk'un, tucten cho, nqui reh.
Xa chiwach wo' junc'am re're', re' ixk'un xc'acharic wo' chic cho eh xuctic johtok chiwach riyoca̱b. Ar ajic re' Jesus xik'or queh ritu̱t raja̱w chi naquiyeb riwa' riha̱'.
Je' wo', xik'or wo' queh chi je' wili:«Re' xc'uluric wili ma' hab wach aj eh nak'or tak lok ribiral, nqui queh.Re' take ritu̱t raja̱w xquibiraj i xik'or i Jesus chi xa nsahchic chic quic'ux ru̱c' xc'ulmujic lok re're'.
Re' Jesus xiyew rajawric quik'orbal take cablaj chi nahsil raj tahkanel<TS3>(Mt. 10.5-15; Mr. 6.7-13)Nok cu wilic pa riyuk'ul Calile̱ya, pan jenaj k'i̱j re' Jesus ximol quiwach take cablaj chi nahsil raj tahkanel eh je' wili xik'or queh:«Tinipahba̱' tak chi wih'ok awajawric tak chi quit'ermejic lok take ma' tob laj uxlabal cu̱c' take c'acharel choplic quina̱ cu'um, je' wo' chi resmejic lok quiya'bilal take yowa'i̱b, nqui queh.
Ru̱c' take k'oric re're' xitak'a̱' je take cu̱c' i tinamit chi quicowsjic take yowa'i̱b je' wo' chi rik'ormojic queh chi re' Dios re' nk'atbic k'oric ra̱j richopom quina̱ take c'acharel.
Je' wo', xk'ormojic wo' queh chi je' wili ru'um Jesus naxi'o̱j:«Ma'xta bih aweh tak na̱c'amam tak je reh wach abe̱h tak ru'um aloq'uem ti awi̱b na̱wojic tak. Chi je' aj re' ma̱c'am je ach'imim tak, ma̱c'am je awa' aha̱' tak, ma̱c'am je atz'a̱k tak eh ma̱c'am wo' chic jeno' ajalba̱l tak.
Tz'a̱b ru' wi ma' xatquic'ul tak chipam tinamit re're' telen tak je ar eh chi quiwach take c'acharel re're' chapuh tak lok i poklaj pa ro̱k aper-xijab tak, reh chi enquirak chiri̱j chi re' Dios naritak'a̱b cho ti'c'axic chi quina̱, nqui xk'ormojic queh ru'um Jesus.
Nok quibiram chic take k'oric re're', re' take cablaj re're' xi'o̱j wo' pan tak tinamit eh xquik'or i holohic laj k'oric chi re' Dios xichop chic quina̱ chi k'atal k'oric. Je' wo', xquicowsaj wo' take yowa'i̱b wilque̱b chipam take tinamit xi'iq'uic ponok wi̱'.
Nok re' take cablaj re're' c'ahchi'que̱b chi ribanaric i camanic xye'eric je chi quina̱, re' Hero̱res re' nk'atbic k'oric chipam riyuk'ul Calile̱ya ch'i̱l i Pere̱ya, naxibiraj ribiral i Jesus k'e̱' naxsahchic ric'ux maj chi quixilac take tinamit ribiraj chi wilic take je' wili nquik'or chiri̱j i Jesus:«Re' ranxelex i Wa̱n aj kahsem ha' xc'acharic wo' chic cho eh re're' wilic ru̱c' i Jesus, nqui nquik'or.
Wilic wo' nquik'or chi re' Eli̱yas re' k'orol riC'uhbal i Dios najtir k'i̱j wilic wo' chic chi quixilac ru'um chi xuctic cho chi quixilac camnak. Wilic wo' take quik'oric chi jeno' chic rich'i̱l i Eli̱yas je' ru̱c' rich k'orol cho riC'uhbal i Dios xuctic wo' cho chi quixilac camnak.
Ru̱c' take k'oric re're', re' Hero̱res je' wili xik'or pa ric'ux:«Re' nquik'or i tinamit chiri̱j i winak re're' k'e̱' nc'ulic lok ribiral pa nixiquin. Hab wo' wach i winak re're' k'uru'? Re' winak re're' ma' re' ta Wa̱n aj kahsem ha' maj re' Wa̱n til hin xintak'anic reh riyoc'oric lok i na̱, nqui pa ric'ux.Je' re' nok, xa ji̱k' chic pa ric'ux chi narina'bem hab wach i Jesus.
Re' quiqueteric take cablaj ik'ob lajc'ahl chi tinamit xiban i Jesus<TS3>(Mt. 14.13-21; Mr. 6.30-44; Jn. 6.1-14)Chiri̱j aj wili naxquicohlaj cho camanic take cablaj chi nahsil raj tahkanel, xisoljic wo' chic cho eh p'uht quik'orom reh Jesus nic' nimal i camanic xponic ca'n cho. Chiri̱j chic ru' re' Jesus xo̱j pan jenaj yu̱k' re' ma'xta wi̱' patanel re' wilic pa riyuk'ul tinamit Wetsa̱yra ribihnal eh xa re' wo' ti take cablaj re're' xic'am je take chiri̱j
xa re' la' naxqueht'alij take tinamit chi re' Jesus ar xo̱j chipam tinamit re're', xquitahkej je. Naxquirak je wach be̱h, re' Jesus xiyew k'ab queh chi xiwih'ic ru̱c'. Ar aj ru' xitok'a̱' rik'ormojic queh chi re' Dios re' nk'atbic k'oric ra̱j richopom quina̱ take c'acharel eh xicowsaj wo' take yowa'i̱b wilque̱b chi quixilac i tinamit re're'.
Chiri̱j re' naxquilow take cablaj chi nahsil raj tahkanel chi xo̱j chic i k'i̱j, xquijil cok qui̱b ru̱c' i Jesus eh je' wili xquik'or reh:«Ha̱w, enak riban chi enatak'a̱' je take tinamit wili pan tak abixbal on pan tak pa̱t ma' naht ta je ayu' reh chi enquirak quipatal eh enca'n quiwa' quiha̱'. Je' re' nkacapaj maj ayu' ma' haj ta enquirak quiwa' quiha̱' ru'um wilco̱j pan jenaj chik yu̱k' ma'xta wi̱' c'acharel, nqui take reh.
Re' Jesus je' wili xik'or queh:«Coric nak'or tak, xa re' la' re' take tinamit wili re' hat-tak na̱quetbic tak queh, nqui Jesus.Re' take cablaj re're' je' wili xquik'or wo' chic reh:«Xa re' wo' chi eta nak koj-o̱j i hoj lok'ol wi'c enak nka'n canar quiqueteric i riq'uihal tinamit wili maj xa re' ti wach ho'o̱b chi caxlan wi'c ch'i̱l quib chi joxomaj car wilic ku̱c', nqui take reh.
Je' re' xquik'or reh Jesus ru'um chi xquicoj rehtal chi k'e̱' wo' chic q'uihal i tinamit xquimol qui̱b ar, xa re' ti take winak wilque̱b na cablaj ik'ob lajc'ahl (5,000) ok take. Chi je' re' ajic re' Jesus je' wili xik'or queh:«Chak'or tak queh tinamit chi quitz'uka̱' qui̱b chi tzohkil chi laj tak roxc'ahl  quiwi̱', nqui queh.
Re' take cablaj chi nahsil raj tahkanel naxquibiraj chi je' re', xquinimej xik'or i Jesus eh xquitz'uka̱' wo' take tinamit re're'.
Chiri̱j chic ru' re' Jesus xichop johtok i ho'o̱b chi caxlan wi'c ch'i̱l quib chi joxomaj car eh naxilbic johtok pan taxa̱j xitioxej johtok reh i Dios. Chiri̱j chic re' xixer i caxlan wi'c ch'i̱l take joxomaj car re're' eh p'uht riyeb take pan tak chacach, reh chi re' take nahsil raj tahkanel naquicojom chi quiwach take ju'jun tzohk chi tinamit.
Je' aj re' ru' re' take tinamit re're' xca'n quiwa' chi suk eh to̱b ta wo' k'e̱' q'uihal take tinamit xiwi'c, cu cablaj chic chacach chi caxlan wi'c re' ma' xc'uhlic ta xquimol wach take cablaj chi nahsil re're'.
Re' ma' Luch xik'or chi re' Jesus re' i K'atal K'oric Pahbamaj ru'um i Dios<TS3>(Mt. 16.13-20; Mr. 8.27-30)Chiri̱j chic ru' pan jenaj chic k'i̱j nok xa re' ti take cablaj chi nahsil raj tahkanel wilque̱b ru̱c' Jesus chipam i ye'a̱b c'ahchi' wi̱' chi ti̱j, re' Jesus je' wili xik'or queh cablaj re're':«Chaj wo' bih nquik'or i tinamit chiwi̱j i hin? nqui queh.
Re' take cablaj re're' je' wili xquik'or reh:«Wilic tinamit nquik'or chi re' hat, hat i Wa̱n re' aj kahsem ha' re' camnak chic je. Wilic wo' take quik'oric chi re' hat, hat i Eli̱yas on jeno' chic queh rich aj k'orol riC'uhbal cho i Dios najtir k'i̱j xuctic cho chi quixilac camnak, nqui take reh.
Re' Jesus naxibiraj chi je' re', je' wo' chic wili xik'or queh:«Raj hat-tak, chaj bih nak'or tak chiwi̱j hin? nqui queh.Chalic ma' Luch je' wili xik'or reh:«Re' hat, hat i Pahbamaj chi K'atal K'oric k'oro̱j ru'um i Dios chi naritak'a̱b cho, nqui reh.
—Til ma' hab wach eh nak'or tak i wili, nqui Jesus queh.Je' aj re' ru' re' xik'or ma' Luch til xipahkaj queh chi ma'xta pe rik'ororic lok.
Je' wo' chic, xik'or wo' queh chi je' wili:«Re' hin Ac'unbe̱s re' wilic wajawric chi quina̱ c'acharel k'e̱' nimal ti'c'axic nanic'ulum naquincansjok. Je' wo', re' nic'uhbal ma'xta ric'ulmujic cu'um take nahsil chipam katinami̱t i hoj ra̱' ri'sil cho ma' Israhel. Re' chic take aj c'amol quibe̱h aj c'atol si̱ chiwach i Dios ch'i̱l take aj tijem ri̱j C'uhbal Ye'o̱j reh Moyses je' wo' re' naca'nam maj chi'nchel re're' ch'i̱l i wuctic cho chi quixilac camnak pa ro̱x k'i̱j niquimic, curman chi naric'ulmujic, nqui Jesus queh raj tahkanel.
Chiri̱j re're', je' wo' chic wili xik'or queh:«Re' hab wach nariyeb ric'ux chi nitahkaljic chik'eb lok chiri̱j ric'ux nic' nimal nesenic lok reh ricapew-bal chiwi̱j i hin. Je' wo', ma' xa re' ok pan sukquilal naquiritahkem, je' la' ok wo' pan ti'c'axic je' ricab chi c'ahchi' ta nak ritehlam ricuru̱s kalakal.
Je' re' nik'or maj hab wach re' xa re' sukquil c'uxlis ra̱j pa ric'acharic, ma'xta rehcham i junelic c'acharic ru̱c' i Dios raj nchel i ma' rik'or ta bihnal ric'uluric i ti'c'axic nbanaric reh ru'um chi waj tahkanel, re' cok re' narehcham i junelic c'acharic.
Je' re' k'uru' ma' quinak'eb lok chiri̱j ac'ux tak ru'um chi chiri̱j chic i bihomal enayew ac'ux tak maj chaj bih eritik aweh tak i moloj wach bihomal, wi enak'eb tak i sukquil ac'ux tak ru̱c' i Dios? Xa ta chic re' nic' pa' nimal i bihomal nmoloric wach ayu' wach ac'al enye'bic jelow-bal aweh tak i sukquil c'uxlis enak'eb tak re're'!
«Ma' quinak'eb tak lok chiri̱j ac'ux tak k'uru' eh ma' tiq'uix'ic wo' tak chi rik'ormojic chi hat-tak waj tahkanel maj wi je' re' xa'n tak, re' hin Ac'unbe̱s re' wilic wajawric chi quina̱ c'acharel naquinsoljok wo' chic cho chi sutumaj wi̱j ru̱c' rinimal wach sakomil nsutunic ri̱j i wAja̱w ch'i̱l nsutunic qui̱j take raj tz'e' wa̱ch, xa quinq'uix'ic chic nanik'orom wo' aweh tak chi ma' re' ta hat-tak waj tahkanel, nqui Jesus.
Chiri̱j chic ru', re' Jesus je' wili xik'or queh:«Til coric nik'or chi wilic aweh tak je' ru̱c' wilca̱t tak ayu' yu'na cu na̱wilom tak nic' wach riwi̱' k'atoj k'oric riban i Dios. Re' hat-tak re're' cu ja'xta pe aquimic tak je ma' ja' nawilow tak re're', nqui queh.
Re' Jesus xiban chi xa nch'abch'atic chic rilbal<TS3>(Mt. 17.1-8; Mr. 9.2-8)Wahxaki̱b na chic k'i̱j k'oro̱j cho k'oric re're', re' ma' Luch ch'i̱l i Wa̱n ch'i̱l i Jaco̱wo xic'amaric je ru'um i Jesus china̱ jenaj yu̱k' re' xo̱j riban wi̱' riti̱j.
Ar china̱ i yu̱k' re're' nok c'ahchi' chi ti̱j i Jesus, xo̱j riban chi toco̱m chic nca'yic rilbal maj xa nch'abch'atic chic xiban. Re' riso' xiban xa saksa̱k chic eh xa nrepretic wo' chic xiban.
Ar aj ru' ruhmumaj pe' chic cho quib aj k'orol riC'uhbal i Dios aj najtir k'i̱j, re' Moyses ch'i̱l Eli̱yas. Re' take quib re're' xi'oquic chi k'oric ru̱c' i Jesus
eh chi xa nrepretic chic sakomil quiti'jolal c'ahchi' wo' quik'oric chiri̱j i Jesus chi ar Jerusalen nariquimic reh chi je' re' narojic elok wach re' k'oro̱j cho chiri̱j ru'um i Dios.
Nok je' re' k'oric nca'n take qui̱b re're', re' ma' Luch ch'i̱l take rich'i̱l to̱b ta chopolque̱b nak chi coric ru'um wiric, cu xquicowej qui̱b chi rilmijic risakomil rilbal i Jesus je' wo' take quib chi winak wilque̱b ru̱c'.
Chiri̱j wili nok c'ahchi' chic cojic Moyses ch'i̱l Eli̱yas, re' ma' Luch je' wili xik'or reh Jesus:«Ha̱w kaj tijinel, k'e̱' tare̱t chi wilco̱j ayu'. Chayew k'ab keh k'uru' chi enkatik'a̱' xib ok chi cuc' pahpa'x. Jenaj aweh hat, jenaj reh ma' Moyses eh jenaj wo' reh Eli̱yas, nqui reh.Je' re' xik'or ma' Luch ru'um chi ma' xirak ta chic jeno' chajaric k'oric narik'orom.
Ar chipam su̱tz' re're', re' xi'oquic wi̱' Moyses ch'i̱l ma' Eli̱yas xelic cho jenaj k'oric chi je' wili:«Re' Jesus wili til k'e̱' ti' nwic'raj maj wAc'u̱n aj nawil. Chabiraj aj tak rik'orbal k'uru', nqui k'oric xbanjic cho.
Xa re' wo' xquicohlaj ribirmijic i k'oric re're', re' ma' Luch ch'i̱l take rich'i̱l xquilow chi xa rutquel wo' chic xcahnic ar i Jesus. Je' aj re' xquilow take xib chi nahsil aj tahkanel re're', xa re' la' nok chi cu c'achlic i Jesus ma' hab ta wach eh xquik'or xa xquic'ol la' pan quic'ux chi'nchel xquilow re're'.
Re' Jesus xesaj lok jenaj ma' tob laj uxlabal ru̱c' jenaj t'uch ac'un<TS3>(Mt. 17.14-21; Mr. 9.14-27)Je' chic ikal naxkajic cho Jesus china̱ yu̱k' re're' ch'i̱l take xib chi nahsil raj tahkanel, juntuhm chi tinamit xi'o̱j c'ulul reh.
Chi quixilac take riq'uihal tinamit wilque̱b ar, jenaj winak xiq'uer je chi̱' chi je' wili:«Ha̱w aj tijinel keh, chacuy chawilow ti wi̱n wac'u̱n wili re' xa jenaj ti chi niwach
maj ntz'a'jic ru'um ma' tob laj uxlabal. Ru'um aj re' ritok'a̱' xa nchokonic chic chi rutquel nancuturic wach ac'al eh ritok'a̱' xa ritolem chic ri̱b cu rehtal riban xa nwoxk'onic chic ri̱s chi̱'. Je' re' ric'ul, cu c'axic chic nancanabjic ru'um ma' tob laj uxlabal.
Re' take nahsil awaj tahkanel xacana̱' take cahnok ayu' xnipahkaj ato'bil queh chi naquit'erem nak lok ma' tob laj uxlabal ru̱c' i wac'u̱n xa re' la' ma' xca'n ta lok canar rit'ermejic, nqui reh Jesus.
Ar ajic re' Jesus je' wili c'u'lunic xiban:«Ha̱', re' cok hat-tak til cow chic ana̱ tak chi rinimjic nic'uhbal ru'um jot'o̱j chic ano'jbal tak! Ma̱capaj tak nchel k'uru' chi chiwach i quib xib chic k'i̱j wilqui̱n chaxilac tak xa cu naca̱t wo' tak nicuyum ru̱c' ricowil ano'jbal tak re're', nqui quik'ilmijic xiban.Chiri̱j chic ru' je' wili xik'or reh winak:«Chac'am cho wi̱n awac'u̱n ayu', nqui reh.
Chalic i winak re're' xic'am wo' cho i rac'u̱n ru̱c' i Jesus, xa re' la' nok re' rac'u̱n c'ahchi' rijilim cok ri̱b ru̱c' Jesus, xk'ojoric wo' chic pan ac'al ru'um ma' tob laj uxlabal eh cow xiquich'quij wach. Re' Jesus naxilow chi je' re', xik'or reh ma' tob laj uxlabal chi narelic lok ru̱c' ac'un re're'. Je' re' nok naxelic lok i ma' tob laj uxlabal, re' Jesus xik'ahsaj je ac'un re're' pan k'ab i raja̱w chi suk chic ric'ux.
Re' Jesus nk'oric wo' chic chiri̱j riquimic<TS3>(Mt. 17.22-23; 18.1-5; Mr. 9.30-37)Chiri̱j chic ricowsjic ac'un re', re' take tinamit sahchic quic'ux je' wili xquik'or pan quic'ux:«K'e̱' wo' chic nimal rajawric i Dios, nqui take.Je' aj re' chi cu xa nsahchic chic quic'ux i tinamit, re' Jesus je' wili xik'or queh nahsil raj tahkanel:
«Til ma' niq'uic pan ac'ux tak i k'oric nquik'or i tinamit chiri̱j i rajawric i Dios maj naponok i k'i̱j chi re' hin Ac'unbe̱s re' wilic wajawric chi quina̱ c'acharel nanik'ahsjic pan quik'ab take c'acharel re' naquicansanic wi̱n, re' Dios naric'uhtam rajawric chi wucsjic cho chi quixilac camnak, nqui queh.
Re' take cablaj chi nahsil raj tahkanel ma' xquirak ta chiri̱j chaj wa'ric naxik'or i Jesus chi je' re' maj poylic wach quino'jbal chi rirakmajic chiri̱j re're'. Ma' xquibiraj ta wo' reh Jesus chaj bih ra̱j rik'orom ru'um chi quiyo'jic chiwach.
Re' xa ch'ublic ti wach ric'ux re're' naricahnic chi nahsil aj c'amol be̱h<TS3>(Mt. 18.1-5; Mr. 9.33-37)Ar aj ru' chi ma' xquirak ta chiri̱j take k'oric xik'or i Jesus, wilic take nahsil raj tahkanel p'uht quichokonem qui̱b chiri̱j hab wach queh naricahnic chi pe̱t aj to'o̱l reh Jesus nachitok'a̱' k'atoj k'oric.
Je' re' nok naxina'bej chi je' re' wilic pan quicapew-bal re' Jesus xic'am cho jenaj t'uch ac'un, xipahba̱' cok ru̱c'
eh je' wili xik'or queh:«Re' waj tahkanel nanitak'a̱b je chi nijelow-bal curman chi naribanam chi xa ch'ublic ti wach rino'jbal je' ricab rino'jbal i t'uch ac'un wili. Ru'um aj re' xa hab wach nariniminic reh rik'orbal i nanitak'a̱b je chi nijelow-bal, re' wo' nik'orbal i hin c'ahchi' rinimem je' ricab wo' c'ahchi' ric'uluric yu'na chi re' rinimej nik'orbal i hin, re' wo' rik'orbal xtak'anic cho wi̱n c'ahchi' rinimem. Je' re' k'uru' re' til k'e̱' wo' chic ch'ublic wach rino'jbal, re're' naricahnic chi pe̱t aj to'o̱l wi̱n, nqui queh.
Re' ripitiric i jenaj winak chi resmejic lok take ma' tob laj uxlabal<TS3>(Mr. 9.38-40)Chiri̱j wili, re' Wa̱n je' wili xik'or reh Jesus:«Ha̱w kaj tijinel, re' hoj xkilow chi jenaj winak c'ahchi' resam lok take ma' tob laj uxlabal chi c'ahchi' rik'orom chi re' hat xatye'bic rajawric. Re' hoj xkapit chi ribanaric re're' maj ma' re' ta chi kaxilac wilic, nqui take reh.
Re' Jesus je' wili xik'or:«Ma'xta, ma̱pit tak chi ribanaric re're' maj re' c'acharel wi ma' yojo̱l nok wilic, ra̱j rik'orom chi kato'oric c'ahchi' ribanam, nqui Jesus.
Re' Jesus xik'il i Jaco̱wo ch'i̱l i Wa̱n ru'um reh pahkanic xca'nNok re' Jesus c'ahchi' chic riponic rik'ijil chi naric'uluric wo' chic cho pan taxa̱j, xichop je ribe̱h ar Jerusalen chi xa jenaj wach ric'ux.
Je' re' nok pan jenaj k'i̱j je' wili xik'or queh ju'jun raj tz'e' wa̱ch:«Hiy tak, c'ahchi' ok abe̱h tak je, nqui queh.Je' re' nok xi'o̱j wo' take aj tz'e' wa̱ch re're' eh xi'oquic cok chi sic'oj ripatal i Jesus pan jenaj t'uch ye'a̱b ar pan quiyuk'ul aj Sama̱rya.
Chiri̱j chic ru', re' Jesus xichop je ribe̱h chipam t'uch ye'a̱b re're', xa re' la' naxponic ar ma' xye'eric ta k'ab reh chi nariwih'ic ar ru'um xquilow chi ojic riban ar Jerusalen.
Ar ajic naxquilow chi je' re' take quib chi nahsil aj tahkanel, re' Jaco̱wo ch'i̱l i Wa̱n, je' wili xquik'or reh Jesus:«Ha̱w, nawa̱j chi enkasach quiwach take tinamit wili ru̱c' ripahkaljic johtok k'a̱k' pan taxa̱j je' ricab xiban i Eli̱yas najtir cho k'i̱j reh? nqui take reh.
Re' Jesus xitz'ehtaj je take eh je' wili quik'iliric xiban:«Re' hat-tak xa cu ja' narak ta wo' tak chiri̱j chi re' nicapew-bal hin toco̱m wo' chiwach acapew-bal hat-tak.
Je' re' nik'or aweh tak maj re' hin Ac'unbe̱s re' wilic wajawric chi quina̱ c'acharel ma' xinchalic ta chi risacharic quiwach i tinamit, xinchalic la' chi quico'ljic chiwach i ti'c'axic, nqui queh.Chiri̱j wili xi'o̱j wo' chic chi sic'oj patal pan toco̱m chic ye'a̱b.
Wilic take winak xca̱j nak quitahkem i Jesus<TS3>(Mt. 8.18-22)Nok c'ahchi' cojic chi sic'oj patal, wilic take winak xquirak je pan be̱h. Jenaj queh take winak re're' je' wili xik'or reh Jesus:«Ajabe̱s, re' hin nwa̱j nibanam chi hin awaj tahkanel. Naca̱t nitahkem k'uru' xa pa' eto̱j, nqui reh.
Re' Jesus je' wili ric'u'ljic xiban:«Tare̱t, quinatahkej. Xa re' la' re' hin Ac'unbe̱s re' wilic wajawric chi quina̱ c'acharel ma'xta jeno' niye'a̱b haj ta nak nanihi'lic wi̱' chi eli̱c, ma' je' ta nicab take ya̱c xa pa' wilic quiju̱l on je' ricab take cuc' tz'iquin chi xa pa' wilic quike̱s, nqui c'u'lunic xiban Jesus.
Chiri̱j chic ru' jenaj chic queh winak re're' xyuk'unjic ru'um Jesus eh je' wili xk'ormojic reh:«Quinatahkej i hat, nqui xk'ormojic reh.Raj la' i winak re're' je' wili xik'or reh Jesus:«Ajabe̱s, chayew pe k'ab wi̱n chi cu pe̱t nanimuk'a̱b cahnok i waja̱w. Cu re' aj ru' naca̱t nitahkem xa pa' eto̱j, nqui reh Jesus.
Re' Jesus je' wili xik'or reh:«Re' hat ma̱ban aweh nca'n take tinamit maj re' take re' nanquimuk'a̱' je quicamnak ma' nquik'or ta ribiral i rajawric i Dios queh take cahnel chic cahnok. Je' re' nca'n ru'um nok je' wo' camnak take ru̱c' quino'jbal. Re' aj hat hiy chi rik'ormojic i ribiral chi re' Dios re' nk'atbic k'oric ra̱j richopom quina̱ take c'acharel, nqui Jesus.
Chiri̱j wili jenaj wo' chic queh winak je' wili xik'or reh Jesus:«Ha̱w, re' hin til nwa̱j ojic chawi̱j xa re' la' chayew pe k'ab wi̱n chi pe̱t nawojic cho pan pa̱t chi rik'ororic wi̱b queh hab wach wi̱n, nqui reh.
Re' Jesus je' wili xik'or reh:«Je' ricab jeno' aj camanom ma' re' ta risurcahil ritic c'ahchi' rilom cok nok c'ahchi' ric'otom je pan rac'a̱l, ma' re' ta holohic laj aj camanom, je' wo' re' jeno' aj c'uhbalanel wi ma' china̱ ricamaj chi c'uhbalanic wilic ricapew-bal, re're' ma' ric'ul ta chi erik'or queh tinamit i ribiral chi re' Dios re' nk'atbic k'oric ra̱j richopom quina̱ take c'acharel, nqui Jesus.
Re' Jesus xipahba̱' take lajeb ricaj winak  chi raj k'orol c'uhbalChiri̱j chic ru' je' ricab naxichih take raj tz'e' wa̱ch xitak'a̱' je take ar Sama̱rya, re' Jesus xichih wo' chic lajeb ricaj winak (70) chi quixilac take aj tahkem reh eh xitak'a̱' je take chi quica'cabil pan tak nimak tinamit, je' wo' pan tak cuc' ye'a̱b re' nariq'uic ponok wi̱'.
Je' wo' chapahkaj atobjic tak reh Dios maj re' c'ahchi'ca̱t nitak'a̱b tak je wi̱' hin k'e̱' yohbal, xa je' na ricab naqui'o̱j chi behic take cu̱c' me̱' re' wilque̱b wi̱' take josk' laj q'uiche̱' tz'i'. Hiy tak k'uru'
xa re' la' ma' chi bih nac'am je aweh tak je' ricab awa' aha̱' tak, atumi̱n tak, achi̱m tak, on junc'uhl ok chic axijab tak. Je' wo', ru'um chi xa aloq'uem ti awi̱b na̱wojic tak ma' haj acham awi̱b tak chi c'uta̱j ru̱c' jeno' xa hab wach pan be̱h.
Natiponok tak pan jeno' pa̱t chi pahkanic apatal tak, pe̱t chac'alenej tak aj ehcham pa̱t chi je' wili:‹Re' Dios ra̱j riyeb sukquil c'uxlis chipam pa̱t wili, tiquirok tak reh.
«Wi re' aj ehcham pa̱t re're' ma' xiyew apatal tak, re' sukquil c'uxlis xak'or tak ribiral reh, ma'xta wo' ric'ulum. Tz'a̱b ru' wi xiyew apatal tak, re' sukquil c'uxlis riyew i Dios na wo' riye'eric reh aj ehcham pa̱t re're'.
Je' aj re' ru', re' naric'ulbic aweh tak cha'n apatal tak ru̱c' chi coric eh pa' nimal awa' aha̱' tak nariyeb, chac'ul tak reh eh ma' ticahnic tak ch'i'c ru'um. Je' re' nik'or ru'um chi re' hat-tak je' acab tak jeno' camanom ric'ul chi reh chi naric'ulum ritojbal ru̱c' ricamaj riban.
«Je' re' k'uru' xa pa' chic tinamit na̱wojic tak lok wi̱', xa re' wo' re' i no'jbal na̱banam tak ru̱c' hab wach nariye'bic apatal tak.
Je' aj re' chipam i tinamit na̱ponic tak wi̱' chacowsaj tak take yowa'i̱b wilque̱b ar eh chak'or wo' tak queh tinamit chi je wili:‹Xirak chic rik'ijil chi re' Dios xa loq'uil ritok'a̱' wo' chic k'atoj k'oric chi quina̱ take c'acharel, tiquirok tak queh.
«Re' cok ru' wi ma' xatquic'ul tak pan jeno' tinamit, je' wili chak'or tak cahnok queh c'acharel natelok tak je ar:
‹Ru'um nok ma' xawa̱j ta ac'ulum risukquil ac'ux tak, re' hoj nakapuhum cahnok ripoklajil atinamital tak re' ch'ihlic pan ko̱k, rehtalil chi ti'c'axic chic na̱c'ulum tak chi jelow-bal i sukquil c'uxlis. Xa re' la' chana'bej tak xirak chic rik'ijil chi re' Dios narip'utum wo' chic k'atoj k'oric chi quina̱ take c'acharel, tiquirok tak queh.
«Je' aj re' ru', re' tinamit ma'xta ric'ulbic aweh tak til pan coric nariq'uic wo' chic na̱ i ti'c'axic nariye'eric cho china̱ chiwach i ti'c'axic xquic'ul take cho c'acharel aj najtir k'i̱j ar pan tinamit Soro̱ma nachich'uk k'oric i Dios chiri̱j quimahc.
Ru̱c' aj re' k'e̱' je quetal quiwach take aj Corasin ch'i̱l take aj Wetsa̱yra maj k'e̱' wo' chic ti'c'axic naquic'ulum ru'um chi ma' nquijal ta wach quino'jbal to̱b ta nchel xquilow chi q'uihal take lok' laj nawa̱l xniban chic chi quixilac. Raj wili chi quixilac ta nak take aj Ti̱ro ch'i̱l aj Siron xniban take lok' laj nawa̱l je' ricab xniban cu̱c', re' take re' xca'n nak je' ricab riban winak re' ritz'uka̱' ri̱b chi ok'ic, ricoj coxtal tz'ih chiri̱j eh rihamej ri̱b chi cha̱j c'uhtbal reh chi xti'bic ric'ux ru'um rimahc.
Ru'um aj chi ma' je' ta re' xca'n, re' Dios narich'ukum k'oric chi quina̱ take aj Corasin ch'i̱l hat-tak aj Wetsa̱yra. Til k'e̱' wo' chic ti'quilal naquic'ulum chi quiwach take aj Ti̱ro ch'i̱l aj Siron
maj xa na wo' risacharic quiwach ru'um i Dios je' ricab wo' naquic'ulum take aj Capernahum re' xa ncuy'ej nak chic chi narijohsjic quiwach ru'um i Dios.
«Yu'na k'uru' hiy tak eh re' naquicojbic wach ac'uhbal tak re' wo' nic'uhbal i hin naquicojom wach. Tz'a̱b ru' wi ma' xquic'ul ac'uhbal tak, re' wo' nic'uhbal hin ma'xta quic'ulum. Je' re' ajic xa hab wach ma'xta ric'ulbic reh nic'uhbal ra̱j wo' rik'orom chi re' wo' ric'uhbal re' xtak'anic cho wi̱n hin ma'xta ric'ulum, nqui Jesus queh.
Re' quisoljic take cho lajeb ricaj winak chi aj k'orol c'uhbalJe' aj re' ru', naxisoljic cho take aj tz'e' wa̱ch re're', je' wili xc'ulic quik'or reh Jesus chi xa suk chic pan quic'ux:«Ha̱w, re' hat xoj-apahba̱' chi wilic kajawric eh chi je' re' ma' xa re' ta take ya'bilal qui'elic lok chi kawach, til je' la' wo' re' take ma' tob laj uxlabal nankak'or queh chi naquelic lok, nqui take reh.
Re' Jesus je' wili xik'or queh:«Re' hin xwilow chi re' cajawil ma' tob laj uxlabal xo̱j wach ac'al xa chi yu'na ti je' ricab riban i ra̱k' cohok xa nrepretic chic nk'ehbic cho wach ac'al.
Je' aj re' chacoj rehtal i wili: Re' hin xniyew chic awajawric tak chi ma'xta bih eticuchej tak take ma' tob laj uxlabal. Ru'um aj re' chayak'abej pan awo̱k tak chi'nchel ch'uk wach cajawric ma' tob laj uxlabal, je' ricab chi pa'alca̱t ta nak tak china̱ jeno' a̱k' on china̱ jeno' tzina'j.
Sukbok ac'ux tak k'uru' xa re' la' ma' xa ru'um ta ok chi tiquinimej tak take ma' tob laj uxlabal, sukbok la' ac'ux tak ru'um chi re' abihnal tak wilic chic pa ric'ux i Dios xa je' ricab xitz'ihmbaj ta nak pan jeno' hu̱j ar pan taxa̱j. Je' re' awi̱' tak chiwach i Dios reh chi na̱c'ulum tak i rato'bil, nqui queh.
Je' aj re' ru̱c' take k'oric xiban re're', re' Jesus xchalic jenaj nimal sukquil ric'ux ru'um Lok' laj rUxlabal i Dios. Je' re' nok je' wili xik'or johtok:«W-Aja̱w Dios, re' hat, hat Ajabe̱s ar pan taxa̱j je' wo' ayu' wach ac'al. Je' re' k'uru' re' hin k'e̱' nitioxej aweh ru'um chi re' take xa k'oro̱j chic quibiral chi wilic quino'jbal eh chi k'e̱' t'ulic take xatz'ap wach quino'jbal chi ma'xta quirakam chiri̱j ricorquil ribiral awajawric. Raj nchel take ma' nquinimsaj ta qui̱b re' je' quicab take cuc' ha'lac'un xateh wach quino'jbal. Je' aj re' wAja̱w Dios k'e̱' nitioxej aweh ru'um chi xponic chawach chi re' take ma' nquinimsaj ta ti qui̱b, xquibiraj wu̱c' hin re' ricorquilal ribiral awajawric.
Ru'um aj re', re' hin xnik'or wo' queh chi je' wili: Xa re' wo' hin weht'alim wach chi coric i Ajabe̱s Dios eh xa re' wo' re' reht'alim niwach i hin chi coric. Ru'um aj re' xa re' wo' hin ch'i̱l take nic' pa' q'uihal nwa̱j chi naquibiram i ricorquilal re're', xa re' wo' hoj keht'alim awach chi coric i hat Ajabe̱s Dios.«Je' wo', xnik'or queh chi je' wili: Re' wAja̱w wilic rajawric china̱ chi'nchel eh ru'um re' xiripahba̱' i hin chi nariwih'ic wo' wajawric china̱ chi'nchel, nqui Jesus pa riti̱j.
Chiri̱j chic ru' nok xa chic cutquel take cablaj chi nahsil aj tahkanel, re' Jesus tz'ehtenic je chi quina̱ eh je' wili xik'or queh:«K'e̱' ato̱b aweh hat-tak, je' wo' take tinamit re' c'ahchi' quilo̱j wo' reh re' nic' nimal c'ahchi' awilom hat-tak,
ru'um nok re' hat-tak c'ahchi' abiram tak nic'uhbal eh c'ahchi' wo' awilom tak wajawric xiyew Dios. Nik'or chi k'e̱' ato̱b aweh tak maj re' c'ahchi' ric'uluric yu'na xca̱j nak quilom eh xca̱j nak quibiram take cho aj k'orol riC'uhbal i Dios je' wo' re' take cho k'atal k'oric china̱ katinami̱t xiwih'ic cho najtir k'i̱j, nqui Jesus.
Re' jenaj aj tijem ri̱j C'uhbal Ye'o̱j reh Moyses xiban jenaj pahkanic ru̱c' JesusPan jenaj k'i̱j nok re' Jesus c'ahchi' chi c'uhtunic, wilic wo' jenaj winak je' ru̱c' aj tijem ri̱j C'uhbal Ye'o̱j reh Moyses xiban cok jenaj ripahkanic ru̱c' i Jesus chi xa pajbal ti reh. Je' wili i pahkanic xiban cok naxipahba̱' johtok ri̱b:«Ajabe̱s aj tijinel keh, chaj bih ajwal wach chi nanibanam reh chi nawehcham i junelic c'acharic? nqui reh.
Re' Jesus je' wili ric'u'ljic xiban:«Chipam rihujil i C'uhbal Ye'o̱j reh Moyses ar tz'ihmbimaj chaj bih ra̱j banaric. Nic' wach rik'or nanawilow chi quina̱ i tinamit k'uru'? nqui reh.
Re' winak re're', je' wili xik'or:«Re' wili rik'or ar:“Re' hat-tak ra̱' ri'sil cho ma' Israhel ti' chawic'raj tak i Ajabe̱s Dios re' nalok'ej tak wach.Til chac'ax tak ru̱c' chi'nchel ac'ux tak, ru̱c' chi'nchel awa̱mna tak, ru̱c' chi'nchel awansil takeh je' wo' re' ru̱c' chi'nchel acapew-bal tak.Chac'ax wo' awas acha̱k' je' ricab ric'axaric awi̱b na'n i hat, nqui tz'ihmbimaj, nqui reh Jesus.
—Coric xak'or. Je' aj re' ric'axaric i Dios cha'n. Je' wo' re' cha'n cu̱c' take awas acha̱k', chi je' re' na̱wehcham junelic c'acharic, nqui Jesus.
Raj nchel i winak re' ma' xsukbic ta ric'ux ru̱c' xik'or i Jesus. Je' re' nok ru'um xa̱j ribanam ri̱b chi je' wo' ti chic coric wach ric'acharic, re're' je' wo' chic wili xik'or reh Jesus:«Chak'or wi̱n k'uru' hab wo' wach was nicha̱k' reh chi eniban je' ricab xak'or wi̱n, nqui reh.
Chalic i Jesus je' wili ric'u'ljic i winak re're' xiban ru̱c' i jalwach k'oric wili:«Jenaj winak xelic cho ar pan tinamit Jerusalen ojic riban ar Jericoh. Nok c'ahchi' rojic, xk'eteric pa ribe̱h cu'um aj lek'. Re' take aj lek' re're' ma' xa ta xquimak' chi'nchel chaj bih wilic reh, je' la' wo' quik'ojlom cahnok cu rehtal xquirip'a̱' cahnok wach ac'al.
«Ar aj ru' chipam i be̱h re're', tz'eht xiq'uic ponok jenaj winak aj k'ahsem si̱ chiwach Dios. Naxilow cok wach i winak re're', xicot ri̱j eh xo̱j chi coric.
Chiri̱j chic ru' xo̱j aj c'olok jenaj winak aj Sama̱rya. Re're' naxilow chi re' winak re're' riplic chic wach ac'al, xiquetelej wach.
Je' re' nok xkajic lok chiri̱j ricawa̱y, xijil cok ri̱b ru̱c' i winak re're' eh xik'omej take riti'quil ru̱c' yolic laj ik'o̱m tik'imaj ru̱c' ri̱s u̱wa. Chi je' re', xibuch' chipam ik'o̱m re're' eh xiyut wo' wach chi tz'ih take riti̱'. Chiri̱j chic ru', xijohsaj johtok chiri̱j ricawa̱y, xic'am je pan jenaj pa̱t quimel warbal eh xicha'jej chiwach ak'ab re're'.
Naxsak'ic je' ikal, re' winak re're' xesaj cho pa richi̱m i tumi̱n reh quib k'i̱j chi tojbal eh je' wili xik'or reh aj ehcham reh pa̱t quimel warbal:‹Ha̱w, naniyeb aweh i tumi̱n wili eh chawilow wi̱n niyowa̱b. Wi ma' xmahnic i tumi̱n wili, nic' pa' chic nimal na̱sacham cahnok cu re' chic nariq'uic niyeb rijelow-bal aweh naquinsoljok cho, nqui reh.
«Yu'na k'uru' chak'or wi̱n acapew-bal i hat: Hab wach queh xib chi winak re're' til manlic ras richa̱k' i winak re' xk'eteric pa ribe̱h cu'um aj lek'? nqui Jesus reh.
—Re' nicapaj i hin chi re' wo' xquetelenic wach i winak re' xk'eteric pa ribe̱h cu'um aj lek', re're' til manlic ras richa̱k', nqui aj tijem ri̱j c'uhbal re're'.—Coric xak'or. Je' aj re' ru' hiy i hat cu̱c' awas acha̱k' eh nacharak jeno' wilic pan ti'quilal cha'n chi awas acha̱k' wo' i winak re're' je' ricab xiban i winak aj sama̱rya, nqui Jesus naxicohlaj k'oric ru̱c'.
Re' Ma̱rta ma' suk ta xilow i xiban i Mari̱yaChiri̱j chic ru', re' Jesus ch'i̱l take aj nahsil raj tahkanel xquitik ju' cojic pan tinamit Jerusalen eh xi'o̱j c'olok pan jenaj t'uch tinamit re' xye'eric wi̱' quipatal ru'um jenaj ixok Ma̱rta ribihnal.
Nok wilque̱b chic chipam pa̱t re're', re' Mari̱ya re' richa̱k' i Ma̱rta xichuna̱' cok ri̱b ru̱c' Jesus eh xoquic chi ricojoric rehtal i c'uhbal
nok re' Ma̱rta xa naho̱l chic cho wach chi camanic chi' k'a̱k'. Ru'um aj re', re' Ma̱rta je' wili xchalic rik'or reh Jesus:«Ha̱w, xa nawil na nicha̱k' chi xiricana̱' cho chi wutquel chipam yohbal wach camanic chi' k'a̱k'? Chacuy, chak'or reh wi̱n chi narojic quirito'bem so', nqui reh Jesus.
Re' Jesus je' wili ric'u'ljic xiban:«Hat Ma̱rta, k'e̱' hat k'uhtel eh ma' suk ta chic wilca̱t ru'um riq'uihal alahtz'il xachih wach ribanaric.
Re' hat xa je' wo' re' c'ahchi' abanam to̱b ta nchel xa jenaj wo' nak i k'e̱' ajwal wach chi na̱banam re' je' ricab xichih wach ribanaric i Mari̱ya. Je' aj re' ru̱c' xichih wach ribanaric i Mari̱ya, re' hin ma' eta nipit, nqui Jesus reh Ma̱rta.
Re' riwi̱' ti̱j ra̱j banaric<TS3>(Mt. 6.9-15; 7.7-11)Pan jenaj k'i̱j nok re' Jesus xicohlaj riti̱j pan jenaj ye'a̱b re' xo̱j wi̱' chi ti̱j, jenaj queh take quitahkanic reh je' wili xik'or cok reh:«Ha̱w, chac'uhtaj keh nic' wach ti̱j naka'nam i hoj awaj tahkanel je' ricab nok re' Wa̱n xic'uhtaj cho queh take quitahkanic reh nic' wach riwi̱' i ti̱j naca'nam, nqui cok reh.
—Tare̱t, nqui Jesus.Je' re' nok je' wili xik'or queh:«Natocok tak chi ti̱j je' wili chak'or tak johtok:‹Lok' laj kAja̱w Dios wilca̱t cho pan taxa̱j, k'e̱' wo' chic nka̱j chi lok'omaj ok johtok abihnal cu'um take c'acharel ayu' wach ac'al.Ru'um aj wo' re' nkapahkaj wo' aweh chi chalok chi kana̱ rinimal awajawric chi k'atal k'oric.Til re' aj hat titak'anok chi kana̱ ru'um nok nka̱j chi re' tak'anic na'n ar pan taxa̱j nimjok wo' ayu' wach ac'al.
Je' wo' chic, nkapahkaj johtok aweh chi re' kawa' kaha̱' re' curman chi keh reh ju'jun i k'i̱j, chayew wo' cho keh reh k'i̱j yu'na.
K-Aja̱w Dios, chacuy wo' cho kamahc je' ricab nok re' hoj nkacuy quimahc take quimahcanic chi kawach.Je' wo' chic, ma̱yew k'ab chi ekojkajic chipam i k'etbal pa̱m be̱h ricoj aj Yahm chi ekojmahcanic,koj-aco'lej la' chiwach reh chi ma' eta rijot' kac'acharic, tiquirok tak johtok chi ti̱j, nqui Jesus queh.
Chiri̱j re're', xik'or wo' queh jalwach k'oric wili:«Kak'or chi re' hat-tak wilic jeno' aca'ja̱ tak eh pan jenaj k'i̱j eto̱j tak c'olok ru̱c' ripahkaljic reh chi je' wili tic'lic ak'ab:‹Chacuy ha̱w, nijal ti oxpehr ok niwa' awu̱c'
xa reh nak ti jenaj wula̱' xinchalic rik'o'rej maj re' hin yu'na ma'xta bih wilic nech' ok wi̱n chi naniquetem, nqui enak'or tak cok reh.
«Nachak'or tak cok chi je' re', chaj nak bih eriban aca'ja̱ tak re're' nanacapaj hat-tak? Je' na nak wili erik'or cho cu pa riyoca̱b:‹Re' hin ma' eta quinuctic je chi riye'eric aweh i c'ahchi' apahkam cho wi̱n ru'um nok yocolqui̱n chic pa niyoca̱b ch'i̱l take niha'lac'u̱n. Je' wo', ch'ito̱j chic ri̱j nipa̱t chi cow. Hiy k'uru' ma' quinach'i'tslom cho wi̱n, nqui ta wo' ac'u'ljic eriban cho?
«Re' aca'ja̱ tak re're' til pan coric enuctic cho chi riye'eric aweh tak nic' nimal napahkaj tak cok reh, re' cok ru' ma' ru'um ta chi hat ta nak tak rica'ja̱, xa ru'um la' chi ma' ra̱j ta chi eno̱j ribihnal chi c'u'tjbal eh chi je' re' encahnic pan q'uixbilal.
Ru̱c' aj k'oric re're' til nik'or aweh tak chi tipahkanok tak johtok ru̱c' i Dios maj je' ricab chi jeno' nk'oric cok chi chi̱' i pa̱t, rirak wo' i c'acharel re' c'ahchi' risiq'uim nanteheric cho reh i tz'ahp, je' wo' re' etiric'u'lej tak cho i Dios chi riye'eric cho aweh tak i rito'bal wi re' hat-tak enasic' tak on re' enapahkaj tak johtok reh.
Je' re' nik'or aweh tak maj re' narik'oric johtok ru̱c' Dios na wo' ric'u'ljic cho. Cha'n tak ati̱j chiwach i Dios k'uru' ru'um nok re' c'acharel npahkanic johtok reh rato'bil i Dios re' wo' re' nc'ulbic reh eh re' nsic'bic reh rato'bil re' wo' re' narirakbic reh, nqui Jesus.
Chiri̱j chic ru' je' wo' chic wili xik'or queh:«Wilic na jeno' ajabe̱s, wi re' rac'u̱n c'ahchi' ripahkam riwa', abaj chic eriyew reh chi jelow-bal? On wi c'ahchi' ripahkam jeno' rica̱r, jeno' c'achlic laj a̱k' na chic enayew tak reh chi jelow-bal?
Je' wo', wi re' rac'u̱n c'ahchi' ripahkam jeno' miloj reh, tzina'j na chic eriyew reh chi jelow-bal?
Ma'xta, maje'? Ra̱j wo' chic i Dios k'uru' wi re' hat-tak xapahkaj tak jeno' ato'bil reh, ma' eta na tirito'bej tak ru̱c' apahkanic tak? Re' Dios til la' naca̱t rito'bem tak cho eh til je' re' naribanam maj wi re' hat-tak aj mahc awi̱' tak nac'ax aha'lac'u̱n tak chi coric nanquipahkaj jeno' ato'bil aweh tak, re' ta na ti chic i Dios re' ma' re' ta aj mahc, ma' eritak'a̱' cho aweh tak i Lok' laj rUxlabal? nqui Jesus.
Re' Jesus xk'ormojic reh chi re' Welsewuh nye'bic rajawric<TS3>(Mt. 12.22-30; Mr. 3.20-27)Chiri̱j chic quitijiljic take raj tahkanel, re' Jesus xoquic chi rit'ermejic lok jenaj ma' tob laj uxlabal re' nmensenic reh jenaj winak. Naxelic lok i ma' tob laj uxlabal re're', re' winak re're' p'uht pe' rik'oric cho eh chi je' re' wilic tinamit k'e̱' xsahchic quic'ux naxquilow nic' wach naxt'ermejic lok i ma' tob laj uxlabal ru'um i Jesus.
Je' re' ajic wilic take je' wili tohk' quik'orom pan quic'ux:«Re' Welsewuh re' cajawil take ma' tob laj uxlabal, re're' nye'bic rajawric i Jesus chi quit'ermejic lok take ma' tob laj uxlabal, nqui take.
Je' wo', wilic take je' wili xquik'or reh Jesus chi xa nca̱j nak chic quirakam chaj bih encalajic wi̱' chi quiwach:«Cha'n chic jeno' lok' laj nawa̱l rehtalil chi kawach chi re' hat i Pahbamaj chi K'atal K'oric tak'amaj cho cu pan taxa̱j, nqui take reh.
Re' Jesus naxirak chiri̱j i c'ahbil laj capew-bal poyo̱j cho wach cu̱c' take c'ahchi' quik'oric pan quic'ux chi re' Welsewuh nye'bic rajawric, re're' je' wili xik'or queh:«Wi re' take pahbamaj chi raj to'o̱l jeno' k'atal k'oric nquixowej qui̱b, re' rilok'il ricamaj i k'atal k'oric chi quina̱, xa ewo' no̱j wach ac'al. Je' wo' re' pan jeno' pa̱t, wi re' take c'acharel wilque̱b chipam c'ahchi' quixowem quiwach, xa na wo' quich'aklom qui̱b.
Ar ajic chacapaj tak ri̱j i wili: Wi ta nak re' Welsewuh nye'bic wajawric chi quesmejic lok take ma' tob laj uxlabal, ra̱j rik'orom chi re' Welsewuh ch'i̱l take raj tz'e' wa̱ch c'ahchi' quixowem quiwach, maje'? Raj i wili ma' je' ta re' riwi̱' c'ahchi' ric'uluric maj wi ta nak c'ahchi' quixowem quiwach, nic' aj wach nok cu quitzokem qui̱b pan quicamaj?
Je' wo' chic, chacapaj tak chiri̱j i wili: Wi ta nak re' Welsewuh nye'bic wajawric chi quit'ermejic lok take ma' tob laj uxlabal, ra̱j rik'orom chi re' wo' re' nye'bic cajawric take awaj tahkanel tak nanquesaj lok take ma' tob laj uxlabal. Coric ta wo' nchel i nacapaj hat-tak chiwi̱j chi je' re', nicana̱' pe pan quik'ab take awaj tahkanel tak chi re' take re' naquik'oric aweh tak, wi coric on ma' coric ta i nacapaj tak re're'.
Ru̱c' aj re're', re' Welsewuh c'ahchi' ric'ulum reh je' ricab xic'ul jenaj k'atal k'oric re' je' wili ribiral wilic: Re' k'atal k'oric re're', re' nak ra̱j chi ma' hab ta wach entz'a'anic reh nic' pa' nimal wilic reh pa ripa̱t, q'uih take riso̱l xicoj chi richa'jaljic
xa re' la' naxo̱j c'olok i jenaj chic k'atal k'oric re' xi̱c' wo' chic na̱ rajawric chiwach, xa xi'o̱j wo' wach ac'al take riso̱l wilque̱b nak chi cha'janic. Je' aj re' ru', re' chi'nchel nic' pa' nimal wilic reh k'atal k'oric re're' xmak'aric reh ru'um i jenaj chic k'atal k'oric re' xi̱c' wo' chic na̱ rajawric eh chi je' re', re' k'atal k'oric re' xi̱c' na̱ rajawric, chi quina̱ chic take riso̱l ru' xipuhcaj i pa' bih wilic nak reh k'atal k'oric re' xiyew wach ac'al.
Ru̱c' aj re' chacoj tak rehtal haj c'ahchi'ca̱t tak chi to'o̱j maj re' hat-tak wilca̱t tak chi nitobjic i hin on wilca̱t tak chi ritobjic i cajawil ma' tob laj uxlabal je' ricab nok jeno' winak noquic chi ritobjic aj cha'jem me̱' chi rimoloric quiwach take rime̱' on noquic chi quit'ermejic je take me̱' chi jot'bal reh aj cha'jem me̱', nqui Jesus.
Chiri̱j wili re' Jesus je' wo' chic wili xik'or queh:«Re' ma' tob laj uxlabal nant'ermejic lok ru̱c' jeno' c'acharel, no̱j pan tak ye'a̱b je' ru̱c' ma'xta wi̱' c'acharel chi risiq'uiric ripatal chi hi'lsbal ri̱b. Narilow chi ma' haj ta rirak ripatal je' wili rik'or pa ric'ux:‹Re' hin nanisoljic wo' chic je ru̱c' i c'acharel xint'ermejic cho wi̱', nqui rik'or.
«Chiri̱j wili nanponic wo' chic ru̱c' c'acharel elenak je wi̱', no̱j rirak chi re' ra̱mna c'acharel re're' xa tehlic wo' pa̱m eh tiklic chic chi naroquic wo' chic pa̱m je' ricab nok jeno' pa̱t mesoj chic pa̱m eh chi xoyomaj chic chi naroquic pa̱m. Je' re' ajic narilow chi je' re',
no̱j chi risiq'uiric wuku̱b chic chi rich'i̱l je' ru̱c' xi̱c' wo' chic na̱ balc'uxquilal wach quino'jbal chiwach ru' eh narirak take cho, qui'oquic chi c'acharic ru̱c' winak re're'. Ru'um aj re', re' balc'uxquilal wach rino'jbal i winak re're' nariq'uic wo' chic na̱ chiwach naxwih'ic cho ma' tob laj uxlabal re're' chi xa chi rutquel, nqui Jesus.
Xa cu re' wo' c'ahchi' rik'orom take k'oric re're' i Jesus, jenaj ixok xiq'uer je chi̱' chi quixilac take i tinamit je' wili xik'or je:«Til k'e̱' wo' chic je ato̱b reh ixok xye'bic aweh wach sakom eh xatriq'uihsaj cho, nqui je reh.
—Ho̱', k'e̱' ato̱b reh ixok re're' xa re' la' k'e̱' wo' ato̱b aweh hat-tak wi nanimej tak i riC'uhbal i Dios nanabiraj tak, nqui Jesus.
Wilic take c'acharel til xca̱j nak quilom ribanaric chic jeno' lok' laj nawa̱l<TS3>(Mt. 12.38-42)Chiri̱j chic wili nok sutumaj chic ri̱j ru'um riq'uihal tinamit, re' Jesus je wili xik'or queh take nca̱j nak quilow chic jeno' lok' laj nawa̱l:«Re' hat-tak was tak nicha̱k' re' c'acharic na'n tak chiwach rik'ijil yu'na, k'e̱' wo' chic c'ahbil ano'jbal tak maj je' wili nak'or tak wi̱n:‹Cha'n chic jeno' lok' laj nawa̱l c'uhtbal reh chi re' hat i Pahbamaj chi K'atal K'oric, nqui nak'or tak.«Coric, je' re' nawa̱j tak chi nanibanam xa re' la' hin ma' eta niyew jeno' rehtalil chawach tak xa re' la' i rehtalil je' ricab xbanaric reh i aj k'orol riC'uhbal i Dios, re' Jonas ribihnal.
Je' re' nik'or maj je' ricab chi re' c'uhbal xiban i Jonas re're' xc'uhtunic queh aj Ni̱niwe chi re' rajawric cu ar ru̱c' i Dios xchalic, je' wo' re' hin Ac'unbe̱s re' wilic wajawric chi quina̱ c'acharel, xa re' wo' i c'uhbal nik'or naric'uhtunic aweh tak was tak nicha̱k' c'achalca̱t tak chiwach rik'ijil yu'na, chi re' hin, hin i Pahbamaj chi K'atal K'oric.
Ru'um aj re' til nik'or aweh tak was tak nicha̱k', wi re' hat-tak ma' nanimej ta tak nic'uhbal, charak tak chiri̱j chi nachirak rik'ijil chi re' Dios narich'ukum k'oric chana̱ hat-tak c'acharel c'achalca̱t tak chiwach rik'ijil yu'na, wilic take tinamit naquiyeb quichi̱' chawi̱j tak chi na̱c'ulum tak tojbal amahc tak. Chi quixilac take naquiyeb quichi̱' wilic ixok re' xwih'ic cho chi k'atal k'oric pan tinamit Se̱wa ribihnal. Je' re' naribanam ru' maj re' ixok wili chi cu ma' wili yu̱k' q'uixca̱b xchalic xc'ulic ribiraj rino'jbal i Salomon eh xic'am na̱, raj nchel hat-tak to̱b ta xiq'uic wo' chic na̱ nino'jbal chiwach rino'jbal i Salomon xa ta nak je nac'am tak na̱.
«Je' wo' nachirak cho i rik'ijil re're', re' take tinamit aj Ni̱niwe naquiyeb wo' quichi̱' chiwach Dios chi na̱c'ulum tojbal amahc tak. Je' re' naca'nam maj re' take aj Ni̱niwe xquijal wach quino'jbal chiwach Dios naxquibiraj i c'uhbalanic xiban i Jonas, raj hat-tak was tak nicha̱k' c'achalca̱t tak chiwach i rik'ijil yu'na, to̱b ta nak re' rajawric nic'uhbal k'e̱' wo' chic chiwach i c'uhbal xik'or i Jonas, xa ta nak chi je' re' najal wach ano'jbal tak, nqui queh.
Chiri̱j chic ru' xik'or wo' chic queh chi je' wili:«Ma' hab ta wach aweh tak rikop jeno' sakombal reh chi naritac'a̱b na̱ pan jeno' tz'ak ac'al xun on reh chi nariyeb cok pan c'olic. Ma' je' ta re' na'n tak, nanakop la' tak jeno' sakombal, nat'uya̱' tak johtok wa taxa̱j sakombal queh take qui'oquic cok pan pa̱t, maje'?
Re' sakombal k'uru', re're' nsakomonic reh pa̱m jeno' pa̱t ra̱j re' nsakomonic aweh hat-tak re' je' ricab jeno' sakombal re' i nak' awach tak. Je' re' nik'or maj wi re' nak' awach tak sakom qui'ilbic, pan sakom wo' wilca̱t tak. Tz'a̱b aj ru' wi re' nak' awach tak ma' qui'ilbic ta chic, xa pan k'ekom wo' etiwih'ic tak.
Je' aj re' ru' chawic'raj awi̱b tak chi pan sakom ta nak wilca̱t tak, ma' ok nchel pan k'ekom wilca̱t tak.
Je' re' nik'or maj je' ricab chi xa ru̱c' risakomil jeno' sakombal xa sakom chic nawil tak natirisakomej tak, je' wo' re' hat-tak xa re' wo' wi sakom pa̱m acapew-bal tak, enarak tak chiri̱j chi re' wajawric cu ru̱c' i Dios nchalic. Tz'a̱b ru' wi k'ekom pa̱m acapew-bal tak, ma' jaruj ta enarak tak chiri̱j haj nchalic wajawric, nqui Jesus queh.
Re' ti' naquic'ulum take cow nca'n qui̱b chiri̱j i C'uhbal Ye'o̱j reh Moyses<TS3>(Mt. 23.1-36; Mr. 12.38-40; Lc. 20.45-47)Chiri̱j chic take k'oric re're', jenaj winak je' ru̱c' cow laj aj niminel reh C'uhbal Ye'o̱j reh Moyses xiyuk'ej je i Jesus pa ripa̱t chi narojic ribanam riwa' ru̱c'. Nok wilic chic i Jesus nah me̱xa, xquic'am cho riwa' eh xoquic chi wi'c.
Re' winak re're' naxilow chi re' Jesus ma' xo̱j ta ritz'aj rik'ab k'e̱' naxsahchic ric'ux.
Ar ajic re' Jesus je' wili xik'or reh:«Pan acomonil hat-tak cow laj aj niminel reh C'uhbal Ye'o̱j reh Moyses, xa re̱c' chic natz'aj ak'ab tak ch'i̱l riculquil awa' aha̱' tak reh chi ma' eta nanih awi̱b tak ru̱c' i mahc nanacapaj tak, xa re' la' awa̱mna tak hamo̱j cho reh yohbal wach balc'uxquilal je' ricab i quelk'jic take awas acha̱k' tak.
Re' cok hat-tak til awu̱c' tak hamlic memil laj no'jbal maj ma' narak ta na tak chiri̱j chi re' Dios re' xtik'inic reh ak'ab tak re' wo' re' xtik'inic reh awa̱mna tak?
Reh chi ma' eta nanih awi̱b tak ru̱c' i mahc chasi̱j tak so' queh niba̱' i pa' bih wilic aweh tak, chi je' re' enc'utunic lok chi sak wo' wach awa̱mna tak eh ma' xa re' ta nchel ak'ab tak, nqui reh.
Chiri̱j wili re' Jesus xik'or wo' chic reh winak re're' chi je' wili:«Re' hat-tak cow laj aj niminel reh C'uhbal Ye'o̱j reh Moyses k'e̱' rinimal ti'c'axic na̱c'ulum tak ru'um chi ma' nanimej ta tak take c'uhbal til ajwal wach ribanaric. Chi jelow-bal la' chic take re', nanac'ayej awaru̱ta tak, asiq'ue̱j tak on xa pa' chic jaric q'uiche'al nac'ayej tak, re' chic riye'eric junpehr reh i laj pehr chi tumi̱n na'n tak ribanaric chi ric'amaric na̱ rik'ahsjic asi̱ tak chiwach i Dios, xa re' la' i tak'anic wilic chipam i C'uhbal Ye'o̱j reh Moyses re' nk'oric chiri̱j ricorsjic wach ano'jbal tak ch'i̱l wo' re' nk'oric chiri̱j ric'axaric i Dios, c'ahchi' ak'ebem tak lok chiri̱j ac'ux tak. Re' nak take re' curman chi na̱nimem tak chi ma'xta wo' acana̱b riye'eric lok asi̱ tak chiwach i Dios.
«Je' wo', nik'or aweh tak chi k'e̱' rinimal ti' na̱c'ulum tak ru'um chi re' hat-tak k'e̱' nponic chawach tak rinimsjic awi̱b tak ru̱c' i tz'uhkic na'n tak pan quitz'uka̱b take nimak quiwach ar pan tak pa̱t ntijiljic wi̱' ri̱j i C'uhbal ye'o̱j reh i Moyses on nok k'e̱' nponic chawach tak ric'uhtjic lok awi̱b tak chi quiwach take tinamit chi nimak awach tak natic'alenjic tak cu'um ar watak c'aybal.
Je' wo' nik'or aweh tak chi k'e̱' rinimal ti'c'axic na̱c'ulum hat-tak cow laj aj niminel reh C'uhbal Ye'o̱j reh Moyses ch'i̱l wo' take aj tijem ri̱j c'uhbal re're' ru'um nok re' hat-tak, xa hat-tak banol awach tak chi quiwach i tinamit, xa je' acab tak rijulil camnak re' ma' nc'utunic ta chic cho natic'ok china̱. Ru̱c' aj ano'jbal tak re're', re' take awaj tahkanel tak c'ahchi' quinihim qui̱b ru̱c' ac'uhtunic tak je' ricab xic'ul jenaj winak xinih ri̱b ru̱c' i mahc naxiq'uic china̱ jenaj rijulil camnak ru'um chi ma' nc'utunic ta chic cho, nqui Jesus.
Naxibiraj chi je' re' i jenaj aj tijem ri̱j C'uhbal Ye'o̱j reh Moyses, je' wili xik'or cok reh Jesus:«Ha̱w, ru̱c' take k'oric na'n chi je' re' ma' suk ta koj-acana̱' i hoj pan kacomonil, nqui cok reh Jesus.
Chalic Jesus je' wili ric'u'ljic xiban:«K'e̱' wo' rinimal ti'c'axic na̱c'ulum i hat-tak aj tijem ri̱j riC'uhbal Ye'o̱j reh Moyses maj yohbal wach i c'uhbal c'axic wach chi nimjic nac'uhtaj tak queh tinamit, xa re' la' hat-tak xa ta nak je na'n tak so' rinimjic take c'uhbal nak'or tak. Re' hat-tak je' acab tak i winak re' ma' ra̱j ta ricojom so' rik'ab chi ritobjic i raj ihkom rihamej je ahl laj ihk chiri̱j.
Je' aj re' k'uru' k'e̱' rinimal ti'c'axic na̱c'ulum tak eh je' re' nik'or maj nok xa namahsaj tak chic wach ritik'injic take quimuk'unbal take aj k'orol riC'uhbal i Dios xicansjic cho cu'um ama̱m awati't tak najtir k'i̱j,
c'ahchi' ayeb tak lok chi eht'aljic chi re' cansanic xca'n ama̱m awati't tak tare̱t chaweh tak eh ru'um re're', yu'na chi c'uhtbal reh chi toquic tak jenaj ru̱c' quino'jbal take ama̱m awati't tak, re' chic hat-tak c'ahchi' acohlsonic tak wach ritik'injic take muk'unbal quip'utum cho ritik'injic take ama̱m awati't tak chi queh take aj k'orol riC'uhbal i Dios re' xicansjic cho cu'um.
Ru'um aj re', re' Dios re' neht'alanic reh chi'nchel je' wo' wili rik'orom cho:“To̱b ta nak wilic take waj camanom naquisiq'uiric chi ribanaric ti'c'axic queh on chi naquicansjic cu'um take caj ixowonel,re' hin xa nanitak'a̱b wo' je take waj camanom je' ricab take aj nahsil aj tahkanel wi̱n chi niminic eh je' wo' take aj k'orol niC'uhbal, nqui rik'orom cho.
Til coric nik'or aweh tak chi re' Dios naripahkam aweh tak chiri̱j quicansjic take raj k'orol p'uhtunak cho ru̱c' riquimic i Awel, cu nc'ulic lok ru̱c' riquimic i Sacari̱yas re' xcansjic cho najtir k'i̱j chi chi̱' lok i Lok' laj Pa̱t re' nlok'onjic wi̱' wach i Dios ar chi ricorquil i wilic wi̱' i lok' laj ye'a̱b c'atbal si̱ chiwach i Dios.
«Je' aj re' naribanam i Dios eh ru'um re're' til nik'or wo' chic chi k'e̱' ti'quilal na̱wilom tak wach hat-tak aj tijem ri̱j C'uhbal ye'o̱j reh Moyses. Re' riwi̱' chi nik'or junpech chic chi je' re', ru'um chi re' c'uhbal re' nc'uhtunic queh tinamit chi naquinimem i Dios re' hat-tak ma' nanimej ta tak eh ma' wo' c'ahchi' ta ac'uhtam tak queh nca̱j nak quinimem. Ru̱c' re're' k'uru', re' hat-tak na'n tak je' ricab xiban jenaj winak re' wilic nak ru̱c' i tehbal reh ritz'ahpil i pa̱t, xa re' la' ru'um chi ma' xa̱j ta ritehem i tz'ahp ma' xoquic ta cok ru̱c' chipam pa̱t eh ma' xiyew ta wo' k'ab chi xi'oquic take jarub chi c'acharel xca̱j nak oquic chipam i pa̱t re're', nqui Jesus.
Ru̱c' aj wili re' Jesus xicohlaj k'oric cu̱c' take cow laj aj niminel reh C'uhbal ye'o̱j reh Moyses ch'i̱l wo' take quitijinic ri̱j c'uhbal re're', re' quimolom qui̱b chipam ripa̱t i winak xyuk'unic reh Jesus. Chiri̱j aj chic ru', naxelic je Jesus chi quixilac take winak re're', xcahnic jenaj ixowonic pan ca̱mna take aj niminel ch'i̱l aj tijinel ri̱j i C'uhbal Ye'o̱j reh Moyses wilque̱b ar eh p'uht quitik'a̱b wach quino'jbal chi ripahkaljic reh xa chaj bih jeno' k'oric xa tok'bal reh chi c'uta̱j
reh chi xa haj ta nak encalajic ru̱c' take k'oric riban enak ti nquitz'ahkaj wach jeno' k'oric chiri̱j. Je' aj re' ru' xa ic'lic chic cok quixiquin nanquibiraj take k'oric riban i Jesus.
Re' take no'jbal ma' ra̱j i Jesus chi enca'n take raj tahkanelChiri̱j chic re're' nok re' take cow laj aj niminel reh C'uhbal Ye'o̱j reh Moyses xquitok'a̱' xa ic'lic chic quixiquin chi ribirmijic i Jesus, q'uihal chic take tinamit xquimol qui̱b chi ribirmijic i Jesus eh xa nquituylom wo' chic qui̱b chiri̱j. Chi je' re' ajic re' Jesus chi pe̱t k'oric je' wili xik'or queh take raj tahkanel:«Re' no'jbal nca'n take cow laj aj niminel reh C'uhbal Ye'o̱j reh Moyses xa je' na ricab i camanic riban i rik'omal caxlan wi'c ncojoric chi sipsbal wach i k'o̱r. Ru'um aj re' chayohbalej awi̱b tak, ma̱ban aweh tak i quino'jbal ru' chi xa banol take quiwach chi quiwach i tinamit.
Je' re' nik'or ru'um nok chiwach i Dios ma'xta bih jeno' no'jbal poyo̱j cho wach ma' ta nak naritehic cho wach eh ma'xta wo' bih jeno' capew-bal c'olo̱j cho ma' ta nak eneht'aljic.
Je' re' k'uru' re' xa pa' bih na̱tik'a̱b tak wach pan tak chak'ab xa na wo' relic lok wach sakom on re' xa pa' bih k'oric na̱banam tak xa pan axiquin tak to̱b ta tz'aplic cho pa̱t, xa na wo' relic lok ribiral chi quina̱ riq'uihal tinamit. Ru'um aj re' nik'or aweh tak chi ma̱poy tak lok wach chi hat-tak waj tahkanel.
Re' til curman chi nariyohbaljic wach<TS3>(Mt. 10.26-31)«Re' hat-tak re' k'e̱' ti' tiwic'raj tak, chacoj tak rehtal i wili: Ma' tiyo'jic tak chi quiwach awaj cansanel tak maj re' take re' xa re' wo' ti acansjic tak enca'n canar.
Re' cok i Dios til chayohlej tak wach wi xacana̱' tak nitahkaljic xa ru'um ayo'jic tak. Je' re' nik'or maj re' cok re' til wilic rajawric ma' xa ta re' chi resmejic ac'acharic tak je' la' wo' chi atak'abjic tak je pan c'ulbal reh ti'c'axic.
«Chi je' aj re' i rajawric i Dios wilic, nik'or wo' chic aweh tak chi til chach'ica̱' ac'ux tak chiri̱j maj re're' ncha'janic aweh tak je' ricab riban cu̱c' take cuc' tz'iquin quic'ayjic. Naquic'ayjic ho'o̱b ok chi cuc' tz'iquin, til wo' ma' q'uih ta ti quic'ayjic wi̱' cu'um take tinamit, xa re' la' ma' jeno' queh re' niq'uic ta nak pa ric'ux i Dios quicha'jaljic.
Ru'um aj re' nik'or aweh tak chi ma' tiyo'jic tak chi quiwach awaj cansanel tak maj wi re' Dios til reht'alim quic'oloric i jarub pa' rismal ana̱ tak wilic, ma' cu re' ta na chic richa'jaljic ac'acharic tak ma' reht'alim? C'olok pan ac'ux tak chi chiwach i Dios, re' atz'akil hat-tak yohbal wo' chic wach q'uihal chiwach quitz'akil nic' q'uihal ok chi cuc' tz'iquin. Ru'um aj re' nik'or aweh tak chi chach'ica̱' ac'ux tak chi re' Dios naca̱t richa'jem tak chiwach i ti'c'axic.
«Ru̱c' xnik'or chic lok aweh tak re're', nik'or wo' aweh tak chi ma̱poy tak wach chi quiwach i tinamit chi rik'ormojic chi hat-tak waj tahkanel. Wi na'n tak je' ricab nik'or aweh tak, re' hin Ac'unbe̱s re' wilic wajawric chi quina̱ c'acharel nanik'orom wo' chi quiwach raj tz'e' wa̱ch i Dios chi hat-tak manlic waj tahkanel.
Tz'a̱b ru' wi jeno' aweh tak xipoy wach chi quiwach i tinamit chi waj tahkanel, re' hin nanik'orom wo' chi quiwach take raj tz'e' wa̱ch i Dios chi til ma' re' ta so' waj tahkanel.
«Yu'na k'uru' xa hab pa' wach rik'ihtaj ri̱b chiwach nik'orbal hin Ac'unbe̱s re' wilic wajawric chi quina̱ c'acharel xa cu na ricuyuric wo' rimahc, raj nachip'ut k'oric i Lok' laj rUxlabal i Dios hab pa' wach xa c'ahchi' wo' rik'ehtam ri̱b chiwach rik'orbal ru', ma' jaruj ta chic encuyuric rimahc.
Ru'um chi re' Lok' laj rUxlabal i Dios narik'oric ru̱c' achi̱' tak, re' hat-tak ma' riban ntuquic awa̱mna tak chi risiq'uiric ri̱j nic' wach na̱k'orom tak nibiral on chaj bih na̱k'orom tak chi rico'ljic awi̱b tak natic'amarok tak cho pan tak pa̱t ntijiljic wi̱' ri̱j C'uhbal Ye'o̱j reh Moyses ar chi quiwach take wilic cajawric chi rich'ukuric wach mahc.
Je' re' nik'or maj chiwach i junc'am re're', re' Lok' laj rUxlabal i Dios narik'oric aweh tak chaj bih raj k'ormojic queh, nqui Jesus queh.
Ma' holohic ta c'axoj tak wach bihomalJenaj winak wilic chi quixilac riq'uihal tinamit c'ahchi' quibiram ric'uhbalanic i Jesus je' wili xik'or cok reh:«Ha̱w aj tijinel keh, chacuy chak'or reh wi̱n i was chi nakach'akam chi kawach i ye'a̱b ricana̱b cahnok keh i kaja̱w, nqui reh.
Chalic i Jesus je' wili ric'u'ljic xiban:«Chabiraj nanik'orom aweh wili: Re' hin ma' pa'alqui̱n ta ayu' chi ch'ukul wach wolic. Je' wo', ma' k'oro̱j ta wo' wi̱n chi hin aj ch'akol ye'a̱b chana̱ tak, nqui reh.
Chiri̱j chic ru', je' wili xik'or queh riq'uihal tinamit:«Chacoj tak rehtal i nanik'orom wili: Wilic take xa re' chic i bihomal nponic chi quiwach. Raj hat-tak ma' je' ta re' na̱banam tak, chayohbalej la' tak awi̱b ru̱c' i no'jbal re're' maj re' yohbal wach bihomal rimol wach ma' ra̱j ta rik'orom chi c'ahchi' ta nak ritikim rinimal ro̱k ric'acharic, nqui xik'or.
Chiri̱j wili re' Jesus xik'or wo' chic queh i jalwach k'oric wili:«Wilic jenaj biho̱m laj winak xiban je tic pa rac'a̱l. Re' biho̱m re're' naxilow chi yohbal wach naxwachanic cho i ritic xitic jok,
xoquic chi ricapewjic ri̱j pa ric'ux chaj bih naribanam ru̱c' chi'nchel re're'. Je' aj wili capewenic xiban:‹Chaj bih nanibanam ru̱c' riq'uihal wach nitic? maj re' take nic'ola̱b wach nitic ma'xta chic ric'ulum chi'nchel re're', nqui pa ric'ux.
«Nok je' re' c'ahchi' ricapam, xc'ulic lok jenaj capew-bal ru̱c' eh je' wili xik'or:‹Ha̱', re' wili nanibanam: Naniyojom take nic'ola̱b wilque̱b yu'na eh nimak chic take nanitik'a̱b. Ar nanihamam chi'nchel wach i nitic ch'i̱l take chi'nchel nic' pa' nimal wilic wi̱n, nqui xik'or.
«Nok ricapam chic re're', je' wo' chic wili xik'or:‹Nanicohlaj rihamaric pa nic'ola̱b take chi'nchel wach i nitic ch'i̱l chi'nchel nic' pa' nimal wilic wi̱n, nanik'orom chi wibil wi̱b chi je' wili:‹Hat niti'jolal nibakil, tihi'lok aj je yu'na eh chasuksaj ac'ux ru̱c' awa' aha̱' wilic maj re' nic' nimal i c'olo̱j wili, jarub ta wo' nchel ha̱b na̱c'uhsam wi̱', nqui nanik'orom, nqui pa ric'ux.
«Chiri̱j re're', xa re' aj wo' ti xicohlaj rinimsjic take ric'ola̱b je' wili xk'ormojic reh ru'um i Dios:‹Hat winak, ma'xta so' ano'jbal maj pan ac'ux i hat xa aweh nak ti naxamol wach i chi'nchel pa' bih aweh xac'ol. Yu'na k'uru' re' chi'nchel ac'olom re're', hab chic wach narehchenic reh? Je' re' nik'or aweh maj chipam ak'ab wili re' hat na̱quimic je, nqui xk'ormojic reh ru'um i Dios.
«Je' aj re' ru' je' ricab k'ehbic xiban ric'olo̱j i biho̱m re're', je' wo' re' k'ehbic naribanam quibihomal take nquimol wach chi xa queh chi quibil qui̱b. Ru'um aj re', re' take je' re' nca'n ma' re' ta so' biho̱m take chiwach i Dios, nqui Jesus.
Re' Dios ncha'janic queh take rac'u̱n rixk'u̱n<TS3>(Mt. 6.25-34)Chiri̱j re', re' Jesus je' wili xik'or queh raj tahkanel:«Ma' tikajic tak capew chi risiq'uiric atumi̱n lok'bal reh awa' aha̱' re' na̱c'acharic tak wi̱' on lok'bal reh aso' socbal reh ati'jolal tak.
Je' re' nik'or maj re' Dios re' ma' c'axic ta chi reh riye'eric cho ac'acharic tak on re' ritik'injic ati'jolal tak, ma' c'axic ta wo' chi reh riye'eric cho aso' tak on awa' aha̱' tak.
Chi risakomsjic wach i ricorquilal re' xnik'or lok re're', chacoj tak rehtal i nanik'orom aweh tak wili je' ricab nc'uluric cu̱c' take ko'ch: Chawil take re', to̱b ta ma' quiticbic ta, ma' quijachbic ta on to̱b ta ma'xta wo' quipa̱t c'olbal wach i quitic, xa quiwi'c wo' ru'um i Dios. Wi je' re' riban i Dios cu̱c' take ko'ch re're', re' ta na chic hat-tak ma' etiriquet tak? Til pan coric, re're' til naca̱t riquetem tak maj re' hat-tak k'e̱' wo' chic atz'akil tak chi quiwach take chicop re're'.
«Chi je' aj re' k'uru' ma' tikajic tak capew chi rimoloric yohbal wach abihomal tak maj hab wach jeno' aweh hat-tak eritik chic jeno' k'i̱j ro̱k ric'acharic xa ru̱c' eriban chi je' re'?
Ma̱ban tak chic je' re' chiri̱j aso' tak k'uru' maj re're' xa nariye'eric wo' cho aweh tak ru'um i Dios. C'uhtbal reh ricorquilal xnik'or lok re're' chacoj tak rehtal je' ricab nc'uluric cu̱c' take ihtz'ub wilque̱b chawach tak wili: Re' take re' xa ma' naho̱l ta chic quiwach chi camanic, ma' xa naho̱l ta wo' chic quiwach chi riquemeric quiso' eh xa chak' chic wach holonquilal q'uihic nca'n tok. K'e̱' wo' chic holonquilal take chi xa ta nak je re' riholonquilal riso' i Salomon chi k'atal k'oric rijunehtej nech' ok ri̱b ru̱c' riholonquilal jeno' queh ihtz'ub wili!
«Ru'um aj chi re' Dios ncha'janic aweh tak, ma' re' ta chic aweh tak chi ma' ta nak enachop ac'ux tak chiri̱j i Dios. Je' re' nik'or maj wi watak yu̱k' q'uixca̱b xa holohic chic rixoyjic take cu̱c' q'uiche̱' riban i Dios to̱b ta xa nic' yu' ti quic'ataric cok pan k'a̱k', re' ta na chic hat-tak ma' eriyew aso' tak re' na̱so'em wi̱' awi̱b tak?
Ma' tikajic tak chic capew k'uru' chiri̱j i tumi̱n lok'bal reh awa' aha̱' tak eh je' wo' ma' riban naho̱l awach tak chiri̱j aso' re' na̱so'em wi̱' awi̱b tak.
Je' re' nik'or maj re' aso' ch'i̱l awa' aha̱' tak, xa na wo' riye'eric aweh tak ru'um i kAja̱w Dios ru'um nok reht'alim chic cho chi curman chaweh tak. Ma̱ban aweh tak k'uru' je' ricab nca'n take tinamit chi xa chiri̱j wo' chi'nchel re're' choplic quic'ux eh chiri̱j i Dios ma' choplic ta so' quic'ux.
Re' la' hat-tak chasic' tak ricojoric awi̱b tak chi rehquen rajawric i Dios chi k'atal k'oric eh chi je' re', re're' ewo' riyew cho aweh tak i pa' bih curman chaweh tak.
«Je' re' nok re' hat-tak waj tahkanel re' je' na acab tak juntzuhm ok ti chi me̱' ma' tiyo'jic tak chi nitahkaljic maj re' Dios xponic chiwach chi re' chi'nchel pa' bih wilic pa rik'ab chi k'atal k'oric re' hat-tak na̱wehchenic tak reh.
Je' aj re' ru' chac'ayej tak pa' bih wilic aweh tak eh ru̱c' tumi̱n re're' chato'bej tak take c'axic nca'n. Ru̱c' chi je' re' ena'n tak, ar chic pan taxa̱j enamol tak wach toco̱m chic bihomal re' ma' jaruj ta chic narisahchic wach. Ru'um chi ar pan taxa̱j ma' noquic ta aj ilek' eh ma'xta wo' take ric'oyil tz'ih, re' hat-tak til na̱ch'ica̱b ac'ux tak chi ric'oloric abihomal tak ar je' ricab na'n ru̱c' atumi̱n tak nanac'ol tak pan jeno' t'uch coxtal tz'ih je' ru̱c' ma' ch'ukic ta reh.
Je' re' ajic wi ru̱c' i Dios ar pan taxa̱j nach'ica̱' ac'ux tak, re' acapew-bal tak ewo' nwih'ic chi suk je' ricab nok re' hoj ma' kojcapewenic chiri̱j kabihomal nok keht'alim haj c'olic cho chi coric.
Re' no'jbal chiri̱j ruyu'njic risoljic cho i Jesus<TS3>(Mt. 24.42-44)«Ru'um chi re' hin na wo' chic nisoljic cho, re' hat-tak xa tikilca̱t ok wo' tak chi uyu'unic xa je' ta nak xa koplic wo' asakombal tak.
Cha'n tak k'uru' je' ricab nca'n take raj camanom jeno' ajabe̱s wilic ponok pan nink'i̱j reh jeno' caxarahil. Re' take re' xa koplic wo' quisakombal chi ric'uluric i cajabe̱s eh xa tikilque̱b wo' chi riteheric reh tz'ahp nak'orok cho.
K'e̱' je ato̱b queh take aj camanom re're' k'uru' naponok i ajabe̱s cu̱c' maj til nik'or aweh tak chi ru'um chi cu c'achlic quiwach na'ojok c'olok i ajabe̱s, naquic'axaric chi je' wili: Re' ajabe̱s re're' naribac'am jeno' tz'ih wach ritu̱k, naricojom take nah me̱xa i raj camanom re're' eh nariyeb quiwa' quiha̱'.
Ru̱c' aj eriban ajabe̱s re're', nik'or aweh tak chi k'e̱' je ato̱b queh take camanom re're' maj til ric'ul chi equic'axaric chi je' re' ru'um nok to̱b ta nak cu tic'lic ak'ab on cu pa risoljic ak'ab ensoljic cho ajabe̱s, re' take re' xa cu c'achlic wo' nak quiwach chi ruyu'njic.
«Re' hat-tak k'uru' xa ic'lic ok wo' ana̱ tak. Ma̱c'ul nchel aweh tak je' ricab xic'ul i jenaj ajabe̱s re' ma' xeht'alij ta i k'i̱j naxc'ulic lok jenaj aj lek' chi relk'jic pa̱m ripa̱t. Ar aj ru' xoquic pa ripa̱t eh xelk'aj je chi'nchel pa' bih wilic reh. Wi ta nak re' ajabe̱s re're' xeht'alij chaj bih k'ijal naric'ulic lok wi̱' aj lek' re're', til coric nik'or chi xicha'jej nak chi xa ic'lic chic na̱ eh ma' xiyew ta nak chi xelk'jic pa̱m ripa̱t.
Je' re' ajic ru'um chi re' hin Ac'unbe̱s re' wilic wajawric chi quina̱ c'acharel nanic'ulic lok nok ma' hab ta wach ncapewenic reh, re' hat-tak xa ic'lic ok wo' ana̱ tak, nqui Jesus.
Chalic ma' Luch je' wili xik'or cok reh Jesus:«Ha̱w, hab wach aj eh c'ahchi' ak'orom take tijbal wili? Xa keh na hoj chi kutquel on reh wo' chi'nchel tinamit? nqui cok reh.
Re' Jesus je' wili xik'or reh:«Re' jeno' ajabe̱s nok ojic chic reh chi naht, ma' re' ta na jeno' raj camanom je' ru̱c' wilic rino'jbal eh je' ru̱c' ch'iquem c'uxlis naripahba̱b cahnok chi ric'amaric quibe̱h chi'nchel raj camanom wilque̱b pa ripa̱t je' wo' chi riye'eric quiwa' quiha̱' pa ri'orahil? Til pan coric re' aj camanom re' je' re' rino'jbal, re're' naricanabjic cahnok chi aj ilo̱l.
K'e̱' je ato̱b reh aj camanom npahbabjic cahnok chi c'amol be̱h, wi re' pa' bih i camanic k'oro̱j cahnok reh chi naribanam, re' wo' re' c'ahchi' rinimem nac'olok rakmajok
maj til pan coric nik'or aweh tak chi re' camanom re're' narijohsjic wach ricamaj ru'um ajabe̱s chi c'axbal reh eh chi je' re' naricojoric cahnok chi chopol na̱ chi'nchel pa' bih wilic reh i ajabe̱s re're'.
Ra̱j nchel wi re' camanom re're' ma' riban ta ricamaj chi coric ru'um ricapaj pa ra̱mna chi ja' c'ulic ta lok reh ajabe̱s eh chi je' re' enoquic chi quich'eyeric take rich camanom je' wo' enoquic chi nink'ijinic on chi xohc'ric,
k'e̱' je ti'quil naric'ulum aj camanom re're'. Je' re' ajic nac'olok lok i ajabe̱s chipam i k'i̱j nok re' aj camanom re're' ma' reht'alim ta so' on chipam i junc'am nok ma' c'ahchi' ta ricapam so' ric'ulic lok i ajabe̱s, naric'ulic rakmajok chi je' re' c'ahchi' ribanam. Je' aj re', re' aj camanom re're' naricahnic chiwach i ajabe̱s chi xa je' chic ricab jeno' queh take aj camanom re' take ma' quiniminic ta wo' reh ricamaj.
Je' re' k'uru' re' camanom ncanabjic cahnok pan k'ab chi'nchel pa' bih wilic reh ajabe̱s, chi rinimej cahnok ricamaj chi coric reh chi ma' eta ric'ul reh je' ricab xic'ul jenaj aj camanom ma' q'uisa ta tz'uhu̱m xic'ul. Re're' tanlic chi reh chi je' re' xic'ul maj to̱b ta nak xeht'alij chaj bih camanic xa̱j i ajabe̱s, ma' xiban ta wo' ribanaric eh xa ta wo' nak xitik'a̱' ri̱b chi ruyu'njic.
Je' re' nok re' camanom re're' q'uih i tz'uhu̱m naric'ulum chiwach i jenaj chic rich aj camanom re' ma' rinimej ta chi coric ricamaj ajabe̱s ru'um chi ma' reht'alim ta chi coric chaj bih camanic naribanam. Chi je' aj re' ru', nim wach ti'c'axic naric'ulum aj camanom re' xcanabjic cahnok pan k'ab chi'nchel pa' bih wilic reh ajabe̱s. Je' re' nik'or wi jeno' aj camanom nk'ahsjic cahnok pan k'ab jeno' nim wach camanic ru'um chi aj ch'iquem ric'ux i ajabe̱s, holohic laj camanic wo' naripahkaljic reh chi naribanam cahnok, nqui Jesus reh ma' Luch.
Re' rip'uturic i k'atoj k'oric naribanam i Jesus<TS3>(Mt. 10.34-36)Chiri̱j chi re' je' wo' chic wili xik'or i Jesus:«Je' ricab nok re' k'a̱k' nkoporic chi reh c'atbal wach riye'a̱b jeno' aj tico̱l, je' wo' re' riwi̱' i nic'ulic lok i hin ayu' wach ac'al, reh wo' chi narip'uhtic i k'atoj k'oric chi quina̱ tinamit. Je' re' k'uru' re' hin k'e̱' nak nwa̱j chi xp'uhtic ta nak chic i k'atoj k'oric re're',
xa re' la' curman chi pe̱t nanimuk'unjic pan ac'al je' ricab chi je' pan kahsanic ha' wilqui̱n. Ru'um aj re' k'e̱' wo' chic riyot'quil i wa̱mna noquic cho cu rehtal nariponic wach nimuk'unjic pan ac'al.
«Ma' coric ta na chi re' hat-tak nacapaj tak chi ru̱c' nic'ulic lok i hin, naribanam chi chi'nchel take tinamit xa pan sukquil c'uxlis chic naquic'acharic? Til nik'or aweh tak chi ma' chi'nchel ta tinamit xa suk ta nak chic c'acharic naca'nam, re' la' take naquiniminic wi̱n narixowjic quiwach ru'um chi waj tahkanel take.
Chi je' aj re' k'uru' yu'na johtok chi kawach je' wili naric'uluric chi quixilac take aj niminel wi̱n ch'i̱l take ma' re' ta take aj niminel wi̱n: Wi pan jeno' pa̱t, kak'or chi wilic ho'o̱b ok chi c'acharel, wi xib ok take aj tahkem wi̱n, narixowjic quiwach cu'um take qui̱b. On wi re' quib aj tahkem ok take wi̱n, narixowjic quiwach cu'um take xib.
On pan jeno' chic pa̱t, kak'or chi re' ac'unbe̱s aj niminel wi̱n, narixowjic wach ru'um i raja̱w. On wi re' ajabe̱s aj nimem wi̱n, narixowjic wach ru'um rac'u̱n. On wi re' tutbe̱s aj niminel wi̱n, narixowjic wach ru'um rixk'u̱n. On wi re' ok nchel ixk'unbe̱s aj niminel wi̱n, narixowjic wach ru'um ritu̱t. Je' wo', wi re' il'ibe̱s aj niminel wi̱n, narixowjic wo' wach ru'um ritu̱t ribahi̱l. Wi re' ritu̱t ribahi̱l aj niminel wi̱n, narixowjic wo' wach ru'um ril'i̱b, nqui Jesus.
Wilic ok ano'jbal tak chi cuyuj mahc<TS3>(Mt. 16.1-4; Mr. 8.11-13)Naxicohlaj Jesus rik'ormojic wili queh nahsil raj tahkanel, je' wili xik'or queh riq'uihal tinamit:«Re' hat-tak tinamit til narak tak chiri̱j re' nc'uluric ayu' wach ac'al nanawil tak johtok i k'i̱j ar pan taxa̱j. Je' ricab nanawil tak chi re' su̱tz' nchalic ar re' nkajic wi̱' i k'i̱j, naribanam po' jab, tiqui tak eh je' wo' re' riban.
On nanawil tak chi re' su̱tz' nsoljic wo' chic je, je' wili nak'or tak:‹Tz'a' po' k'i̱j naribanam ikal, tiqui tak eh je' wo' re' riban.
«Reh aj chi na̱capam tak chiri̱j wi tare̱t on ma' tare̱t i coric wach i pahkanic c'ahchi' nibanam aweh tak chiri̱j chi na̱pahkam cuybal amahc tak chiwach i Dios, toque̱n tak so' chi ricapewjic ri̱j i no'jbal nayew tak chawibil awi̱b tak.
Re' hat-tak je' wili no'jbal nak'or tak chawach:‹Wi wilic so' ac'a̱s ru̱c' awas acha̱k' eh c'ahchi'ca̱t ric'amam je ru̱c' i wilic rajawric chi rich'ukuric wach mahc, chacowej awi̱b chi ritik'injic wach ac'a̱s nah be̱h chi cu ja' tiponic ta pe tak chiwach aj ch'ukul wach mahc re're' maj ma' je' re' xa'n tak, xa na̱ponic wo' tak chiwach aj ch'ukul wach mahc eh ar natik'ahsjok pan k'ab aj ilol tz'ahpel eticojoric pan che̱'.
Je' aj re' k'uru' chacowej awi̱b chi ritik'injic wach ac'a̱s ru̱c' awas acha̱k' chi nok, maj til coric nik'or chi ma' ja' eta pe chic telic cho pan che̱', wi cu ma' ja' natoj chi'nchel ac'a̱s, nqui nak'or chawach tak, nqui Jesus queh tinamit.
Re' c'acharel re' ma' ricana̱' ta ma' holohic ta laj no'jbal xa na wo' riquimicXa chiwach wo' junc'am re're' wilic take xik'oric cok reh i Jesus chi je' wili:«Re' Po̱nsyo Pila̱to xitak'a̱' quicansjic take winak aj Calile̱ya re' xiponic ar Jerusalen chi rik'ahsjic quisi̱ chiwach i Dios. Re're' ar xc'uluric chipam ye'a̱b re' nc'atjic wi̱' si̱ chiwach i Dios, nqui take cok reh.
Chalic Jesus je' wili xik'or queh:«Ma' coric ta na chi re' take winak re're', je' re' quimic xquic'ul ru'um chi k'e̱' wo' chic nim wach quimahc chi quiwach take quich ti'jolal wilque̱b ar Calile̱ya nacapaj tak?
Ma̱capaj tak chic chi je' re' maj til nik'or wo' aweh tak, wi ma' nacana̱' ano'jbal tak xa na̱quimic wo' tak je' ricab xiquimic take winak re're'. Re' take re' xiquimic ma' ru'um ta chi re' quimahc k'e̱' ta wo' chic nim wach chiwach i quimahc take quich ti'jolal wilque̱b ar Calile̱ya.
Je' re' ajic chacana̱' amahc tak maj wi ma' nacana̱' tak na̱c'ulum aweh tak je' ricab xquic'ul take wahxaklaj chi winak aj Jerusalen re' xiquimic ar Siloheh ru'um chi xk'ehbic cho jenaj naht na̱ tz'ak chi quina̱.—Ha̱', re' take winak re're' xiquimic je maj k'e̱' wo' chic nim wach quimahc chi quiwach take quich ti'jolal wilque̱b ar Jerusalen, nqui nak'or pan ac'ux tak.
«Coric chi je' re' nacapaj tak, ra̱j la' hin til nik'or aweh tak chi ma' je' ta re' riwi̱'. Ma̱capaj tak chic chi je' re' maj til nik'or wo' chic aweh tak, wi ma' nacana̱' ano'jbal na'n tak, xa na̱quimic wo' tak je' ricab xiquimic take winak re're', nqui Jesus queh.
Chiri̱j chic re' xik'or queh i jalwach k'oric wili:«Jenaj winak wilic junseht riye'a̱b re' tico̱j wi̱' junwal riche̱' jal suk riwachej I̱co ribihnal. Re' winak re're' naricoj rehtal chi rik'ijil nak chic chi re' che̱' nariwachanic cho, eli̱c ha̱b nchalic chi risiq'uiric nak i wach riche̱' xa re' la' ru' ma' rirak ta wo' jeno' wach.
Naxch'i'tjic reh che̱' re're', je' wili xik'or reh ncha'janic reh riye'a̱b:‹Re' che̱' wili xa lahtz' riban chiwach i wac'a̱l. Chawil! Eli̱c ha̱b quinc'ulic lok chi risiq'uiric nak wach eh xa ta je junpech nirakam jeno' wach chiwach i xib ha̱b re' ritok'a̱b nak cho wi̱' wachanic. Chayoc' lok wi̱n k'uru', nqui winak re're' reh raj cha'jem ye'a̱b.
«Chalic aj cha'jem ye'a̱b, je' wili xik'or reh winak re're':‹Ha̱w, chawuy'ej ta pe chic jeno' ha̱b, niniq'uej pe ric'otoric so' pa̱m ac'al chiri̱j eh nanicojom so' rik'ahisal wara̱'.
K'i̱j ta nak chi je' re', chip'ut cho wachanic. Tz'a̱b ru', wi ma' wo' wachanic chi je' re', cu re' aj wo' naniyoc'om lok, nqui aj cha'jem ye'a̱b, nqui Jesus.
Re' Jesus xicowsaj jenaj ixok ric'unem ri̱b ri̱j ru'um jenaj ma' tob laj uxlabalJunpech pan jenaj hi'lbal k'i̱j, re' Jesus xoquic chi c'uhbalanic chipam i pa̱t ntijiljic wi̱' ri̱j C'uhbal ye'o̱j reh Moyses.
Ar chi quixilac riq'uihal tinamit wilic jenaj ixok wahxaklaj ha̱b richopic cho chi yowabjic ru'um jenaj ma' tob laj uxlabal. Re' ixok re're' xic'unej ri̱b i ri̱j eh ma' jaruj ta chic nk'ochjic johtok wach chi junpech.
Ar ajic naxilow je wach ixok re're', re' Jesus xik'o'rej je eh naxo̱j c'olok ru̱c', je' wili xik'or reh:«Tuwe̱y, chiwach i junc'am wili narelic lok aya'bilal, nqui reh.
Chiri̱j ru' xicoj i cabchel k'ab china̱ ixok re're' eh naxiban chi je' re', xa chi junc'am wo' ti xk'ochlojic johtok wach i ri̱j. Re' ixok re're' naxilow chi je' re' xc'uluric ru̱c', p'uht ritioxem johtok Dios
raj nchel i ma' winak re' aj c'amol be̱h chipam i pa̱t re're' k'e̱' naxchalic ric'a̱ ru'um chi je' re' xiban i Jesus chipam i hi'lbal k'i̱j. Je' re' nok je' wili xik'or queh tinamit:«Re' hat-tak tinamit ma' tichalic tak ayu' pan hi'lbal k'i̱j xa reh chi naresmejic lok aya'bilal tak. Ma̱ban tak chi je' re' maj re' esenic lok ya'bilal jenaj wo' camanic nok k'oro̱j cho. Wi nawa̱j aj tak chi naresmejic lok aya'bilal tak, tichalok tak chiwach i waki̱b k'i̱j ye'o̱j chi camanbal, nqui queh.
Chalic Jesus je' wili xik'or reh ma' winak re're':«Re' hat ch'i̱l take awich'i̱l xa hat banol awach tak. Je' re' nik'or maj xa nak'or nak tak chic chi ma' na'n ta tak so' camanic pan hi'lbal k'i̱j eh ma' je' ta wo' re' na'n tak. Re' hat-tak, wi bac'lic cho aboyex tak on wi bac'lic cho a-ihkom laj cawa̱y tak ar pa riwarbal, ma' re' ta na ti so' camanic na'n tak pan hi'lbal k'i̱j nato̱j chi richejeric reh chi na̱yeb tak riha̱'?
Wi je' re' na'n reh achico̱p tak, re' na ti chic ixok wili je' ru̱c' ra̱' ri'sil cho ma' Awraham, ma' eriyew ri̱b chi chipam i hi'lbal k'i̱j enesmejic pan k'ab riya'bilal, re' wahxaklaj ha̱b ricojoric cho reh ru'um cajawil ma' tob laj uxlabal? nqui Jesus reh.
Je' aj re' ru' ru̱c' take k'oric xik'or i Jesus, k'e̱' naxchalic quiq'uix'ic take raj ixowonel raj take riq'uihal i tinamit xa nsukbic chic quic'ux ru'um take rinimal ato'bil riban ru'.
Ru'um aj chi nsukbic quic'ux i tinamit, re' Jesus je' wili rik'or queh:«Chaj bih nanijalwachem wi̱' i niC'uhbal nik'or chi re' Dios re' nk'atbic k'oric ra̱j richopom quina̱ take c'acharel?
Re' rijalwachjic i ric'am je' wi̱' ri̱b niC'uhbal cu rehtal nq'uihic wach chi risuksjic i ca̱mna take tinamit, nanijalwachem ru̱c' ric'ul i jenaj ija' “Mosta̱sa” ribihnal re' xc'amaric je ru'um jenaj winak chi naritiquim jok pa rac'a̱l. Re' ija' re're' til wo' t'uch ti naxtiquiric jok, xa re' la' naxelic cho nah ac'al xq'uihic johtok cu rehtal xponic jenaj nim laj che̱' re' xca'n wi̱' quike̱s take cu̱c' tz'iquin xilac tak k'ab, nqui Jesus queh.
Chiri̱j re're', je' wo' chic wili xik'or queh:«Raj wo' cu̱c' take waj ixowonel, chaj bih jeno' jalwach k'oric nanijalwachem wi̱' i camanic riban i niC'uhbal nik'or chi re' Dios re' nk'atbic k'oric ra̱j richopom quina̱ take c'acharel?
Re' niC'uhbal re're' nanijalwachem ru̱c' riban i rik'omil caxlan wi'c. Re' ik'o̱m re're', naxcojoric ru'um i jenaj ixok chi xilac i oxpaj chi rik'oril caxlan wi'c, xixilaquej ri̱b ch'i̱l i k'o̱r cu rehtal xisipsaj wach, nqui Jesus queh tinamit.
Re' Jesus xijalwachej ric'uluric ric'axbal i Dios ru̱c' jenaj nink'i̱j bano̱j cho<TS3>(Mt. 7.13-14, 21-23)Chiri̱j chic ru' naxelic je chipam ye'a̱b re're', re' Jesus xitik ju' rojic ar Jerusalen. Xa pa' tinamit on xa pa' abixbal niq'uic ponok wi̱', xa niq'uic wo' rik'or ponok i c'uhbal queh tinamit.
Junpech, nok tijinic riban i Jesus jenaj winak je' wili xik'or cok reh:«Ha̱w, q'uih na take naquico'ljic chiwach ti'c'axic on ma' q'uih ta wo' ti take? nqui cok reh.Chalic Jesus je' wili ric'u'ljic xiban:
«Chacowej ac'ux tak yu'na chi ric'uluric ric'axbal i Dios, je' ricab xca'n take xi'oquic pan jenaj nink'i̱j xquicowej quic'ux chi oquic chipam i jenaj t'uch wach tz'ahp. Je' re' nik'or chi na̱banam tak maj til coric nik'or aweh tak chi yohbal wach take tinamit naquiniq'uem nak quik'i̱j chi ric'uluric i ric'axbal i Dios, xa re' la' ma'xta wo' quic'ulum. Cu̱c' take re' naric'uluric je' ricab xc'uluric wo' chipam i nink'i̱j re're' chi yohbal nak wach xquiniq'uej cok quik'i̱j chi oquic, xa re' la' ma' xca'n ta chic canar
ru'um chi naxi'o̱j c'olok tz'apo̱j chic i tz'ahp ru'um aj ehcham nink'i̱j. Nik'or aweh tak yu'na chi cu wilic pe ric'axbal i Dios, chac'ul tak. Ma' nk'ormojic nchel aweh tak je' ricab xk'ormojic queh take k'oro̱j chic cho ribiral re' xicahnic lok rij pa̱t. Je' re' nik'or maj re' take re' je' wili tohk' quik'orom cok reh ajabe̱s re're':‹Ha̱w, chacuy chateh cho keh apa̱t, nqui take cok reh.«Nok je' re' xquik'or je' pe' chic wili xk'ormojic cho queh:‹Ma' weht'alim ta awach tak. Ma' wo' weht'alim pa' tichalic tak, nqui xk'ormojic cho queh.
«Re' hat-tak k'uru', chac'ul tak i ric'axbal i Dios chi cu wilic cho chi riye'eric chana̱ tak maj nariponic i k'i̱j chi ma'xta chic riwih'ic cho ric'axbal i Dios. Chipam i k'i̱j re're' je' wili na̱k'orom tak:‹Ha̱w, re' hoj xka'n cho kawa' kaha̱' chi hat kich'i̱l. Ha̱w, re' hat xa'n cho c'uhbalanic pan katinami̱t, nqui na̱k'orom tak.
«Je' aj re' ru' yu'na chac'ul tak i ric'axbal i Dios chi cu wilic cho riye'eric, reh chi chipam i k'i̱j nok re' Dios k'atoj k'oric chic riban, ma' eta nac'ul aweh tak je' ricab xquic'ul take rula̱' aj ehcham nink'i̱j chi xit'ermejic lok chiri̱j pa̱t eh ru'um re're' xi'oquic chi ok'ic ru'um riti'quil quic'ux chi xi'esmejic lok pa rinimal lok k'ekom. Wi je' re' xac'ul tak k'uru', ma'xta chic abanam tak canar oquic re' wilque̱b wi̱' ma' Awraham, ma' Isahac ch'i̱l ma' Jacow. Naponok i k'i̱j re're', re' aj take re' naquimolom qui̱b quich'i̱l chi'nchel take aj k'orol riC'uhbal i Dios,
je' wo' quich'i̱l take aj niminel naquichalic take chi junsut wach ac'al eh naquiwih'ic cok chiwach i kAja̱w Dios re' K'atal K'oric china̱ chi'nchel. Nok wilque̱b chic cok chiwach, re're' naribanam chi enquic'ul jenaj rinimal wach quilok'il je' ricab quilok'il nquic'ul take rula̱' jeno' aj ehcham nink'i̱j nok re're' riyew queh chi naquitz'uhkic cok nah rime̱xa rich'i̱l.
Chipam i k'i̱j re're', re' take xca'n nak qui̱b chi wilic nak quilok'il chi quiwach i tinamit, chiwach i Dios ma'xta riwih'ic so' quilok'il eh re' take nc'utunic lok chi ma'xta nak ti so' quilok'il chi quiwach i tinamit, re' chic take re' nariye'eric quilok'il ru'um i Dios, nqui Jesus.
Re' Jesus xiban njik'jitic i ra̱mna chiqui̱j aj Jerusalen<TS3>(Mt. 23.37-39)Xa chiwach wo' k'i̱j re're', juntuhm take cow laj aj niminel reh C'uhbal Ye'o̱j reh Moyses xiponic ru̱c' Jesus re' c'ahchi' wi̱' chi c'uhtunic eh je' wili xquik'or reh:«Ha̱w, re' Hero̱res re' nk'atbic k'oric pan katinami̱t ra̱j ritak'a̱b cho acansjic. Ru'um aj re' nkak'or aweh yu'na, sakbih nak chi etelic je ayu', nqui take reh.
Re' Jesus je' wili xik'or queh:«Re' winak re're' xa je' ricab jenaj ya̱c chi wi̱n ru'um chi ma' quiriyo'saj ta so' ru̱c' rik'orbal. Hiy tak k'uru', chak'or tak reh chi je' wili:‹Re' Jesus xik'or cho chi ru'um chi cu c'ahchi' resam lok take ma' tob laj uxlabal cu̱c' take c'acharel eh je' wo' chi cu wilic take c'acharel c'ahchi' resam lok quiya'bilal, re're' cu naricahnic chic quib xib ok k'i̱j chipam ye'a̱b wilic wi̱' cu rehtal ricohlaj wach ricamaj, nqui cho, tiquirok tak reh Hero̱res, nqui Jesus.
Chiri̱j chic ru' je' wo' chic wili xik'or queh:«To̱b ta nak cu wilic raj banaric chaxilac tak ayu', re' hin curman chi nanitikim ju' nibe̱h reh ojic ar Jerusalen chipam quib xib ok k'i̱j. Je' re' nanibanam maj nic' wach nachiban chi ayu' naniquimic? Ar nawojic k'uru' ru'um nok re' take aj k'orol riC'uhbal i Dios xa ar wo' Jerusalen quicansjic, nqui queh.
Chiri̱j chic ru' je' wili xik'or chiqui̱j tinamit aj Jerusalen:«Hat-tak c'acharel aj Jerusalen re' ticansanic tak queh chi abaj take aj k'orol riC'uhbal i Dios tak'amaj take cho awu̱c' tak, k'e̱' je njik'jitic i wa̱mna chawi̱j tak ru'um i ti'c'axic na̱c'ulum tak. Re' hin k'e̱' nak nwa̱j aco'ljic tak chiwach i ti'c'axic re're' je' ricab nok jeno' quixlan rimoh'ej take cuc' rac'u̱n pa rixi̱c' chi quico'ljic, xa re' la' hat-tak ma' jaruj nac'u'lej tak na̱ nic'uhbal.
Chi je' re' xa'n tak chabiraj tak chi coric i wili: Je' ricab nancanabjic jeno' pa̱t cu'um take c'acharel naqui'elic je chipam, je' wo' re' naribanam i Dios chi naricana̱b atinami̱t tak chipam i ti'c'axic chalic reh chana̱ tak. Je' wo' til nik'or wo' aweh tak aj Jerusalen chi ma' ja'xta pe chic awilom tak niwach cu rehtal chic nariponic rik'ijil chi na̱k'orom tak i je' ricab tz'ihmbimaj cho chi je' wili chipam Lok' laj Hu̱j re' wilic wi̱' riC'uhbal i Dios:“Kayew tak rilok'il k'uru' i c'ulic riban lok wili chi tak'amaj cho ru'um i Dios, nqui rik'or, nqui Jesus.
Re' Jesus xicowsaj jenaj winak aj k'an ha'Pan jenaj hi'lbal k'i̱j chi keh hoj ra̱' ri'sil cho ma' Israhel, nok re' Jesus xo̱j riban riwa' ru̱c' jenaj winak nim riwa'ric chi quixilac take cow laj aj niminel reh C'uhbal Ye'o̱j reh Moyses, juntuhm chi c'acharel je' ru̱c' ricomonil take winak re're' xquitok'a̱' wo' chic xa ic'lic chic quina̱ chi rilmijic chi haj ta nak encalajic i Jesus chi quiwach.
Nok je' re' c'ahchi'que̱b take winak re're', re' Jesus xicoj rehtal chi ar wilic jenaj winak aj k'an ha'.
Ru'um aj re' je' wili xik'or queh ricomonil i winak re're' ch'i̱l take aj tijem ri̱j C'uhbal Ye'o̱j reh Moyses wilque̱b wo' ar:«Riyew na k'ab riC'uhbal i Dios Ye'o̱j reh Moyses chi pan tak hi'lbal k'i̱j naric'sjic quiya'bilal take yowa'i̱b? nqui queh.
Re' take winak re're' ma' xic'u'lunic ta. Chi je' re' k'uru' re' Jesus naxicoj i k'ab china̱ i yowa̱b re're', xiq'uic ti je riya'bilal eh nok iq'uinak chic riya'bilal je' wili xk'ormojic reh winak re're' ru'um i Jesus:«Ta chic re̱t chi eto̱j yu'na, nqui reh.
Chiri̱j chic ru' re' Jesus je' wo' chic wili xik'or queh ricomonil winak re're' ch'i̱l take aj tijem ri̱j C'uhbal Ye'o̱j reh Moyses:«Re' ato'bil wili, re' nak hat-tak xatbanic tak je' ricab na'n tak ru̱c' jeno' acawa̱y tak on aboyex tak maj hab wach aweh hat-tak ma' eno̱j resaj ricawa̱y on riboyex wi xk'ehbic jok pan jeno' rijulil ha' to̱b ta nak pan jeno' hi'lbal k'i̱j? nqui Jesus queh.
Chiwach rik'orbal i Jesus re're', re' take cow laj aj niminel reh C'uhbal Ye'o̱j reh Moyses ch'i̱l take aj tijem ri̱j c'uhbal re're' xa nquiquipa̱' chic qui̱b ru'um.
Re' no'jbal ra̱j banaric chi ula'anicChiri̱j chic ru' naxic'saj riya'bilal i winak re're', re' Jesus xicoj je rehtal chi re' take rula̱' i winak re' xyuk'unic reh chi wi'c chayew chiho̱j tak wach tz'uka̱b nca'n re' quitz'uhkic wi̱' take nimak quiwach. Ru'um aj re' xik'or queh jenaj no'jbal chi je' wili:
«Nok jeno' hab wach xiban caxa̱ra eh xatriyuk'ej ok tak nchel chi na̱wih'ic ru̱c' pan nink'i̱j, ma' no̱j achih tak wach i tz'uka̱b re' quitz'uhkic wi̱' take nimak quiwach. Je' re' ajic natiyuk'unjok tak chi wi'c nah me̱xa ma̱ban aweh no'jbal je' re' maj chaj bih na̱na'bem wi wilic ok chic cho jeno' ula̱' ja' nponic ta je' ru̱c' k'e̱' nim wach chawach hat-tak?
Kak'or wi re' hat-tak tz'ukulca̱t tak chipam i ye'a̱b re're', cu re' chic aweh tak ru' je' wili eno̱j k'ormojok aweh tak ru'um aj ehcham reh nink'i̱j naponok i rula̱' re're':‹Chacuy, chayew ti wi̱n atz'uka̱b reh ma' winak wili, nqui eno̱j k'ormojok aweh.«Wi je' aj re' eno̱j k'ormojok aweh tak, re' hat-tak chi xa ti q'uix'ic tak chic cu re' chic enap'ut risiq'uiric jeno' atz'uka̱b tak chi quixilac take tz'ukulque̱b wi̱' take ma' nimak ta ti quiwach.
Ru'um aj re' nik'or aweh tak wili: Je' ricab wi xatyuk'unjic tak pan jeno' nink'i̱j, chatz'uka̱' ti awi̱b tak re' quitz'uhkic wi̱' take ma' nimak ta tiquiwach. Wi je' re' xa'n tak, enjohsjic awach chi quiwach take tz'ukulque̱b nah me̱xa re' chiho̱j lok chi xa queh take nimak quiwach nak'ormojok aweh chi je' wili ru'um aj ehcham nink'i̱j:‹Ha̱w, titz'u̱k ti wi̱n chi quixilac take wula̱' wili, nqui banol aweh ne'el.
«Chacoj tak rehtal i no'jbal wili k'uru' maj chiwach i Dios je' wo' re' nc'uluric. Re' hab wach rinimsaj ri̱b narit'uchsjic wach ru'um i Dios eh re' hab wach rit'uchsaj ti ri̱b, re're' narinimsjic wach ru'um i Dios, nqui Jesus.
Chiri̱j wili re' Jesus je' wo' chic wili xik'or reh ma' winak re' xyuk'unic je reh chi wi'c:«Nachacoj chic jeno' ani̱m ma' xa re' ta ok take awas acha̱k', ma' xa re' ta ok take awu̱c' take cho, ma' xa re' ta ok take aca'ja̱ je' ru̱c' biho̱m take, ma' xa re' ta ok take suk quik'oric awu̱c' na̱yuk'em take cho awu̱c'. Ma' xa re' ta ok take re' nayuk'ej take k'uru' maj chaj bih na̱weht'alim nachirak cho rik'ijil jeno' quini̱m ru', ewo' chic tiquiyuk'ej cu̱c' eh xa ru̱c' re're', re' c'axo̱j xa'n queh ewo' chic nac'ul rijelow-bal cu̱c'?
Re' la' hat-tak nacha'n jeno' ani̱m, chayuk'ej wo' je awu̱c' take tinamit re' ma' hab ta wach nyuk'unic queh, je' ricab take niba̱' ch'i̱l take ma' manlic ta wach co̱k quik'ab ch'i̱l wo' take sot' wach.
Wi je' re' xa'n, k'e̱' nimal wach ato'bil na̱c'ulum chipam i k'i̱j nok re' nic' nimal take coric wach quino'jbal narijohsjic quiwach ru'um i Dios. Je' re' nik'or maj re' rijelow-bal i c'axo̱j na̱banam ma'xta chic riye'eric jelow-bal aweh ayu' cu'um take tinamit, re' la' chic i Dios nariye'bic aweh naponok i k'i̱j re're', nqui Jesus reh ma' winak re're'.
Naxibiraj chi je' re' i jenaj winak tz'uklic cok ar je' wili xik'or cok reh Jesus:«Nachicoj rini̱m i Dios ru'um chi re' rAc'u̱n k'atoj k'oric chic riban, k'e̱' ato̱b reh c'acharel re' naritz'uhkic chi quixilac take rula̱' i Dios, nqui i winak re're'.
—Coric, nqui Jesus reh.Chiri̱j re', xik'or reh jenaj jalwach k'oric chi je' wili:«Pan jenaj k'i̱j jenaj ajabe̱s xitak'a̱' rik'ormojic queh riq'uihal ula̱' chi naricojom jenaj nink'i̱j pa ripa̱t.
Naxponic rik'ijil i nink'i̱j re' ajabe̱s re're' xitak'a̱' je raj tz'e' wa̱ch chi quiyuk'unjic take rula̱' chi je' wili:‹Quim tak, naroquic chic i nink'i̱j, nqui yuk'unic xiban je.
«Naxponic c'amol queh ula̱', chi quiju'junal p'uht quipahkam quicuyuric. Re' jenaj je' wili xik'or:‹Ha̱w, chacuy nimahc. Re' hin til ma' eta niban canar ojic pan nink'i̱j ru̱c' ajabe̱s maj junseht niye'a̱b xnilok' curman chi nawojic wilom cho, nqui xik'or.
«Jenaj chic, je' wo' chic wili xik'or:‹Ha̱w, chacuy nimahc. Re' hin til ma' eta niban canar ojic pan nink'i̱j ru̱c' ajabe̱s maj ho'c'uhl niboyex xnilok' eh yu'na nwa̱j chi nawojic niniq'uem take cho chi camanic, nqui xik'or.
«Jenaj chic ula̱' je' wo' wili xik'or:‹Ha̱w, chacuy nimahc. Re' hin til ma' eta niban canar ojic pan nink'i̱j ru̱c' ajabe̱s maj cu wili ti xniban caxa̱ra, nqui reh raj tz'e' wa̱ch ajabe̱s.
«Je' re' k'uru' naxsoljic je aj tz'e' wa̱ch chi rik'ormojic reh ajabe̱s chaj bih xquik'or take ula̱', re' ajabe̱s re're' xa nc'ul chic ri̱j je' wo' chic wili xik'or reh raj tz'e' wa̱ch re're':‹Yu'na chaloq'uej awi̱b. Hiy pan tinamit eh ar pan tak be̱h je' wo' pan tak ye'a̱b re' nquimol wi̱' qui̱b take tinamit. Nic' pa' nimal take niba̱' ch'i̱l take ma' manlic ta wach co̱k quik'ab, ch'i̱l wo' take sot' enarak take chayuk'ej take cho chi naquichalic chipam i nink'i̱j. Je' re' ajic wi xquic'u'lej cho na̱ chalic, chac'am take cho ayu', nqui ajabe̱s re're'.
«Re' aj ehcham ni̱m je' wo' chic wili xik'or reh raj tz'e' wa̱ch:‹Yu'na ajic ru'um nok nwa̱j chi narinujic nipa̱t, ar chic hiy pan tak cuc' be̱h re' no̱j pan tak abixbal eh nic' pa' nimal tinamit na̱c'ulum take chatok awi̱b chi quiwach chi quic'amaric cho ayu', nqui wo' chic je ajabe̱s reh raj tz'e' wa̱ch.
«Je' ricab ribiral i ajabe̱s re're' k'uru', re' hat chacoj rehtal i yuk'unic niban i hin reh chi re' Dios ma' eta rik'or chawi̱j je' ricab xik'or ajabe̱s re're' chiqui̱j take ma' xiniminic ta reh yuk'unic xiban. Chiqui̱j take re', je' wili xik'or i ajabe̱s queh take xiponic chi quijelow-bal:‹Til nik'or aweh tak chi re' take ma' xiniminic ta cho reh yuk'unic xniban queh ma'xta ca'nam risukquil i nink'i̱j wili, nqui ajabe̱s re're', nqui Jesus reh winak re're'.
Curman chi pe̱t ra̱j capewjic ri̱j ritahkaljic i JesusChiri̱j nok elenak chic je chipam i pa̱t re're', pan jenaj k'i̱j nok ma' q'uisa ta tinamit xitahkanic je reh Jesus, re're' xisolq'uij je ri̱b eh je' wili xik'or queh tinamit re're':
«Jeno' c'acharel je' ru̱c' ra̱j quiritahkem, wi pe̱t rinimej rino'jbal chi rutquel ri̱b chi niwach i hin on wi pe̱t rinimej queh take wilque̱b pa ripa̱t je' ricab ritu̱t raja̱w, take ras richa̱k', take rana̱b, take rixuba̱l on re' rehq'ue̱n on ribahi̱l on take riha'lac'u̱n, ma' ric'ul ta so' chi eriban chi waj tahkanel. Je' wo' re' i c'acharel re' xa re' wo' sukquil c'uxlis risic', ma' ric'ul ta wo' chi eriban chi waj tahkanel, Je' re' nik'or maj curman chi naquiritahkem to̱b ta pan ti'c'axic.
Je' re' ajic re' c'acharel re' naquiritahkem pan ti'c'axic je' ricab chi c'ahchi' ta nak ritehlam jeno' ricuru̱s, xa re' wo' c'acharel re're' riyew ri̱b chi eriban chi waj tahkanel.
Chi je' re' k'uru' chacapaj tak ri̱j chi coric i nitahkaljic na̱banam tak je' ricab i capewenic na'n tak natoquic tak chi ritik'injic jeno' apa̱t tak. Re' hat-tak nok nawa̱j atik'a̱b jeno' apa̱t tak, ma' pe̱t aj ta na titz'uhkic tak chi ribanaric ri̱j jarub na̱sacham tak chipam ilbal reh wi enacuy tak ritz'akil ricohlsjic wach?
Curman chi je' re' na'n tak chi pe̱t, maje'? Je' re' nik'or maj wi ma' xacohlaj wach ritik'injic apa̱t tak xa re' ok ti rich'iquinjic xa'n tak canar, re' tinamit naquilow chi je' re' naquitok'a̱b ac'u'tjic tak chi je' wili:
‹K'e̱' q'uixbilal reh winak re're' maj xitok'a̱' wo' nak rijohsjic ripa̱t eh ma' xicohlaj ta wo' chic wach, nqui naquik'orom chi xa quise'lbal.
«Kacoj wo' tak rehtal riban jeno' k'atal k'oric re' raj ojic chi k'ak'anic ru̱c' jeno' chic k'atal k'oric. Re're', wi xa juninak ik'ob ho'ik'ob (10,000) ok ti riso̱l wilic, pe̱t wo' ntz'uhkic chi ricapewjic ri̱j wi manlic eric'u'lej i jenaj chic k'atal k'oric re' wilic ca'winak ik'ob lajeb ik'ob (20,000) ok riso̱l.
Wi xicapaj ri̱j chi ma' eta ricuy ransil k'ak'anic, xa nok wo' ti chi cu ja' np'uhtic ta k'ak'anic naritak'a̱b je take raj tz'e' wa̱ch ru̱c' jenaj chic k'atal k'oric chi rik'ormojic reh chi je' wili:‹Chacuy Ha̱w, kacana̱' ki̱b pan sukquil c'uxlis. Pa' wo' bih nawa̱j ewo' nkayew aweh, nqui narik'orom je i k'atal k'oric re're'.
«Je' aj wo' re' na̱banam hat-tak ru̱c' nitahkaljic. Pe̱t, na̱capam tak ri̱j maj re' c'acharel wi ma' xik'eb lok chiri̱j ric'ux i nic' nimal wilic reh chi nitahkaljic i hin ma' ric'ul ta chi eriban chi waj tahkanel.
Tz'a̱b ru', wi chi'nchel xik'eb lok chiri̱j ric'ux, re' c'acharel re're' holohic laj camanic naribanam je' ricab i camanic riban i atz'a̱m nok cu wilic riqui'al. Raj i c'acharel wi xich'ica̱' wo' chic je ric'ux chiri̱j nic' nimal wilic reh, narojic chi k'e̱b i ricamaj je' ricab ric'ul atz'a̱m nanelic riqui'al ma'xta chic bih ricamanej.
Ma' xa ta je' re' nc'uluric ru̱c' je' la' wo' re' atz'a̱m re' ma'xta chic riqui'al ncuturic je ru'um nok xa ta nak chic chi rik'ahisal take tic ncamanic wi̱'.«Reh aj chi ma' eta no̱j chi k'e̱b acamaj tak k'uru', k'as ok axiquin tak chi birinic reh chi enarak tak chiri̱j i no'jbal wili, nqui Jesus.
Re' jalwach k'oric chiri̱j i cuybal mahc<TS3>(Mt. 18.10-14)Ru'um chi re' take wilic quibiral chi aj mahc je' ricab take aj molol to̱j ntak'abjic je Ro̱ma, nquijil cok qui̱b ru̱c' Jesus chi richa'jaljic ric'uhbal,
re' take aj tijem ri̱j C'uhbal Ye'o̱j reh Moyses ch'i̱l wo' take cow laj aj niminel reh c'uhbal re're' je' wili ric'u'tjic xca'n pan ja̱s k'oric:«Chak'or je Jesus xa ric'ul wo' cok ru̱c' take aj mahc re're'. Je' wo', xa no̱j wo' cu̱c' take re' nanyuk'unjic chi wi'c, nqui ric'u'tjic xca'n.
Re' Jesus naxibiraj chi je' re' nquik'or p'uht rik'orom queh jenaj jalwach k'oric chi je' wili:
«Kak'or chi jeno' aj ehcham me̱' wilic ho'c'ahl  ok rime̱' eh xsahchic ok cho jeno' queh rime̱' re're', ma' eta ricana̱' cahnok chi c'ololque̱b take belejlaj ro'c'ahl (99) chi rime̱' eh eno̱j chi risiq'uiric sahchel me̱' cu rehtal erirak cho?
Wi xirak wo' chic cho risahchel me̱' re're', xa suk chic pa ric'ux naricutum cho nah teleb
eh naponok pa ripa̱t nariyuk'em take suk quik'oric ru̱c' ch'i̱l take rica'ja̱ reh chi naca'nam quiwa' ru̱c'. Je' wili narik'orom queh take nariyuk'em:‹Quinc'olok awichnimej tak chipam risukquil nic'ux maj re' nak nisahchel me̱' xnirak wo' chic cho, nqui narik'orom queh.
«Je' ricab sukquil c'uxlis nwih'ic ru̱c' i winak re're', je' wo' re' sukquil c'uxlis nwih'ic ru̱c' i Dios ar pan taxa̱j nok jeno' chi aj mahc rijal wach rino'jbal. Nok je' re' nc'uluric chi jenaj aj mahc rijal wach rino'jbal, til coric k'e̱' wo' chic nsukbic ric'ux i Dios ru̱c' re're' chiwach risukquilal ric'ux nwih'ic chi wilic ta nak belejlaj ro'c'ahl  chi c'acharel re' nca'n qui̱b chi coric quiwach.
Re' jalwach k'oric chiri̱j ixok re' xirak wo' chic ritz'a̱k k'ehbenak nak chic«Kak'or chi jenaj niba̱' laj ixok wilic lajeb ritz'a̱k q'uih wach eh xk'ehbic jenaj queh ritz'a̱k re're', ma' eta na rikop jeno' risakombal eh enoquic chi rimeseric pa̱m ripa̱t chi risiq'uiric ritz'a̱k chi coric cu rehtal wo' chic erirak? Je' re' eriban maje'?
Je' wo', wi xirak wo' chic ritz'a̱k nariyuk'em wo' take suk quik'oric ru̱c' ch'i̱l take rica'ja̱ reh chi naca'nam quiwa' ru̱c'. Je' wili narik'orom queh take nariyuk'em:‹Quinc'olok awichnimej tak chipam risukquil nic'ux maj re' nitz'a̱k re' xnik'eb nak xnirak wo' chic yu'na, nqui narik'orom queh.
«Je' aj re' k'uru' til re' Dios je' wo' re' riban ma' pajoj ta wo' nsukbic ric'ux ch'i̱l take raj tz'e' wa̱ch nok jeno' aj mahc rijal wach rino'jbal, nqui Jesus queh.
Re' jalwach k'oric chiri̱j i ajabe̱s wilic quib rac'u̱nChiri̱j chic ru', re' Jesus p'uht wo' chic rik'orom queh jenaj jalwach k'oric chi je' wili:«Jenaj ajabe̱s wilic quib rac'u̱n.
Pan jenaj k'i̱j re' chak'be̱s ac'un je' wili xik'or reh raja̱w:‹Ha̱w, re' ac'al na̱yeb keh natiquimok chayew wi̱n yu'na, nqui reh raja̱w.—Tare̱t, eniyew aweh tak, nqui ajabe̱s.«Je' re' nok, re' ajabe̱s re're' tohk' rich'akam rac'a̱l queh rac'u̱n.
Chiri̱j chic re' nok xa cu re' wo' ti quib xib k'i̱j ric'ulum rac'a̱l i chak'be̱s ac'un, xiyew ti je chi c'a̱y eh ru̱c' ritz'akil ac'al xic'ul, xo̱j pan jenaj chic tinamit chi naht. Ar xa ma' xilow ta chic ricorquil nic' wach xisahchlom wi̱' chi'nchel ritz'a̱k.
«Chiri̱j chic ru' nok risacham aj chic chi'nchel ritz'a̱k, pan jenaj k'i̱j naxchalic jenaj wi'jalel chipam i tinamit wilic wi̱', re' ac'un re're' xip'ut chi ma' riniq'uej ta chic wi'c
eh ru'um re're' xoquic chi sic'oj camanic ar. Naxirak ricamaj ru̱c' jenaj winak patanel chipam i tinamit re're', re' ac'un re're' xtak'abjic je pan abixbal chi quicha'jaljic take rahk i winak re're'.
Nok c'ahchi' chi cha'janic ahk, xa ta nak je hab wach ncapewenic so' reh ac'un re're' chi riye'eric riwa' riha̱'. Ru'um re're' xa ric'ax nak chic wach chi rinuksjic ri̱b ru̱c' quiwa' take ahk.
Ha̱', re' hin nanicana̱b cahnok i ye'a̱b wili. Til nawojic ru̱c' i waja̱w eh je' wili nanik'orom reh naquinponok ru̱c':‘Pah, re' hin xinmahcanic chiwach kAja̱w Dios pan taxa̱j, je' wo' chawach i hat.
Je' re' k'uru' chacuy quinac'ul wo' chic pan aye'a̱b re' cok ru' xa je' ok chic hin jeno' awaj camanom, ma' je' ta ok chic chi hin awac'u̱n maj ma' ric'ul ta chic chi wi̱n chi equinacoj chi hin awac'u̱n, quinquirok reh, nqui xik'or naxna'lajic reh ac'un re're'.
«Je' re' nok re' ac'un re're' xicana̱' je ye'a̱b wilic wi̱' eh xsoljic wo' chic je ru̱c' raja̱w. Nok ponic chic riban i ac'un re're' ma' naht ta je ru̱c' pa̱t, re' raja̱w xa nyot'ic chic i ra̱mna xjohtic cho ru'um i rac'u̱n naxihlaj je wach. Je' re' nok re' ajabe̱s re're' xo̱j rajim chi ric'uluric eh naxponic ru̱c', xik'ahchej chi ralak eh xitz'ub i wach ru'um risukquil ric'ux chi xsoljic wo' chic je ru̱c'.
Ar ajic re' ac'un re're' je' wili xik'or reh raja̱w:‹Pah, re' hin mahc xniban chiwach kAja̱w Dios pan taxa̱j je' wo' re' xniban chawach i hat. Ru'um aj re' ma' ric'ul ta chic chi wi̱n chi equinacoj chi hin awac'u̱n, nqui reh raja̱w.
«Re' ajabe̱s k'e̱' xiquetelej wach i rac'u̱n eh xic'am cok pan pa̱t. Chiri̱j chic ru' c'uhtbal reh chi re' rac'u̱n wilic wo' chic rilok'il chi ac'unbe̱s, je' wili xik'or queh raj camanom:‹Chac'am tak cho wi̱n chak'wach laj tz'ih ch'i̱l junc'uhl ok xijab ch'i̱l wo' jeno' mutk'ab eh chatik'a̱' tak wi̱n i wac'u̱n chi coric.
Nok abanam tak chic re're', re' chic i rac'u̱n wacax chiho̱j lok chi xa reh kani̱m chac'am tak cho eh chacansaj tak reh chi nakac'uxum maj yu'na nakacojom jenaj ni̱m pa ribihnal i wac'u̱n.
Je' aj re' naka'nam maj re' wac'u̱n wili re' xnicapaj chi sahchanak nak chic, on chi camnak nak chic, xwilow wo' chic wach yu'na chi c'achlic, nqui ajabe̱s queh raj camanom.«Chiri̱j i wili nok quip'utum chic nink'ijinic i ajabe̱s re're' ch'i̱l i rac'u̱n,
xc'ulic lok i asbe̱s ac'un soljic riban cho reh camanic pan abixbal. Naxponic ma' naht ta chic ru̱c' pa̱t, xibiraj chi bi̱ch nca'n take aj k'ojonel je' wo' chi xa qui'ahnic chic take aj so̱n.
Ru'um aj re' xiyuk'ej cok jenaj raj camanom i raja̱w eh xibiraj reh chaj bih riwi̱' chi c'ahchi' nink'i̱j pan pa̱t.
Re' aj camanom je' wili xik'or reh:‹Re' acha̱k' xsoljic wo' chic cho pan pa̱t. Ru'um chi xilmijic wo' chic wach chi manlic ro̱k k'ab re' awaja̱w xitak'a̱' ricansjic i rac'u̱n wacax chiho̱j lok chi xa reh ni̱m reh naric'uxuric chipam nink'i̱j wili, nqui aj camanom re're'.
«Naxibiraj asbe̱s ac'un chi je' re' xiban i raja̱w, k'e̱' naxchalic ric'a̱ eh ma' xa̱j ta chic cok oquic pan pa̱t. Ru'um aj re' xelic cho raja̱w chi ritokoric ri̱b chiwach chi naroquic nak cok pan pa̱t,
xa re' la' ac'un re're' je' wili xik'or reh raja̱w:‹Pah, re' hin jarub ta wo' ha̱b nip'utum cho ribanaric acamaj ma' jeno' pech nik'ihtam wi̱b chawach. To̱b ta wo' je' re' niban chawach, re' hat xa ta nak je janc'al ayeb wi̱n jeno' t'uch nichi̱wa chi nanibanam ninink'i̱j wich'i̱l take suk quik'oric wu̱c'.
Ra̱j yu'na naxc'ulic lok i chak'be̱s awac'u̱n, re' hat xatak'a̱' ricansjic i rac'u̱n wacax chiho̱j lok chi xa reh banoj ni̱m. Je' aj re' xa'n reh awac'u̱n re're' to̱b ta nchel xisach wach chi'nchel atz'a̱k cu̱c' take c'oyo̱m laj ixok, nqui reh raja̱w.
«Chalic i ajabe̱s je' wo' wili xik'or reh:‹Ac'un, nic' pa' nimal wilic wi̱n pan ak'ab wo' hat wilic. Je' wo' chic, re' ribanaric jeno' nink'i̱j je' ricab wili ma' til ta curman chi enbanaric chawi̱j i hat ru'um nok xa eli̱c wo' wilca̱t wu̱c'.
Ra̱j nchel ni̱m chiri̱j acha̱k' til curman chi xnicoj chi suksbal kac'ux maj re' wac'u̱n re're' xnicapaj chi sahchanak nak chic on chi camnak nak chic, xa re' la' yu'na xwilow wo' chic wach chi c'achlic, nqui ajabe̱s re're', nqui Jesus queh winak re're'.
Re' jalwach k'oric chiri̱j i jenaj t'ulic laj aj camanomChiri̱j chic re', re' Jesus jenaj wo' chic tijbal xik'or queh take raj tahkanel ru̱c' jalwach k'oric wili:«Junpech, wih'ic cho jenaj biho̱m laj winak wih'ic jenaj raj camanom ilol reh chi'nchel rac'a̱l. Pan jenaj k'i̱j xponic quik'or rimahc aj ilol re're' ru̱c' i biho̱m laj winak chi je' wili:‹Ha̱w, re' tojbal ri̱j awac'a̱l ma' c'ahchi' ta rimolom awaj camanom. Je' re' k'uru' xa k'ebol atz'a̱k nok wilic, nqui xponic quik'or reh.
«Chalic i biho̱m laj winak naxibiraj chi je' re' xitak'a̱' je ric'amaric i raj camanom. Naxc'ulic lok ru̱c' je' wili xk'ormojic reh ru'um i biho̱m re're':‹Re' hat ma'xta chic acamanic wu̱c' chi waj camanom maj re' hin xnirak chiri̱j chi xa hat k'ebol nitz'a̱k nok wilca̱t. Yu'na k'uru' chac'am cho wi̱n ahu̱j re' natz'ihmbaj take wi̱' hab wach wilic quic'a̱s wu̱c' reh chi nawilom, nqui xk'ormojic reh.
«Re' aj camanom naxibiraj chi je' re' je' wili xik'or pa ric'ux:‹Re' nicamaj chi hin ilol reh rac'a̱l i wajabe̱s narimak'am wi̱n yu'na. Chaj wo' bih nanibanam k'uru'? maj re' hin ma' quinchol ta cow laj camanic eh chi nawoquic ta nak chi pahkanic wi'c chi' tak pa̱t k'e̱' quinq'uix'ic.
Ha̱', re' hin xnirak chic chiri̱j chaj bih nanibanam: Nanito'bem take wilic quic'a̱s ru̱c' biho̱m wili eh chi je' re' nachimak' nicamaj chi aj ilol ru', re' take re' equinquic'ul cu̱c' chi equinquito'bej, nqui xik'or pa ric'ux.
«Je' re' k'uru' naxelic je aj camanom re're' ru̱c' biho̱m laj winak, xiyuk'ej chi quiju'junal take wilic quic'a̱s ru̱c' biho̱m re're'. Naxc'ulic lok i pe̱t aj c'a̱s je' wili xk'ormojic reh ru'um camanom re're':‹Chaj bih ac'a̱s ru̱c' ajabe̱s? nqui reh.
—Ha̱', re' hin ho'c'ahl  chi nimak lo̱sa xun chi k'ena' nic'a̱s ru̱c', nqui reh.—Chac'ul rihujil ac'a̱s wili k'uru', titz'u̱k ayu' eh xa chic ok lajeb roxc'ahl (50) chi nimak lo̱sa xun ac'a̱s chatz'ihmlom chiwach, nqui reh.
«Je' wo', naxc'ulic wo' lok jenaj chic aj c'a̱s je' wo' chic wili xik'or reh aj camanom re're':‹Chaj bih ac'a̱s ru̱c' ajabe̱s? nqui reh.—Ha̱', re' hin ho'c'ahl  birin chi ixi̱m nic'a̱s ru̱c', nqui reh.—Chac'ul rihujil ac'a̱s wili eh xa chic ok caj winak (80) birin chi ixi̱m ac'a̱s chatz'ihmlom chiwach, nqui reh.
«Je' aj re' ru' ru̱c' no'jbal xiban i ma' holohic ta laj aj camanom re're', re' ajabe̱s je' wili xik'or reh:‹K'e̱' hat t'ulic ru̱c' acapew-bal chi xacapaj ri̱j nic' wach ritobjic awi̱b na̱banam, nqui reh.«Ru̱c' ribiral i aj camanom re're' nc'uhtunic chi re' take c'acharic chic nca'n pa risakomil rik'orbal i Dios ma' k'e̱' ta wo' chic quichol risiq'uiric ri̱j nic' wach ritobjic qui̱b naca'nam ru̱c' ato'bil nca'n, je' ricab nca'n take nquich'ica̱' quic'ux chiri̱j quibihomal ayu' wach ac'al.
Ru'um aj re', re' hin til nik'or aweh tak chi ru̱c' abihomal re' namol tak wach ayu' wach ac'al ticholok tak ric'amaric awi̱b tak pan sukquilal cu̱c' awas acha̱k' tak. Chi je' re' nok ma'xta chic camaj aweh abihomal tak ru'um nok hat-tak chic camnak, holohic ac'uluric tak naribanaric ru̱c' i Dios re' wilic wi̱' c'acharic chi junelic.
«Re' hat-tak k'uru' chacoj tak rehtal i coric laj k'oric wili: Re' coric laj aj camanom to̱b ta t'uch wach on to̱b ta nim wach ricamaj, re're' xa ewo' rinimej ricamaj. Raj la' re' ma' coric ta laj aj camanom to̱b ta t'uch wach on to̱b ta nim wach ricamaj, re're' xa ma' eta wo' rinimej ricamaj.
Ru'um aj re' nik'or aweh tak chi chanimej tak chi coric acamaj tak riyew i Dios eh chacamanej tak wach abihomal tak chi coric maj wi ma' na'n ta tak i coric ru̱c' abihomal tak, nic' wach nok chi re' Dios erich'ica̱' ric'ux chawi̱j tak chi enacamanej tak wach ribihomal?
On wi ma' xa'n tak i coric ru̱c' abihomal tak re' xa okxa'namaj pan ak'ab tak, nic' wo' wach nok re' Dios erich'ica̱' ric'ux chi riye'eric pan ak'ab tak i ribihomal re' na̱wehcham tak?
Je' aj re' ru', ma' eta riban chi quib ta nak enach'ica̱' wi̱' ac'ux tak, chiri̱j ta nak i Dios eh je' wo' chiri̱j abihomal tak je' ricab nok ma' eta riban chi jeno' camanom encamanic ru̱c' quib chi ajabe̱s ru'um nok, wi erich'ica̱' ric'ux chi ribanaric ricamaj i jenaj ajabe̱s, narik'ebem lok chiri̱j ric'ux i ricamaj i jenaj chic ajabe̱s. Wi chiri̱j ricamaj i jenaj chic ajabe̱s erich'ica̱' ric'ux, ra̱j rik'orom chi ewo' chic rik'eb cho chiri̱j ric'ux ricamaj i jenaj chic ajabe̱s re' xich'ica̱' nak wi̱' ric'ux chi camanic chi pe̱t, nqui Jesus queh.
Chiri̱j wili re' take cow laj aj niminel reh C'uhbal Ye'o̱j reh Moyses naxquibiraj i k'oric xik'or i Jesus, tohk' quise'lam ru'um nok ji̱k' quic'ux chiri̱j quibihomal.
Ru'um aj chi je' re', re' Wa̱n re' xbanic cho kahsanic ha' ma' xitik ta chic ju' rixermejic wach i C'uhbal Ye'o̱j reh Moyses, ch'i̱l i quic'uhbal take aj k'orol riC'uhbal i Dios. Chi je' aj re' ru̱c' Wa̱n xp'uhtic cho rik'ormojic chi re' Dios re' nk'atbic k'oric ra̱j richopom quina̱ take c'acharel eh ru'um aj re' yohbal wach take c'acharel c'ahchi' quichopom quic'ux chi re' Dios nariwih'ic chi quina̱ chi k'atal k'oric.
Ru'um aj chi je' re', re' hin nik'or aweh tak chi re' atijbal hat-tak c'ahchi' rojic wach ac'al to̱b ta nchel re' hat-tak nak'or chi je' wili:‹Coric, re' taxa̱j rich'i̱l ac'al narisahchic wach nacux'ok wach i c'acharic, xa re' la' ma' jeno' t'uch k'ilo̱j je' ru̱c' wilic chipam C'uhbal Ye'o̱j reh Moyses je' ricab jeno' t'uch rehtalil k'oric, narojic wach ac'al, nqui nak'or tak.
«Raj la' hin nik'or aweh tak chi ma' je' ta re'. Je' ricab yu'na chi rijelow-bal atijbal na'n tak chiri̱j i k'ilo̱j re' rik'or chi re' winak rich'ak rehq'ue̱n eh ric'am chic jeno' toco̱m ixok nkajic pan c'oyomal, re' chic nic'uhtunic i hin chiri̱j i k'ilbal re're' nbirmijic eh re' c'uhtunic re're' rik'or chi re' winak ric'am chi rehq'ue̱n jeno' toco̱m ixok ch'ako̱j cho ru'um ribahi̱l, nkajic wo' pan c'oyomal, nqui Jesus queh.
Re' jalwach k'oric chiri̱j i jenaj biho̱m laj winak ch'i̱l i La̱saroChiri̱j chic ru', re' Jesus xik'or wo' chic queh jenaj jalwach k'oric chi je' wili:«Pan jenaj tinamit xwih'ic cho jenaj biho̱m laj winak re' xc'acharic cho chi je' ricab riwi̱' jenaj k'atal k'oric maj kalakal xa chi'nchel wach c'uxbal wilic nah rime̱xa chi naric'uxum eh xa chak' wach laj tz'ih wo' wilic chiri̱j.
Chipam wo' tinamit re're' xc'acharic cho jenaj niba̱' laj winak nujunak ri̱j chi k'a̱ La̱saro ribihnal. Re' La̱saro re're' eli̱c nponic canabjok cho chiwach ritz'ahp ripa̱t i biho̱m re're'.
Nanwih'ic ar xa ric'ax nak chic wach chi narinuksam ri̱b reh take rixe̱r wi'c ricana̱' i winak re're' nah rime̱xa, xa re' la' ma' nye'eric ta wo' reh. Haj ti wilic i qui'oquic cok ru̱c' La̱saro xa re' ti take tz'i' re' no̱j quirek' wach i rik'a̱.
«Jenaj aj chi re', xponic rik'ijil chi re' take quib chi winak re're' xiquimic je. Re' niba̱' laj winak xc'amaric johtok cu'um take raj tz'e' wa̱ch i Dios ar pan taxa̱j re' wilic wi̱' jenaj nink'i̱j eh chi je' re' xcojoric nah me̱xa ar chi riche̱l i ma' Awraham. Ra̱j nchel i biho̱m laj winak, naxmuk'unjic je
xo̱j c'olok chipam i ye'a̱b Ha̱res ribihnal re' nquic'ul wi̱' ti'c'axic take ma' holohic ta quino'jbal. Nok wilic chic chipam i ti'c'axic re're', re' biho̱m laj winak xilow johtok wach i La̱saro chi tz'uklic cok chi riche̱l ma' Awraham cu ma' wili johtok
eh xiq'uer johtok chi̱' chi je' wili:‹Ajabe̱s ma' Awraham, re' hin yohbal wo' chic wach ti'quil c'ahchi' nic'ulum chipam i k'a̱k' wili. Chacuy, chak'or wi̱n reh La̱saro chimuh cho jeno' ju' k'ab pan ha' eh c'olok rit'aksaj so' wi̱n pa nichi̱' chi jot'sbal so' wach niti'quil, nqui johtok i biho̱m re're'.
«Chalic ma' Awraham je' wili ric'u'ljic xiban cho:‹Bi̱l, c'olok pan ac'ux chi nok wilca̱t tak cho wach ac'al, re' hat xa sukquil c'uxlis xac'ul cho, raj i La̱saro wili xa re' wo' ti'quil c'uxlis xic'ul cho ar. Yu'na, re' chic i La̱saro naric'ulum sukquil ric'ux ayu' eh re' hat na̱c'ulum i ti'c'axic ar.
Je' wo' chic, chi kaxilac i hoj ch'i̱l i hat-tak wilic jenaj rinimal jul cahk reh chi re' hoj ch'i̱l hat-tak, to̱b ta nak c'ultar nka̱j je k'ahxic, ma' eta nka'n canar, nqui banol cho reh.
«Re' biho̱m re're' je' wo' chic wili xik'or:‹Ha̱w ma' Awraham wi ma' riban chi je' re' k'uru', chacuy chatak'a̱' je wi̱n i La̱saro pa ripa̱t i waja̱w,
ar cu̱c' take ho'o̱b chi was ch'i̱l nicha̱k' chi rik'ororic queh i ti'c'axic wilqui̱n wi̱' hin. Je' re' nipahkaj aweh chi cha'n maj wi ma' xo̱j rik'or queh, ewo' quichalic ayu' chipam ti'c'axic wili, nqui johtok reh.
«Re' ma' Awraham je' wo' chic wili xik'or cho reh:‹Bi̱l, ma' eta riban je' ricab napahkaj i hat. Re' take awas ch'i̱l take acha̱k' wi ma' nca̱j chi nacojic chipam i ti'c'axic wilca̱t wi̱', quinimej i riC'uhbal i Dios canamaj cahnok ru'um i Moyses je' wo' i riC'uhbal i Dios quicana̱b cahnok take aj k'orol riC'uhbal najtir k'i̱j maj re' aj camaj naxcanabjic cahnok take c'uhbal, nqui xik'or cho reh.
«Chalic i biho̱m je' wo' chic wili xik'or johtok reh:‹Je' nak re' ru' Ha̱w ma' Awraham, xa re' la' ma' nquicoj ta wach i c'uhbal re're'. Ru'um aj re' nipahkaj aweh chi eta nak natak'a̱' je jeno' hab wach chi kaxilac i hoj camnak, ewo' nak nquijal wach quino'jbal, nqui wo' chic i biho̱m re're'.
Re' ma' Awraham, naxibiraj chi je' re' je' wili xik'or cho reh:‹Wi re' take awas ch'i̱l take acha̱k' ma' nquijal ta wach quino'jbal nanquibiraj i riC'uhbal i Dios ru'um Moyses, je' wo' i c'uhbal quicana̱b cahnok take aj k'orol riC'uhbal i Dios najtir k'i̱j, ma' nic' ta wo' chic wach naquijal wach quino'jbal, to̱b ta nak uctok je jeno' hab wach chi kaxilac i hoj camnak chi rik'ormojic queh i c'uhbal, nqui Awraham, nqui Jesus queh.
Re' take nahsil raj tahkanel i Jesus curman chi naquicojom wach chi wilic rajawric<TS3>(Mt. 18.6-7, 21-22; Mr. 9.42)Chiri̱j chic ru', re' Jesus je' wo' chic wili xik'or queh cablaj chi nahsil raj tahkanel:«Chi'nchel i hoj keht'alim chi ma'xta bih ra̱j chi ma' ta nak enwih'ic re' nyojbic reh capew-bal, xa re' la' hin nik'or aweh tak chi k'e̱' nti'bic nic'ux chiri̱j
i hab wach jeno' aj tijinel enyojbic ricapew-bal jeno' queh take aj tahkem wi̱n wili re' quik'ochsam chic wach i ca̱mna je' ricab i jeno' t'uch ac'un, sakbih nak chi reh chi encuturic jok pa richamil ha' chi bac'lic chi ralak chiwach jeno' ma' laj abaj ncamanic chi que'bal. Je' re' nik'or maj k'e̱' wo' chic rinimal ti'c'axic nariye'eric china̱ ru'um i Dios ma' je' ta ti ricab i ti'c'axic enbanaric reh jeno' waj tahkanel.
Je' re' k'uru' chawic'raj awi̱b tak. Ma̱yoj tak ricapew-bal awas acha̱k' tak je' ricab wi xmahcanic chawach tak. Wi je' re' xiban chawach tak, chak'il tak eh chacuy wo' tak rimahc naripahkaj ricuybal aweh tak.
Je' ricab wi chiwach jenaj k'i̱j, wukpech ok nchel enchalic awu̱c' tak chi ripahkaljic cuybal rimahc ru'um chi wukpech ok xmahcanic chawach tak, chacuy wo' tak rimahc ru̱c' i ju'jun pech eripahkaj ricuybal aweh tak, nqui Jesus queh.
Naxquibiraj chi je' re' take nahsil raj tahkanel, je' wili xquik'or reh:«Ha̱w, re' hat xoj-ato'bej chi ricojoric wach chi wilic awajawric. Ru'um aj re' yu'na nkapahkaj aweh chi koj-ato'bej wo' chic chi enkacoj wach chi ru'um awajawric i hat enka'n ribanaric i xak'or keh chiri̱j i cuyuj mahc, nqui take reh.
Re' Jesus je' wo' chic wili xik'or queh:«Re' hat-tak wi enacoj tak wach chi naca̱t wo' tak chic nito'bem ru̱c' wajawric, naribanam chi k'e̱' chic ransil ak'orbal tak je' ricab ransil i t'uch rija'quil i che̱' Mosta̱sa ribihnal. Re're' to̱b ta til t'uch ti nantiquiric jok til nq'uihic johtok cu rehtal riban jenaj nim laj che̱'. Je' aj wo' re' enc'uluric ru̱c' ak'orbal i hat-tak ru̱c' nito'bal, wi eta nak nak'or tak reh i che̱' sico̱moro wili chi erichuk je ri̱b re' wilic wi̱' eh chi ar chic pan nim laj ha' eno̱j wih'ok, enak tiribiraj tak, nqui Jesus queh.
Ma' jeno' camanic raj banaric xa reh rakbal lok'ilChiri̱j i wili re' Jesus je' wo' chic wili xik'or queh:«Xa kak'or re' hat-tak wilic ok jeno' awaj tz'e' wa̱ch tak c'ahchi' ok ricamanem cho pa̱m awabixba̱l tak on c'ahchi' ok rilom ponok awaca̱x tak. Nasoljok cho reh ricamaj je' na nak wili enak'or tak reh chi ric'uluric?:‹Le̱y, toque̱n cho. Toque̱n nah me̱xa, cha'n awa', tiqui na nak tak reh?
«Ma'xta, maje'? Re' la' nak enak'or tak reh je' wili:‹Le̱y, chajal cho awi̱b. Toque̱n chi ritik'injic niwa'. Nok tiklic chic chi'nchel, chayew wi̱n nah me̱xa eh nok nicohlam chic niwa', cu re' aj cha'n aweh i hat, nqui nak enak'or tak reh.
«Chiri̱j chic re', niban aweh tak i birinic wili: Nok ribanam chic chi'nchel ricamaj pahkamaj reh aj camanom re're', riwi̱' na chi reh ajabe̱s chi cu naritioxem ricamaj i raj camanom? Chi wi̱n hin ma'xta.
Wi je' re' nbanaric xa ayu' wach ac'al, je' wo' re' awu̱c' hat-tak ru̱c' i camanic niyew chana̱ tak, ma̱ban tak i camanic re're' chi xa ru'um ta nak chi nawa̱j chi enye'eric alok'il tak. Raj nchel hat-tak, nachak'or tak ribiral acamaj xa'n tak je' wili chak'or tak:‹Re' hoj xa re' wo' camanic riyeb chi kana̱ i Jesus chi raj camanom, xa re' wo' re' nka'n ribanaric. Je' aj re' ru' ma' ric'ul ta chi keh chi nariye'eric kalok'il ru̱c' kacamaj nka'n, tiquirok tak, nqui Jesus queh.
Re' Jesus xesaj lok i xilim chiqui̱j take lajeb chi winakNaxicohlaj cahnok k'oric cu̱c' riq'uihal tinamit quitahkanic reh, re' Jesus xichop wo' chic ribe̱h chi ojic ar Jerusalen. Je' aj re' nok c'ahchi' riq'uic ponok pan jenaj ye'a̱b re' wilic chi quixilac riyuk'ul Sama̱rya ch'i̱l Calile̱ya
ar chi chi̱' lok ric'ula't i ye'a̱b re're', lajeb take winak xilim qui̱j naxquilow cho wach i Jesus, xichalic chi ric'uluric. Re' take re' xa cu naht cho ru̱c', xquipahba̱' cho qui̱b
eh xquiq'uer cho quichi̱' chi je' wili:«Jesus aj tijinel keh, chaquetelej ti kawach, nqui take cho reh.
Jenaj queh take winak re're' naxilow chi je' re' xc'uluric ru̱c' xsoljic wo' chic cho ru̱c' i Jesus chi xa q'ueric chic chi̱' chi ritioxjic johtok reh Dios.
Naxponic ru̱c' xuhquic cok chiwach eh xoquic chi ritioxjic reh ric'sjic reh riya'bilal. Ar ajic re' Jesus xicoj rehtal chi aj Sama̱rya po' i winak re're'.
Chiri̱j chic ru' re' Jesus je' wili xik'or:«Re' hin lajeb take xwesaj lok i xilim chiqui̱j, raj take beleje̱b k'uru' chaj bih xquic'ul
chi ma' hab ta chic wach queh xisoljic cho chi ritioxjic johtok reh Dios? Xa re' ti wach i jenaj winak wili je' ru̱c' ma' re' ta ra̱' ri'sil cho ma' Israhel xc'ulic lok chi ritioxjic i chaj bih xbanaric ru̱c', nqui xik'or.
Chiri̱j chic ru' je' wili xik'or reh winak aj Sama̱rya:«Ha̱w, re' hat xiq'uic aya'bilal maj xacoj wach chi wilic wajawric chi esenic ya'bilal. Yu'na k'uru' tipa̱' johtok, tisoljen wo' chic je cu̱c' take aj k'ahsem si̱ chiwach i Dios eh chac'uhtaj queh chi ma'xta chic aya'bilal, nqui reh.
Re' naric'uluric nachirak cho rik'ijil i k'atoj k'oric naribanam i Jesus<TS3>(Mt. 24.23-28, 36-41)Chipam wo' i tinamit re're', re' take cow laj aj niminel reh C'uhbal Ye'o̱j reh Moyses xquibiraj reh Jesus jaruj nponic rik'ijil chi narik'atam k'oric i Dios chi quina̱ c'acharel. Re' Jesus je' wili xik'or queh:«Naponok rik'ijil nok re' Dios narik'atam k'oric chi quina̱ c'acharel ma' hab ta wach narik'oric aweh tak chi na̱tik'a̱b ta nak tak awi̱b ru̱c' riponic.
Ru'um chi ma' narak ta tak chiri̱j chi re' Dios wilic chic chaxilac tak chi k'atal k'oric, ma' hab ta chic wach narik'oric aweh tak chi c'ulic chic lok rik'ijil chi re' Dios xoquic chic chi k'atoj k'oric chi quina̱ tinamit, nqui queh.
Chiri̱j ru' je' wo' chic wili xik'or queh take quitahkanic reh:«Chawach tak johtok nariwih'ic take k'i̱j chi ja'xta pe chic awilom tak wach junc'am ok queh k'i̱j chi c'ahchi' chic qui̱n chi k'atoj k'oric i hin Ac'unbe̱s re' wilic wajawric chi quina̱ c'acharel, to̱b ta la' xa nawa̱j nak tak chic chi na̱wilom tak wach jeno' queh k'i̱j re're'.
Chiwach aj take k'i̱j re're', wilic take naquiye'bic rehtal aweh tak chi je' wili naquik'orom:‹Re' Jesus ayu' wilic, nqui naquik'orom.«Wilic wo' toco̱m chic je' wili naquik'orom:‹Ma'xta, re' Jesus wulu' wilic, nqui naquik'orom.«Coric, je' re' naquik'orom ra̱j la' hat-tak ma̱tahkej tak je take.
Je' re' nik'or maj je' ricab chi narirehpaj cho risakomil i cohok ar pan taxa̱j, cu nilmijic cho chi junsut wach ac'al, je' wo' re' naric'uluric wu̱c' i hin Ac'unbe̱s re' wilic wajawric chi quina̱ c'acharel, chi re' k'i̱j nap'uhtok johtok wi̱' rik'ijil nik'atbal k'oric chi quina̱ tinamit naric'uhtunic wo' chi quiwach chi'nchel c'acharel.
Re' cok ru' reh chi naric'uhtunic lok wach i k'i̱j re're', curman chi pe̱t nanik'ahsjic pan quik'ab take sol aj Ro̱ma cu'um take wich c'acharel je' ru̱c' ma' xquic'ul ta nic'uhbal eh nok wilqui̱n chic pan quik'ab ru', naqui̱nquiyeb chi ti'c'axic cu rehtal naqui̱nquicansam je.
«Re' aj re' ru' naric'uluric chi pe̱t. Chiri̱j chic ru' cu rehtal riponic rik'ijil nik'atbal k'oric chi quina̱ c'acharel i hin Ac'unbe̱s re' wilic wajawric chi quina̱ c'acharel, re' take tinamit wach ac'al naquic'acharic chi je' ricab xic'acharic cho take tinamit pa rik'ijil cho ric'acharic i ma' Noheh. Je' re' nik'or maj
pa rik'ijil cho ru', re' take tinamit xa suk chic quic'ux qui'iq'uic k'i̱j pan tak nink'i̱j on pan tak caxarahil eh ma' xquicoj ta so' rehtal chi chalic reh jenaj ti'c'axic chi quina̱. Je' aj re' xca'n cu rehtal xoquic i Noheh ch'i̱l take raj pan pa̱t chipam i jenaj ma' laj cano̱wa je' riwi̱' pa̱t eh chi je' re', naxchalic i jenaj rinimal jab ch'i̱l buht ha' xelic cho pan ac'al xisachabej quiwach chi'nchel take tinamit ma' xca̱j ta quicojom wach i k'oric xiban i Noheh.
«Je' wo' re', re' take tinamit ayu' wach ac'al naquic'acharic wo' je' ricab xic'acharic cho take aj Soro̱ma pa rik'ijil cho ric'acharic i Lot maj pa rik'ijil cho ru', re' take tinamit re're' xa quikajic quijohtic wo' chic chi banoj tak nink'i̱j, chi banoj tak c'a̱y, chi banoj tak lok', chi tik'inic tak pa̱t, je' wo' chi banoj tak tic eh ma' xquicoj ta so' rehtal chi chalic reh jenaj ti'c'axic chi quina̱.
Je' aj re' riwi̱' c'acharic nca'n take aj Soro̱ma cu rehtal xelic je i Lot chipam i tinamit re're' ch'i̱l take raj pan pa̱t. Ar aj ru' naxikajic cho nimak tak k'a̱k' pan taxa̱j ch'i̱l rik'olil, xisachabej quiwach i tinamit re're'.
«Ru̱c' aj take qui̱b ribiral re're', nkarak chiri̱j chi nic' pa' wach c'acharic xca'n cho take tinamit aj najtir k'i̱j re're' chi ma' xquicoj ta so' rehtal i ti'c'axic xchalic chi quina̱, je' wo' re' c'acharic naca'nam take tinamit ayu' wach ac'al cu rehtal rirak cho rik'ijil i c'uhtbal reh rinimal wajawric wilic i hin Ac'unbe̱s re' wilic wajawric chi quina̱ c'acharel.
Chi je' aj re' naric'uluric chacoj tak rehtal i wili: Nachirak cho rik'ijil i c'uhtbal reh wajawric, je' ricab wi wilic ok nchel jeno' aweh tak rij ripa̱t wilic lok, ma' toquic tak chic cok chipam, on wi pan awabi̱x wilca̱t tak cho, ma' tisoljic wo' tak chic cho pan apa̱t tak chi ric'amaric pa' bih aweh tak.
Til c'olok pan ac'ux tak nic' wach xic'ul rehq'ue̱n i Lot naxiyew je ricapew-bal china̱ i pa' bih reh xicana̱' cho!
Je' re' ajic, cha'n tak je' ricab nik'or aweh tak maj hab wach re' xa re' wach i risiq'uiric i sukquil c'uxlis riyew wi̱' ric'ux pa ric'acharic, re're' ma'xta wo' rehcham i junelic c'acharic ru̱c' i Dios, ra̱j nchel i ma' rik'or ta bihnal ric'uluric i ti'c'axic nbanaric reh, re're' narehcham i junelic c'acharic.
«Ru'um chi wilic take nquiyew quicapew-bal china̱ i pa' bih wilic queh, til coric ma' chi'nchel ta c'acharel naquesmejic take chiwach i ti'c'axic re're'. Kak'or wi pan jeno' ok chak'ab enchalic i ti'c'axic re're', wi wilic quib ok chi c'acharel wiric nca'n jenaj queh naresmejic chiwach i ti'c'axic eh re' jenaj chic naricanabjic cahnok chipam.
Je' wo' re' naric'uluric wi pan k'i̱j ok nchel enchalic i ti'c'axic. Wi wilic quib ok chi ixok que'c nca'n chi quich'i̱l qui̱b, xa jenaj wo' queh naresmejic je chiwach i ti'c'axic eh re' jenaj chic naricanabjic cahnok chipam.
On wi quib ok chi winak camanic nca'n pan abi̱x, jenaj queh naresmejic je chiwach i ti'c'axic eh re' jenaj chic naricanabjic cahnok chipam, nqui Jesus queh.
Naxquibiraj chi je' re', re' take quitahkanic reh je' wili xquik'or reh:«Ha̱w, haj naric'ulmujic i ti'c'axic re're'? nqui take reh.Chalic Jesus je' wili xik'or queh:«Je' ricab naneht'aljic chi haj pa' nquimol wi̱' qui̱b take c'uch, ar wo' wilic jeno' camnak chicop, je' wo' re' i ti'c'axic re're', pa' wo' tinamit nanik'ahsjic wi̱' pan quik'ab take sol aj Ro̱ma ar wo' naric'uluric, nqui Jesus queh.
Re' c'u'lunic ti̱j riban cho i DiosJunpech wo' chic, re' Jesus xik'or queh raj tahkanel jenaj tijbal ru̱c' jenaj jalwach k'oric. Je' re' xiban reh chi ma' eta nquimay quiti̱j chi xa eli̱c ok wo' c'ahchi'que̱b.
Je' aj wili xik'or queh:«Pan jenaj tinamit xc'acharic jenaj winak aj ch'ukul wach mahc re' xa ta nak je riyohlej wach i Dios eh xa ta wo' nc'uyu'jic so' ra̱mna chi riqueteljic quiwach take tinamit quiponic chiwach.
Chipam i tinamit re're' xc'acharic wo' jenaj cahnel ixok re' xbanaric ti'c'axic reh ru'um jenaj rica'ja̱. Ru'um aj re', re' cahnel ixok re're' xa eli̱c wo' nponic chiwach i aj ch'ukul wach mahc chi ripahkaljic reh chi narich'ukum k'oric china̱ rica'ja̱,
xa re' la' aj ch'ukul wach mahc re're' ma' ribiraj ta k'oric chiwach nanponic ru̱c'. Je' re' xiban i cahnel ixok chiwach jarub ta wo' k'i̱j xiq'uic lok, cu rehtal re' aj ch'ukul wach mahc re're' xoquic chi ricapewjic ri̱j chi je' wili:‹Re' hin ma' niyohlej ta wach i Dios eh ma' nc'uyu'jic ta wo' so' wa̱mna chi riqueteljic quiwach take tinamit,
xa re' la' ru'um chi re' cahnel ixok re're' k'e̱' quiricoj pan ch'i'c, re' hin nanich'ukum k'oric china̱ rica'ja̱ chiwach chi eno̱j pan wo̱k i nibihnal wi xelic lok chi c'u'tjbal. Je' re' eriban wi̱n maj xa nsolic wo' cho wu̱c' chi ripahkaljic wi̱n rich'ukuric wach ric'axquilal, nqui xik'or.
«Ru̱c' je' ricab xik'or i ma' ato̱b ta laj ch'ukul wach mahc re're' cha'n tak ri̱j i wili:
Re' Dios ma' eta nchahmic cho, maje'? Til la' nik'or chi xa loq'uil ti ric'u'lej take cho. Wi je' aj re' riban i Dios, nic' aj wo' wach wilque̱b take tinamit naquinc'olok wo' chic cho hin Ac'unbe̱s re' wilic wajawric chi quina̱ c'acharel? Cu nanirakam ta wo' take chi cu ch'iclic quic'ux chiri̱j i Dios chi naquesmejic pan ti'c'axic, on nanirakam take chi ma' ch'iclic ta chic quic'ux? nqui Jesus queh.
Re' jalwach k'oric chiri̱j quiti̱j take quib chi winakChiri̱j chic ru' jenaj chic i tijbal xk'ormojic queh take k'e̱' nquinimsaj qui̱b je' ru̱c' til xa coric chic quiwach nca'n qui̱b eh ru'um re' xa nquitz'ehtaj ti pan nak' quiwach take wilic quibiral chi aj mahc take. Je' aj wili xk'ormojic queh ru'um i Jesus ru̱c' i jalwach k'oric wili:
«Junpech, quib take winak xi'o̱j chi ti̱j chipam Lok' laj Pa̱t re' nlok'onjic wi̱' wach i Dios. Re' jenaj winak je' ru̱c' take cow laj aj niminel reh C'uhbal Ye'o̱j reh Moyses eh re' jenaj chic je' ru̱c' take aj pahkem to̱j ntak'abjic je Ro̱ma.
Ar aj chipam lok' laj pa̱t re're', re' winak cow laj aj niminel reh C'uhbal Ye'o̱j reh Moyses xipahba̱' lok ri̱b pa reh eh p'uht ric'u'tjam ri̱b pa riti̱j chi je' wili:‹K-Aja̱w Dios, nitioxej aweh chi re' hin ma' jenaj ta niwach cu̱c' take ma' holohic ta quino'jbal, je' ricab take aj lek', take aj banol c'oyomal to̱b ta caxa̱ra chic take eh xa ta wo' je' nicab take aj pahkem to̱j je' ricab i winak wulu'.
Ma' xa re' ta re' Ha̱w, re' hin niyew wo' junpehr reh laj pehr chi tumi̱n niban canar eh ca'pech wo' chipam xama̱na nicuy niwa' niha̱' chi alok'onjic, nqui johtok pa riti̱j.
«Ra̱j i winak aj pahkem to̱j cu je' wulu' pa'lic je. Xa ta nak ra̱j rijohsam johtok rilbal pan taxa̱j ru'um riq'uix'ic. Ru'um riyot'quil ric'ux chiri̱j rimahc xa rik'oj chic chi' ric'ux narik'or chi je' wili:‹K-Aja̱w Dios, chacuy nimahc i hin rinimal aj mahc. Chaquetelej ta nak cho niwach, nqui rik'or johtok pa riti̱j.
«Ru̱c' aj riti̱j xiban aj pahkem to̱j re' hin til nik'or aweh tak chi re're' xsoljic je pa ripa̱t chi cuyu̱j chic rimahc ru'um Dios. Ra̱j i winak cow laj aj niminel reh C'uhbal Ye'o̱j reh Moyses ma' xcuyuric ta je rimahc. Je' re' nik'or maj re' k'e̱' rinimsaj ri̱b, re're' narit'uchsjic wach ru'um i Dios ra̱j nchel re' rit'uchsaj ti ri̱b, re're' narinimsjic wach ru'um i Dios, nqui Jesus queh.
Re' ribiral naxicuse'sjic take ha'lac'un ru'um i Jesus eh ch'i̱l wo' ribiral jenaj c'amol be̱h queh tinamit<TS3>(Mt. 19.13-30; Mr. 10.13-31)Chipam aj wo' i tinamit re're' wilic wo' take xquic'am cok quiha'lac'u̱n chiwach i Jesus reh chi naricojom rik'ab chi quina̱ chi cuse'sbal queh. Naxquilow chi je' re' take cablaj chi nahsil raj tahkanel i Jesus, xicakric chi quina̱ take c'ahchi' quic'amam cok i quiha'lac'u̱n.
Ru'um aj re', re' Jesus xiyuk'ej je take nahsil raj tahkanel eh je' wili xik'or queh:«Ru'um aj chi re' Dios nk'atbic k'oric chi quina̱ take quisic'bic reh ricuse'sbal je' ricab nca'n take ha'lac'un wili, ma̱k'et tak pan quibe̱h take ha'lac'un wili chi naquijilim cho qui̱b wu̱c', chayew la' tak k'ab queh chi je' re' enca'n.
Til coric nik'or aweh tak chi jeno' c'acharel re' ma' ric'ul ta rik'orbal i Dios chi k'ochlic ra̱mna je' ricab k'ochonquil i ra̱mna jeno' ha'lac'un nank'o'rjic ru'um raja̱w, re' c'acharel re're' ma'xta roquic chi rehquen rajawric i Dios chi k'atal k'oric, nqui xik'or queh.
Ar wo' chipam i tinamit re're', jenaj winak nim riwa'ric xibiraj cok reh Jesus chi je' wili:«Ha̱w ato̱b laj aj tijinel, chak'or wi̱n, chaj bih ra̱j banaric reh chi equinehtric reh i junelic c'acharic? nqui cok reh Jesus.
Chalic i Jesus je' wili xik'or reh:«Wi xa re' wo' Dios k'e̱' ato̱b, naxak'or wi̱n k'uru' chi hin wo' ato̱b, narak ta wo' nchel chiri̱j chi re' hin wilic wo' wajawric chi rik'ormojic aweh haj wilic ra̱j banaric? nqui reh.
Chiri̱j re', je' wo' chic wili xik'or reh:«Re' hat aweht'alim take lajeb chi tak'anic xic'ul i Moyses ru̱c' i Dios. Chac'am na̱ k'uru' take tak'anic je' ricab take wili:Ma̱ban i c'oyomal,ma̱ban cansanic,ma̱ban chucuj k'oric chiri̱j awas acha̱k',eh chalok'mej wo' atu̱t awaja̱w, nqui wo' chic reh.
Chalic i c'amol be̱h re're' je' wo' wili xik'or reh Jesus:«Ha̱w, chi'nchel take tak'anic nak'or re're' cu pa nit'uchal nip'utum cho ric'amaric na̱, nqui reh.
Re' Jesus je' wo' chic wili xik'or reh:«Jenaj chic bano̱j ma' ja' na'n ta ribanaric, re' nitahkaljic. Quinatahkej k'uru' re' cok ru', pe̱t chac'ayej cho chi'nchel nic' pa' nimal wilic aweh eh re' ritz'akil na̱c'ayem re're', chayew queh take niba̱' reh chi je' re' ma' xa ta je' chic ricab abihomal wilic ayu' wach ac'al enamol wach ru̱c' i Dios ar pan taxa̱j, nqui Jesus reh.
Naxibiraj chi je' re' k'oric xiban i Jesus, re' c'amol be̱h re're' k'e̱' ti'quil xibiraj chi naric'ayem pa' bih wilic reh maj yohbal cho wach ribihomal wilic.
Naxilow i Jesus chi je' re', je' wili p'uht rik'orom:«Til k'e̱' nchel c'axquilal chi reh jeno' biho̱m chi enoquic chi rehquen rajawric i Dios chi aj k'atal k'oric china̱!
Je' re' nik'or maj re' biho̱m wi ma' resaj lok chi rij ric'ux i ribihomal, k'e̱' nchel c'axquilal chi reh chi enoquic chi rehquen rajawric i Dios chi aj k'atal k'oric china̱. Xa je' na ricab c'axquilal chi reh jeno' nim laj chicop came̱yo ribihnal, chi enoquic chipam t'uch ritz'ahpil ocbal reh katinami̱t Jerusalen nok wilic i rihk, nqui Jesus.
Re' take xibirinic reh xik'or i Jesus je' wili xquik'or:«Wi k'e̱' nchel c'axquilal chi queh take bihomak chi equi'oquic chi ri'sil rajawric i Dios chi aj k'atal k'oric chi quina̱, hab wo' wach k'uru' enca'n canar oquic? nqui take.
Re' Jesus je' wili xik'or queh:«Chawach hat-tak c'acharel ma' eta riban chi hab wach c'acharel eriban canar oquic chi ri'sil rajawric i Dios chi aj k'atal k'oric xa re' la' chiwach i Dios ma' c'axic ta chi ribanaric chi re' c'acharel enoquic chi ri'sil rajawric ru', nqui Jesus.
Chiri̱j chic ru', re' ma' Luch je' wili xik'or reh Jesus:«Ha̱w, re' cok i hoj chi atahkaljic i hat til wo' xkacana̱' cho pa' bih keh ch'i̱l wo' take kaj pan pa̱t. Ra̱j na rik'orom k'uru' chi ru'um re're', re' Dios nariyeb rijelow-bal keh? nqui reh Jesus.
Chalic i Jesus je' wili xik'or queh take wilque̱b cok ar chi birinic:«Til coric nik'or aweh tak chi chi'nchel hat-tak re' xacana̱' cho awaj pan pa̱t tak je' ricab atu̱t awaja̱w tak ch'i̱l awas acha̱k' tak on awehq'ue̱n tak ch'i̱l awac'u̱n awixk'u̱n tak, reh chi nawoquic tak chi rehquen rajawric i Dios chi aj k'atal k'oric chana̱ tak,
yohbal chic wach tinamit naquijilow-bem take xacana̱' tak take cho. Re' hat-tak ma' xa re' ta wo' re're' na̱c'ulum tak chipam take k'i̱j chi cu wilqui̱n chaxilac tak, chipam la' wo' take k'i̱j chalic reh nok chi ma'xta chic niwih'ic chaxilac tak, na̱c'ulum wo' tak re' nye'bic i junelic c'acharic, nqui queh.
Re' Jesus xik'or wo' chic ribiral riquimic<TS3>(Mt. 20.17-19; Mr. 10.32-34)Chiri̱j chic ru' nok re' Jesus resam chic lok pa reh take cablaj chi nahsil raj tahkanel chi naquiwih'ic chi cutquel, re' Jesus je' wili xik'or queh:«Chacoj tak rehtal chi nic' pa' nimal k'oro̱j cho pan quihu̱j take aj k'orol riC'uhbal i Dios chiwi̱j i hin Ac'unbe̱s re' wilic wajawric chi quina̱ c'acharel, ar narojic elok wach chipam i tinamit Jerusalen re' c'ahchi' kojic wi̱'.
Ar aj ru' naquink'ahsjok pan quik'ab take sol aj Ro̱ma, re' take re' naquise'lam pan nak' niwach, naqui̱nquitz'ujlom eh naqui̱n wo' quichuhbam.
Re' cok ru' nok hin chic quitz'uhumem eh hin wo' chic quicansam je, re' hin nawuctic wo' chic cho pa ro̱x k'i̱j reh niquimic, nqui Jesus queh.
Re' k'oric xiban i Jesus chiri̱j riquimic, ma' xquirak ta chiri̱j take cablaj re're' eh re' riwi̱' chi ma' xquirak ta chiri̱j ru'um chi ma' ja' sakom ta wach chi queh.
Re' Jesus xisakomej pa̱m i nak' wach jenaj i sot'<TS3>(Mt. 20.29-34; Mr. 10.46-52)Chiri̱j chic ru' naxelic je chipam i tinamit re're', re' Jesus xponic ma' naht ta ru̱c' tinamit Jericoh. Ar ajic jenaj winak sot' wach re' pahkanic tumi̱n riban chi tz'uklic chi̱' be̱h,
naxibiraj i ahnic nca'n take riq'uihal tinamit c'ahchi' quiq'uic je chi rik'eteric i Jesus, xibiraj queh chaj bih c'ahchi' ric'uluric.
re' sot' re're' p'uht riq'uerem je richi̱' chi je' wili:«Jesus ra̱' ri'sil cho k'atal k'oric ma' Tawiy, chacuy chaquetelej ta wo' ti niwach chi ribanaric chi na̱wilbic chic, nqui je reh.
Nok iq'uinak chic je Jesus ar, re' sot' re're' riman chic xiq'uer je richi̱' chi je' wili:«Jesus ra̱' ri'sil cho k'atal k'oric ma' Tawiy, chacuy chaquetelej ta wo' ti niwach chi ribanaric chi na̱wilbic chic, nqui p'uht rik'orom je.Je' re' xitik ju' rik'ormojic to̱b ta nchel re' take tinamit p'uht quinakam chi narimayam ahnic.
Je' aj re' ru' nok xa cow chic c'ahchi' rik'oric je sot' re're', re' Jesus xipahba̱' ri̱b eh xitak'a̱' je ric'amaric. Naxquic'am je chiwach, re' Jesus je' wili xik'or reh sot':
«Chaj bih nawa̱j chi nanibanam awu̱c'? nqui reh.Re' sot' je' wili xik'or reh:«Ajabe̱s Jesus, quisakombok ti pa̱m take nak' niwach, nqui reh.
Re' Jesus je' wili xik'or reh:«Ru'um chi xach'ica̱' ac'ux chiwi̱j, quisokombok wo' ti pa̱m take nak' awach chi na̱wilbic, nqui reh.
Xa chiwach aj wo' ti junc'am re're', re' sot' xilbic wo' ti eh ar xoquic chi ritahkaljic je Jesus chi xa c'ahchi' chic ritioxem johtok i Dios ru̱c' xbanaric reh. Je' wo' re' xca'n take tinamit xi'ilbic reh xc'uluric ru̱c' i sot', xquip'ut wo' ritioxjic johtok i Dios.
Re' ribiral i Saque̱yoChiri̱j chic ru' re' Jesus nok oconak chic chipam i tinamit Jericoh chi c'ahchi' chic ribehem pa̱m tinamit re're',
jenaj biho̱m laj winak Saque̱yo ribihnal re' ru̱c' cajawil take aj pahkem to̱j ntak'abjic je Ro̱ma,
xa cow chic c'ahchi' riyeb ric'ux chi rilmijic wach i Jesus, xa re' la' ru'um chi t'uch ti ro̱k ma' riban ta canar rilmijic wach cu'um queh riq'uihal tinamit quik'etbic wach.
Chi je' aj re' ru', re' Saque̱yo xo̱j rajim chi rik'eteric chiwach i Jesus eh xjohtic johtok china̱ jenaj t'uch che̱' sico̱moro ribihnal reh chi narilom wach. Je' aj re' xiban maj re' Jesus ar iq'uic ponok reh.
Naxponic i Jesus chi rehquen i che̱' re're' xilbic johtok china̱ eh xa ilo̱j chic riban johtok reh i Saque̱yo je' wili xik'or reh:«Saque̱yo, tikajen cho ar xa chi yu'na ti eh hiy pan apa̱t ru'um nok chiwach i k'i̱j wili curman chi nanihi'lic ar awu̱c', nqui reh.
Naxibiraj chi je' re' i Saque̱yo xa rajamem chic ri̱b xkajic cho china̱ i che̱' re're' eh xo̱j pa ripa̱t. Naxponic i Jesus ru̱c' xic'ul pan sukquil c'uxlis.
Chiri̱j chic ru' nok re' Jesus oconak chic cok chipam i ripa̱t i Saque̱yo, chi'nchel take tinamit xi'ilbic reh naxoquic cok ar p'uht quic'u'tjam chi je' wili:«Chak'or je Jesus, xoquic pe' chi hi'lic pa ripa̱t jenaj winak wilic ribiral chi aj mahc, nqui take.
Chi je' aj re' nok wilque̱b chic ar chi'nchel rula̱' nah me̱xa, re' Saque̱yo xpa'lajic johtok eh je wili xik'or reh Jesus:«Ajabe̱s Jesus, re' aj wili nanibanam hin yu'na: Re' nic' pa' nimal wilic wi̱n naniyejalem queh take niba̱' eh jarub pa' c'acharel xwelk'aj take cho ru̱c' i to̱j nbanaric reh Ro̱ma cajpech chic rijelow-bal naniyeb queh, nqui.
Naxibiraj chi je' re' i Jesus je' wili xik'or:«Je' ricab nok re' ma' Awraham xich'ica̱' ric'ux ru̱c' i Dios, je' wo' re' xiban i ra̱' ri'sil wili. Ru'um chi je' re' xa'n chipam i k'i̱j wili, re' hin nanibanam chi re' hat quich'i̱l take awaj pan pa̱t enye'eric aweh tak risukquil ac'ux tak.
Je' re' nanibanam maj re' hin Ac'unbe̱s re' wilic wajawric chi quina̱ c'acharel, re' take aj mahc xchalic nisic' chi nanico'lem take chiwach i ti'c'axic je' ricab riban jeno' ehcham me̱' nano̱j chi risiq'uiric rik'ehbel me̱', nqui Jesus.
Re' jalwach k'oric chiri̱j ricamanjic wach ritz'a̱k jenaj ajabe̱s<TS3>(Mt. 25.14-30)Chiri̱j chic ru', re' Jesus xik'or jenaj jalwach k'oric queh tinamit c'ahchi' quibirinic reh chaj bih xik'or reh Saque̱yo. Re' riwi̱' naxik'or Jesus i jalwach k'oric re're' reh esbal lok pan quina̱ i capew-bal wilic cu̱c' chi ru'um xa ma' naht ta chic wilque̱b je ar Jerusalen, xa loq'uil chic wilic i k'i̱j re' narilmijic wi̱' chi re' Dios narip'utum k'atoj k'oric chi quina̱ chi'nchel.
Je' wili rik'or i jalwach k'oric xik'or queh:«Pan jenaj ye'a̱b wilic jenaj ajabe̱s nim rajawric. Junpech, re' ajabe̱s re're' p'uht ritik'a̱b ri̱b chi ojic pan jenaj chic ye'a̱b k'e̱' nahtil ponok re' nariye'eric cho wi̱' rajawric reh chi nasoljok wo' chic cho pa ritinami̱t, naroquic chi raj to'o̱l i k'atal k'oric ar.
Je' re' ajic nok ojic chic reh, xiyuk'ej take lajeb raj camanom chi quixilac chi'nchel raj camanom eh je' wili xik'or queh naxiyew cahnok queh ritz'a̱k chi xa jenaj wach q'uihal:‹Chiwach take k'i̱j nawojic sahchok cho, chacamanej tak cahnok wach nitz'a̱k wili reh chi nariq'uihbic wach awu̱c' tak, nqui cahnok queh.«Cu re' aj ru', re' ajabe̱s re're' xo̱j chi ric'uluric rajawric chi naroquic chi raj to'o̱l i k'atal k'oric.
Nok je' re' xiban i ajabe̱s re're', juntuhm take rich ritinamital re' quixowonic wach, naxquibiraj chi xo̱j ru̱c' i k'atal k'oric re' naripahbanic cho reh chi naroquic chi aj to'o̱l reh, re' take re' xquitak'a̱' je juntuhm chi quich tinamital chi rik'ormojic reh i k'atal k'oric re're' chi ma' nca̱j ta chi naricahnic chi raj to'o̱l chi quina̱.
Raj la' i ajabe̱s re're' xye'eric wo' cho rajawric chi naroquic chi raj to'o̱l i k'atal k'oric eh chi je' re' naxsoljic wo' chic cho pa ritinami̱t, xitak'a̱' quic'amaric chi quiju'junal take lajeb chi raj camanom re' xicana̱' cahnok wi̱' ritz'a̱k. Je' re' xiban reh chi narilom nic' wach ricamanjic wach xca'n cahnok.
Re' pe̱t aj camanom xyuk'unjic, je' wili xik'or reh ajabe̱s naxponic chiwach:‹Ha̱w, re' atz'a̱k xayew cahnok wi̱n laj pech chic xq'uihbic chi niwach, nqui reh.
«Re' ajabe̱s je' wili xik'or:‹Hat ato̱b laj waj camanom, holohic acamaj xa'n ru̱c' i nitz'a̱k xnicana̱' cahnok aweh. Ru'um chi xatcamanic chi coric ru̱c' ti nech' nitz'a̱k xniyew cahnok aweh, yu'na naca̱t nicojom chi waj to'o̱l chi quina̱ lajeb chi tinamit chi hat aj ilol queh, nqui reh.
«Chiri̱j chic re' jenaj chic aj camanom xponic chiwach ajabe̱s je' wili xik'or reh:‹Ha̱w, re' atz'a̱k xayew cahnok wi̱n ho'pech chic xq'uihbic chi niwach, nqui reh.
«Re' ajabe̱s je' wo' wili xik'or reh:‹Re' hat naca̱t wo' nicojom chi waj to'o̱l chi quina̱ ho'o̱b chi tinamit chi hat aj ilol queh, nqui reh.
«Raj nchel i jenaj chic aj camanom naxponic chiwach ajabe̱s je' wili xik'or cok reh:‹Ha̱w, wili atz'a̱k xacana̱' cahnok wi̱n. Re' cok ru' ma' xac'unej ta ri̱b chi niwach ru'um chi xa xnic'ol pan jenaj su't.
Je' re' ajic ma'xta nicamanej wach atz'a̱k ru'um xinyo'jic chawach maj re' hat k'e̱' hat cow ru̱c' ricamanjic wach atz'a̱k. Je' ricab wi xo̱j pa ri̱j atz'a̱k, namak' ripa̱t re' ncahnic pan c'a̱s awu̱c', to̱b ta ma' re' hat xat-tik'inic reh pa̱t. On natak'a̱' rijacharic pa̱m i ye'a̱b re' toco̱m xbanic wi̱' tic abi̱x, nqui reh.
«Re' ajabe̱s je' wili xik'or reh:‹Hat waj camanom, xa ru̱c' i k'oric xak'or re' hin nik'or chi hat ma' ato̱b laj aj camanom. Wi aweht'alim wo' nak chi hin cow ru̱c' ricamanjic wach nitz'a̱k eh wi xo̱j nchel pa ri̱j nitz'a̱k nimak ripa̱t re' ncahnic pan c'a̱s wu̱c' to̱b ta ma' re' hin xintik'inic reh pa̱t on nimak i rabi̱x to̱b ta ma' re' wo' hin xinticbic reh abi̱x,
chaj wa'ric k'uru' ma' xo̱j ac'ol nitz'a̱k pan jeno' pa̱t c'olbal tumi̱n reh chi naxinc'ulic lok yu'na xak'ahsaj nak wi̱n nitz'a̱k ch'i̱l i xac'unej cahnok? nqui reh.
«Naxquibiraj chi je' re' take wilque̱b cok ru̱c' xsahchic quic'ux, je' wili xquik'or reh:‹Ha̱w, chaj wa'ric ru' chi reh wo' chic i laj pech q'uihbic wach atz'a̱k chiwach na̱yeb i tumi̱n re're'? nqui take.
«Re' ajabe̱s je' wili xik'or queh:‹Reh aj re' naniyeb i nitz'a̱k maj til nik'or aweh tak chi re' nchol riq'uihsjic wach i pa' bih ye'o̱j reh nariye'eric riman reh, ra̱j nchel re' ma' nchol ta riq'uihsjic wach i pa' bih ye'o̱j reh, narimak'aric reh re' haj nak ti wilic i mahnic' ye'o̱j pan k'ab.
Nok abanam tak chic xnik'or aweh tak re're', chac'am tak cho wi̱n ayu' take waj ixowonel re' ma' xca̱j ta nak chi xincahnic chi raj to'o̱l i k'atal k'oric chi quina̱ eh chayoc' tak lok chi calak chi niwach, nqui ajabe̱s re're', nqui jalwach k'oric xik'or i Jesus queh take c'ahchi' quibirinic reh.
Re' roquic cok i Jesus ar Jerusalen<TS3>(Mt. 21.1-11; Mr. 11.1-11; Jn. 12.12-19)Nok ricohlam chic rik'ormojic i jalwach k'oric re're', re' Jesus xicora̱' je ar Jerusalen eh xic'am je quibe̱h take aj tahkem reh.
Nok re' Jesus ch'i̱l take cablaj chi nahsil raj tahkanel c'ahchi' quiq'uic ponok chi quixilac take tinamit Wetpaqueh ch'i̱l i Weta̱nya re' nc'utunic chic je wi̱' i ye'a̱b re' ribihnej “Ye'a̱b queh take tic Oli̱wo ribihnal”, xik'o'rej take je qui̱b queh cablaj chi nahsil raj tahkanel chi naritak'a̱b je take
chi je' wili tak'anic xiban queh:«Hiy tak chipam t'uch tinamit wilic je chi kawach. Natiponok tak ar, enarak tak jenaj rac'u̱n cawa̱y bac'lic ar, re' ja' hab ta wach johtonak china̱. Chachej tak cho eh chac'am tak cho wi̱n ayu'.
Wi hab wach xbirinic aweh chaj bih riwi̱' chi c'ahchi' achejem tak i rac'u̱n cawa̱y wili, chak'or tak reh chi je' wili:‹C'ahchi' kachejem maj naricamanic reh Ajabe̱s Jesus, tiquirok tak queh, nqui Jesus.
Je' aj re', re' take xitak'abjic je xi'o̱j chipam t'uch tinamit re're' eh naxiponic ar xquirak wo' rac'u̱n cawa̱y je' ricab xk'ormojic je queh ru'um i Jesus.
Nok re' take quib chi nahsil aj tahkanel re're' p'uht quichejem i rac'u̱n cawa̱y, xiponic take ehcham reh eh je' wili xquik'or:«Chaj bih riwi̱' chi c'ahchi' achejem tak i rac'u̱n cawa̱y wili? nqui take.
Re' take re' je' wili xquik'or:«C'ahchi' kachejem maj naricamanic reh Ajabe̱s Jesus, nqui take.
Chi je' aj re', re' take quib chi nahsil aj tahkanel re're' xquic'am je rac'u̱n cawa̱y ru̱c' Jesus eh naxponic ru̱c', xquicoj je che'l ri̱j i rac'u̱n i cawa̱y i quijuc ro̱k tz'ih roxlo̱c' lok quiso' eh xquijohsaj johtok i Jesus china̱.
Nok behic chic nca'n je, wilic take c'acharel xquiyew rilok'il i Jesus chi je' ricab jenaj k'atal k'oric naxquixoyej je pa̱m ribe̱h ru̱c' ricojoric wach ac'al i quijuc ro̱k tz'ih roxlo̱c' lok quiso' eh ch'i̱l wo' ricojoric je xak pac' pa ribe̱h.
Chiri̱j chic ru' xiponic chipam i ye'a̱b re' ribihnej “Ye'a̱b queh take tic Oli̱wo ribihnal”. Ar ajic nok naquimolom chic jok i kajic chipam i be̱h rimol jok ar Jerusalen, re' take quitahkanic reh Jesus p'uht quitioxem johtok i Dios. Re' take tinamit re're', ru'um quilom cho nic' nimal lok' laj nawa̱l ribanam cho i Jesus, xa suk chic pan quic'ux
je' wili c'ahchi' quik'orom chi cow:«Ar pan taxa̱j wilic sukquil c'uxlis! Tioxomaj ta nak ar i Dios k'uru' eh ayu' wach ac'al, kayew tak rilok'il i k'atal k'oric re' c'ulic riban lok wili chi tak'amaj cho ru'um i Dios, nqui c'ahchi' quik'orom.
Naxquibiraj chi je' re' take ju'jun winak cow laj aj niminel reh C'uhbal Ye'o̱j reh Moyses re' wilque̱b wo' chi quixilac take tinamit, je' wili xquik'or reh Jesus:«Ha̱w, chak'or queh tinamit quitahkanic aweh chi ma' nquik'or chic k'oric nca'n, nqui take reh.
Ra̱j i Jesus je' wili quic'u'ljic xiban:«Re' hin til nik'or aweh tak i wili: Wi re' take tinamit wili eta nak nquitz'ap quichi̱', re' nak chic take abaj wili equik'oric chi cow chi quijelow-bal, nqui queh.
Chiri̱j chic ru', re' Jesus xoquic cok ma' naht ta ru̱c' Jerusalen. Naxilow je wach i tinamit re're' xchalic rok'im chiqui̱j take aj Jerusalen ru'um i ti'c'axic naquic'ulum.
Je' wili xik'or chiqui̱j pa rok'im:«Hat-tak aj Jerusalen, chiwach i k'i̱j wili je' ta nak enarak tak chiri̱j chi re' hin xinc'ulic lok chaxilac tak chi riye'eric sukquil c'uxlis. Ra̱j i wili, ma' sakom ta wach chaweh tak i riwi̱' nic'ulic lok awu̱c' tak.
Ru'um aj re' narichalic i ti'c'axic chana̱ tak maj naric'ulic lok i rik'ijil chi re' take quixowonic awach tak naquic'ulic lok chi risutjic awi̱j tak chi ribanaric i ti'c'axic aweh tak. Re' take re' xa je' chic ricab risutjic ri̱j jeno' ye'a̱b chi cora̱l naca'nam aweh tak, reh chi ma' haj ta chic etelic tak.
Je' aj re', re' take quixowonic awach tak naca̱t tak quicansam eh naquituhbam wach ac'al apa̱t tak reh chi ma' jeno' chic abaj tuslic wach naricahnic naquiyoj. Je' aj re' riwi̱' ti'c'axic na̱c'ulum tak ru'um nok ma'xta arakam tak chiri̱j chi chiwach take k'i̱j wili xinwih'ic chaxilac tak chi aco'ljic nak tak chiwach i ti'c'axic re're', nqui Jesus pa rok'im.
Re' ric'uhtjic rijosk'il i Jesus chi quina̱ take aj c'a̱y<TS3>(Mt. 21.12-17; Mr. 11.15-19; Jn. 2.13-22)Chiri̱j aj chic ru' nok wilic chic cok chipam i tinamit Jerusalen, re' Jesus xoquic cok chi chi̱' i pa̱t re' nlok'onjic wi̱' wach i Dios. Naxilow chaj bih no'jbal nca'n take aj c'a̱y ch'i̱l take aj yaco̱l wilque̱b ar, xitok'a̱' rit'erem take lok.
Je' aj wili xik'or queh naxesaj take lok:«Re' pa̱t wili lok'onbal reh Dios nok wilic. Je' re' tz'ihmbimaj pa riC'uhbal i Dios, xa re' la' hat-tak xacoj tak chi jenaj c'aybal re' nawelk'aj tak wi̱' take tinamit, nqui queh.
Ar aj chi chi̱' i pa̱t re're', re' Jesus eli̱c i k'i̱j xic'uhbalej take tinamit, ra̱j take nahsil c'amol quibe̱h take aj k'ahsem si̱ chiwach i Dios ch'i̱l take aj tijem ri̱j C'uhbal Ye'o̱j reh Moyses ch'i̱l wo' take nahsil c'amol quibe̱h take nimak quiwach, xquitok'a̱' quisiq'uim ri̱j chaj bih ricansjic i Jesus naca'nam ru'um reh take c'uhbalanic riban.
To̱b ta wo' je' re' c'ahchi' quicapam, ma' xquirak ta jeno' riwi̱' nic' wach ricansjic i Jesus naca'nam maj re' take tinamit xa eli̱c wo' quiwih'ic cok ru̱c' eh xa ic'lic wo' chic cok quixiquin chi ribirmijic i c'uhbalanic riban.
Re' Jesus xic'uhtaj rajawric rik'orbal cu̱c' take xiponic ru̱c' chi pahkanic<TS3>(Mt. 21.23-27; Mr. 11.27-33)Junpech ar chi chi̱' i pa̱t re' nlok'onjic wi̱' wach i Dios, re' Jesus je' wili xik'or queh tinamit:«Re' Dios wilic chic chaxilac tak. Ru'um aj re' chajal wach ano'jbal tak, nqui queh.Je' re' ajic nok c'uhbalanic riban i Jesus, re' take nahsil c'amol quibe̱h take aj k'ahsem si̱ chiwach i Dios ch'i̱l take aj tijem ri̱j C'uhbal Ye'o̱j reh Moyses ch'i̱l wo' take nahsil chipam tinamit, xi'o̱j c'olok ru̱c'
eh je' wili xquik'or cok reh chi rinakaric:«Chak'or keh, hab wach aj u̱c' nchalic awajawric re' nacoj chi ribanaric take lok' laj nawa̱l? Hab wach xpahbanic aweh k'uru' chi wilic awajawric re're'? nqui take reh.
Chalic Jesus je' wili xic'u'lej take wi̱':«Tare̱t, re' hin enik'or aweh tak, xa re' la' quinac'u'lej pe tak cho ru̱c' i pahkanic nanibanam aweh tak wili:
Chak'or tak cho wi̱n k'uru', re' kahsanic ha' xiban i Wa̱n queh tinamit, cu ru̱c' na Dios xchalic rik'ormojic on xa pa ric'ux xchalic? nqui queh.
Naxquibiraj chi je' re', re' take re' je' wili p'uht quik'orom chi quiwach:«Wi xkak'or reh chi cu ru̱c' i Dios xchalic rik'ormojic, erik'or keh chi chaj wa'ric ma' xkanimej ta.
Ru'um chi ma' xquirak ta chaj bih ric'u'ljic naca'nam, xquik'or cok reh Jesus chi ma' queht'alim ta hab wach u̱c' xchalic rik'ormojic i kahsanic ha' xiban i Wa̱n.
Ru'um aj re' je' wili xik'or Jesus queh:«Re' hin ma' eta wo' nik'or aweh tak haj chalic wi̱n i wajawric chi c'uhtunic je' wo' chi ribanaric take lok' laj nawa̱l, nqui queh.
Chiri̱j chic ru' re' Jesus xoquic wo' chic chi k'oric cu̱c' take tinamit ru̱c' i jalwach k'oric wili:«Junpech jenaj ajabe̱s xitic pa̱m i rac'a̱l chi u̱wa. Pan jenaj k'i̱j nok naht xo̱j sahchok i ajabe̱s re're' cu chi naht ye'a̱b, xiyew cahnok chi quimel queh ju'jun aj camanom re' naquicha'janic cahnok reh wach ritic eh xitik'a̱' wo' cahnok wach cu̱c' chi naquiyejalem wach i ritic re're' nawachanok cho.
Naxponic rik'ijil rik'ahsjic wach i tic, re' ajabe̱s re're' xitak'a̱' cho jenaj raj tz'e' wa̱ch cu̱c' take aj quimel riye'a̱b chi ric'uluric i haj pa' wilic i tiklic wach chi narehtric i ajabe̱s re're', xa re' la' take aj quimel ye'a̱b re're', ma'xta bih xquiyew je reh aj tz'e' wa̱ch re're', rich'eyeric la' chic xca'n je.
Chiri̱j chic re', re' ajabe̱s re're' xitak'a̱' wo' chic cho jenaj raj tz'e' wa̱ch, xa re' la' take aj quimel ye'a̱b re're' xquitz'ujlom je eh chi xa ch'eych'ey chic riban, xquisolq'uij wo' je chi ma'xta bih xquiyew je reh.
Pa ro̱x pech ajic, re' ajabe̱s re're' xitak'a̱' wo' chic cho jenaj chic raj tz'e' wa̱ch cu̱c' take aj quimel ye'a̱b re're', xa re' la' xquesaj wo' chic lok chiri̱j i ye'a̱b chi xa q'uisi̱n chic ma' nquimic.
Chiri̱j aj chic ru', re' winak ehcham ye'a̱b re're' je' wili xik'or pa ric'ux:‹Chaj wo' bih nanibanam cu̱c' aj quimel ye'a̱b k'uru'? Ha̱', re' wili nanibanam: Re' wac'u̱n re' k'e̱' ti' nwic'raj nanitak'a̱b je cu̱c'. K'i̱j ta nak je enquiyohlej wach naquilow chi re' wac'u̱n narojic c'olok cu̱c', nqui pa ric'ux.
«Je' re' k'uru' re' ac'un re're' xtak'abjic je cu̱c' aj quimel ye'a̱b eh naxquilow chi xo̱j c'olok ar p'uht quik'orom chi quiwach chi je' wili:‹Chawil tak, re' wulu' narehchenic reh ye'a̱b wili. Kacansaj tak k'uru' reh chi re' hoj nakehchenic reh ye'a̱b wili, nqui take chi quiwach.
«Je' aj re' naxponic ac'un re're' cu̱c' take aj quimel ye'a̱b, xquikerej lok chiri̱j ye'a̱b re're' eh xquicansaj wo' je. Naxibiraj chi xquimic i rac'u̱n, chaj bih xiban aj ehcham ye'a̱b re're' ru̱c' xca'n take aj quimel ye'a̱b, nacapaj hat-tak?
Re' hin enik'or aweh tak chi re' ajabe̱s re're', xitak'a̱' quicansjic take aj quimel ye'a̱b re're' eh queh chic take toco̱m xiyew riye'a̱b chi naquehcham i wach i tic wilic, nqui Jesus.Naxquibiraj chi je' re' xik'or i Jesus je' wili xquik'or take tinamit:«Nqui ta nak je Dios chi ma' nka'n keh hoj i no'jbal xbanjic re're', nqui take.
Chalic Jesus xa ilo̱j chic riban queh tinamit re're' je' wili xik'or queh:«Chaj bih nac'ul tak chi ma' narak ta tak chiri̱j i nawilow tak wach chipam i Lok' laj Hu̱j wilic wi̱' riC'uhbal i Dios? maj ar je' wili rik'or:“Re' cajtz'u'c laj ma' laj abaj ma' cojo̱j ta pa riman cu'um take toco̱m chic aj tz'ako̱l,re' chic re' xoquic chi pe̱t ma' laj abaj ch'iquinbal cho reh ricajtz'u'c i pa̱t wili, nqui tz'ihmbimaj cahnok.
«Je' re' ajic til nik'or aweh tak i wili: Je' ricab chi xa hab wach jeno' enk'ehbic cho cu naht johtok eh enc'ulic kajok china̱ abaj ma' cojo̱j ta pa riman re're', xa xerxer chic encahnic on je' ricab nok hab wach enk'ehbic cho ma' laj abaj re're' china̱, ma' eta chic nc'utunic wach, je' wo' re' nanibanam i hin nanisacham wo' quiwach take nquik'ihtaj qui̱b chi niwach, nqui Jesus queh.
Re' k'oric xiban i Jesus chiri̱j to̱j ntak'abjic je ar Ro̱ma<TS3>(Mt. 22.15-22; Mr. 12.13-17)Naxquibiraj i jalwach k'oric re're', re' take aj tijem ri̱j C'uhbal Ye'o̱j reh Moyses ch'i̱l take c'amol quibe̱h take aj k'ahsem si̱ chiwach i Dios, xca̱j nak richoporic i Jesus chiwach i junc'am re're' ru'um xquirak chiri̱j chi queh xk'ormojic i jalwach k'oric re're', xa re' la' ma' xquichop ta wo' ru'um chi quiyo'jic chiwach i tinamit quitahkanic reh.
Re' la' chic xca'n take winak re're', riman chic xquip'ut ricojoric rehtal i Jesus reh chi xa haj ta nak encalajic chi quiwach ru̱c' jeno' k'oric. Ru'um aj re' junpech xquitak'a̱' cok ru̱c' Jesus quib xib chi winak re' naca'nam qui̱b chi xa coric chic cok wach quic'ux chi ribanaric jenaj pahkanic chiri̱j i to̱j nbanaric reh Ro̱ma. Xa haj ta nak ti encalajic so' ru̱c' i pahkanic re're', enak ti nquitz'ahkaj rimahc chi k'ahsbal pan k'ab i raj to'bonel i k'atal k'oric aj Ro̱ma wilic ar Jerusalen.
Je' re' ajic naxiponic take tak'amaj je re're' ru̱c' i Jesus, je' wili xquik'or cok reh:«Ha̱w aj tijinel keh, re' hoj keht'alim chi xa coric wo' wach k'oric na'n ru̱c' take tijbal nak'or eh ru'um re're' xa ru̱c' wo' coric laj k'oric nac'uhtaj i c'uhbal nc'ambic quibe̱h take c'acharel chi naquiponic ru̱c' i Dios. Je' wo' keht'alim chi re' hat ma' nachih ta wach take c'acharel quibirinic reh coric awu̱c', xa chi'nchel la' nac'ul take awu̱c' maj chawach i hat xa jenaj wach quiwa'ric take c'acharel. Ru'um aj re' chaj bih nak'or keh i hat chiri̱j i pahkanic wili:
Re' C'uhbal Ye'o̱j reh Moyses riyew na k'ab chi re' hoj ra̱' ri'sil cho ma' Israhel enkayew i to̱j tak'amaj ru'um i k'atal k'oric aj Ro̱ma chi naritojoric? Je' wo' cu nakatikim na ju' ribanaric i to̱j re're' on ma'xta chic? nqui take reh.
Re' Jesus chi rina'bem chic chaj bih c'ahchi' quik'inem wi̱' ru̱c' i pahkanic c'ahchi' ca'nam, je' wili xik'or queh:
«Charak tak cho wi̱n jeno' tumi̱n, nqui queh.Naxye'eric reh jenaj tumi̱n re' Jesus je' wili xik'or:«Hab wach aj eh i wachbal ch'i̱l i bihnal wilic chiwach i tumi̱n wili? nqui queh.—Reh k'atal k'oric aj Ro̱ma, nqui take reh.
Re' Jesus je' wili xik'or queh:«Haj pa' wilic i k'oro̱j chi reh i k'atal k'oric aj Ro̱ma, re' wo' re' chayew tak reh eh haj pa' wo' wilic i k'oro̱j chi reh i Dios, re' wo' re' chayew tak reh ru', nqui Jesus queh.
Je' aj re' ru' re' take tak'amaj cok ru̱c' Jesus chi risiq'uiric rimahc chi quiwach i tinamit xa ru̱c' take c'uhtunic riban, ma' xquirak ta wo' chaj bih jeno' mahc naquitz'akam chiri̱j, chi xa tz'e'tz'e' la' chic quiwach ru̱c' i c'u'lunic xiban i Jesus, ma' cu ta chic xik'oric cok ru̱c'.
Re' birinic xbanjic reh Jesus chiri̱j i cuctic cho take camnak<TS3>(Mt. 22.23-33; Mr. 12.18-27)Chiri̱j chic ru', wilic queh junch'uk chic aj niminel reh C'uhbal Ye'o̱j reh Moyses je' ru̱c' take ca̱' qui'sil cho aj k'ahsem si̱ Saroc xiponic ru̱c' i Jesus. Re' take re', re' ma' nquicoj ta wach cuctic cho take camnak je' wili pahkanic xca'n cok reh:
«Ha̱w kaj tijinel, chipam jenaj queh hu̱j xitz'ihmbaj i Moyses rik'or chi jeno' asbe̱s ac'un nquimic je chi ma' ja'xta cahnok riha'lac'u̱n ru̱c' i rehq'ue̱n, tanlic chiri̱j i chak'be̱s ac'un chi narehq'uenem cahnok rehq'ue̱n i ras reh chi enwih'ic quiha'lac'u̱n ch'i̱l i cahnel ixok re're' eh chi je' re' ma' eta no̱j sahchok wach ribihnal i asbe̱s ac'un camnak je.
Wi je' re' tz'ihmbimaj, chaj bih naquicahnic wi̱' take wuku̱b chi ac'un re' je' wili xquic'ul? Pan jenaj cho k'i̱j re' asbe̱s ac'un xiban caxa̱ra ru̱c' jenaj ixok xa re' la' naxirak cho rik'ijil riquimic, xquimic je chi ma' jeno' riha'lac'u̱n xwih'ic.
Chi je' aj re', re' ricab ac'un chi nimbal reh i tz'ihmbimaj cahnok ru'um i Moyses xiban caxa̱ra ru̱c' rehq'ue̱n i ras, xa re' la' xquimic wo' je ru' chi ma' jeno' riha'lac'u̱n ru̱c' ixok re're'.
Chiri̱j chic ru', xc'amaric wo' chic ixok re're' ru'um i ro̱x ac'un, xa re' la' xquimic wo' je chi ma'xta wo' nwih'ic cahnok riha'lac'u̱n ru̱c' ixok re're'. Je' aj re' ru', chi'nchel take wuku̱b chi ac'un re're' quehq'uenej cahnok ixok re're', xa re' la' chi'nchel xiquimic je chi ma'xta cahnok quiha'lac'u̱n ru̱c'.
Nok camnak chic take je chi'nchel chi ac'un re're', xponic wo' rik'ijil chi xquimic je ixok re' xquehq'uenej cahnok take wuku̱b chi ac'un re're'.
Chak'or keh k'uru' Ajabe̱s Jesus, chaj bih naquicahnic wi̱' take wuku̱b chi ac'un re're' pa rik'ijil cucsbal cho take camnak? Hab wo' wach queh wuku̱b chi ac'un re're' narehchenic reh ixok re're'? Nkabiraj aweh re're' maj chi'nchel xquehq'uenej je ixok re're', nqui take reh.Ru̱c' pahkanic re're', re' nak xca̱j chiri̱j chi re' Jesus nariyak'abem nak pa ro̱k i C'uhbal Ye'o̱j reh Moyses wi ta nak erik'or chi wilic c'oyomal ar pan taxa̱j.
Naxibiraj i Jesus chi je' re', je' wili quic'u'ljic xiban:«Chabiraj tak k'oric wili chiri̱j i caxarahil: Chiwach take k'i̱j yu'na chi cu quimic pe ki̱j, re' take tinamit cu nca'n caxa̱ra reh chi ma' eta nsahchic wach quibihnal,
ra̱j naponok rik'ijil chi ma' quimic ta chic ki̱j, hab pa' wach take c'acharel capewemaj take cho ru'um i Dios chi wilic chiqui̱j chi naquic'acharic chiwach rik'ijil re're' eh chi nacuctic wo' chic cho chi quixilac take camnak, re' take re' ma'xta chic quisiq'uim ric'u'lil co̱k quik'ab.
«Yu'na ajic re' chic k'oric chiqui̱j take camnak chi nacuctic wo' chic rica'pech xa nok wo' k'oro̱j cho ru'um Moyses chipam ric'uhbal. Ru'um aj re' naxk'oric chiri̱j i q'ui̱x koplic rik'ak'il, re' Moyses xik'or chi re' Dios je' wili xik'or:“Re' hin, hin i Dios rilok'ej niwach i ma' Awraham ch'i̱l i ma' Isahac eh ch'i̱l wo' i ma' Jacow, nqui k'oric xiban i Dios, nqui xik'or Moyses.
«Ru̱c' aj k'oric re're', re' Moyses xic'uhtaj chi re' take camnak c'achalque̱b chi rilok'onjic wach i Dios maj re' Dios, nlok'onjic wach cu'um take quic'acharic wo' chic cho, ma' re' ta nchel cu'um take ma' quic'acharic ta chic cho, nqui xik'or Jesus.
Naxquibiraj chi je' re' take ju'jun chi aj tijem ri̱j C'uhbal Ye'o̱j reh Moyses, je' wili xquik'or reh Jesus:«Ha̱w aj tijinel keh, ricorquil xak'or queh, nqui take reh.
Chiri̱j chic re', ma' cu ta chic hab wach chi quixilac take c'acharel wilque̱b ar xinima̱' ric'ux chi ribanjic cok jeno' pahkanic reh.
Re' rilok'il i Jesus k'e̱' wo' chic nim wach i rilok'il chiwach i ma' Tawiy<TS3>(Mt. 22.41-46; Mr. 12.35-37)Chiri̱j chic ru' re' Jesus je' wili xik'or queh tinamit:«Re' take aj tijem ri̱j C'uhbal Ye'o̱j reh Moyses ma' coric ta nquik'or chi re' rira'il i Pahbamaj chi K'atal K'oric xa ar ti nchalic cu̱c' take ra̱' ri'sil cho i aj najtir k'atal k'oric ma' Tawiy eh ma' re' ta ru̱c' i Dios nanquik'or.
Je' re' nik'or maj re' wo' ma' Tawiy xtz'ihminic reh i wili chipam i hu̱j re' wilic wi̱' take moloj wach bi̱ch lok'onbal reh Dios:“Re' Lok' laj Ajabe̱s Dios je' wili xik'or reh Ajabe̱s chi nina̱ re' Pahbamaj chi K'atal K'oric:‘Je' ricab naric'ul rilok'il jeno' winak ntz'ukunjic cok chi riche̱l jeno' k'atal k'oric,je' aj wo' re' nachac'ul i hat alok'il wili: Chi na̱wih'ic chiniche̱l
cu rehtal nawilow chi re' take awaj ixowonel naquiwih'ic ri'sil awo̱k, nqui Dios, nqui ma' Tawiy.
«Je' re' ajic wi re' ma' Tawiy wAjabe̱s nqui rik'or reh k'atal k'oric re're', nic' aj wach k'uru' nanquik'or take aj tijem ri̱j c'uhbal chi re' rilok'il i k'atal k'oric re're', xa je' ti ricab rilok'il cho jeno' queh ra̱' ri'sil cho ma' Tawiy? nqui Jesus queh tinamit.
Chiri̱j chic re', je' wili xik'or i Jesus queh nahsil raj tahkanel chi quiwach riq'uihal tinamit c'ahchi' quibirinic reh:
«Chayohbalej awi̱b hat-tak, ma̱nih awi̱b tak ru̱c' quino'jbal take aj tijem ri̱j C'uhbal Ye'o̱j reh Moyses maj re' take re' k'e̱' nponic chi quiwach ric'uhtjic lok qui̱b queh tinamit chi nimak quiwach. Ru'um aj re' naquibehic lok, k'e̱' nponic chi quiwach ricojoric nimak tak ro̱k tz'ih reh chi xa suk chic equic'alenjic watak c'aybal. Naqui'o̱j wo' pan tak pa̱t ntijiljic wi̱' ri̱j C'uhbal Ye'o̱j reh Moyses, on naqui'o̱j wo' pan jeno' pa̱t re' yuk'umaj take wi̱' chi wi'c, k'e̱' suk queh tz'uhkic re' quitz'uhkic wi̱' take nimak quiwach.
Je' wo' chic, re' take re' nquimak' pa' bih wilic queh take cahnel ixok eh xa poybal chic na̱ quilek' nca'n, xa k'e̱' chic nahtil ro̱k quiti̱j nca'n. Ru'um aj chi'nchel nca'n re're', k'e̱' rinimal ti'c'axic naquic'ulum, nqui Jesus queh nahsil raj tahkanel.
Re' ribiral chiri̱j jenaj niba̱' cahnel laj ixok<TS3>(Mr. 12.41-44)Nok ricohlam chic k'oric cu̱c' take nahsil raj tahkanel, re' Jesus xicut je rilbal chi quina̱ take tinamit. Ar xilow je take biho̱m chi xa tzohkil chic ye'o̱j tumi̱n nca'n chipam caxo̱n molbal tumi̱n nye'eric chiwach Dios.
Je' wo' xilow chi xponic ar jenaj cahnel ixok niba̱' ti eh xiyew chipam i caxo̱n re're' i quib chi cuc' tumi̱n ma' q'uih ta ti quitz'akil.
Je' aj wili xik'or naxilow chi je' re':«Til nik'or aweh tak chi re' tumi̱n xiyew i niba̱' cahnel ixok re're', xiq'uic wo' chic na̱ riwa'ric chiwach i tumi̱n xquiyew pan caxo̱n chi'nchel take bihomak re're',
maj re' cahnel ixok re're' to̱b ta nak k'e̱' niba̱', xiyew i tumi̱n re' haj nak ti wilic naricamanic reh pa ric'acharic ra̱j nchel take bihomak xa re' chic i tumi̱n re' ma' xquic'uhsaj ta xquiyew chiwach i Dios, nqui Jesus.
Re' rik'ormojic ribiral risacharic wach i Lok' laj Pa̱t re' nlok'onjic wi̱' wach i Dios<TS3>(Mt. 24.1-28; Mr. 12.41-44; 13.1-23)Chiri̱j wili nok wilic take c'ahchi' quic'u'tjam i Lok' laj Pa̱t re' nlok'onjic wi̱' wach i Dios chi xa holohic chic rixoyjic bano̱j ru̱c' take chak'wach laj abaj ye'o̱j cu'um take nimak quiwach, re' Jesus je' wili xik'or:
«Chi'nchel take abaj nawilow tak wili narihitlijic wach ac'al maj nariponic i k'i̱j chi narisacharic wach chi junpech chi ma' jeno' chic abaj naricahnic chi tuslic wach, nqui Jesus queh.
Re' ribiral risoljic wo' chic cho rica'pech i JesusChiri̱j wili re' take raj tahkanel je' wili xquik'or cok reh Jesus:«Ajabe̱s kaj tijinel, jaruj naric'uluric nic' nimal xak'or keh eh haj wilic take rehtalil nariwih'ic chi pe̱t chi c'uhtbal reh chi q'uisi̱n chic ma' nc'uluric take re're'? nqui take reh.
Re' Jesus je' wili xik'or queh:«Xa na'lic ok wo' aweh tak reh chi ma' hab ta wach enjot'bic aweh tak. Je' re' nik'or maj q'uihal take aj jot'o̱l nacuctic cho re' naca'nam qui̱b chi xa je' chic re' hin take eh je' wili naquik'orom:‹Re' hin, hin Pahbamaj chi K'atal K'oric, nqui naquik'orom.«Je' wo' naquik'orom wo' aweh tak chi q'uisi̱n chic ma' nponic rik'ijil chi narico'ljic katinami̱t. To̱b ta je' re' naquik'orom aweh tak, re' hat-tak ma̱tahkej tak take je nachabiraj tak chi je' re'.
«Re' hat-tak na̱biram wo' tak ribiral chi wilic take tinamit c'ahchi'que̱b chi k'ak'anic chi quiwach ru'um chi xi'uctubic china̱ caj k'atal k'oric. Nachabiraj tak re're', ma' riban ti naho̱l awach tak chi ricapewjic chi xponic chic ricux'ic wach chi'nchel. Coric, re' rik'ijil sachbal wach chi'nchel re're', nariponic wach xa re' la' ma' ja' yu'na ta ti maj curman chi pe̱t naric'uluric lok chi'nchel re're', nqui Jesus.
Chiri̱j re' je' wo' chic wili xik'or queh:«Chiwach take k'i̱j wili cu rehtal nponic wach rik'ijil sachbal wach i pa̱t wili, re' take nimak chi cuc'tak tinamit xa naquic'u'lem chic qui̱b chi k'ak'anic chi quiwach.
Je' wo' xa haj chic ye'a̱b, nariwih'ic rehreh wach ya'bilal, nariwih'ic wi'jalel eh naribanam wo' take cow laj hihc. Ma' xa re' ta re', je' la' wo' ar pan taxa̱j naric'utunic cho nimak tak rehtalil re' nariyo'sonic queh tinamit.
Je' aj re' naric'ulmujic, xa re' la' ru' pe̱t naca̱t tak quisiq'uim take awaj ixowonel tak chi ribanaric ti'c'axic aweh tak. Je' wo' naca̱t tak quichopom eh naca̱t wo' tak quik'ahsam chi rich'ukuric k'oric chana̱ tak chipam take pa̱t ntijiljic wi̱' ri̱j i C'uhbal Ye'o̱j reh Moyses xa cojbal aweh tak pan che̱'. Je' wo' ru'um chi re' hin quinanimej tak, wilic wo' aweh tak naquic'amaric je chi quiwach take k'atal k'oric on chi quiwach take caj to'o̱l chi k'atal k'oric chi quina̱ take tinamit wilque̱b wi̱' take awich rich ra̱' ri'sil cho ma' Israhel reh chi naquich'ukum k'oric chana̱ tak.
Je' re' ajic chi quiwach aj chi'nchel re're' ma̱cana̱' tak riye'eric achi̱' tak chiwi̱j.
Ru'um aj reh naric'uluric awu̱c' tak, re' wili til chacoj pan acapew-bal tak: Ma̱tik'a̱' pe tak wach pan awa̱mna tak chaj bih k'oric na̱k'orom tak chi rico'ljic awi̱b tak
maj re' hin naniye'bic ak'orbal tak ch'i̱l ano'jbal tak reh chi na̱weht'alim tak chaj bih k'oric na̱k'orom tak. Chi je' re', re' take awaj ixowonel ma'xta chic quicuyum ransil ak'orbal tak eh ma'xta wo' chic quisolq'uim cho chana̱ tak.
«Re' hat-tak re' titahkanic tak wi̱n, ma' xa cu'um ta awaj ixowonel na̱k'ahsjic tak pan quik'ab take aj ye'ol ti'c'axic china̱ tak, je' la' wo' cu'um take awu̱c' take cho, je' ricab atu̱t awaja̱w tak, awas acha̱k' tak on awica̱n ch'i̱l take suk quik'oric awu̱c' tak. Cu'um aj queh take re', wilic take ju'jun awich tahkanel naquicansjic je.
Chi je' aj re' k'e̱' wo' chic q'uihal take c'acharel naquixowonic awach tak ru'um chi re' hin quinanimej tak,
xa re' la' to̱b ta wo' je' re' naric'uluric awu̱c' tak, ma'xta bih naritz'a'nic so' aweh tak,
«Nok c'ahchi' chic awilom tak wach ti'c'axic re're', ma̱capaj tak chi xponic chic rik'ijil i sachbal wach i pa̱t wili. Ma'xta ru', cu rehtal la' nachawilow tak chi re' tinamit Jerusalen wili sutumaj chic ri̱j cu'um take sol aj Ro̱ma, cu re' aj ru' charak tak chiri̱j chi xponic chic i rik'ijil risacharic wach i pa̱t wili.
Chipam rik'ijil re're', re' hat-tak re' wilca̱t tak chi junsut riyuk'ul Jure̱ya hiy tak pan tak q'uiche̱' chi ric'oloric awi̱b tak ar. Re' hat-tak aj Jerusalen wi chipam ok atinami̱t tak wili wilca̱t tak, telen tak je chipam. Tz'a̱b ru' wi chiri̱j wilca̱t tak lok, ma' toquic tak chic cho chipam.
Je' re' cha'n tak maj chiwach rik'ijil re're', re' Dios naritak'a̱b cho china̱ junsut Jure̱ya re' take ti'c'axic tz'ihmbimaj cahnok ribiral chi nariponic wach.
Til nik'or chi chipam rik'ijil re're', ru'um reh rinimal ti'c'axic ch'i̱l rijosk'il i Dios nariwih'ic chi quina̱ i tinamit, re' hin k'e̱' niquetelej quiwach take c'acharel eh til wo' chic k'e̱' niquetelej quiwach take yowa̱b ixok ch'i̱l take tutbe̱s cu wilic quicuc'ta̱k,
maj q'uihal queh take re' ma'xta ca'nam canar elic chipam i ti'c'axic, naquicansjic la' chi k'as laj mache̱t cu'um take sol on naquic'amaric je chi pixi̱x co̱k quik'ab pan tak toco̱m chic tinamit. Je' aj re' ru' nok pononak chic rik'ijil i sachbal wach i pa̱t wili, re' tinamit Jerusalen wili nariq'uic pan quik'ab take tinamit ma' nquilok'ej ta wach i Dios eh je' re' narojic tok wi̱' cu rehtal no̱j lok wach quik'ijil chi naquilom wach i wajawric.
«Chiri̱j chic re' nok q'uisi̱n chic ma' no̱j elok wach quik'ijil take ma' nquilok'ej ta wach i Dios, wilic take rehtalil naric'uhtunic pan taxa̱j ru̱c' i k'i̱j, ru̱c' i poh eh je' wo' re' cu̱c' take ch'imi̱l. Je' wo' ayu' wach ac'al re' take tinamit xa narisahchic chic quic'ux ru'um i ahnic naribanam i ribohl nim laj ha' eh ru'um re', naroquic cho rinimal yo'jic cu̱c'.
Je' aj re' ru' nok re' take sakombal pan taxa̱j naripa'lajic quisakomil, re' take tinamit naca'nam xa ic'lic chic quina̱ ru'um take ti'c'axic narichalic ayu' wach ac'al.
Chiri̱j re're' naquinc'olok lok nah jenaj rinimal su̱tz' i hin Ac'unbe̱s re' wilic wajawric chi quina̱ c'acharel, narilmijic wach rinimal risakomil nich'a̱b ch'i̱l wo' i wajawric wilic.
Nachawilow tak i p'utbal reh i naric'uluric cu̱c' take tinamit ma' nquilok'ej ta wach i Dios, re' hat-tak aj Jerusalen purunok awa̱mna tak ru'um sukquil ac'ux tak eh chajohsaj awilbal tak maj ma' naht ta chic wilic i k'i̱j chi re' atinami̱t tak nariye'eric wo' chic pan ak'ab tak, nqui queh.
Chiri̱j aj re', re' Jesus xik'or wo' queh jenaj k'ilo̱j ru̱c' jalwach k'oric wili:«Chacoj tak rehtal xnik'or aweh tak je' ricab cojo̱j rehtal na'n tak ru̱c' i che̱' I̱co ribihnal ch'i̱l take toco̱m chic che̱'.
Je' re' nik'or maj re' hat-tak nanawilow tak chi nquip'ut cho toxlonic take ac' xak che̱', naweht'alij tak chi re' sik'jil xiq'uic chic lok rik'ijil eh chi re' chic k'elej oquic cho reh.
Je' wo' re' cha'n tak chi nachawilow tak chi c'ahchi' chic ric'ulmujic take xnik'or lok aweh tak chi naric'ulmujic, charak tak chiri̱j chi xa loq'uil chic wilic i k'i̱j chi re' Dios narip'utum k'atoj k'oric chi quina̱ chi'nchel.
Til coric nik'or chi re' xnik'or aweh tak naric'uluric nok cu ja' ta ncux'ic rinimal ro̱k quic'acharic take c'acharel c'achalque̱b yu'na.
Je' re' nik'or aweh tak maj chi'nchel re' xnik'or lok i hin, til wo' naric'uluric ma'xta nchel risahchic wach je' ricab naric'ulum i taxa̱j rich'i̱l i ac'al.
«Ru'um aj chi naric'uluric je' ricab xnik'or aweh tak, ma' riban xa naho̱l chic wach acapew-bal tak chiri̱j take xa chaj bih jaric nye'bic sukquil c'uxlis on chiri̱j banoj tak nink'i̱j ch'i̱l banoj tak xohc'ric maj ma' nc'ulic nchel lok chana̱ tak i k'i̱j re're' chi ma' aweht'alim ta tak
je' ricab nanc'ulic lok i ti' china̱ jeno' chicop ncojoric jeno' xirab pa ribe̱h. Je' re' ajic chacoj rehtal i nik'or wili ru'um nok re' k'i̱j re're', wilic take c'axic naric'amam cho eh re're' narichalic chi quina̱ tinamit chi junsut wach ac'al wili chi ma'xta bih so' c'ahchi' quicapam.
Ru'um aj re', re' hat-tak xa ic'lic ok wo' ana̱ tak chi'nchel k'i̱j eh xa c'ahchi' ok wo' ca̱t tak chi ti̱j chi je' wili:‹K-Aja̱w Dios, chayew keh chi re' Ac'unbe̱s re' wilic rajawric chi quina̱ c'acharel ma' ta rich'uk k'oric chi kana̱ nakoj-ojok pah'ok chiwach. Je' wo', chayew keh chi wilic ta nak kansil chi rico'ljic ki̱b chiwach i ti'c'axic naric'ulic lok, tiquirok tak pan ati̱j, nqui Jesus queh take raj tahkanel.
Je' aj re' niq'uic wi̱' k'i̱j i Jesus chi c'uhtunic cu̱c' take tinamit ar chi chi̱' i pa̱t re' nlok'onjic wi̱' wach i Dios xa re' cok ru' nanoquic i k'i̱j, ricana̱' cahnok i ye'a̱b re're' eh ar chic no̱j chipam i ye'a̱b re' ribihnej “Ye'a̱b queh take tic Oli̱wo ribihnal” chi ric'sjic i ak'ab.
Chi je' aj re' ru', pan k'i̱j quic'ulic lok take tinamit ru̱c' i Jesus chi ribirmijic i c'uhtunic riban chi chi̱' i pa̱t re're'.
Re' ribehsjic i Jesus xiban i Ju̱ras<TS3>(Mt. 26.1-5, 14-16; Mr. 14.1-2, 10-11; Jn. 11.45-53)Nok xa ma' naht ta chic wilic rik'ijil i nink'i̱j Pa̱scuwa ribihnal re' ribihnej wo' chi nink'i̱j reh Caxlan Wi'c ma' cojo̱j ta rik'omal chi sipsbal wach,
re' take nahsil c'amol quibe̱h take aj k'ahsem si̱ chiwach i Dios ch'i̱l take aj tijem ri̱j C'uhbal Ye'o̱j reh Moyses, riman chic xquitik ju' risiq'uiric ri̱j ricansjic i Jesus xa pan c'olic ru'um chi quiyo'jic chiwach i tinamit quibirinic reh.
Nok je' re' c'ahchi' ca'nam, re' cajawil ma' tob laj uxlabal xoquic pa ra̱mna i Ju̱ras re' wilic wo' chi ricab bihnal aj Caryot eh chi je' re', re' Ju̱ras wili to̱b ta re' wo' nak jenaj chi quixilac take cablaj chi nahsil raj tahkanel i Jesus,
xo̱j cu̱c' take c'amol quibe̱h take aj k'ahsem si̱ chiwach i Dios nok quimolom qui̱b ch'i̱l take quinahsil aj cha'janel reh Lok' laj Pa̱t re' nlok'onjic wi̱' wach i Dios eh xik'or queh nic' wach nak nachik'ahsaj i Jesus pan quik'ab.
Naxquibiraj chi je' re' take quimolom qui̱b ar, k'e̱' naxsukbic quic'ux ru̱c' i Ju̱ras. Je' re' nok xquitik'a̱' wach chi quiwach chi naquiyeb ritz'a̱k chi tojbal reh.
Ru̱c' re're', re' Ju̱ras xiyew rik'orbal chi narik'ahsam i Jesus pan quik'ab eh chi je' re' p'uht risiq'uim ri̱j i junc'am haj suk rik'ahsjic i Jesus eriban pan quik'ab take c'amol be̱h re're' rij quina̱ take tinamit quibirinic reh Jesus.
Re' Jesus xiban riwa' riha̱' rich'i̱l take raj tahkanel<TS3>(Mt. 26.17-29; Mr. 14.12-25; Jn. 13.21-30; 1 Co. 11.23-26)Chi je' aj re', xponic rik'ijil i nink'i̱j nc'uxuric wi̱' caxlan wi'c ma' cojo̱j ta rik'omal chi sipsbal wach. Ru'um nok chipam i k'i̱j re're' curman chi quicansjic take q'uijol me̱' quic'uxuric chipam i nink'i̱j re're',
re' Jesus je' wili xik'or reh ma' Luch ch'i̱l i Wa̱n:«Hiy tak cok pan tinamit Jerusalen eh chatik'a̱' tak cho kanink'i̱j re' nakac'uxum wi̱' i q'uijol me̱', nqui queh.
—Ha̱w, haj wilic i ye'a̱b nawa̱j chi nakatik'a̱b wi̱' i wi'c xik'ekbal re' nakac'uxum wi̱' i q'uijol me̱'? nqui take reh.
—Chabiraj tak chi coric i wili: Natocok tak cok pa̱m tinamit, enawilow tak i jenaj winak ritehlam jenaj tz'ak ac'al icom nujunak chi ha', chatahkej tak je cu rehtal narak tak i pa̱t naroquic cok wi̱'.
«Ar aj ru' haj pa' wilic i wa'bal naric'uhtam aweh tak re' ritik'a̱b chic ar johtok nah ca'tik pa̱t, ar chatik'a̱' tak chi'nchel kawa' kaha̱' reh ni̱m, nqui Jesus queh.
Je' aj re' ru', re' take quib chi raj tahkanel re're' xi'o̱j wo' eh nic' pa' wach xik'or i Jesus queh, je' wo' re' xquik'or reh ajabe̱s re're' naxquirak. Chi je' aj re' xi'oquic wo' chi ritik'injic i ni̱m.
Chiri̱j i wili naxponic ri'orahil chi naquic'uxum i rac'u̱n me̱', re' Jesus xoquic nah me̱xa chi naribanam riwa' riha̱' quich'i̱l take cablaj chi nahsil raj tahkanel
eh je' wili xik'or queh:«Til wo' xa ji̱k' chic pa nic'ux chi nanic'uxum wi̱n i ritibquilal i rac'u̱n me̱' wili chi hat-tak wich'i̱l nok chi cu ja' nic'ul ta pe i ti'c'axic nanic'ulum.
Je' re' nik'or maj til coric nik'or aweh tak chi cu rehtal narojic elok wach i jalwachamaj ru̱c' nink'i̱j wili, re' ritibquilal i rac'u̱n me̱' cu ja'xta pe chic nic'ux wi̱n. Cu rehtal chi re' k'atoj k'oric riban i Dios xo̱j chic lok wach, cu re' chic nanic'uxum wi̱n, nqui queh.
Chiri̱j aj re', re' Jesus xichop johtok jenaj culc re' yitz'o̱j wi̱' ri̱s u̱wa, xitioxej johtok reh i Dios eh je' wili xik'or queh:«Chawic'saj je chawach tak i culc wili eh chawuq'uej aweh tak i wilic chipam
maj til coric nik'or aweh tak chi ayu' johtok chi kawach, re' ha' tik'imaj ru̱c' ri̱s u̱wa wili ma' ja'xta pe chic wuq'uem cu rehtal chic chipam i k'i̱j nok re' wAja̱w Dios ribanam chic chi wilqui̱n chi k'atal k'oric, nqui queh.
Chiri̱j chic ru', re' chic i caxlan wi'c xichop xitioxej johtok i Dios eh xich'ak yejal. Cu re' aj chic ru' je' wili xik'or naxipuhcaj je queh:«Re' caxlan wi'c wili rijalwachej niti'jolal nibakil re' naniyeb pan quimic chawi̱j hat-tak c'acharel. Re' ric'uxuric i caxlan wi'c je' ricab i wili, xa eli̱c cha'n tak ribanaric reh chi naric'ulic cho pan ac'ux tak re' nanibanam chawi̱j tak, nqui queh.
Chiri̱j wili nok ricohlam chic riwa' riha̱', re' chic i jenaj ch'ihch' culc wilic i ri̱s i u̱wa chipam xichop wo' johtok eh je' wili xik'or queh naxiyew wo' chic queh chi nacuq'uem:«Re' ha' tik'imaj ru̱c' ri̱s u̱wa wilic pan ch'ihch' culc wili, rijalwachej i niquiq'ue̱l re' narichihquic naquincansjok eh re're' naricamanic chi tik'inbal wach i jenaj chic ac' tik'inic riban i Dios chi re' hat-tak c'acharel echic ncuyuric amahc tak, nqui queh.
Chiri̱j chic re' je' wo' chic wili xik'or queh:«Re' winak narik'ahsanic wi̱n pan quik'ab take naquicansanic wi̱n chaweht'alij tak chi ayu' wilic ku̱c' nah me̱xa.
Re' hin Ac'unbe̱s re' wilic wajawric chi quina̱ c'acharel naniquimic je' ricab ritak'a̱b cho rik'ormojic i Dios, raj nchel i c'acharel re' naribanam i to'bonic chi naqui̱nquichopom, k'e̱' je quetal wach, nqui Jesus.
Chiri̱j aj re', re' take cablaj chi nahsil raj tahkanel p'uht quichopom qui̱b chiri̱j hab wach queh narik'ahsanic reh.
Je' wo' p'uht quichopom qui̱b chiri̱j hab wach queh naricahnic chi pe̱t aj c'amol be̱h.
Naxilow nic' wach naxquichop qui̱b je' wili xik'or i Jesus queh:«Chi quixilac take ma' re' ta ra̱' ri'sil cho ma' Israhel, re' take k'atal k'oric quibanic i tak'anic chi quina̱ tinamit eh ru'um i to'bonic nca'n, k'oro̱j quibiral chi k'e̱' ato̱b take.
Ra̱j nchel chaxilac hat-tak ma' je' ta re' i no'jbal naribanaric, je' la' wili ra̱j banaric: Xa hab wach ra̱j ribanam ri̱b chi nim wach chiban ri̱b chi t'uch ok ti wach. On hab wach ra̱j ribanam chi ajabe̱s, chiban chi je' ok ti ricab jeno' aj tz'e' wa̱ch reh jeno' ni̱m.
Je' ricab pan jeno' ni̱m, chak'or tak wi̱n, hab wo' wach i nim wach? Re' ntz'uhkic nah me̱xa chi wi'c on re' nc'ambic cho reh wi'c nah me̱xa? Ma' re' ta na ntz'uhkic nah me̱xa chi wi'c? Je' re' k'uru' ma̱nimsaj awi̱b tak, cha'n la' tak aweh je' ricab c'ahchi'qui̱n i hin yu'na maj to̱b ta nak hin Ajabe̱s nok wilqui̱n chaxilac tak, c'ahchi' nibanam wi̱b chi xa je' hin jeno' awaj to'o̱l tak, nqui queh.
Chiri̱j re're' je' wo' chic wili xik'or queh:«Re' hat-tak ru'um nok xa quinawihch'ilej wo' tak chipam take nic'axquilal
c'ahchi' niyeb awajawric tak chi na̱tak'anic tak chi quina̱ awich tahkanel tak. Ru̱c' niban re're' c'ahchi' nibanam awu̱c' tak je' ricab naxiyew wajawric i Dios chi k'atal k'oric chana̱ tak.
Ru'um wajawric re're', re' hin niyew alok'il tak chi wih'ic nah nime̱xa chi ribanaric awa' aha̱' tak je' ricab chi c'ahchi' ta nak ac'ulum tak alok'il chi tz'ukulca̱t tak pa ritz'uk'a̱b jeno' k'atal k'oric. Je' wo' niyew awajawric tak chi na̱k'atbic tak k'oric chi quina̱ take kich ca̱' qui'sil cho cablaj ch'uk chi tinamit tz'uhcrunak cho cu̱c' take rac'u̱n ma' Israhel, nqui Jesus queh.
Re' ma' Luch narik'orom chi ma' re' ta aj tahkanel reh Jesus<TS3>(Mt. 26.31-35; Mr. 14.27-31; Jn. 13.36-38)Chiri̱j re', je' wo' wili xk'ormojic reh ma' Luch ru'um kAja̱w Jesus:«Simon, chabiraj chi coric i wili: Re' cajawil ma' tob laj uxlabal xa nch'uk chic ric'ux chi ripahkaljic reh Dios chi naca̱t tak ripajam chi cow je' ricab nchahchjic wach ixi̱m ru'um aj ixo̱l,
xa re' la' hin xinpahkanic wo' ru̱c' i Dios chawi̱j chi ma' chi junpech na̱poh'am acapew-bal chiwi̱j. Je' re' k'uru' natuhkok wo' chic acapew-bal chiwi̱j chayew ricowil quic'ux take awich'i̱l, nqui reh.
Re' ma' Luch je' wili xik'or reh:«K-Aja̱w Jesus, ma' re' ta pan che'jic ma' re' ta quimic enk'etbic pa nibe̱h chi atahkaljic wi la' je' re' enac'ul i hat, nqui reh.
Raj la' Jesus je' wili xik'or reh:«Til coric nik'or aweh ma' Luch, chiwach ak'ab wili pa ro̱x pech rok'ic i las re' hat ak'orom chic oxpech chi ma' re' ta hat waj tahkanel, nqui reh.
Re' take nahsil raj tahkanel i Jesus ma' xta chic quitobjic cu'um take c'acharelChiri̱j re', re' Jesus je' wili xik'or queh chi cunchelal:«Naxatnitak'a̱' tak je junpech chi c'uhbalanic chi ma'xta nac'am tak je atumi̱n, achi̱m, ma' wo' junc'uhl chic axijab tak, chaj bih jeno' ti' xawilow tak cho wach? nqui queh.—Ma'xta bih Ha̱w, maj re' tinamit xojquito'bej cho, nqui take reh.
Re' Jesus je' wili xik'or queh:«Yu'na johtok chi kawach ma' je' ta chic re' naca'nam aweh tak take tinamit. Yu'na, curman chic chi hab wach wilic ritz'a̱k chic'am chiri̱j pan jeno' chi̱m lok'bal jeno' rimache̱t co'lbal ri̱b. Hab wach ma'xta ritz'a̱k chi c'ayej i rijuc ro̱k tz'ih roxlo̱c' lok riso' eh chi lok' jeno' rimache̱t
maj til nik'or aweh tak chi re' tz'ihmbimaj cho chiwi̱j i hin narojic elok wach. Ru'um aj re', re' hin nawoquic jenaj pan quiman take johtonak wach quimahc maj til curman chi narojic elok wach wu̱c' i k'oro̱j cho pan Lok' laj Hu̱j re' rik'or wi̱' chi je' wili:“Re' xipahba̱' i Dios chi k'atal k'oricxcojoric pan quiman take johtonak wach quimahc, nqui rik'or, nqui queh.
Chiri̱j chic ru' re' take cablaj chi nahsil raj tahkanel je' wili xquik'or reh:«Ha̱w, ayu' ku̱c' wilic quib mache̱t, nqui take reh.Ar ajic re' Jesus je' wili xik'or queh naxicoj rehtal chi ma' xquirak ta chiri̱j re' xik'or queh:«Manlic chic xak'or tak, nqui queh.
Re' Jesus xiban riti̱j chiri̱j i ti'c'axic chalic reh china̱<TS3>(Mt. 26.36-56; Mr. 14.32-50)Naxelic je Jesus chipam i pa̱t re're' chi tahkamaj je cu'um take nahsil raj tahkanel, xo̱j wo' chic chipam ye'a̱b re' ribihnej “Ye'a̱b queh take tic Oli̱wo ribihnal”, je' ricab riban chi'nchel ak'ab.
Naxiponic chipam ye'a̱b re're', je' wili xik'or queh raj tahkanel:«Cha'n ati̱j tak reh chi enacuy tak ransil i pajaric c'ulic lok reh chana̱ tak, nqui queh.
Naxoquic chi ti̱j chi je' wili p'uht rik'orom:«W-Aja̱w Dios, re' hin k'e̱' nak nwa̱j chi enawic'saj chi nina̱ i ti'c'axic c'ahchi' nicora̱b je wi̱' wi ta la' nak je' re' enponic chawach, xa re' la' cha'n re' nawa̱j i hat, ma' ok re' nwa̱j i hin, nqui johtok pa riti̱j.
Chipam aj junc'am re're' jenaj raj tz'e' wa̱ch i Dios xchalic pan taxa̱j chi riye'eric ricowil ric'ux
maj jenaj rinimal ti'quil c'uxlis xoquic cho pa ra̱mna i Jesus. Chi je' aj re', re' Jesus nok c'ahchi' ribanam riti̱j p'uht ritz'awubric cho cu rehtal re' ritz'awumal yejal wach xiban chi xa je' chic nt'uhrunic jok quic' wach ac'al.
Chiri̱j chic ru' nok ricohlam chic cho riti̱j, re' Jesus xsoljic wo' chic cu̱c' take raj tahkanel xa re' la' naxponic cu̱c', xirak take chi wiric nca'n ru'um xa k'uhtunak chic take ru'um tz'irquil pan quic'ux.
Je' re' nok je' wili xik'or queh:«Chaj wa'ric nok wiric na'n tak? Tucten la' tak eh cha'n ati̱j tak reh chi enacuy tak ransil i pajaric c'ulic lok reh chana̱ tak, nqui queh.
Xa cu c'uta̱j aj wo' riban i Jesus, xi'o̱j c'olok i juntuhm chi winak eh re' nc'ambic quibe̱h, re' i Ju̱ras re' jenaj queh cablaj chi nahsil raj tahkanel. Re' Ju̱ras wili xijil cok ri̱b ru̱c' Jesus eh xitz'ub pan wach.
Naxiban chi je' re' je' wili xk'ormojic reh ru'um Jesus:«Ju̱ras, nic' wach nok chi ru̱c' nitz'uburic xa'n chi nic'alenjic c'ahchi'qui̱n ak'ahsam pan quik'ab i tinamit wili i hin Ac'unbe̱s re' wilic wajawric chi quina̱ c'acharel? nqui reh.
Ar ajic re' take junlaj chi nahsil raj tahkanel i Jesus, naxquilow chi naquichopom nak chic je, je' wili xquik'or reh:«Ha̱w, re' hoj nakac'u'lunic ru̱c' kamache̱t, nqui take reh.
Chi je' aj re' jenaj queh nahsil raj tahkanel i Jesus xicoj ti je chi ti' i jenaj raj tz'e' wa̱ch i c'amol quibe̱h take aj k'ahsem si̱ chiwach i Dios, naxiniq'uej nak ricansjic xa re' la', xa re' wo' ti i jenaj chi xiquin xirak je riyoc'oric.
Re' Jesus naxilow chi je' re', je' wili xik'or reh nahsil raj tahkanel re're':«Ma' tic'u'lunic chic, nqui reh.Chiri̱j re' naxtz'a'jic cok rixiquin i aj tz'e' wa̱ch re're' ru'um i Jesus, xik'olej wo' chic ri̱b i xiquin.
Chiri̱j aj chic ru' re' Jesus je' wili xik'or queh nahsil c'amol quibe̱h take aj k'ahsem si̱ chiwach i Dios ch'i̱l take quinahsil aj cha'jem reh Lok' laj Pa̱t re' nlok'onjic wi̱' wach i Dios, ch'i̱l wo' take nahsil chipam tinamit naxi'o̱j c'olok chi richoporic:«Chaj wa'ric yu'na chi xa awich'i̱l chic ak'as laj ch'ihch', xa awich'i̱l chic ache̱' tak xatc'ulic tak lok chi nichoporic je' ricab nanchoporic jeno' aj lek'?
Re' hin ma' re' ta hin aj lek'. Ru'um aj re' ma' xinachop ta tak nok kalakal xinwih'ic awu̱c' tak chi c'uhtunic chi chi̱' i Lok' laj Pa̱t re' nlok'onjic wi̱' wach i Dios, maje'? Cu re' la' chic yu'na nok xponic ri'orahil chawach tak, xatc'ulic tak lok chi nichoporic nok re' cajawil ma' tob laj uxlabal richopom na̱ k'ekom ak'ab wili, nqui queh.
Re' ma' Luch xik'or chi ma' re' ta raj tahkanel i Jesus<TS3>(Mt. 26.57-58, 69-75; Mr. 14.53-54, 66-72; Jn. 18.12-18, 25-27)Chiri̱j chic ru' nok quichopom i Jesus, re' ma' Luch xa chi naht xam je chiqui̱j take xic'ambic je reh Jesus pa ripa̱t i nahsil c'amol quibe̱h aj take k'ahsem si̱ chiwach i Dios.
Naxponic chi chi̱' i pa̱t re're', re' ma' Luch xo̱j ritz'uka̱' ri̱b chi quixilac take aj cha'jem Lok' laj Pa̱t re' nlok'onjic wi̱' wach i Dios, re' tz'ukulque̱b cok chiri̱j quik'a̱k' xquikop lok chi chi̱' i pa̱t re're' nok quik'ahsam chic i Jesus pan quik'ab toco̱m chic sol.
Ar ajic jenaj aj chipoh c'ahchi' rilom cho ma' Luch naxtz'uhkic cok chiri̱j k'a̱k' xitz'ehtaj chi cow eh je' wili xik'or:«Re' winak re're', re' wo' jenaj chi quixilac take raj tahkanel i Jesus re' wilic cok chipam i pa̱t re're'! nqui xik'or.
Chalic ma' Luch je' wili xik'or:«Tu̱t, hab pa' wach nak'or ma' weht'alim ta wach, nqui.
Xa cu re' wo' junc'am ru', jenaj wo' chic xilbic cho reh ma' Luch eh je' wili xik'or reh:«Re' hat, hat wo' jenaj chi quixilac take raj tahkanel i Jesus, nqui reh.Re' ma' Luch je' wo' chic wili xik'or:«Ha̱w, ma' re' ta hin raj tahkanel i Jesus, nqui reh.
Junc'am aj wo' chic chiri̱j ru', jenaj chic winak je' wo' chic wili xik'or:«Til coric, re' hat, hat wo' jenaj chi quixilac take raj tahkanel i Jesus. Je' re' nik'or maj re' ak'orbal nkarak wi̱' chiri̱j chi hat aj pa riyuk'ul Calile̱ya, nqui xik'or.
Re' ma' Luch je' wo' chic wili xik'or:«Ha̱w, til ma' weht'alim ta chaj bih nak'or, nqui reh.Xa cu re' wo' ti xicohlaj k'oric i ma' Luch, xok'ic cho i jenaj las wilic ar.
Chiwach aj wo' junc'am re're', re' Jesus xisolq'uij je rilbal chi rilmijic i ma' Luch eh chi je' re', re' ma' Luch xc'ulic cho pa ric'ux i k'oric xk'ormojic reh ru'um i Jesus chi je' wili:«Til coric nik'or, na'ok'ok wo' chic cho i las, re' hat ma' Luch oxpech chic ak'orom chi ma' re' ta hat waj tahkanel, nqui k'oro̱j cho reh.
Chi je' aj re', re' Luch xelic lok chi chi̱' i pa̱t re're' eh til wo' xo̱j riyot' ha' chi ok'ic.
Re' Jesus xtz'ujubic eh xch'eyebic cu'um take sol<TS3>(Mt. 26.67-68; Mr. 14.65)Chipam aj ripa̱t c'amol quibe̱h aj k'ahsem si̱, re' take sol c'ahchi' quicha'janic reh Jesus xquich'eylom eh xquise'laj wo' pan nak' wach.
Je' wo', nok re' take re' xquiyut chi tz'ih pan nak' wach, nquitz'ar cok pan wach eh je' wili nquik'or cok reh:«Raj k'orol C'uhbal i Dios, chak'ijej hab wach c'ahchi' risec'bic aweh, nqui take reh.
Je' aj re' ru' k'e̱' xquitz'ujlom i Jesus eh yohbal wo' wach k'oric xquik'or cok reh.
Re' Jesus xpahbabjic chi quiwach take nimak quiwach winak<TS3>(Mt. 26.59-66; Mr. 14.55-64; Jn. 18.19-24)Chiri̱j wili nok pan k'i̱j chic, xquimol quib take nahsil chipam tinamit ch'i̱l take nahsil c'amol quibe̱h take aj k'ahsem si̱ ch'i̱l wo' take aj tijem ri̱j C'uhbal Ye'o̱j reh Moyses eh nok c'amoj chic cho i Jesus chiwach quicomonil take nahsil aj no'jbal re're', je' wili xquik'or reh:
«Chak'or keh yu'na, til na re' hat i Pahbamaj chi K'atal K'oric? nqui take reh.Re' Jesus je' wili xik'or queh:«Wi eta nak nik'or aweh tak chi hin, ma' eta wo' nak nacoj tak wach.
On wi eta nak nibiraj aweh tak hab wach aj chiri̱j nk'oric riC'uhbal i Dios, ma' eta wo' nak quinac'u'lej tak cho. Je' aj re' to̱b ta wo' nak enabiraj tak ricorquil, re' hat-tak ma' eta wo' nak quinawok'taj tak je ru'um chi cu nach'ukum tak k'oric chi nina̱.
Xa re' cok ru' chaweht'alij tak i wili: Ayu' johtok chi kawach, re' chic i hin Ac'unbe̱s re' wilic wajawric chi quina̱ c'acharel nanich'ukbic k'oric chana̱ tak, nachawilow tak chi ar ru̱c' i wAja̱w Dios re' k'e̱' wo' chic rinimal wach rajawric, xnic'ul chic rinimal wach nilok'il je' ricab nok jeno' c'acharel ric'ul rinimal wach rilok'il nanye'eric k'ab reh chi ntz'uhkic cok chi riche̱l jeno' k'atal k'oric, nqui queh.
Chi'nchel take wilque̱b ar je' wili xquik'or:«Ru̱c' k'oric xak'or raj rik'orom k'uru' chi hat rAc'u̱n i Dios, nqui take.Re' Jesus je' wili xik'or queh:«Je' ricab xak'or tak chi hin, til hin wo', nqui queh.
Re' Jesus xk'ataric k'oric china̱ ru'um i Po̱nsyo Pila̱to<TS3>(Mt. 27.1-2, 11-14; Mr. 15.1-5; Jn. 18.28-38)Chiri̱j chic ru' nok quicohlam chic i moloj i̱b chi quich'i̱l i Jesus, re' take juntuhm chi nahsil re're' xipah'ic johtok eh xquic'am je i Jesus chiwach i Po̱nsyo Pila̱to re' raj to'o̱l i k'atal k'oric aj Ro̱ma ar pa riyuk'ul i Jure̱ya.
Re' aj wili rimahc p'uht quitz'akam chiri̱j Jesus naxi'o̱j c'olok chiwach Po̱nsyo Pila̱to:«Ha̱w, re' winak wili xca'n chiri̱j chi c'ahchi' rijot'om quicapew-bal take katinami̱t maj c'ahchi' rik'orom queh chi je' wili:‹Til re' hin i Pahbamaj chi K'atal K'oric chana̱ tak. Ma̱yew tak chic i to̱j reh k'atal k'oric aj Ro̱ma, nqui c'ahchi' rik'orom, nqui take reh.
Chalic Po̱nsyo Pila̱to xibiraj reh Jesus chi je' wili:«Re' ok ti hat quik'atal k'oric i tinamit re're', nqui reh.Chalic Jesus je' wili ric'u'ljic xiban:«Ho̱', coric. Re' wo' hat c'ahchi' ak'oric chi je' re', nqui Jesus.
Chiri̱j wili re' Po̱nsyo Pila̱to je' wili xik'or queh take nahsil c'amol be̱h je' ru̱c' aj c'atol take si̱ ch'i̱l take tinamit wilque̱b ar:«Re' hin ma' nirak ta jeno' mahc chiri̱j i winak wili, nqui queh.
Ra̱j take nahsil re're' xquica'pechej wo' chic cok ritz'akaric wach rimahc chi je' wili:«Re' ritijbal i winak wili rip'utum cho pa ric'ula't i Calile̱ya cu xc'ulic lok ayu'. Je' re' nok chi junsut tinamit pan kayuk'ul Jure̱ya hunuric quipa̱m ru'um i winak wili, nqui take reh.
Re' Po̱nsyo Pila̱to naxibiraj chi xquik'or bihnal i Calile̱ya je' wili xik'or queh:«Aj Calile̱ya on i winak wili k'uru'? nqui xik'or queh.
Chi je' re' ajic nok ribiram chic chi re' Jesus ar nchalic chipam i yuk'ul re' nk'atbic wi̱' k'oric i Hero̱res, re' Po̱nsyo Pila̱to xitak'a̱' je i Jesus ru̱c' ar Jerusalen ru'um chi re're' ar wilic wo' ponok chipam take k'i̱j re're'.
Re' Hero̱res xsukbic ric'ux naxtak'abjic je Jesus ru̱c' ru'um i Po̱nsyo Pila̱toNaxc'amaric je Jesus chiwach i Hero̱res, k'e̱' xsukbic ric'ux naxilow wach maj ru'um chi'nchel ribiral ribiram chiri̱j, wilic cho k'i̱j xa ra̱j nak chic rilow wach. Ru'um chi xa c'ahchi' chic ruy'em chi narilom jeno' lok' laj nawa̱l ru̱c' Jesus,
yohbal wach take birinic xiban reh chiri̱j take lok' laj nawa̱l riban, xa re' la' i Jesus xa ta nak jenaj queh take birinic re're' xic'u'lej.
Ru̱c' re're', re' take c'amol quibe̱h take aj k'ahsem si̱ chiwach i Dios ch'i̱l take aj tijem ri̱j C'uhbal Ye'o̱j reh Moyses xa riman chic p'uht quiq'uerem cok quichi̱' chi ritz'akaric wach riman rimahc i Jesus.
Ar ajic re' Hero̱res ch'i̱l take riso̱l xa c'ahbil chic rilmijic Jesus nca'n eh chi je' re' chi xa se'lbal reh, xquicoj jenaj chak'wach laj tz'ih chiri̱j je' ricab i tz'ih ricoj jeno' k'atal k'oric. Chiri̱j re're', re' Hero̱res c'uhtbal reh Po̱nsyo Pila̱to chi riyohlej wach ricamaj chi raj to'o̱l i k'atal k'oric ar Jerusalen, xitak'a̱' wo' chic je Jesus ru̱c'.
Ru'um aj re' xa chiwach wo' cho k'i̱j re're', re' Po̱nsyo Pila̱to ch'i̱l Hero̱res xquic'am wo' chic qui̱b pan sukquil c'uxlis maj nok cu ja' nchoporic ta i Jesus re' take re' quixowem nak cho quiwach.
Re' ribiral naxch'ukuric wach riquimic i Jesus wach curu̱s<TS3>(Mt. 27.15-26; Mr. 15.6-15; Jn. 18.38—19.16)Naxc'amaric wo' chic je Jesus chiwach i Po̱nsyo Pila̱to, re're' xiyuk'ej take nahsil c'amol quibe̱h aj c'atol si̱ chiwach i Dios ch'i̱l take nimak quiwach chi quina̱ tinamit ch'i̱l wo' take tinamit
eh je' wili xik'or queh:«Re' winak wili c'ahchi' rijot'om quicapew-bal katinami̱t, tiqui tak wi̱n naxac'am tak cho chi niwach. Ra̱j la' naxnipech' chawach tak xa ta jeno' rimahc je' ricab natz'ak tak wach, xnirak chiri̱j.
Je' aj re' ru' ru'um nok ma' nirak ta jeno' rimahc chi ric'ul ta nak chi nariquimic eh ru'um chi xa ta wo' re' Hero̱res xirak cho jeno' rimahc naxatnitak'a̱' tak je ru̱c',
re' hin nanitak'a̱b ritz'uhumjic eh chiri̱j re' nawok'tam je, nqui Po̱nsyo Pila̱to.Re' Pila̱to je' re' xik'or chi rinimjic i tanlic china̱ chi quiwach i tinamit,
ru'um nok chiwach i nink'i̱j re're' tanlic chiri̱j chi narok'tam je jeno' tz'ahpel pan che̱'.
Raj la' chi'nchel take wilque̱b ar chi xa jenaj chic wach quicapew-bal je' wili xquik'or:«Chuhpok wach i winak re're'. Re' Warawas nka̱j chi narelic je, nqui take.
Je' re' nquik'or chiri̱j i winak xcojoric pan che̱' ru'um cansanic xiban, je' wo' ru'um chi xik'or queh tinamit chi ma'xta quibiram k'oric chiwach k'atal k'oric aj Ro̱ma.
Je' aj re', re' Po̱nsyo Pila̱to ru'um ra̱j nak rok'tam je i Jesus xik'or wo' chic queh tinamit chi narok'tam je,
xa re' la' take re' quiq'uer wo' chic quichi̱' chi rik'ormojic chi je' wili:«Re' winak re're' cansjok wach curu̱s, til cansjok wach curu̱s, nqui take.
—Chaj bih rimahc i winak wili xarak tak chi niban i xak'or tak? Re' hin ma' nirak ta jeno' rimahc chi ric'ul ta nak chi reh chi nariquimic. Je' aj re' nanitak'a̱b ritz'uhumjic eh chiri̱j re' narok'tjic je, nqui wo' chic Po̱nsyo Pila̱to queh pa ro̱x pech.
Ra̱j take tinamit re're' ch'i̱l take c'amol quibe̱h take aj k'ahsem si̱ chiwach i Dios, chi xa cow chic nquipahkaj cok, xquica'pechej wo' chic rik'ormojic chi naricansjic wach curu̱s i Jesus. Chi je' aj re' naxpa'lajic quik'orbal take tinamit,
re' Po̱nsyo Pila̱to je' wili xik'or queh:«Nanibanam je' ricab napahkaj tak wi̱n, nqui queh.
Chiri̱j aj re' xok'taj je i Warawas je' ricab xquipahkaj i tinamit. Re' winak wili wilic nak pan che̱' ru'um i cansanic xiban je' wo' ru'um rik'ormojic queh tinamit chi ma'xta quibiram k'oric chiwach i k'atal k'oric aj Ro̱ma. Re' chic i Jesus xik'ahsaj pan quimic je' ricab nca̱j take tinamit re're'.
Re' Jesus xic'uhbalej take ixok ok'ic nca'n chiri̱j<TS3>(Mt. 27.32-37; Mr. 15.21-26; Jn. 19.17-30)Chi je' re' nok c'ahchi' chic ric'amaric je Jesus cu'um take sol chi c'ahchi' ritehlam je riche'lal ro̱k ricuru̱s, re' take sol xquichop jenaj winak aj Sire̱ne Simon ribihnal re' xponic cho chiri̱j lok i tinamit Jerusalen eh xquitolej chi ritobjic i Jesus chi ritehljic je riche'lal ro̱k i curu̱s.
Chiri̱j i wili nok tahkamaj je Jesus cu'um riq'uihal tinamit, je' wo' cu'um take juntuhm chi ixok re' xa suk chic qui'ok'ic chiri̱j,
re' Jesus je' wili xik'or queh naxilow chi ok'ic nca'n:«Hat-tak ixok aj Jerusalen ma' ok nchel xa chiwi̱j hin ok'ic na'n tak. Tok'ok la' wo' tak chiri̱j awac'u̱n awixk'u̱n tak je' wo' chiri̱j ac'acharic tak
maj re' hin weht'alim chi naric'ulic lok i k'i̱j chi ru'um i yo'jic naroquic cho cu̱c' awac'u̱n awixk'u̱n tak ru'um i c'axquilal narichalic chi quina̱, je' wili narik'ormojic:‹Re' take ixok ma' ac'unom ta take ch'i̱l take ma' xch'ihquic ta cho quiha'lac'u̱n pan quic'acharic ch'i̱l wo' take ma' xca'n ta queh i q'uihs, k'e̱' je ato̱b queh, nqui narik'ormojic.
«Je' aj re' ru' wi re' hin nanic'ulum i ti'c'axic, re' ta na chic hat-tak ch'i̱l take awac'u̱n awixk'u̱n tak ma' enac'ul tak ti'c'axic? Je' re' na̱c'ulum tak je' ricab i k'oric rik'or chi je' wili:“Wi re' rex laj che̱' nc'ataric cok chi si̱', re' ta wo' na chic i chik che̱' ma' enc'ataric cok ru'? nqui rik'or, nqui Jesus queh.
Re' Jesus xipahkaj reh Dios cuybal quimahc take c'ahchi' quibanic ti'c'axic reh<TS3>(Mt. 27.38-56; Mr. 15.27-41)Nok c'ahchi' ric'amaric je Jesus ch'i̱l wo' take quib chi aj lek' chi naquicansjic,
xiponic china̱ jenaj yu̱k' “Ribakil Na̱ Camnak” ribihnal. Ar ajic p'uht quijap'am i Jesus wach ricurusil. Je' wo' take quib chi aj lek' xicojoric wo' wach quicuru̱s, jenaj pa risec'a̱j eh jenaj pa ritz'e̱t.
Chiri̱j chic ru' re' Jesus je' wili xik'or johtok:«W-Aja̱w Dios, chacuy quimahc i tinamit wili maj ma' nquirak ta chiri̱j chaj bih c'ahchi' ca'nam wili, nqui xik'or johtok.Re' k'oric xik'or re're' i Jesus xa re' nok re' take sol c'ahchi' quik'ijem ri̱j riso' reh chi naquipuhcam chi quiwach
nok c'ahchi' qui'ilmijic cu'um take tinamit re' xa nelic chic lok nak' quiwach chi riliric chaj bih c'ahchi' ric'ulmujic ar.Nok quesam chic riq'uixbilal i Jesus chi je' re', re' chic take quinahsil i tinamit je' wili xquik'or chi xa se'lbal pan nak' wach i Jesus:«Re' winak re're' xa ripahba̱' chic ri̱b chi re're' i Pahbamaj chi K'atal K'oric. Re' take toco̱m xico'lej take cho chipam quic'axquilal eh tz'a̱b ru' chi ribil ri̱b, ma' c'ahchi' ta rico'lem ri̱b chipam i ti'c'axic wilic wi̱'. Wi til aj wo' coric chi re' i Pahbamaj chi K'atal K'oric, chico'lej ri̱b chipam i ti'c'axic re're', nqui take.
Je' wo' re' take sol xa nquibik chic cok qui̱b ru̱c' ricurusil i Jesus chi riye'eric johtok pan chi̱' i mi̱x muhu̱j pan ch'amsamaj laj ri̱s u̱wa eh chase'lom wo' johtok pan nak' wach nca'n
nok je' wili nquik'or johtok reh:«Wi til re' aj i hat quik'atal k'oric take ra̱' ri'sil cho ma' Israhel, chaco'lej awi̱b chipam i ti'c'axic wilca̱t wi̱', nqui take johtok reh.
Je' wo' chic, chi xa jot'bal reh Jesus xquitz'ihmbaj jenaj rehtalil eh xquijap' johtok wach curu̱s ma' naht ta johtok wach na̱ i Jesus. Je' wili rik'or i ehtalil re're':“Re' winak wili quik'atal k'oric take ra̱' ri'sil cho ma' Israhel, nqui rik'or chiwach i rehtalil tz'ihmbimaj pan criye̱co, pan latin je' wo' pan hewre̱yo.
Nok ca'nam ok chic reh Jesus chi je' re', jenaj queh aj lek' wilque̱b pa riche̱l p'uht wo' ritz'ujum chi je' wili:«Wi til coric chi re' hat i Pahbamaj chi K'atal K'oric chi kana̱, chaco'lej awi̱b chiwach i ti'c'axic wili eh koj-aco'lej wo' hoj, nqui reh Jesus.
Ra̱j i jenaj chic aj lek' xinak je rich'i̱l chi je' wili:«Ma' riban ta chi je' re' nak'or i hat ru'um xa jenaj wach ti'c'axic c'ahchi' kac'ulum ch'i̱l i winak wili. Chayohbalej so' wach i Dios k'uru' ru̱c' k'oric i na'n
ru'um nok re' ti'c'axic wilco̱j wi̱' i hoj til ric'ul chi keh chi c'ahchi' kac'ulum ru'um take kabano̱j, ra̱j la' ti'c'axic wilic wi̱' i winak wili ma' ric'ul ta so' chi reh maj ma'xta bih nech' ok mahc ribanam cho, nqui rich'i̱l reh.
Chiri̱j re', je' wili xik'or reh Jesus:«Ha̱w, c'olok wo' ti pan ac'ux nibihnal natocok chi K'atal K'oric reh chi equinwih'ic awu̱c', nqui reh.
Chalic Jesus je' wili xik'or reh:«Til coric nik'or aweh chi xa chiwach wo' ti k'i̱j yu'na eto̱j wih'ok wu̱c' chipam i ye'a̱b Parayi̱so ribihnal, nqui reh.
Chiri̱j aj wili nok q'uisi̱n chic ma' cablaj o̱ra reh k'i̱j re're', xoquic cho k'ekom wach ac'al cu rehtal xponic je' na q'uisi̱n ma' xib o̱ra risoljic i k'i̱j.
Chi je' aj re' naxponic je' na xib o̱ra reh risoljic i k'i̱j, xk'ekomric wach i k'i̱j eh xwek yejal i tz'ih npoybic reh lok' laj ye'a̱b chipam i Lok' laj Pa̱t re' nlok'onjic wi̱' wach i Dios.
Naxc'uluric re're', re' Jesus xiq'uer johtok chi̱' chi cow chi je' wili:«W-Aja̱w, pan awo̱k ak'ab nwokxo'nej johtok i wuxlabal, nqui xik'or.Xa re' wo' xik'or re're', xelic ti ruxla̱b i Jesus.
Ar ajic nok ilo̱j chic nic' wach xc'ulmujic ru̱c' riquimic i Jesus, re' c'amol quibe̱h take sol xiyew johtok rilok'il i Dios ru̱c' i k'oric xik'or chi je' wili:«Ajabe̱s Dios, til po' wo' nchel coric chi re' winak wili ma'xta nech' ok rimahc, nqui xik'or.
Chiri̱j i wili re' riq'uihal tinamit wilque̱b ponok chi rilmijic nic' wach rijap'aric i Jesus xca'n wach curu̱s, xa nquituytuj chic chi' quic'ux naxisoljic je pan quipa̱t ru'um xquirak chiri̱j chi quimahc naxquimic i Jesus.
Re' chic take tinamit qui'eht'alanic wach i Jesus ch'i̱l take ixok re' xitahkanic cho reh cu ar Calile̱ya, cu xicahnic cahnok ar chi rilmijic je chi naht nic' wach nakahsjok cho i Jesus wach curu̱s.
Re' winak aj Arimate̱ya xipahkaj chi nariye'eric k'ab reh chi narimuk'a̱b i Jesus<TS3>(Mt. 26.57-61; Mr. 15.42-47; Jn. 19.38-42)Ar aj wo' Jerusalen wilic jenaj winak aj pan tinamit Arimate̱ya Chep ribihnal, xa coric ti wach ric'ux eh holohic rino'jbal. Re' winak re're' to̱b ta wo' re' nak ru̱c' quicomonil take nimak quiwach re' xquimol qui̱b chi risiq'uiric rimahc i Jesus,
ma' xiban ta jenaj wach ricapew-bal ru̱c' take rich'i̱l xa ta wo' nak xoquic jenaj ru̱c' quibano̱j. Nok camnak aj chic i Jesus wach ricuru̱s, re' winak re're', re' c'ahchi' ruy'em i k'i̱j chi re' Dios narik'atbic k'oric chi quina̱ ritinami̱t,
xo̱j ru̱c' i Po̱nsyo Pila̱to eh xipahkaj chi nariyeb k'ab reh chi narimuk'a̱b riti'jolal i Jesus.
Nok ye'o̱j chic cho k'ab reh chi ribanaric i pahkanic xiban, re' ma' Chep xo̱j rikahsaj riti'jolal i Jesus wach curu̱s, xibotej cho pan jenaj tz'ih eh xo̱j ricoj pan jenaj muk'unbal ma' ja' cojo̱j ta, re' tik'imaj ru'um pan jenaj ma' laj abaj.
Je' re' ajic re' ma' Chep ximuk'a̱' i Jesus chipam i roquic k'i̱j re' nquitik'a̱' wi̱' qui̱b take tinamit chi naquihi'lic reh hi'lbal k'i̱j je' ikal.
Re' take ixok xichalic ar Calile̱ya xquitahkej wo' je ma' Chep naxponic rimuk'a̱' cho Jesus. Je' aj re' nok quilom chic cho haj wilic i muk'unbal xmuhkic wi̱' i Jesus eh nic' wach muhkic xiban,
re' take ixok re're' xisoljic wo' chic je pan tinamit. Nok wilque̱b chic pan quipa̱t, xquitik'a̱' je' ru̱c' nc'ohnic laj ik'o̱m ch'i̱l wo' buch'bal reh riti'jolal i Jesus eh chiri̱j chic ru' xihi'lic wo' naxponic i hi'lbal k'i̱j je' ricab k'oro̱j pa riC'uhbal i Dios chi naca'nam.
Re' ructic i Jesus chi quixilac take camnak<TS3>(Mt. 28.1-10; Mr. 16.1-8; Jn. 20.1-10)Naxsak'ic lok reh tomincu' k'i̱j re' pe̱t k'i̱j reh xama̱na xa cu rumrum wo' ti risak'ic, re' take ixok xicojbic cho rehtal haj xmuhkic i Jesus xi'o̱j wo' chic ar quich'i̱l quib xib chic take ixok eh xquic'am je nc'ohnic laj ik'o̱m ch'i̱l wo' i buch'bal xquitik'a̱'.
Naxi'o̱j c'olok ru̱c' muk'unbal xquilow chi re' abaj ntz'apbic chi̱' i muk'unbal re're' c'uyu'sumaj chic.
Chi je' re' ajic re' take ixok re're' xi'oquic cok chipam muk'unbal xa re' la' ma' xquirak ta chic ar riti'jolal i kAja̱w Jesus.
Chi je' re' riman chic quiyo'jic xoquic cho eh ru'um re' xquimuc'a̱' jok quilbal wach ac'al. Nok je' re' nca'n je' wili xk'ormojic queh cu'um take qui̱b winak re're':«Re' Jesus c'achlic wo' chic. Chaj wa'ric chi c'ahchi' asiq'uim tak chi quixilac take camnak?
Re' Jesus xuctic wo' chic rica'pech, ma' xcahnic ta ayu' chi camnak. Xa re' c'olok pan ac'ux tak nic' wach xik'or cho aweh tak nok cu wilic cho chaxilac tak ar Calile̱ya,
naxik'or aweh tak chi re' Ac'unbe̱s re' wilic rajawric chi quina̱ c'acharel curman chi narik'ahsjic pan quik'ab take winak ma' nquiyohlej ta wach i Dios je' wo' chi naricansjic wach curu̱s, xa re' la' pa ro̱x k'i̱j riquimic naructic wo' chic cho chi quixilac take camnak, nqui take winak re're'.
Nok quibiram chic chaj bih xquik'or take quib chi winak re're', re' take ixok re're' xc'ulic cho pan quic'ux nic' wach k'oro̱j cho queh ru'um i Jesus.
Chi je' aj re' xisoljic wo' chic je cu̱c' take junlaj chi raj tahkanel i Jesus ch'i̱l wo' take toco̱m chic quich aj tahkanel eh xponic quik'or chaj bih xquilow je eh chaj bih xquibiraj je pa rimuk'unbal i Jesus.
Re' aj take ixok re're' je' wili quibihnal: Re' Mari̱ya aj Majta̱la, re' Juwa̱na, re' Mari̱ya re' ritu̱t i Jaco̱wo eh ch'i̱l wo' take ixok xichalic cu ar Calile̱ya chi ritahkaljic i Jesus nok cu c'achlic cho. Re' take re' xik'oric queh nahsil raj tahkanel i Jesus chaj bih xquibiraj cho pan muk'unbal,
xa re' la' take nahsil raj tahkanel i Jesus ma' xquicoj ta wach chaj bih xk'ormojic queh maj chi queh ru' xa sabanil la' nbanic queh ixok re're'.
Xa re' ti wach i ma' Luch naxibiraj chi je' re' xuctic je eh xo̱j rajim pa rimuk'unbal i Jesus. Ar ajic naxtz'ehtenic cok pan muk'unbal, xilow chi xa chic re' tz'ih botomaj nak wi̱' riti'jolal i Jesus tzuclic ar. Chi je' aj re', re' ma' Luch xsoljic wo' chic je pan pa̱t re' wilque̱b cho wi̱' rich'i̱l eh xoquic chi capewenic chiri̱j chaj bih xc'ulmujic lok.
Re' Jesus xic'uhtaj ri̱b queh take qui̱b raj tahkanel ojic nca'n pan tinamit Emahus<TS3>(Mr. 16.12-13)Xa chipam wo' k'i̱j re're' qui̱b take raj tahkanel i Jesus ojic nca'n pan t'uch tinamit Emahus ribihnal re' je' na xib le̱wa wilic je ru̱c' tinamit Jerusalen.
Re' take quib re're' c'ahchi' nak quic'u'tjam chi quiwach chaj bih xic'ul i Jesus je' wo' chaj bih xquik'or take ixok re' xiponic cho pa rimuk'unbal ru'.
Nok je' aj re' c'ahchi' quic'u'tjam, re' pe' wo' chic i Jesus xijil cok ri̱b cu̱c' eh p'uht rihch'ilem je take chi behic,
xa re' la' ru' wilic xbanic queh chi ma' xquina'bej ta wach.
—Chaj la' bih nac'u'tjaj tak chawach nah be̱h eh chaj wa'ric ntz'iric awach tak? nqui Jesus naxik'o'rej take cok.
Re' jenaj queh quib re're', re' Quelyo̱pas ribihnal je' wili xik'or reh Jesus:«Chi quixilac take aj nink'i̱j quiponic ar Jerusalen re' ok ti hat ma' abiram ta chaj bih xc'ulmujic chiwach take k'i̱j xelic lok? nqui reh.
—Chaj bih xc'ulmujic k'uru'? nqui Jesus queh.Re' take re' je' wili xquik'or reh:«Re' Jesus re' ribihnej chi aj Nasaret, re' nquik'or i tinamit chi aj k'orol riC'uhbal i Dios ru'um chi yohbal wach rajawric wilic chi c'uhbalanic eh je' wo' chi ribanaric take lok' laj nawa̱l,
xjap'aric wach curu̱s cu'um take sol eh je' re' quimic xiban ru'um nok re' take nahsil c'amol quibe̱h take aj k'ahsem si̱ chiwach i Dios ch'i̱l take nimak quiwach, xquik'ahsaj pan k'ab i raj to'o̱l k'atal k'oric aj Ro̱ma re' xye'bic k'ab chi xcansjic je.
Re' hoj til xkach'ica̱' kac'ux chiri̱j i Jesus chi re're' i raj k'orol riC'uhbal i Dios eh je' wo' xkach'ica̱' kac'ux chi re're' naresenic nak keh hoj ra̱' ri'sil cho ma' Israhel chipam kac'axquil wilic chi kana̱ ru'um wilco̱j chi ri'sil rajawric i tinamit Ro̱ma. Ru'um chi'nchel xc'uluric lok re're' k'e̱' ntz'iric kawach i hoj eh je' wo' ru'um chi yu'na wilco̱j chic pa ro̱x k'i̱j riquimic je eh ma' ja' nuctic ta wo' cho je' ricab xik'or cahnok chi naribanam.
Je' wo' chic, hoj so' sahchel cu'um take ixok kich'i̱l take chi ritahkaljic i Jesus maj re' take re' xiponic cho pan muk'unbal ntunah wahk'ek
eh ma' xponic ta chic quirak riti'jolal i Jesus ar. Chi je' re' xisoljic wo' chic cho eh xc'ulic quik'or keh chi xquilow wach i quib chi raj tz'e' wa̱ch i Dios xquic'uhtaj qui̱b queh, re' xik'oric queh chi re' Jesus c'achlic wo' chic.
Je' re' k'uru' wilic take kich'i̱l xi'o̱j pa rimuk'unbal i Jesus, xa re' la' ma' xquilow ta wo' wach, xa chic re' tz'ih botomaj nak wi̱' xquirak chi tzuclic ar je' ricab til nic' pa' wach xquik'or take ixok re're', nqui take reh.
Ar ajic re' Jesus je' wili xik'or queh:«Re' hat-tak ma'xta pa̱m ana̱ tak! K'e̱' po' nchel hat-tak cowil chi ricojoric wach nic' nimal xquik'or cho take raj k'orol riC'uhbal i Dios najtir k'i̱j!
Ma' k'oro̱j ta na cho k'uru' cu'um take raj k'orol C'uhbal i Dios chi re' Pahbamaj chi K'atal K'oric tanlic chiri̱j chi pe̱t naric'ulum i ti'c'axic reh chi naroquic chipam rinimal wach camanic chi k'atal k'oric? nqui queh.
Je' aj re' ru', cu ru̱c' cho take hu̱j tz'ihmbimaj ru'um Moyses cu rehtal xponic ru̱c' quihu̱j take raj k'orol C'uhbal i Dios, re' Jesus p'uht rich'ahba̱b wach queh nic' nimal tz'ihmbimaj cho chiri̱j pa riC'uhbal i Dios.
Je' aj re' c'uhbalanic xiban je queh cu rehtal xiponic chipam t'uch tinamit re' ojic nca'n wi̱'. Ar ajic nok re' Jesus xiban ri̱b chi xa je' nchel cu naht narojic,
re' take qui̱b re're' xquipahkaj reh chi naricahnic cu̱c' naxquik'or reh chi je' wili:«Ha̱w, xo̱j chic i k'i̱j. Ticahnen la' ku̱c' maj re' ak'ab oquic chic cho reh, nqui take reh.Je' aj re' ru', re' Jesus xcahnic cu̱c' reh chi naribanam riwa' quich'i̱l.
Nok wilic chic cu̱c' nah me̱xa, xichop i caxlan wi'c, xitioxej johtok reh Dios eh naxich'ak yejal i caxlan wi'c xiyew je queh chi naca'nam quiwa'.
Cu re' aj chic ar, re' Dios xisakomej pa̱m quicapew-bal reh chi xquina'bej wach chi re' po' nchel i Jesus wilic cok cu̱c', xa re' la' chiwach i junc'am re're' sahchamaj wo' chic i Jesus chi quiwach.
Chiri̱j re're' nok ma'xta chic i Jesus cu̱c', je' wili p'uht quik'orom chi quiwach:«Til po' nchel re' i Jesus xk'oric ku̱c' maj xa suk chic pan ka̱mna riban cho ru̱c' take k'oric xiban cho keh nah be̱h. Je' wo' re' nok c'ahchi' rich'ahba̱b cho wach keh i tz'ihmbimaj cho chiri̱j pa riC'uhbal i Dios, xa nsukbic wo' chic i ka̱mna, nqui take chi quiwach.
Xa chiwach wo' junc'am re're', re' take quib chi aj tahkanel re're' xquitik'lom ti qui̱b eh xisoljic wo' chic je ar Jerusalen re' xquirak wi̱' take junlaj chi nahsil raj tahkanel i Jesus quich'i̱l toco̱m chic aj tahkanel.
Chi je' aj re', re' take quib xisoljic cho ar Emahus p'uht quic'u'tjam cok chaj bih xquic'ul je nah be̱h, je' wo' nic' wach naxquina'bej wach i Jesus naxich'ak yejal i caxlan wi'c.
Cu c'uta̱j aj wo' nca'n chiri̱j chaj bih take xquic'ul, re' Jesus ruhmumaj chic cok chi quixilac eh je' wili xik'or queh chi quic'alenjic:«C'ale̱n tak, re' Dios cuse'senok aweh tak, nqui queh.
Chiri̱j chic ru' ru'um chi yo'jonak take raj tahkanel maj xquicapaj chi xa re' ranxelex i Jesus c'ahchi' quilow wach,
re' Jesus je' wo' chic wili xik'or queh:«Chaj wa'ric xa nt'ort'otic chic awa̱mna tak eh nak'or pan ac'ux tak chi ma' re' ta hin?
Chawilow tak nik'ab ch'i̱l take wo̱k eh chatz'a'j tak. Charak tak chiri̱j chi til re' hin wilqui̱n ayu' ma' xa re' ta wanxelex maj re' anxelex ma'xta ritibquilal ma' wo' ribakil, ma' je' ta ricab quinawil tak cho hin yu'na, nqui queh.
Nok rik'orom chic re're', re' Jesus xic'uhtaj queh rik'ab ch'i̱l take ro̱k c'uhtbal reh chi til re' wo' Jesus wilic chi quiyejal,
raj nchel take aj tahkanel re're' ma' ja' xquicoj ta wo' ti wach ru'um risukquil quic'ux chi xquilow wo' chic wach. Cu sachlic pe wo' quic'ux take aj tahkanel, re' Jesus je' wili xik'or queh:«Chaj so' bih wilic awu̱c' tak chi nanic'uxum? nqui queh.
Je' re' ajic naxquiyew reh i nech' joxomaj car ch'i̱l wo' nech' ri̱s ca̱b wilic cu̱c',
re' Jesus xic'ul queh eh chi quiwach xic'ux i chaj bih xye'eric reh.
Chiri̱j chic ru', je' wili xik'or queh:«Chi'nchel xnic'ul take lok wili re' aj wo' nik'orom cho aweh tak nok cu kalakal nkilow cho kawach. Re' hin je' wili nik'orom cho aweh tak:‹Curman chi nariponic wach i tz'ihmbimaj cho chiwi̱j chipam take hu̱j wilic wi̱' i C'uhbal ye'o̱j reh Moyses ch'i̱l pan quihu̱j take raj k'orol C'uhbal i Dios, ch'i̱l wo' chipam i hu̱j wilic wi̱' moloj wach bi̱ch lok'onbal wach i Dios, nqui nik'orom cho aweh tak, nqui Jesus queh.
Ru̱c' aj re' xteh pa̱m quicapew-bal chi naquirakam chiri̱j i rik'or riC'uhbal i Dios chiri̱j ru'.
Chiri̱j aj re' je' wili xik'or queh:«Ru'um nok til tz'ihmbimaj cho pa riC'uhbal i Dios chi re' hin, re' Pahbamaj chi K'atal K'oric, nawuctic wo' chic chi quixilac camnak pa ro̱x k'i̱j, tanlic chiwi̱j chi pe̱t xnic'ul i ti'c'axic, nqui queh.
Chiri̱j chic ru' xik'or wo' chic queh chi je' wili:«Re' hin tinipahba̱' tak chi wilic awajawric tak chi aj k'orol reh nik'orbal. Chi je' aj re' acamaj tak, riwi̱' chaweh tak chi ar Jerusalen enap'ut tak chi pe̱t ribanaric acamaj tak re're'. Nok abanam tak chic c'uhbalanic ar, nik'or wo' aweh tak chi hiy tak chi junsut wach ac'al chi rik'ormojic queh chi'nchel take tinamit chi re' Dios naricuyum quimahc eh chi riwi̱' chi queh chi quicana̱' ribanaric mahc.
Je' aj re' ru', ru'um chi re' hat-tak na̱k'oric tak reh k'oric xnik'or aweh tak wili,
re' hin nanitak'a̱b cho Lok' laj Uxlabal awu̱c' tak re' rik'orom cho wi̱n i wAja̱w chi nanitak'a̱b cho aweh tak ru'um reh wajawric nariyeb. Je' re' nok re' hat-tak ticahnok pe tak ayu' Jerusalen cu rehtal ticowjic tak ru'um i awajawric tak narichalic ar pan taxa̱j, nqui queh.
Re' Jesus xc'amaric johtok pan taxa̱j<TS3>(Mr. 16.19-20; Hch. 1.9-11)Nok ricohlam chic rik'ormojic take re', re' Jesus xic'am je take raj tahkanel chiri̱j lok tinamit Jerusalen cu rehtal xiponic ar Weta̱nya. Nok ar chic wilque̱b ponok, xijohsaj johtok cabchel k'ab eh xipahkaj ricuse'sbal i Dios chi quina̱ take raj tahkanel.
Chiri̱j chic ru' nok p'uht rijilim lok ri̱b cu̱c', re' Jesus xc'amaric johtok pan taxa̱j.
Chi je' aj re', re' take raj tahkanel xquiyew johtok rilok'il i Jesus eh chiri̱j chic ru' xisoljic wo' chic cok pan tinamit Jerusalen chi xa suk chic pan quic'ux.
Chi je' re' xa kalakal chic quiponic chi ritioxjic johtok i Dios ar chi chi̱' i lok' laj Pa̱t re' nlok'onjic wi̱' wach ar Jerusalen.Til coric nik'or chi nic' pa' nimal take k'oric xnitz'ihmbaj je wili, til coric take.
Re' ribiral i Jesus xitz'ihmbaj iMa' Wa̱nRe' ribiral i Aj Sakomonel Wach rino'jbal i DiosNok cu ma' ja' ch'ihquinak ta wo' cho wach ac'al,re' Nsakomonic Wach rino'jbal i Dios xa wilic wo' chic cho.Re're' xa wilic wo' cok ru̱c' i Dios chi k'oriceh re' riwi̱' rinimal wach rilok'il i Dios, re' wo' re' riwi̱' ru'.
Je' re' ajic re' Nsakomonic Wach rino'jbal i Dios, xa wilic wo' cho ru̱c' i Dios cu pan ch'iquinbal cho reh chi'nchel,
eh ru'um chi re' Dios xicana̱' pan k'ab ru' ritik'injic chi'nchel, re' wo' re' xtik'inic reh nic' nimal wilic chiwach k'i̱j sakom.Ma' ta nak ru'um ru', ma'xta wo' nak bih xtik'injic.
Re' Nsakomonic Wach rino'jbal i Dios, re' wo' re' wilic wi̱' rira'il i nic' pa' nimal wilic quic'acharic.Chi re're' rira'il cho i c'acharic, re' wo' re' nsakomonic reh i coric chiri̱j i Dios
je' ricab nok jeno' sakom xa risakomej chic pa̱m i k'ekomeh chi je' re', re' wilic rajawric chi rimoysjic pa̱m quino'jbal take c'acharel, to̱b ta xa riniq'uej nak chic rik'i̱j chi ripitiric risakomsjic wach ricorquilal ribiral i Dios,ma' xiban ta canar ripitiric je' ricab nok re' k'ekom ma' xiban ta canar rimoysjic wach i sakom.
Nok re' Nsakomonic Wach rino'jbal i Dios chalic nak chic reh ayu' wach ac'al, re' Dios xitak'a̱' cho jenaj winak Wa̱n ribihnal
reh chi nariyeb chi̱' chiri̱j Aj Sakomonel Wach rino'jbal i Dios. Re' Wa̱n re're' xc'ulic riyew chi̱' reh chi re' take tinamit naquibiraj rik'orbal i Aj Sakomonel Wach rino'jbal i Dios naquicojom wach chaj bih narik'orom nac'olok lok.
Ru̱c' aj xiban i Wa̱n re're', ra̱j rik'orom chi til re' Nsakomonic Wach rino'jbal i Dios ma' re' ta i Wa̱n, re' la' re' xtak'abjic cho chi riye'eric chi̱' chiri̱j Aj Sakomonel Wach rino'jbal i Dios.
Q'uihal take c'acharel ma' xquic'ul ta i Aj Sakomonel Wach rino'jbal i DiosRe' til Nsakomonic Wach rino'jbal i Dios eh re' nbanic chi nsakombic pa̱m quino'jbal take tinamit,re're' xc'ulic lok ayu' wach ac'al,
xa re' la' q'uihal queh tinamit re're' ma' xquicoj ta rehtal chi re' xwih'ic ayu' wach ac'al, re' wo' re' xtik'inic queh.
Ru'um aj re' ma' xye'eric ta k'ab queh chi narik'ormojic queh chi rac'u̱n rixk'u̱n chic i Dios take.Haj cok wilic take tinamit xicojbic wach eh xquic'ul chi coric,re' take re' xiyew k'ab queh chi xk'ormojic queh chi rac'u̱n rixk'u̱n chic i Dios take.
Nok k'oro̱j chic quibiral chi rac'u̱n rixk'u̱n i Dios chic take,ma' xa̱j ta rik'orom chi xiban ta nak je' ricab riban jeno' winak ch'i̱l jeno' ixok chi nquituna̱b qui̱b chi c'acharic ru'um chi nca̱j jeno' quiha'lac'u̱n,xc'uluric la' chi je' re' ru'um chi re' Dios xa̱j chi xi'oquic chi rac'u̱n rixk'u̱n chic take.
Je' re' ajic nanik'or chi til re' Nsakomonic Wach rino'jbal i Dios xchalic china̱ ac'al wili,nwa̱j nik'orom chi re're' xasjic wo' je' ricab asjic nka'n i hoj c'acharel.Nok c'ahchi' chic chi c'acharic chi kaxilac i hoj c'acharel,re' hoj xkilow wach rilok'il ru̱c' i c'uhtunic xiban i Dios chi xa re' wo' re' i rAc'u̱n.Je' wo' xkilow wach richak'lamil xic'uhtaj chi kana̱eh chi xa re' wo' re' i manlic laj Aj K'orol reh coric laj k'oric.
Re' riteheric wach ribiral re' Nsakomonic Wach rino'jbal i Dios re' k'e̱' nimal wach rajawric wilic, re're' xa nok wo' xik'or cho ribiral i Wa̱n aj kahsem ha' nok je' wili xik'or chi quiwach i tinamit ru̱c' cow laj k'oric:«Re' aj wili i winak re' xink'oric cho chiri̱j naxnik'or aweh tak chi je' wili:‹Nok nich'ica̱b chic nicamaj i hin chi kahsanic ha', naritok'a̱b wo' ricamaj i c'acharel re' nim wach rilok'il. Nic' wach nanirak chiri̱j chi re're' k'e̱' nimal wach rilok'il chi niwach i hin? Re' wili nirak wi̱' chiri̱j: Pan ch'iquinbal cho reh chi'nchel, nok ja' ribiral ta cho wasjic i hin Wa̱n, xa wilic wo' chic cho i c'acharel re're' quinqui aweh tak, nqui Wa̱n.
Je' re' k'uru' re' Aj Sakomonel Wach rino'jbal i Dios re' wo' re' ncuse'senic keheh ma' xa junpech ta kojricuse'saj xa c'ahchi' la' wo' cho chi cuse'senic maj re're' xi̱c' na̱ richak'lamil ric'uhtaj cho chi kana̱.
Najtir cho k'i̱j re' Moyses xa re' ti c'uhbal xye'eric reh ru'um i Dios xicana̱' cahnok rinimjic,raj la' ru̱c' i Jesus re' Pahbamaj chi K'atal K'oric ma' xa re' ta ti ric'axbal xkac'ul, je' la' wo' i coric laj k'oric xc'ulic rik'or chiri̱j i Dios
re' ma' hab ta wach ilinak cho wach.Haj cok wilic til xa rilow wo' wach i Dios, re' i Jesus maj xa re' wo' re' i jenaj chi rAc'u̱n i Dios eh xa wilque̱b wo' pan c'axoj i̱b chi quibil qui̱b.Ru'um aj re', nkarak chiri̱j rino'jbal i Dios maj re' Jesus xisakomej wach chi'nchel re're'.
Re' Wa̱n risakomej wach chi ma' re' ta re' i K'atal K'oric k'oro̱j cho ribiral<TS3>(Mt. 3.11-12; Mr. 1.7-8; Lc. 3.15-17)Chipam take k'i̱j nok wilic i Wa̱n chi kahsanic ha', xiponic ru̱c' ju'jun take aj k'ahsem si̱ ch'i̱l take caj to'bonel, re' xitak'abjic je take cu'um aj c'amol quibe̱h tinamit ar Jerusalen eh je' wili xquik'or reh Wa̱n:«Hab wach i hat? Re' na hat K'atal K'oric k'oro̱j chi naric'ulic lok? nqui take reh.Re' Wa̱n xisakomej wach i ricamaj xchalic riban.
Je' re' ajic re' Wa̱n ma' xiban ta chi ma' ta nak xc'u'lunic ru̱c' i pahkanic xbanjic reh, je' la' wili xik'or queh chi rik'ororic i coric:«Ma' re' ta hin i Pahbamaj chi K'atal K'oric k'oro̱j cho ribiral, nqui queh.
Naxik'or queh chi je' re', je' wo' chic wili xquibiraj reh:«Hab wach hat k'uru', on re' hat i Eli̱yas re' xc'acharic cho najtir k'i̱j eh yu'na xc'ulic lok chi pe̱t be̱h chiwach i k'atal k'oric re're'? nqui take reh.—Ma'xta, nqui Wa̱n.Chiri̱j re' xquibiraj wo' chic reh chi je' wili:«Re' on nchel hat aj k'orol riC'uhbal i Dios k'oro̱j cahnok ru'um i Moyses najtir k'i̱j chi naric'ulic lok, nqui take reh.Nok re' Wa̱n xik'or wo' chic queh chi ma' re' ta re' i aj k'orol re're', re' take aj k'ahsem si̱ re're' je' wo' chic wili xquik'or:
«Hab wach i hat k'uru', chak'or keh reh chi re' hoj ewo' enkak'or queh take xitak'anic cho keh. Chak'or keh coric k'uru', nqui take reh.
Re' Wa̱n je' wili xik'or queh:«Re' raj k'orol C'uhbal i Dios Isayi̱yas ribihnal xitz'ihmbaj cho i wili:“Re' hin xnibiraj chi je' wili xk'ormojic reh jenaj winak c'ahchi' riyuk'em take tinamit ar pan ye'a̱b chik yu̱k' re' ma'xta wi̱' patanel:‘Chak'or queh take tinamit chi curman naquicorsam wach quic'acharic je' ricab nok jeno' winak ricorsaj wach take yocyoc laj be̱h ru'um reh riponic jeno' k'atal k'oric, nqui xk'ormojic, nqui xitz'ihmbaj cho ma' Isayi̱yas.«Re' winak xik'or cho ribiral i ma' Isayi̱yas re' hin ru', nqui Wa̱n queh take aj k'ahsem si̱ re're'.
Chi quixilac take c'acharel tak'amaj je take ru̱c' i Wa̱n, wilic take je' ru̱c' cow laj aj niminel reh C'uhbal Ye'o̱j reh Moyses.
Re' take re' xquik'or reh chi je' wili:«Wi ma' re' hat i Ajabe̱s Pahbamaj chi K'atal K'oric on ma' re' hat i Eli̱yas on ma' re' ta wo' hat i raj k'orol C'uhbal i Dios k'oro̱j cahnok najtir k'i̱j ru'um i Moyses chi naric'ulic lok, ra̱j rik'orom chi ma'xta awajawric eh chaj aj wa'ric k'uru' chi c'ahchi' akahsam quiha̱' take tinamit, nqui take reh.
Chalic Wa̱n je' wili xik'or queh:«Re' hin wilic wo' wajawric eh ru'um re' xa ru̱c' ti ha' c'ahchi' nikahsam quiha̱' take tinamit, xa re' la' chaxilac tak wilic chic jenaj c'acharel re' ma' nacoj ta tak rehtal chi
til nic' wo' chic na̱ rajawric chi niwach. Je' re' nok xa ta nak re' t'uch wach camanic je' ricab resmejic lok riper xijab ajabe̱s riban jeno' aj camanom, eric'ul chi wi̱n chi eniban chiwach. Coric ru', chiri̱j chic rip'uturic nicamaj i hin chi kahsanic ha', naritok'a̱b ricamaj i c'acharel nim wach rilok'il re're', xa re' la' ru' k'e̱' wo' chic niq'uic na̱ rajawric maj cu pan ch'iquinbal cho reh chi'nchel nok ja' ribiral ta wo' cho wasjic i hin, xa wilic wo' nak chic cho ru', nqui Wa̱n.
Chi'nchel take k'oric wili xk'ormojic cho nok kahsanic ha' riban i Wa̱n chi juntar ha' Jortan, ar chipam i ye'a̱b Weta̱nya ribihnal.
Re' aj k'orol k'oro̱j cho ribiral ru'um i DiosJe' chic ikal naxilow chi re' Jesus c'ahchi' roquic cho ru̱c', re' Wa̱n je' wili xik'or queh tinamit:«Chacoj aj tak rehtal: Re' wili i tak'amaj cho ru'um i Dios eh ru̱c' i c'acharel re're' naric'uluric je' ricab ric'ul jeno' me̱' nanc'atjic ru'um aj k'ahsem si̱ chi cuybal mahc.
Chiri̱j i winak tak'amaj cho wili xink'oric cho naxnik'or aweh tak chi je' wili:‹Coric ru', chiri̱j chic rip'uturic nicamaj i hin chi kahsanic ha', naritok'a̱b ricamaj i c'acharel nim wach rilok'il re're', xa re' la' ru' k'e̱' wo' chic nimal wach rilok'il maj cu pan ch'iquinbal cho reh chi'nchel nok ja' ribiral ta wo' cho wasjic i hin, xa wilic wo' nak chic cho ru', nqui xnik'or cho aweh tak.
«Je' re' k'uru' wilic chic chi kaxilac i tak'amaj cho re're', re' xink'oric cho chiri̱j awu̱c' tak. Re' hat-tak ma' aweht'alim ta nak tak wach i hab wach re're' eh je' wo' nak re' i hin. Reh chi re' hat-tak wich ra̱' ri'sil cho ma' Israhel eh ch'i̱l i hin nakana'bem tak wach i winak re're', re' hin c'ahchi' nibanam nicamaj ayu' chi kahsanic ha', nqui Wa̱n.
Je' wo' chic, re' Wa̱n xik'or wo' queh tinamit jenaj rehtalil xilow chiri̱j nic' wach na'eht'aljok wach i tak'amaj cho ru'um i Dios. Je' aj wili k'oric xik'or queh:«Re' hin til xwilow chi re' Lok' laj rUxlabal i Dios xkajic cho chi xchalic wih'ok china̱ i winak re're' je' ricab i c'ulic riban lok jenaj rexba̱.
Ru'um aj re', re' hin xnirak chiri̱j hab wach i winak re're' maj to̱b ta nak ma' junpech wilom wach, re' Dios re' xtak'anic wo' cho wi̱n i hin chi kahsanic ha', rik'orom wo' chic cho wi̱n chi je' wili:‹Hab pa' wach i na̱wilom chi narichalic wih'ok i Lok' laj wUxlabal china̱, re' aj re' i tak'amaj cho wu'um. Je' re' ajic je' ricab nok re' hat na'n chi re' take tinamit nkajic quiha̱' je' wo' re' ru' naribanam chi re' take tinamit naquiniminic reh nariye'eric queh i Lok' laj Uxlabal, nqui rik'orom cho wi̱n.
«Je' re' ajic ru'um chi xwilow nic' wach naxmanlajic wach i k'oro̱j cho ru'um i Dios, re' hin niyew nichi̱' chi re' winak re're', re' i rAc'u̱n i Dios, nqui Wa̱n.
Quib take c'acharel qui'oquic chi ritahkaljic i JesusJenaj chic k'i̱j chiri̱j ru', ar wo' ponok chipam i ye'a̱b re're', re' Wa̱n nok rihch'ilem take quib chi aj tijem i̱b chiri̱j,
je' wili xik'or queh quib re're' naxilow chi re' Jesus c'ahchi' riq'uic ponok ar:«Chacoj aj tak rehtal, wulu' i winak re' tak'amaj cho ru'um i Dios eh naribanam chi chi'nchel kamahc i hoj c'acharel naricuyuric ru̱c' i quimic naric'ulum je' ricab ric'ul jenaj me̱' nanc'atjic ru'um aj k'ahsem si̱, nqui Wa̱n.
Naxquibiraj chaj bih xik'or i Wa̱n re' caj tijinel, re' take quib chi aj tijem i̱b chiri̱j xi'oquic je chi ritahkaljic i Jesus,
xa re' la' naxicoj rehtal chi c'ahchi' ritahkaljic je, re' Jesus je' wili xik'or queh:«Chaj wa'ric chi c'ahchi'qui̱n atahkem tak? Chaj bih nawa̱j tak? nqui queh.Re' take re' xquic'u'lej cok i Jesus ru̱c' jenaj k'oric re' ra̱j rik'orom Ajabe̱s aj Tijinel. Je' re' nok je' wili xquik'or cok reh:«Rabih, enariban chi ekoj-oquic chi atahkaljic cu rehtal ekojponic re' wilic wi̱' apatal? nqui take reh.
Re' Jesus k'uru' je' wili xik'or queh:«Tare̱t, quim tak eh chawilow tak cho haj wilqui̱n chi patanic, nqui queh.Re' take quib re're' k'uru' xi'o̱j chiri̱j eh xquilow haj c'ahchi' chi patanic. Ma' xa ta xquilow haj patanic riban i Jesus, xicahnic la' wo' ru̱c' chiwach i k'i̱j re're' ru'um nok naxiponic ar ojonak chic i k'i̱j, je' na chic quejeb o̱ra reh xik'ek.
Re' Tirix re' richa̱k' i Simon re' ribihnej wo' chi Luch, re're' jenaj queh quib xitahkanic je reh Jesus chiri̱j chi quibiram chic i k'oric xik'or i Wa̱n.
Je' aj re', re' Tirix xic'am je Simon ru̱c' i Jesus. Nok wilque̱b chic chiwach, re' Jesus xa ilo̱j chic riban reh Simon je' wili xik'or reh:«Hat Simon re' hat rac'u̱n i Jonas, re' hat na̱bihnem wo' chi hat Se̱pas, nqui reh.Re' bihnal re're' jenaj wach nelic wi̱' ch'i̱l i bihnal Luch re' ra̱j rik'orom “t'uch laj abaj”.
Re' Natanahel xsahchic ric'ux chi reht'aljic wach i Pahbamaj chi K'atal K'oricNok iq'uinak ok chic lok i k'i̱j re're' nok je' re' xik'or reh Simon, re' Jesus xasjic cho pa ra̱mna chi narojic chipam riyuk'ul i Calile̱ya, xa re' la' pe̱t xo̱j risic' i Peh eh naxirak cho je' wili xik'or reh:«Tak chiwi̱j Peh quinatahkej, nqui reh.
Re' Peh re're' ch'i̱l i Tirix eh ch'i̱l wo' i Luch ar Wetsa̱yra quichalic.
Je' re' ajic re' Peh re're' nok ribiram chic i k'oro̱j reh ru'um Jesus, xo̱j risic' i Natanahel eh je' wili xik'or reh:«Re' hin ch'i̱l take toco̱m chic wich'i̱l xkana'bej wach i Pahbamaj chi K'atal K'oric, re' tz'ihmbimaj cho ribiral chipam C'uhbal ye'o̱j reh Moyses ru'um i Ajabe̱s Dios je' wo' cu'um take aj k'orol riC'uhbal i Dios. Re' K'atal K'oric re're', re' i Jesus re' ribihnej chi “aj Nasaret” eh rac'u̱n wo' i ma' Chep, nqui reh.
Chalic i Natanahel je' wili xik'or reh:«Re' Jesus re' ribihnej chi “aj Nasaret”, ma'eta riban chi ar pan tinamit Nasaret enuctic cho maj ma' jeno' uctunak cho ar chi quitobjic take tinamit, nqui xik'or.Re' Peh je' wili xic'u'lej wi̱':«Quim, tak chiwi̱j eh enacoj rehtal i ricorquil c'ahchi' nik'orom aweh, nqui reh.
Re' Jesus nok xilow chi re' Natanahel ponic riban ru̱c' je' wili xik'or:«Chawilow tak, ayu' c'ulic lok jenaj c'acharel re' til ric'ul chi reh chi enk'ormojic chi ra̱' ri'sil cho ma' Israhel. Je' re' nik'or maj re're' xa coric wo' wach nk'oric, nqui Jesus.
—Nic' wach nok re' hat aweht'alim chic nino'jbal? nqui Natanahel reh Jesus.Chalic Jesus je' wili xik'or reh c'uhtbal reh chi chi'nchel reht'alim:«Cu ja' tirik'o'rej ta wo' i Peh, re' hin xa nok wo' wilom chic cho awach. Ar nak wilca̱t chi rehquen riche'lal i̱co, nqui reh.
Ar ajic re' Natanahel je' wili xik'or:«Ajabe̱s aj tijinel, re' po' nchel i hat rAc'u̱n i Dios re' xpahbanic cho aweh chi kaK'atal K'oric i hoj ra̱' ri'sil cho ma' Israhel! nqui reh.
Re' Jesus je' wili xik'or wo' chic reh:«Re' hat xsahchic ac'ux ru̱c' xnik'or aweh chi wilom chic cho awach chi rehquen riche'lal i̱co eh ru'um re' xacoj wach chi re' hin, hin rAc'u̱n i Dios. Til nik'or aweh je' ricab naxsahchic ac'ux ru̱c' take k'oric xnik'or re're', cu wilic wo' take bano̱j naribanaric eh nachawilow take, naribanam chi k'e̱' wo' chic narisahchic ac'ux ru'um, nqui Jesus reh Natanahel.
Chiri̱j chic ru' xik'or wo' take k'oric wili:«Til pan coric nik'or aweh je' ricab najtir cho k'i̱j nok re' ma' Jacow xye'eric reh chi xilow jenaj ka'a̱b nkajic cho pan taxa̱j re' xcamanic queh take raj tz'e' wa̱ch i Dios chi naquikajic quijohtic chiwach, je' wo' re' chiwach johtok take k'i̱j wili nariye'eric aweh tak ru'um i Dios chi na̱wilom tak chi re' hin Ac'unbe̱s re' wilic wajawric chi quina̱ c'acharel, wilic pa nik'ab take raj tz'e' wa̱ch i Dios, re' take quikajic quijohtic chi nitobjic, nqui Jesus.
Re' pe̱t lok' laj nawa̱l xiban i Jesus pan jenaj caxarahilXib ok chic k'i̱j k'o'ronak cho Jesus ru̱c' i Natanahel, xbanaric jenaj nink'i̱j reh caxarahil ar Canah pa riyuk'ul i Calile̱ya, re' yuk'umaj ponok wi̱' i Mari̱ya re' ritu̱t i Jesus.
Chipam aj i nink'i̱j re're', re' xyuk'unjic wo' wi̱' i Jesus ch'i̱l take ju'jun chic raj tahkanel,
xc'uhlic pe' cho i chiho̱j wach ha' npuhcjic pan tak nink'i̱j eh ru'um re', re' Mari̱ya xik'or reh i Jesus chi xc'uhlic riha̱' aj ehcham nink'i̱j reh chi narito'bjic ru̱c' ric'axquilal.
Chi je' aj re', re' Jesus je' wili xik'or reh i ritu̱t:«Mah, re' hat aweht'alim chi ma' curman ta na̱k'orom wi̱n haj wilic i nanibanam. Charak chiri̱j chi re' ri'orahil re' narirakmajic wi̱' chiri̱j hab wach i hin ma' ja' nponic ta, nqui reh.
Chiri̱j re', re' ritu̱t i Jesus je' wili xik'or queh take raj tz'a'anel aj ehcham nink'i̱j re're':«Wi pa' bih so' erik'or aweh tak i Jesus chanimej tak ribanjic, nqui queh.
Re' aj ehcham reh nink'i̱j re're' ru'um chi rinimej take tak'anic bano̱j cho najtir k'i̱j ru'um i Moyses queh take ra̱' ri'sil cho ma' Israhel chiri̱j ritz'ajaric wach take xa pa' bih jaric ra̱j tz'ajaric wach, re're' xa wilic wo' pa ripa̱t waki̱b chi nimak tak icom abaj ye'bal ha'. Chipam ju'jun chi icom re're' ric'ul je' na junik'ob  culc chi ha'.
Je' re' ajic re' Jesus naxilow take icom re're' je' wili xik'or queh take raj tz'a'anel chi' k'a̱k' i aj ehcham reh nink'i̱j:«Chac'am tak cho ha' eh chanuksaj tak take nimak tak icom wili, nqui queh.Chiri̱j chic ru' naxquinuksaj wo' chi coric take icom re're',
re' Jesus je' wo' chic wili xik'or queh:«Chawesaj tak cho nech' ok i ha' wilic chipam take icom re're' eh chayew tak cho reh pahbamaj chi aj ilol reh nink'i̱j reh chi naric'ram, nqui queh.Chi je' re', re' ha' nuc'jic xc'amaric wo' je reh aj ilol reh nink'i̱j, re' cok ru' ma' xk'ormojic ta reh cu'um take aj camanom haj xchalic i ha' re're'
to̱b ta queht'alim wo' nak haj xchalic. Je' re' k'uru' chi ma' reht'alim ta haj xchalic i ha' re're', re' pahbamaj chi aj ilol re're' naxic'raj cok i ha' re' mikcrinak chic chi ha' npuhcjic pan tak nink'i̱j, xiyuk'ej je i ac'un c'ahchi' ribanam caxa̱ra eh xik'or reh chi tare̱t xiban chi cu xam xiyew chi uc'jic i ha' re' suk ritik'injic bano̱j.
Re' aj wili xik'or reh:«Re' take kich katinami̱t ocronak take chi nanca'n jeno' nink'i̱j pe̱t nquiyew je queh cula̱' i ha' re' suk ritik'injic bano̱j eh nok quiyeb chic qui̱b chi suk ru̱c' i ha' re're', re' chic i ha' ma' til ta ti suk ritik'injic nquiyew je. Raj i hat ma' je' ta re' xa'n. To̱b ta wo' pe̱t xayew i ha' re' suk ritik'injic bano̱j, xacana̱' pe' nchel riye'eric chi xam i ha' re' til k'e̱' wo' chic sukquil ritik'injic bano̱j, nqui reh ac'un re're'.
Je' aj re' riwi̱' ru' naxip'ut ribanaric take lok' laj nawa̱l i Jesus. Re' xiban wili chipam i tinamit Canah ar pa riyuk'ul i Calile̱ya, re're' xc'uhtunic keh hoj raj tahkanel chi re' Jesus til wilic rajawric eh ru̱c' re're', re' hoj raj tahkanel xkachop riman kac'ux chiri̱j i Jesus.
Re' Jesus ric'uhtaj rinimal rajawric<TS3>(Mt. 21.12-13; Mr. 11.15-18; Lc. 19.45-46)Chiri̱j chic riwih'ic pan tinamit Canah, re' Jesus rich'i̱l i ritu̱t rich'i̱l take richa̱k' je' wo' i hoj raj tahkanel, xoj-o̱j ar chipam i tinamit Capernahum re' xojwih'ic wi̱' quib xib k'i̱j.
Nok xa ma' naht ta chic wilic rik'ijil i nink'i̱j Pa̱scuwa ribihnal re' nkanink'ijej wi̱' i kelbal cho hoj ra̱' ri'sil cho ma' Israhel chipam i ti'c'axic ar Eji̱pto, re' Jesus xo̱j ar Jerusalen chi nariwih'ic chipam i nink'i̱j re're'.
Naxponic ar xoquic cok chi chi̱' i Lok' laj Pa̱t re' nlok'onjic wi̱' wach i Dios eh xilow nic' wach i no'jbal c'ahchi'que̱b take tinamit c'a̱y nca'n ar je' ricab c'ayanic tak ma̱s wacax, c'ayanic tak me̱', c'ayanic tak rexba̱. Je' wo' xilow i no'jbal c'ahchi'que̱b take aj ch'akol wach rehreh wach tumi̱n tz'ukulque̱b ar chi c'ahchi' quijalam wach ru̱c' i tumi̱n ncojoric chipam i Lok' laj Pa̱t re' nlok'onjic wi̱' wach i Dios.
Naxilow aj chi je' re' c'ahchi'que̱b ar, re' Jesus xitik'a̱' jenaj tz'uhumbal eh xesaj take lok chi tz'uhu̱m chi'nchel take aj c'a̱y wilque̱b ar. Je' wo' xesaj je take chicop c'ahchi' ric'ayjic ar eh xihilej je quitz'a̱k take aj ch'akol wach tumi̱n naxitahch'aj je quime̱xa quiwih'ic wi̱'.
Chiri̱j chic re' je' wili xinak take wi̱' aj c'ayem rexba̱:«Chawesaj tak je ayu' chi'nchel pa' bih nac'ayej tak. Ma̱coj tak chi c'aybal ripa̱t i wAja̱w Dios, nqui queh.
Naxik'or chi je' re' i Jesus, re' take raj tahkanel xc'ulic cho pan quic'ux jenaj k'oric tz'ihmbimaj chipam riC'uhbal i Dios. Re' k'oric re're' je' wili rik'or:“Re' Lok' laj Pa̱t re' nlok'onjic wi̱' wach i wAja̱w Dios til wo' chic k'e̱' rinimal rilok'il chi wi̱neh ru'um reh rinimal wach rilok'il chi wi̱n, naribanjic chi re' hin narisacharic niwach, nqui rik'or.
Je' re' ajic ru'um xiban i Jesus ar chi chi̱' i lok' laj pa̱t re're', re' take c'amol quibe̱h ra̱' ri'sil cho ma' Israhel je' wili xquik'or cok reh:«Chajaric jeno' rehtalil enac'uhtaj keh c'uhtbal reh chi re' hat wilic awajawric chi quesmejic lok take aj c'a̱y wili? nqui take reh.
Chalic Jesus je' wili xic'u'lej take wi̱':«Re' wili rehtalil nanic'uhtam c'uhtbal aweh tak chi re' hin wilic wajawric: Nok xib ok chic k'i̱j sahchanak wach i Lok' laj Pa̱t wili re' nlok'onjic wi̱' wach i Dios, re' hin nanijohsam wo' chic cho, nqui queh.
maj re're' naxik'or ribiral i lok' laj ye'a̱b lok'onbal reh Dios c'ahchi' rik'oric chiri̱j i riti'jolal narucsjic wo' chic cho pa ro̱x k'i̱j.
Ru'um aj re' naxponic i k'i̱j chi nariquimic je i Jesus wach curu̱s eh naxuctic wo' cho pa ro̱x k'i̱j chi quixilac take camnak, re' hoj raj tahkanel xc'ulic cho pan kac'ux i k'oric rik'orom cho re're' eh xkacoj wach chi manlic i k'oro̱j cahnok chipam riC'uhbal i Dios chiri̱j rucsjic i Jesus, je' wo' xkacoj wach i k'oric ribanam cho i Jesus chiri̱j i ructic.
Ma' cu re' ta naxuctic cho i Jesus chi quixilac take camnak xcojoric wach i k'oro̱j ru'um, wilic la' take xquicoj wach rik'orbal chiwach i nink'i̱j Pa̱scuwa ribihnal nok wilic i Jesus ar Jerusalen.Je' re' ajic nok wilic ar i Jesus, riq'uihal take tinamit xquicoj wach chi re're' wilic rajawric ru'um nok xquilow take lok' laj nawa̱l xiban chi quiwach
xa re' la' Jesus ma' ru'um ta reh re', xich'ica̱' ta nak ric'ux chiqui̱j take tinamit re're' maj reht'alim i quicapew-bal wilic cho pan ca̱mna
eh ru'um chi reht'alim chaj bih wilic cho pan ca̱mna take c'acharel, ma' curman ta chi cu jeno' chic c'acharel enk'oric reh Jesus wi holohic on ma' holohic quino'jbal.
Re' Nicore̱mo xiban ric'uta̱j ru̱c' JesusWih'ic jenaj winak je' ru̱c' quicomonil take cow laj aj niminel reh C'uhbal Ye'o̱j reh Moyses, Nicore̱mo ribihnal. Re' Nicore̱mo re're' nim riwa'ric chi quixilac take c'amol kabe̱h i hoj ra̱' ri'sil cho ma' Israhel.
Pan jenaj aj chak'ab re' Nicore̱mo xc'ulic lok ru̱c' Jesus eh je' wili xik'or reh:«Ajabe̱s aj tijinel keh, re' hoj keht'alim chi ru'um take lok' laj nawa̱l abanam, re' hat til hat ritak'anic cho i Dios chi kac'uhbaljic. Je' re' ajic keht'alim wo' chi re' Dios wilic awu̱c' maj ma' jeno' c'acharel eriban jeno' lok' laj nawa̱l wi ma' wilic i Dios ru̱c', nqui reh.
Chalic Jesus je' wili xic'u'lej wi̱':«Til coric nik'or chi re' xnik'or aweh ma' ra̱j ta rik'orom chi re' c'acharel cu re' ta wo' chic i ritu̱t raja̱w nariye'bic ric'acharic, ra̱j la' rik'orom chi re' Lok' laj rUxlabal i Dios nariye'bic jenaj chic ric'acharic. Ru'um aj re' xa hab wach ra̱j oquic chi rehquen rajawric i Dios chi k'atal k'oric, curman chi enye'eric ric'acharic ru'um i Lok' laj rUxlabal i Dios, nqui reh.
Re' Nicore̱mo je' wili xik'or reh Jesus:«Enariban chi jeno' c'acharel re' asjanak chic eh pononak rirejbil enasjic wo' chic rica'pech? Wi eriban chi je' re', ra̱j na rik'orom chi cu ewo' chic nwih'ic cho ru̱c' ritu̱t eh enye'eric wo' chic wach sakom? nqui Nicore̱mo.
Re' Jesus je' wo' chic wili ric'u'ljic xiban:«Til coric nik'or chi re' xnik'or aweh ma' ra̱j ta rik'orom chi re' c'acharel cu re' ta wo' chic i ritu̱t raja̱w nariye'bic ric'acharic, ra̱j la' rik'orom chi re' Lok' laj rUxlabal i Dios nariye'bic jenaj chic ric'acharic. Ru'um aj re' xa hab wach ra̱j oquic chi rehquen rajawric i Dios chi k'atal k'oric, curman chi enye'eric ric'acharic ru'um i Lok' laj rUxlabal i Dios eh je' wo' chi narisaksjic wach i ra̱mna je' ricab nsaksjic wach riti'jolal ribakil ru'um i ha'.
Je' aj re' nik'or maj je' ricab chi re' hoj c'acharel, hoj cac'u̱n quixk'u̱n take katu̱t kaja̱w ru'um chi re' take re' xiye'bic kac'acharic, je' wo' re' cu̱c' take nye'eric quic'acharic ru'um i Lok' laj Uxlabal, re' take re' rac'u̱n rixk'u̱n i Dios chic take ru'um reh Lok' laj Uxlabal.
Je' re' ajic ma' nsahchic ac'ux ru̱c' xnik'or aweh chi je' wili: Curman chi re' take c'acharel nacasjic wo' chic rica'pech.
«Chiri̱j chic i wili, wilic wo' jenaj chic k'oric nanibanam aweh chiqui̱j take nye'eric quic'acharic ru'um i Lok' laj Uxlabal: Re' Lok' laj Uxlabal nancamanic cu̱c' riban je' ricab i te̱w chi ma' nilmijic ta wach nanc'ulic lok on nok xa njumic chic no̱j, nqui Jesus.
Re' Nicore̱mo je' wo' chic wili xik'or reh Jesus:«Nic' wach riwi̱' i asjic re're'? nqui reh.
Re' Jesus je' wili xik'or reh:«Nicore̱mo re' hat, hat jenaj aj tijinel k'e̱' lo̱k' awa'ric chi quiwach take kich ra̱' ri'sil cho ma' Israhel, nic' wach k'uru' chi ma' narak ta chiri̱j re' xnik'or aweh?
Re' hin til coric i c'ahchi' nik'orom aweh xa re' la' ru' to̱b ta xa c'ahchi' nik'oric chiri̱j i ye'o̱j keh chi ilmijic je' wo' chi eht'aljic, wilic aweh tak chipam acomonil, ma' nquicoj ta wach i nik'or.
Ru'um aj re' nicapaj i wili: Wi ma' nacoj ta tak wach i c'ahchi' nik'orom chiri̱j i xa pa' bih wilic ayu' wach ac'al, nic' aj chic wach nachacoj tak wach i k'oric eniban wi ta nak chiri̱j i wilic cho pan taxa̱j equink'oric? nqui Jesus reh Nicore̱mo.
Ru'um aj take k'oric xik'or i Jesus, re' hin Wa̱n nik'or chi ma' hab ta wach neht'alanic reh re' wilic cho pan taxa̱j maj ma' hab ta wach pononak cho ilbok reh chaj bih wilic ar. Re' Jesus, re' Ac'unbe̱s re' wilic rajawric chi quina̱ c'acharel, xa re' wach re' til reht'alim i wilic cho pan taxa̱j maj ma' xa re' ta chi ar xchalic naxc'ulic wih'ok ayu' wach ac'al, ar la' wo' chic xsoljic johtok eh chi je' re' xa wilic wo' cho pan taxa̱j.
Naxwih'ic i Jesus ayu' wach ac'al xic'ul reh je' ricab ribiral i rehtalil a̱k' xch'ilinjic wach jenaj che̱' ru'um Moyses nok c'ahchi' ric'amam quibe̱h take kama̱m kati't ar pan ye'a̱b chik yu̱k' re' ma'xta wi̱' patanel. Je' ricab rehtalil a̱k' re're', re' Jesus re' Ac'unbe̱s re' wilic rajawric chi quina̱ c'acharel xch'ilinjic wo' wach jenaj curu̱s eh je' ricab reh chi naric'ulic wo' nak chic quic'ux take kama̱m kati't curman chi re' Moyses xich'ila̱' i rehtalil a̱k' re're', curman wo' chi re' Jesus xch'ilinjic wach curu̱s
reh chi xa hab wach c'acharel erich'ica̱' ric'ux chiri̱j ma' eta chic nquimic chi junpech to̱b ta la' quimok je xa naric'acharic wo' chi junelic ru̱c' i Dios.
Je' re' k'uru' ru'um chi re' Dios k'e̱' wo' chic kojric'ax cho chi'nchel i hoj c'acharel, re're' xitak'a̱' cho ayu' wach ac'al i xa jenaj wo' ti chi rAc'u̱n chiwach, reh chi xa hab wach i c'acharel erich'ica̱' ric'ux chiri̱j ma' eta chic nquimic chi junpech naric'acharic la' chi junelic ar ru̱c' i Dios.
Ru̱c' aj ritak'abjic cho i rac'u̱n, re' Dios xic'uhtaj cho ric'axbal maj ma' reh ta chi riye'eric ti'c'axic chi quina̱ c'acharel xtak'abjic cho i Jesus reh la' chi narico'lem take chiwach i ti'c'axic wilic nak chi quina̱ ru'um quimahc.
Ru'um aj re', re' c'acharel n-niminic reh Jesus ma'xta riye'eric pan ti'c'axic. Tz'a̱b ru' i c'acharel re' ma' rinimej ta i Jesus re' xa jenaj chi rAc'u̱n i Dios, re're' xch'ukuric chic k'oric china̱ ru'um i Dios chi naric'ulum i ti'c'axic ru'um nok re' c'acharel re're' ma' choplic ta ric'ux chiri̱j i Jesus re' xa jenaj wo' ti chi rAc'u̱n i Dios.
Chaj wa'ric chi nch'ukuric k'oric chi quina̱ take c'acharel ru'um i Dios? Ru'um chi xa c'ahchi' wo' que̱b chi c'ahbilal take c'acharel. Ru'um re' naxc'ulic ayu' wach ac'al i Jesus chi aj sakomonel pa̱m quino'jbal, re' take c'acharel xquic'ax wach i k'ekom wilic wi̱' i quino'jbal chiwach chi re' Jesus narisakomem nak pa̱m quino'jbal
eh ru̱c' re're' xc'uhtunic lok wach i c'ahbilal laj capew-bal nca'n maj re' take c'ahbil quino'jbal ma' nca̱j ta wach i sakom eh ma' qui'oquic ta wo' chipam reh chi ma' eta nsakombic lok wach i c'ahbilal nca'n,
raj nchel take nca'n holohic laj no'jbal je' ricab ra̱j i Dios, re' take re' qui'oquic pan sakom reh chi enc'utunic lok wach chi c'ahchi'que̱b chi c'acharic je' ricab ra̱j i Dios.
Re' Wa̱n nk'oric chiri̱j i JesusChiri̱j chic i k'oric xiban ru̱c' i Nicore̱mo, re' Jesus xelic je chipam i tinamit Jerusalen ch'i̱l take raj tahkanel eh xo̱j pan tak toco̱m chic ye'a̱b aj pa riyuk'ul Jure̱ya take. Chiwach take k'i̱j naxwih'ic pan tak ye'a̱b re're' ch'i̱l take raj tahkanel, re' Jesus xikahsaj quiha̱' take tinamit xiponic ru̱c'
je' ricab wo' c'ahchi' ribanam cho Wa̱n ar chipam i ye'a̱b Enon ribihnal re' wilic ma' naht ta je ru̱c' i jenaj chic ye'a̱b Salim ribihnal. Je' aj re' camanic c'ahchi' ribanam i Wa̱n ru'um nok yohbal wach ha' wilic ar eh chi ma'xta pe' nak bih nk'etbic pa ribe̱h reh ricamaj xikahsaj quiha̱' take tinamit quiponic ru̱c',
ru'um nok ma' ja' ncojoric ta nak pan che̱' ru'um Hero̱res.
Ru'um aj re', re' take aj tahkanel re're' xi'o̱j ru̱c' i Wa̱n eh je' wili xquik'or reh:«Kaj tijinel, wilic na pan ac'ux i winak xponic awu̱c' ar chi juntar ma' laj ha' Jortan chi rikahsjic riha̱', re' xak'or wo' i hat chi xawilow chi xye'eric reh Lok' laj rUxlabal i Dios? Re' winak re're' ma' xa ta re' c'ahchi' rikahsam quiha̱' take tinamit, yohbal la' wo' wach take nquimol qui̱b ru̱c' chi rikahsjic quiha̱', nqui take reh.
Re' Wa̱n je' wili xic'u'lej take wi̱':«Xa re' wach Dios ntik'inic cho wach chaj bih camanic naribanam i ju'jun chi c'acharel chiwach. Je' re' nok suk chawilow tak i chaj bih c'ahchi' ribanam i Ajabe̱s re're'.
Je' wo' chic re' hat-tak xabiraj wo' tak chi re' hin xnik'or cho aweh tak chi re' hin ma' re' ta hin i Ajabe̱s re' Pahbamaj chi K'atal K'oric. Re' hin xa hin la' tak'amaj cho ru'um i Dios chi rik'ormojic ribiral ric'ulic lok i Pahbamaj chi K'atal K'oric re're'.
Je' re' k'uru' ru̱c' i nibiram chiri̱j i Ajabe̱s Jesus, re' hin k'e̱' nsukbic nic'ux ru̱c' re're' je' ricab nok k'e̱' wo' nsukbic ric'ux jeno' ac'un pa ricaxarahil jeno' chic rich q'uijol narilow chi xiban chic caxa̱ra ru̱c' rehq'ue̱n eh je' wo' chi c'uta̱j chic riban cu̱c' take rula̱' ru̱c' sukquil c'uxlis.
Ru̱c' aj risukquil nic'ux chiri̱j re're', re' hin nik'or wo' aweh tak i wili: Re' Jesus curman chi k'e̱' wo' chic ye'erok rilok'il eh re' hin kajok wach nilok'il, nqui xik'or i Wa̱n aj kahsem ha'.
Je' re' k'uru' re' rajawric i Jesus k'e̱' wo' chic nim wach ru'um chi re're' Ajabe̱s chi kana̱ i hoj chi'nchel c'acharel. Je' wo', re' Jesus ar chalanak pan taxa̱j eh ru'um re' til toco̱m chi kawach i hoj c'acharel re' xa wilco̱j wo' ayu' wach ac'al eh xa kojk'oric wo' chiri̱j i xa chaj bih nkilow ayu' wach ac'al. Ru'um aj chi ar pan taxa̱j chalanak,
re' Jesus nk'oric chiri̱j chaj bih ribiraj ch'i̱l chaj bih rilow cho ar ru̱c' Ajabe̱s Dios. To̱b ta chiri̱j re' nk'oric, q'uihal take c'acharel ma' nquic'ul ta i rik'or
eh ru̱c' nca'n re're', ma' c'ahchi' ta quic'uhtam lok chi re' Dios xa coric wo' nk'oric je' ricab ric'uhtaj lok i c'acharel nc'ulbic reh chaj bih rik'or i Jesus.
Je' re' ajic re' Jesus ru'um chi re' wo' Dios xtak'anic cho reh ayu' wach ac'al, re' aj re' nk'oric reh take k'oric ye'o̱j cho reh ru'um i Dios. Reh aj chi narito'bjic i Jesus, re' Dios xiyew wo' reh chi xa nariwih'ic wo' rajawric i Lok' laj Uxlabal ru̱c'.
Ma' xa re' ta re' xye'eric reh, ru'um la' wo' chi til k'e̱' ti' nic'rijic ru'um i Ajabe̱s Dios, xye'eric wo' reh chi nariwih'ic rajawric china̱ chi'nchel.
Ru'um chi re' Jesus wilic rajawric chi naribanam chi re' take c'acharel naquic'acharic chi junelic, xa hab wach k'uru' naricojbic wach chi re're' i rAc'u̱n i Dios xa na wo' ric'acharic chi junelic to̱b ta nak quimok je. Tz'a̱b ru' xa hab wach ma' ricoj ta wach i Jesus chi re're' rAc'u̱n i Dios, xa ma' re' ta ma'xta chic riye'eric ric'acharic chi junelic naquimok je, yu'na la' wo' wilic chic rijosk'il i Dios china̱.
Re' Jesus xk'oric ru̱c' i jenaj ixok aj Sama̱ryaPan jenaj k'i̱j xponic ribiral ru̱c' Jesus chi re' take cow laj aj niminel reh C'uhbal Ye'o̱j reh Moyses xquibiraj chi yohbal wach take tinamit c'ahchi' quiponic ru̱c' Jesus chi rikahsjic quiha̱' eh qui'oquic chi raj tahkanel chic take, ra̱j ru̱c' i Wa̱n ma' q'uih ta ti take quiponic chi rikahsjic quiha̱'.
To̱b ta wo' nak ma' re' ta i Jesus nbanic i kahsanic ha', re' la' i hoj raj tahkanel kojbanic, re' Jesus xicapaj chi tare̱t chi nakacana̱b cahnok i yuk'ul re're' ru'um i yohbal ric'am cho chi reh i ribiral nelic lok re're'.
Je' re' k'uru' re' Jesus xojresaj je pa riyuk'ul i Jure̱ya eh xichop wo' chic je i be̱h rimol je pa riyuk'ul i Calile̱ya.
Je' re' ajic ru'um chi curman chi nariq'uic ponok chipam quiyuk'ul take aj Sama̱rya
xiq'uic ponok chipam jenaj tinamit, Sicar ribihnal re' wilic chipam i yuk'ul re're'. Re' tinamit Sicar, ar wilic ma' naht ta ru̱c' i ye'a̱b xiyew cho i Jacow reh rac'u̱n re' Chep ribihnal.
Chipam i ye'a̱b re're' wilic jenaj rijulil ha' c'oto̱j cahnok najtir k'i̱j ru'um i ma' Jacow. Naxponic ar je' na cablaj o̱ra reh k'i̱j, re' Jesus xitz'uka̱' ri̱b chi chi̱' rijulil c'otoj laj ha' re're' ru'um k'e̱' xk'uhtic chi behic.
Nok junc'am chic ritz'uhkic ar i Jesus, xponic jenaj ixok aj Sama̱rya chi ric'amaric riha̱'. Je' re' k'uru' re' Jesus je' wili xik'or reh ixok re're':«Chacuy tu̱t chayew so' niha̱', nqui reh.
Naxik'or take k'oric re're' ma' wilco̱j ta nak i hoj ar maj ma' ja' kojc'ulic ta nak lok reh rilok'oric pa' bih so' keh xo̱j ka'n ar pan tinamit.
Je' re' ajic re' ixok re're' je' wili xik'or reh Jesus:«Re' hat, hat ra̱' ri'sil cho ma' Israhel eh re' hin, hin aj Sama̱rya. Chaj bih riwi̱' k'uru' chi napahkaj cho aha̱' wi̱n nok aweht'alim wo' nak chi ma' riban ta chi jeno' keh hoj aj Sama̱rya eriyew riha̱' jeno' ra̱' ri'sil cho ma' Israhel? nqui xik'or ixok re're'.Je' re' xik'or ru'um reht'alim nok chi kaxilac i hoj ra̱' ri'sil cho ma' Israhel, ncojoric wach chi kojcahnic chi hoj chic aj mahc chiwach i Dios wi xkacoj jeno' quiculc take aj Sama̱rya.
Je' re' k'uru' re' Jesus je' wili ric'u'ljic xiban:«Til ta wo' nak aweht'alim chaj bih riyew i Dios chi si̱ eh aweht'alim ta wo' nak chi nim wach wajawric i hin re' c'ahchi' nipahkam cok so' niha̱' aweh, re' hat enak napahkaj aha̱' wi̱n eh enak niyew aweh i ha' re' riyew i c'acharic, nqui Jesus.
Naxibiraj ixok chi je' re' je' wili xik'or:«Ajabe̱s re' rijulil ha' c'oto̱j wili, k'e̱' chamil pa̱m eh ma'xta wo' jeno' alecbal esbal cho reh ha'. Nic' wach resmejic i ha' ena'n cho nanacapaj i hat on haj nawesan cho ha' re' nbanic chi enwih'ic nic'acharic chi junelic?
Ra̱j na rik'orom k'uru' chi re' hat k'e̱' wo' chic ano'jbal chiwach i kama̱m ma' Jacow chi reht'aljic haj encan kaha̱'? Je' re' nik'or maj re' kama̱m ma' Jacow xc'otbic cahnok reh rijulil ha' wili chi c'ambal riha̱' eh je' wo' chi naquic'amam quiha̱' take rac'u̱n rixk'u̱n ch'i̱l wo' nic' pa' q'uihal take quichico̱p, nqui ixok re're'.
Re' Jesus je' wo' chic wili xik'or reh:«Ru'um chi re' ha' wilic pan jul wili ma' eta resaj achikchi'i̱l chi junpech, re' c'acharel naruc'unic reh ha' wili xa nariwih'ic wo' richikchi'i̱l.
Tz'a̱b ru' i c'acharel naruq'uem reh ha' niyew i hin ma' jaruj ta chic nariwih'ic richikchi'i̱l. Je' aj re' naric'ulum maj je' ricab chi re' ha' nelic cho chipam jeno' rasbal ha' xa c'ahchi' wo' cho chi elic, je' wo' re' i ha' niyew i hin xa nariwih'ic wo' cho ru̱c' i c'acharel re're' reh chi naric'acharic chi junpech, nqui Jesus.
Chalic ixok re're' je' wili xik'or reh Jesus:«Chacuy Ha̱w, chayew wi̱n i ha' nak'or ribiral re're' reh chi ma' eta chic nwih'ic nichikchi'il eh xa ta wo' nak chic equinchalic c'amol ha' chipam rijulil i c'otoj ha' wili, nqui ixok re're'.
Re' Jesus je' wo' chic wili xik'or reh:«Yu'na hiy chak'o'rej cho abahi̱l eh chac'am cho ayu', nqui Jesus reh.
Re' ixok re're' je' wili xik'or:«Ay Ha̱w, chajaric nak'or i hat? Re' hin ma'xta nibahil, nqui xik'or.—Ho̱', coric xak'or chi ma'xta abahi̱l chi coric,
maj ho'o̱b winak iq'uinak awu̱c' eh re' wilic awu̱c' yu'na ma' re' ta wo' abahi̱l. Coric aj ru' xak'or chi ma'xta abahi̱l, nqui Jesus reh ixok re're'.
Chak'or wi̱n k'uru' chaj wa'ric chi re' hat-tak ra̱' ri'sil cho ma' Israhel nak'or tak chi cu ar Jerusalen curman chi narilok'onjic wach i Dios? Chaj wa'ric chi ma' eta nlok'onjic wach i Dios chipam i yu̱k' wili? Je' re' birinic niban maj re' take kama̱m kati't ayu' xca'n i lok'onic, nqui reh Jesus.
Re' Jesus je' wili xic'u'lej wi̱':«Tu̱t, chacoj wach chi coric i nanik'orom aweh wili: C'ulic lok reh i k'i̱j chi ma' cu re' ta chic ar pan tinamit Jerusalen naribanaric rilok'onjic wach i Dios on chi cu re' ta nak chic chipam i yu̱k' wili enbanjic chi je' re'.
«Cu yu'na chi k'i̱j xa re' wach hoj ra̱' ri'sil cho ma' Israhel nkalok'ej wach i Dios chi keht'alim chi re're' i kajco'lonel. Re' hat-tak aj Sama̱rya nalok'ej wo' tak wach i Dios xa re' la' ma' aweht'alim ta tak wach i kaDios chi aj co'lonel ru'um nok xa re' wach hoj ra̱' ri'sil cho ma' Israhel xojco'ljic ru'um. To̱b ta je' nak re' rilok'onjic wach i Dios nbanjic cu yu'na chi k'i̱j,
re' k'i̱j xnik'or aweh chi c'ulic lok reh, xc'ulic chic lok yu'na nok re' Lok' laj Uxlabal re' nsakomonic pa̱m quino'jbal take c'acharel reh chi naquirakam chiri̱j i coric, re' wo' re' ento'bonic queh c'acharel chi til enca'n chi coric i rilok'onjic i Dios je' ricab i lok'onic nponic chiwach chi naribanjic reh.
Je' re' nik'or maj re' Dios xa pan Lok' laj Uxlabal wo' wilic eh ru'um aj re', re' take quilok'onic wach curman chi enquilok'ej wach chi to'bomaj take ru'um i Lok' laj Uxlabal reh chi re're' enc'utunic reh i coric laj lok'onic, nqui Jesus.
Chalic ixok re're' naxk'oric chiri̱j i Mesi̱yas re' ra̱j rik'orom re' Ripahba̱b i Dios chi K'atal K'oric, je' wili xik'or reh Jesus:«Re' hin weht'alim chi naric'ulic lok i Pahbamaj chi K'atal K'oric. Nac'olok lok ru', re're' narisakomonic wach keh chi'nchel chaj bih c'ahchi' ak'orom i hat, nqui ixok re're'.
Re' Jesus je' wo' chic wili xik'or reh:«Re' nak'or i hat re're', re' aj hin ru' re' c'ahchi'qui̱n chi c'uta̱j awu̱c' yu'na, nqui xik'or reh.
Je' re' c'ahchi' rik'orom reh naxoj-o̱j c'olok i hoj raj tahkanel. Naxkilow chi c'uta̱j riban ru̱c' ixok re're', re' hoj xsahchic kac'ux chi re' kaj tijinel c'ahchi' chi c'uta̱j ru̱c' jenaj ixok, xa re' la' ru'um chi nkayohbalej wach ma' hab ta wo' wach keh xbirinic ta nak reh Jesus chi je' wili:«Chaj bih nabiraj reh ixok re're' on chaj bih nac'u'tjaj tak, ma' kojqui ta wo' reh ru'um nkayohlej wach i kAjabe̱s.
Je' re' ajic naxicohlaj k'oric i Jesus, re' ixok re're' xicahnaj cahnok rico̱m chi chi̱' rijulil i c'otoj ha' re're' eh xo̱j johtok pan tinamit chi rik'ormojic queh take rich ritinami̱t chi je' wili:
«Jenaj winak xnirak chi chi̱' rijulil i c'otoj ha' re' nkac'am wi̱' kaha̱'. Ar naxoquic chi c'uta̱j wu̱c' xik'or wi̱n nic' wach riwi̱' nic'acharic. Ma' re' ta na nchel re're' i Pahbamaj chi K'atal K'oric k'oro̱j cho ribiral chi naric'ulic lok? Tak-tak k'uru' kilow tak cho hab wach i winak re're', nqui queh.
Re' take c'acharel xibirinic reh xik'or ixok re're', xi'elic cho pan tinamit eh xichalic chipam i ye'a̱b re' wilic wi̱' i Jesus.
Nok cu ja' quiponic ta take c'acharel re're', re' hoj aj tahkanel je' wili xkak'or reh Jesus ru'um nok xkac'am chic cho i wi'c:«Ajabe̱s kaj tijinel, chacuy cha'n awa', kojqui reh.
Re' Jesus je' wili xik'or keh:«Re' hin xniban chic niwa', xa re' la' hat-tak ma' aweht'alim ta tak chajaric xnic'ux, nqui keh.
Je' re' nok re' hoj p'uht kabiram chi kawach hab wo' wach k'uru' xc'ambic cho riwa' i Jesus,
xa re' la' naxojribiraj chi je' re' nkak'or je' wili xik'or keh:«Naxnik'or aweh tak chi xniban chic niwa', re' wili xwa̱j nik'orom aweh tak: Je' ricab nok ncahnic chi suk niti'jolal naniban niwa' je' wo' re' sukquil quincahnic naniban i haj wilic ra̱j i kAja̱w Dios re' xtak'anic cho wi̱n ayu' wach ac'al. Je' wo' chic, k'e̱' wo' suk wi̱n ricohlsjic wach i haj wilic nicamaj xiyew wi̱n
chi nanibanam cu̱c' take tinamit re' je' na ricab take junseht ok chi abi̱x. Coric ru', yu'na cu wilic i ra̱j chi narijacharic cho abi̱x, cu quejeb chic poh ra̱j tiqui tak. Xa re' la' i hin nik'or aweh tak chi ma' je' ta re' cu̱c' take tinamit re' nawilow tak chi c'ahchi' quic'ulic lok re're'. Chawilow aj tak je, re' take re' c'ahchi' quic'ulic lok chi tikilque̱b chic chi rinimjic re' enak'or tak queh chiri̱j riC'uhbal i Dios.
Ru'um aj re' nanik'or aweh tak chi re' hat-tak je' acab tak i aj jacho̱l maj je' ricab chi re're' ric'ul ritojbal ru'um i jach riban je' wo' re' hat-tak na̱c'ulum wo' aco̱ch tak nachiyew queh c'acharel i co̱ch chi naquic'acharic chi junelic. Je' wo' chic, je' ricab i sukquil c'uxlis xwih'ic pa ra̱mna i aj tico̱l ch'i̱l aj jacho̱l naxca'n i jach, je' wo' re' hat-tak k'e̱' wo' sukquil c'uxlis nariwih'ic pan awa̱mna tak nachiyew i Dios chi re' take c'acharel naquic'acharic chi junelic.
«Ayu' aj no̱j elok wach ricorquil re' k'oro̱j chi jenaj nbanic i tic eh jenaj chic nbanic i jach.
Je' re' nik'or maj re' hin c'ahchi'ca̱t nitak'a̱b tak je chi narimanlajic wach i k'oro̱j chic cho chiwi̱j ru'um jenaj toco̱m c'acharel. Ru'um chi je' re' na̱banam tak, til nik'or aweh tak chi re' hat-tak na̱banam tak je' ricab nca'n take toco̱m chic aj camanom nok quitak'abjic je ru'um jeno' ajabe̱s chi naquijacham cho i jal re' ma' re' ta take xiticbic reh, nqui Jesus keh.
Je' re' xik'or keh nok ja' quiponic ta wo' take c'acharel quic'acharic chipam i tinamit Sicar ar pan quiyuk'ul aj Sama̱rya.Chi quixilac take tinamit re're' yohbal wach queh xquinimej i Jesus ru'um rik'orbal ixok xponic cu̱c' chi rik'ormojic chi re' Jesus xik'or reh chi'nchel nic' wach riwi̱' ric'acharic.
Naxiponic ru̱c' Jesus take tinamit re're', xquipahkaj ato'bil reh chi naricahnic pan quitinami̱t eh ru'um re', re' Jesus xcahnic wo' quib k'i̱j cu̱c'.
Chiwach i quib k'i̱j re're' wilic wo' chic take tinamit xquinimej i Jesus ru'um i k'oric xquibiraj ru̱c'.
Re' take xiniminic re're' je' wili xquik'or reh ixok re're':«Yu'na xkanimej i Jesus ma' ru'um ta i xak'or keh hat, ru'um la' chi re' hoj xkabiraj wo' rik'orbal eh yu'na keht'alim chic chi re're' i Pahbamaj chi K'atal K'oric re' nco'lonic queh c'acharel, nqui take reh.
Jenaj winak xipahkaj ritobjic reh Jesus<TS3>(Mt. 8.5-13; Lc. 7.1-10)Chiri̱j chic quib k'i̱j xiban ar Sama̱rya, re' Jesus xitik ju' rojic pa riyuk'ul i Calile̱ya
ar pan toco̱m chic tinamit re' xik'or wi̱' take k'oric wili:«Ma' jeno' aj k'orol riC'uhbal i Dios ma' ta nak ixowomaj wach pa ritinami̱t, nqui xik'or.
Je' re' ajic naxponic pa riyuk'ul i Calile̱ya kich'i̱l i hoj raj tahkanel, re' Jesus xc'ulmujic chi suk cu'um take tinamit ar maj re' take tinamit re're' quilom chic cho nic' wach take lok' laj nawa̱l ribanam i Jesus naxiponic chipam i nink'i̱j xbanaric ar Jerusalen.
Nok pa riyuk'ul chic Calile̱ya wilic, re' Jesus xo̱j wo' chic wih'ok chipam i tinamit Canah re' xic'uhtaj wi̱' i pe̱t lok' laj nawa̱l ru̱c' rimiksjic i ha' chi ri̱s u̱wa. Nok wilic i Jesus ar, jenaj winak c'acharic riban ar pan tinamit Capernahum re' wilic wi̱' jenaj nim wach ricamaj ru̱c' i k'atal k'oric, xyowabjic cho rac'u̱n.
Je' re' nok re' winak re're' naxibiraj chi re' Jesus xelic cho pa riyuk'ul i Jure̱ya eh xponic chipam i yuk'ul Calile̱ya, xc'ulic lok ru̱c' i Jesus ar Canah eh xa nch'uk chic ric'ux xipahkaj ato'bil reh chi naricowsam i rac'u̱n ru'um nok wilic nak chic pan quimic ru'um riya'bilal.
Ar ajic re' Jesus je' wili xik'or reh winak re're':«Re' hat-tak tinamit ma' ta c'ahchi' awilom tak take yohbal wach lok' laj nawa̱l rehtalil chi til hin ritak'anic cho i Dios, ma' eta nak nach'ica̱' ac'ux tak chiwi̱j, nqui Jesus.
Naxibiraj chi je' re' i Jesus je' wili xik'or reh:«Tisoljen je, re' awac'u̱n suk chic ric'ux natiponok, nqui reh.Re' winak re're' xicoj wach xk'ormojic reh eh xsoljic wo' chic je pa ripa̱t.
Nok behic chic riban je, wilic take raj camanom xichalic chi ric'uluric eh xquik'or reh chi re' rac'u̱n ma' xquimic ta suk la' chic ric'ux.
Je' re' k'uru' re' winak re're' xibiraj queh raj camanom nic' o̱ra xc'ulic ric'ux eh naxquik'or reh chi e̱w china̱ cablaj o̱ra c'ulunak ric'ux,
re' ajabe̱s re're' xc'ulic cho pa ric'ux chi je wo' re' o̱ra xik'or i Jesus chi re' rac'u̱n xc'ulic chic ric'ux. Ru̱c' xc'uluric re're', re' winak re' ch'i̱l take raj pan pa̱t xquinimej i Jesus.
Re' aj re' i ricab lok' laj nawa̱l xiban i Jesus chipam riyuk'ul i Calile̱ya re' xponic wi̱' naxelic je pa riyuk'ul i Jure̱ya.
Re' Jesus xicowsaj jenaj winak najtir chic choponak cho ru'um jenaj ya'bilalChiri̱j chic riwih'ic ar pa riyuk'ul i Calile̱ya, re' Jesus xichop cho ribe̱h ar Jerusalen re' oquic cho wi̱' reh i jenaj nink'i̱j nkic'saj i hoj ra̱' ri'sil cho ma' Israhel.
Ar aj Jerusalen ma' naht ta chi chi̱' jenaj ocbal reh tinamit re're', “Re' Take Me̱'” ribihnal i ocbal re're', wilic jenaj tz'ak tuka̱b ha' Wete̱sta ribihnal pan kak'orbal i hoj aj hewre̱yo. Re' tuka̱b ha' re're' ho'o̱b k'at pa̱m bano̱j eh chi chi̱' lok tik'imaj lok rimujil.
Chi chi̱' i tuka̱b ha' re're' k'e̱' q'uihal take yowa'i̱b wilque̱b ar je' ricab take sot' wach, take si̱c ch'i̱l take ma'xta co̱k quik'ab. Ar uyunic nca'n chi naric'uyu'jic cho i ha' re're'
maj chi queh ru' wilic jenaj raj tz'e' wa̱ch i Dios cuc'lam xilac nchalic chi ric'uyu'sjic pa̱m i ha' re're'. Nok c'uyu'sumaj chic pa̱m i ha' re're', re' pe̱t yowa̱b noquic cok chipam nc'ulic ric'ux chi coric.
Chipam aj i ye'a̱b re're', wilic jenaj winak wahxaklaj rica'winak  ha̱b richopic cho ru'um jenaj ya'bilal wilic reh.
Nok re' Jesus xilow i winak re're' eh xeht'alij chi najtir chic richopic cho ru'um riya'bilal je' wili xik'or reh:«Nawa̱j na chi enc'ulic ac'ux? nqui reh.
«Ho̱' Ha̱w, nwa̱j nak xa re' la' ma' hab ta wach jeno' c'acharel ncojbic jok wi̱n chipam i tuka̱b ha' wili nanc'ulic c'uyu'sjok pa̱m ru'um raj tz'e' wa̱ch i Dios. Ru'um re' to̱b ta nak nwa̱j chi naric'ulic nic'ux, ma' niban ta canar maj nok re' hin niniq'uej nak cok oquic chipam ha' re're', wilic chic jeno' pe̱t noquic chi niwach, nqui reh Jesus.
Re' Jesus je' wo' chic wili xik'or reh i winak re're':«Ha̱w, yu'na echic riban chi enawihkaj je ach'aht. Tipa̱' johtok k'uru' eh tibehok, nqui reh.
Chipam wo' ti junc'am re're', xcowjic i winak re're' eh chi je' re' xo̱j pa ripa̱t chi c'ahchi' ric'amam je rich'aht. Ru'um chi re' winak yowa̱b nak re're' c'ahchi' ric'amam je rich'aht pan jenaj hi'lbal k'i̱j chi keh hoj ra̱' ri'sil cho ma' Israhel,
re' take c'amol quibe̱h take wich ra̱' ri'sil cho ma' Israhel je' wili xquik'or reh naxquilow i c'ahchi' ribanam:«Re' k'i̱j yu'na, lok' laj k'i̱j chiwach i Dios. Ru'um re', re' c'uhbal hoj tijimaj wi̱' rik'or keh chi ma' riban ta chi enac'am je ach'aht chipam i k'i̱j wili, nqui take.
Chalic i winak re're' je' wili xik'or queh:«Je' na nak ru', xa re' la' i winak xcowsonic wi̱n xik'or chi nanibehic eh je' wo' chi nanic'amam je nich'aht, nqui queh.
Re' take wich ra̱' ri'sil cho ma' Israhel re're' je' wili xquik'or reh:«Hab wach i winak xk'oric aweh chi tibehok eh chi na̱c'amam je ach'aht? nqui take reh.
Re' winak re're' ma' xik'or ta queh ribihnal i Jesus ru'um ma' xeht'alij ta wo' wach ru' maj chiri̱j chic naxicowsaj cahnok, re' Jesus xelic je chi quixilac take c'acharel wilque̱b chipam ye'a̱b re' xcowsjic wi̱' i c'acharel re're'.
Chiri̱j chic chi'nchel i k'oric xca'n take c'amol quibe̱h take wich ra̱' ri'sil cho ma' Israhel ru̱c' i winak re're', cu re' aj chic ru' xina'bej ribihnal i Jesus naxquirak qui̱b chi chi̱' i Lok' laj Pa̱t re' nlok'onjic wi̱' wach i Dios eh ar je' wili xk'ormojic reh ru'um i Jesus:«Yu'na xc'ulic chic ac'ux ma' timahcanic chic k'uru' maj ma' nchalic nchel chana̱ jeno' ti'c'axic nim wach chiwach i xac'ul lok, nqui xk'ormojic reh.
Je' re' ajic re' winak re're' xo̱j wo' chic cu̱c' take wich ra̱' ri'sil cho ma' Israhel eh xik'or queh chi re' xcowsonic reh re' po' nchel i Jesus.
Re' Jesus risakomej wach hab wach narich'ukbic k'oric chi quina̱ take c'acharelRu'um aj chi re' Jesus pan hi'lbal k'i̱j chi keh hoj ra̱' ri'sil cho ma' Israhel riban take lok' laj nawa̱l, re' take c'amol quibe̱h take wich ra̱' ri'sil cho ma' Israhel p'uht quisiq'uim ri̱j nic' wach naca'n ti'c'axic reh cu rehtal naquicansam nak je.
Ru'um aj re' chi rico'ljic ri̱b chiwach quicapew-bal take re', re' Jesus je' wili xik'or queh:«Re' wAja̱w Dios cu yu'na chi k'i̱j xa camanic wo' riban chi quitobjic take c'acharel. Wi re' aj re' i camanic riban i wAja̱w chipam i k'i̱j wili, ra̱j wo' rik'orom chi re' wo' re' camanic nanibanam hin chipam i k'i̱j wili, nqui queh.
Ru'um reh k'oric xiban re're', re' take wich ra̱' ri'sil cho ma' Israhel riman chic p'uht quisiq'uim ri̱j nic' wach ricansjic i Jesus naca'nam ru'um nok chi quiwach ru', re' Jesus c'ahchi' ribanam i ma' ye'o̱j ta k'ab chi banaric pan hi'lbal k'i̱j chi keh hoj ra̱' ri'sil cho ma' Israhel. Ma' xa re' ta re' riban i Jesus rik'or la' wo' chi re' Dios i rAja̱w eh ru̱c' i k'oric rik'or re're', chi queh ru' c'ahchi' rijunehtem ri̱b ru̱c' i Dios.
Ru'um aj reh tz'akoj mahc nca̱j nak ca'nam chiri̱j i Jesus, re're' je' wili xik'or queh chi rico'ljic ri̱b:«Chabiraj tak chi coric i ricorquil nanik'orom wili: Wu̱c' hin nc'uluric je' ricab nc'uluric ru̱c' jenaj ac'unbe̱s ncamanic chi rilahk' i raja̱w chi ritijiljic ri̱b. Re' ac'unbe̱s re're' ma' xa rino'jbal ta ri̱b take camanic riban, re' la' haj wilic i camanic rilow chi riban i raja̱w re' wo' re' riban ru' eh ru'um chi quicabchel quicamanic, xa pa' bih camanic riban i raja̱w re' wo' re' riban ac'unbe̱s.
«Je' aj re' je' ricab nc'uluric ru̱c' jeno' ac'unbe̱s ncamanic chi rilahk' i raja̱w, re' wAja̱w Dios ric'uhtaj wi̱n chi'nchel chaj bih ricamaj ra̱j chi nanibanam eh je' re' riban wu̱c' ru'um chi k'e̱' wo' chic quiric'ax i hin rac'u̱n. Je' ricab nok re' wAja̱w Dios til re're' xc'uhtunic wi̱n chaj bih xa̱j ribanaric ru̱c' i winak xnicowsaj lok re're', til re' wo' re' naric'uhtunic johtok wi̱n chi kawach i riq'uihal nimak tak wach camanic eh nanip'ut ribanaric take re', narisahchic ac'ux nachawilow tak.
Je' re' nik'or maj je' ricab chi re' wAja̱w Dios riyew wo' chic quic'acharic take camnak re' rucsaj take cho, je' wo' re' nanibanam i hin rAc'u̱n cu̱c' take hab wach nwa̱j chi equic'acharic wo' chic.
Je' re' nanibanam ru'um nok re' wAja̱w Dios xitik'a̱' wach chi re' hin rAc'u̱n nanik'oric hab wach eniyew wo' chic ric'acharic. Je' re' k'uru' ma' re' ta chic i wAja̱w Dios enk'oric chi quina̱ take tinamit hab wach queh equic'acharic, re' la' chic i hin equink'oric queh. Re' aj re' xitak'a̱' wach i wAja̱w Dios reh chi
re' lok'il nye'eric reh ewo' enye'eric wi̱n hin rAc'u̱n. Chi je' re' xitik'a̱' wach i Dios, xa hab pa' wach ma'xta riye'bic nilok'il i hin Ac'unbe̱s, ma'xta wo' riyeb rilok'il i wAja̱w re' xtak'anic cho wi̱n hin.
«Chabiraj tak chi coric i ricorquil nanik'orom wili: Xa hab pa' wach nariniminic reh niC'uhbal eh rich'ica̱' ric'ux chiri̱j i wAja̱w Dios re' xtak'anic cho wi̱n, re're' xye'eric chic reh chi enc'acharic chi junelic eh chi je' re' naquimok je ma' eta chic nk'ormojic reh chi naric'ulum i ti'c'axic ru'um reh rimahc eh ma' xa quimic ta naribanam chi junpech, naric'acharic la' wo' chic chi junelic.
Je' re' nik'or maj je' ricab chi re' Dios ma' hab ta wach nye'bic ric'acharic re' la' re' riyew quic'acharic take c'acharel, re' hin wilqui̱n wo' chi aj ye'ol reh c'acharic ru'um nok re're' i camanic xiyew wi̱n i wAja̱w Dios chi nanibanam.
Ru'um aj chi re' hin Ac'unbe̱s re' wilic wajawric chi quina̱ c'acharel, re' wAja̱w Dios xiyew wo' wajawric chi xa hab pa' wach nwa̱j chi enc'acharic, ewo' chic niyew reh chi enc'acharic chi junelic.
Ru'um aj re' ma' nsahchic ac'ux tak chiri̱j i nanik'orom wili chi na wo' riponic i k'i̱j chi re' take camnak naquibiram i nik'orbal eh nacuctic cho.
Re' take holohic c'acharic xca'n chiwach i Dios, nacuctic wo' chic cho reh chi naquic'acharic chi junelic eh re' take ma' holohic ta c'acharic xca'n chiwach i Dios, nacuctic wo' cho chi ric'uluric i rinimal ti'c'axic.
«Ru'um chi re' wAja̱w xiyew wajawric chi rik'ormojic chaj bih naric'uluric cu̱c' take camnak nacuctok wo' chic cho, re' hin ma' eta nik'or xa pa' jaric nmikric cho pa nicapew-bal, re' la' hin nibiraj eh nik'or re' nic' pa' wach c'ahchi' rik'orom wi̱n i wAja̱w Dios. Ru'um aj re', re' k'oric niban chiqui̱j take hab wach naquic'acharic til coric wach, maj ma' re' ta nic' pa' wach nwa̱j i hin nik'or, re' la' je' ricab ra̱j i wAja̱w Dios re' xtak'anic cho wi̱n.
Wi wilic jeno' k'oric nk'oric chiri̱j jeno' c'acharel, re' k'oric re're' ma' coric ta wach wi xa re' i c'acharel re're' nk'oric, nqui nk'ormojic. Je' re' ajic ma' xa re' ta hin quink'oric chiwi̱j i hin,
je' la' wo' i wAja̱w Dios, re' wo' re' i jenaj chic nk'oric chiri̱j i reht'alim chiwi̱j. Re' k'oric riban i wAjaw chiwi̱j til coric wach
je' ricab naxitak'abjic take je c'acharel ru̱c' i Wa̱n aj kahsem ha' reh chi narik'orom queh chaj bih xeht'alij chiwi̱j i hin, til wo' coric wach take k'oric xik'or chiwi̱j i hin.
Wi enacoj tak wach k'oro̱j cho re're' ru'um i Wa̱n, ewo' nach'ica̱' ac'ux tak chiwi̱j reh chi na̱co'ljic tak. Re' aj re' riwi̱' naxnik'or aweh tak i k'oric re're', ma' ru'um ta nchel chi curman ta nak chi wi̱n chi cu jeno' chic c'acharel eriyew rik'orbal chiwi̱j chi coric i c'ahchi' nik'orom.
«Coric ru' re' Wa̱n xiban je' ricab riban jenaj sakom t'uylic johtok wa taxa̱j xa nsakomonic chic riban maj chiwach take k'i̱j re' xatric'uhbalej tak wi̱', xisakomej pa̱m ano'jbal tak. Coric aj wo' chi re' Wa̱n ru̱c' take c'uhbalanic xiban re' xye'bic risukquil ac'ux naxabiraj tak, xik'or aweh tak take chaj bih xeht'alij chiwi̱j
xa re' la' ru' re' take bano̱j niban i hin, til wo' chic k'e̱' nim wach i c'uhtunic riban lok chiwach take k'oric xiban i Wa̱n chiwi̱j. Je' re' k'uru' re' take bano̱j niban re' xitak'a̱' cho ribanaric wi̱n i Dios, re' take re' quik'oric chiwi̱j chi re' wo' wAja̱w Dios xtak'anic cho wi̱n ayu'.
«Ma' xa re' ta take bano̱j re're' quik'oric chiwi̱j, je la' wo' i wAja̱w re' xtak'anic cho wi̱n je wo' re' rik'or chiwi̱j i hin, xa re' la' hat-tak je' ricab chi ma' janc'al ta awilom tak wach i wAja̱w je' wo' re' ma' c'ahchi' ta arakam tak chiri̱j i rik'or chiwi̱j.
Je' re' nik'or ru'um chi ma' nac'ul ta tak pan awa̱mna take k'oric re're'. Chaj bih riwi̱' nanik'or chi je' re'? Je' re' nik'or maj re' hat-tak ma' nacoj ta tak wach nik'or i hin, re' hin tak'amaj cho ru'um i Dios
to̱b ta wo' nak pan Lok' laj Hu̱j re' wilic wi̱' riC'uhbal i Dios rik'or wo' nak hab wach xtak'anic cho wi̱n i hin. Re' hu̱j re're' natijej tak ri̱j ru̱c' chi'nchel awa̱mna tak ru'um nok nacapaj tak chi ru̱c' re're', nariye'eric aweh tak chi etic'acharic tak chi junelic to̱b ta wo' tiquimok tak je. Re' Lok' laj Hu̱j re're' rik'or wo' chi re' hin quinye'bic reh chi equic'acharic chi junelic take c'acharel
xa re' la' ru' to̱b ta je' re' rik'or, re' hat-tak ma' nawa̱j ta ac'ulum tak niC'uhbal eh chi je' re' ma' eta wo' nye'eric aweh tak chi etic'acharic tak chi junelic natiquimok tak je.
«Je' re' ajic ru'um chi ma' nawa̱j ta ac'ulum tak niC'uhbal ma' riban ta chi wi̱n chi enic'ul nilok'il awu̱c' hat-tak c'acharel
eh to̱b ta nchel nak'or tak chi nac'ax tak i Dios ma' eta nic'u'lej na̱ aweh tak i nilok'il nayew tak ru'um nok nwilow ano'jbal tak chi ma' nac'ax ta tak i Dios je' ricab xc'uhtunic lok ru̱c' nic'ulbal.
Je' re' nik'or maj to̱b ta xinc'ulic lok ayu' wach ac'al chi hin tak'amaj cho ru'um i wAja̱w Dios re' hat-tak ma' xac'ul ta tak niC'uhbal, tz'a̱b ru' eta nak nc'ulic lok awu̱c' tak jeno' ma' tak'amaj ta cho ru'um jeno' hab wach, enak nac'ul tak ric'uhbal.
«Ru̱c' i no'jbal nwilow awu̱c' tak ma' riban ta chawach tak chi enacoj tak wach i nanik'orom maj chaweh hat-tak xa ma'xta camaj re're', re' la' k'e̱' wo' chic ric'ul awach tak chi enye'eric alok'il tak cu'um take c'acharel chiwach chi enye'eric alok'il tak ru'um i Dios re' til xa re' wach re' ric'ul chi reh chi enlok'onjic wach cu'um take c'acharel.
Ru'um aj reh ano'jbal tak re're', nik'or aweh tak chi re' amahc tak nariteheric wach chiwach i Dios xa re' la' ru' ma̱capaj tak chi re' hin equinbanic re're'. Til la' nik'or aweh tak chi re' Moyses re' nach'ica̱' ac'ux tak chiri̱j ric'uhbal, til re're' naritehbic cok wach amahc tak chiwach i Dios
to̱b ta nak re' hat-tak nak'or tak chi nacoj tak wach i tz'ihmbimaj ru'um i Moyses.«Wi ta nak til coric chi nacoj tak wach re're', je' wo' nak re' na'n tak ru̱c' niC'uhbal hin maj chi quixilac take c'uhbal tz'ihmbimaj cho ru'um ru', wilic wo' take k'oric tz'ihmbimaj cho chiwi̱j i hin.
Je' re' k'uru' to̱b ta re' Moyses wilic take k'oric xitz'ihmbaj cho chiwi̱j i hin, re' hat-tak ma' nacoj ta tak wach i nik'or aweh tak eh xa ma' eta wo' nacoj tak wach ru'um nok ma' nacoj ta wo' tak wach i k'oro̱j cho chiwi̱j chipam i hu̱j tz'ihmbimaj ru'um i Moyses, nqui Jesus queh take c'acharel re're'.
Re' Jesus xiquet take riq'uihal tinamit<TS3>(Mt. 14.13-27; Mr. 6.30-44; Lc. 9.10-17)Chiri̱j chic riwih'ic ar Jerusalen re' Jesus xo̱j ar chi juntar ma' laj ha' Calile̱ya ribihnal, re' ribihnej wo' chi Tiwe̱ryas
eh nok wilic chic ponok ar, q'uihal take tinamit xi'oquic je chi ritahkaljic ru'um reh take lok' laj nawa̱l xquilow ru̱c' maj ru̱c' take lok' laj nawa̱l re're' xicowjic take c'acharel wilic nak quiya'bilal eh re're' xc'uhtunic lok wi̱' chi re' wo' Dios xtak'anic cho reh.
Je' aj re', junpech re' Jesus xjohtic johtok china̱ jenaj yu̱k' eh ar xtz'uhkic cho kich'i̱l i hoj raj tahkanel
nok xa ma' naht ta chic wilic i nink'i̱j Pa̱scuwa ribihnej chi keh hoj ra̱' ri'sil cho ma' Israhel.
Chi je' aj re' naxilow chi q'uihal take tinamit xquimol cok qui̱b ru̱c', je' wili xik'or reh Peh:«Haj wo' nak enkalok' wi'c quetbal queh chi'nchel tinamit wili? nqui reh.
Je' re' xik'or reh Peh chi xa pajbal ti reh chaj bih ericapaj maj re' Jesus wilic chic cho pa ric'ux nic' wach naribanan cu̱c' take tinamit re're'.
Je' re' k'uru' re' Peh je wili xic'u'lej wi̱':«Wi ta nak eno̱j kalok' quiwa' take tinamit wili ru̱c' ritz'akil lajc'ahl  ok k'i̱j chi tojbal, ma' eta nak nmahnic queh to̱b ta nak xa mahnic' ta ti enkayew queh, nqui xik'or.
«Ayu' chi kaxilac wilic jenaj q'uijol ac'un eh rich'i̱l ho'o̱b chi caxlan wi'c tik'imaj ru̱c' wach i tic sewa̱ra ribihnal eh rich'i̱l wo' quib chi joxomaj car, xa re' la' chaj ti bih eriquet re're'? nqui reh Jesus.
Chalic Jesus je' wili xik'or keh:«Chak'or tak queh tinamit chi quitz'uhkok, nqui xik'or keh.Je' re' ajic chiwach i ye'a̱b q'uim wach re're' xitz'uhkic chi'nchel take tinamit, xa re' ti take winak wilque̱b na cablaj ik'ob lajc'ahl (5,000) ok quiq'uihal.
Chiri̱j chic ru' re' Jesus xichop johtok i ho'o̱b chi caxlan wi'c xye'eric reh eh xiyew johtok ritioxjic i Dios. Chiri̱j re', re' riq'uihal caxlan wi'c xmikric cho xiyew keh hoj raj tahkanel reh chi nakapuhcam queh tinamit tz'ukulque̱b. Je' wo' re' xiban ru̱c' take car, xitioxej wo' johtok reh Dios eh chiri̱j chic ru' re' riq'uihal car xmikric cho xkapuhcaj wo' queh tinamit. Je' aj re' chi'nchel take tinamit re're' xquic'ux i caxlan wi'c ch'i̱l i car re' k'orel nic' pa' nimal xca̱j quic'uxum.
Nok re' take tinamit ca'nam chic quiwa' chi suk, re' Jesus je' wili xik'or keh:«Chamol tak cho i caxlan wi'c re' ma' xc'uhlic ta reh chi ma'xta bih eno̱j chi k'e̱b, nqui keh.
Je' re' k'uru' re' hoj xo̱j kamol take caxlan wi'c ma' xc'uhlic ta eh naxka'n re're', cu cablaj chic chacach xkamol wach reh riq'uihal wi'c xmikric cho ru̱c' i xa ho'o̱b ti chi caxlan wi'c tik'imaj ru̱c' sewa̱ra.
Ru'um aj reh lok' laj nawa̱l xquilow take tinamit re're', je' wili p'uht quik'orom naxikajic cho chiwach i yu̱k' re're':«Til pan coric re' po' winak wili i raj k'orol C'uhbal i Dios k'oro̱j cho ribiral chi naric'ulic lok ayu' wach ac'al, nqui take.
Chi je' re' quicapew-bal take tinamit, xquitik'a̱' wach cojic ru̱c' Jesus reh chi to̱b ta ra̱j on ma' ra̱j ta, naquic'amam nak cho i Jesus chiqui̱j eh chi je' re' naquipahba̱' nak chi quik'atal k'oric, xa re' la' nchel i Jesus xeht'alij pa̱m quicapew-bal take tinamit re're' eh ru'um re' xo̱j wo' chic johtok china̱ i yu̱k' re' xkajic cho wi̱'.
Chiwach aj i ak'ab re're' nok re' Jesus cu wilic china̱ i yu̱k' re're', re' hoj cablaj chi nahsil raj tahkanel xojkajic jok reh chi nakojic wo' chic chi chi̱' i ha' Calile̱ya.
Ar ajic nok c'ahchi' chic roquic cho k'ekom eh nok ja' nc'ulic ta wo' lok i Jesus chi nakarakam ki̱b ar, re' hoj xoj-oquic cok pan jenaj cano̱wa eh xkachop je kabe̱h nah ha' reh chi nakojic pan tinamit Capernahum re' wilic je chi juntar ha'.
Nok wilco̱j chic nah ha' xuctic aj cho jenaj rinimal te̱w eh ru'um re're' xa naht chic nponic ribohl i ha'.
Nok je' na chic wilic ricab le̱wa hoj oconak cok nah ha', xoquic cho jenaj rinimal yo'jic ku̱c' maj xkilow chi jenaj behic riban nah ha'. Ar nok c'ahchi' rijilim cho ri̱b ku̱c', xkacapaj chi jenaj yo'sonel c'ahchi' kilom wach eh re' po' nchel i Jesus.
Re're' ajic je' wili xik'or cho nok c'ahchi' roquic cho ku̱c':«Re' hin, hin i Jesus ma' tiyo'jic tak wu'um, nqui xik'or cho keh.
Ru̱c' aj k'oric xik'or cho keh, xkac'ul i Jesus pan cano̱wa ru̱c' sukquil kac'ux eh xkatik ju' kojic. Junc'am chic chiri̱j ru' xojponic wo' ti lok chi chi̱' i ha'.
Je' chic cho e̱w hoj elenak cho chi juntar ha', re' take riq'uihal tinamit xicahnic cho chi juntar ha' xa cu xi'oquic wo' chi ruyu'njic i Jesus ru'um nok pan quic'ux ru' xa cu ar la' wo' wilic cho maj nok re' hoj raj tahkanel i Jesus cu wilco̱j nak cho ar cu̱c', xquicoj rehtal chi xa jenaj ti chi cano̱wa wilic ar eh xa re' wo' re' xkac'am cho naxoj-elic cho chipam i ye'a̱b wilque̱b wi̱' take tinamit re're' chi ma' kich'i̱l ta i Jesus.
Ar aj ru' nok wilic take cano̱wa chalanak take pan tinamit Tiwe̱ryas, re' xi'o̱j pah'ok ma' naht ta je ru̱c' i ye'a̱b re' xitioxej wi̱' Dios i kAja̱w Jesus naxiban i rinimal wach que̱t,
re' take tinamit re're' naxquilow chi ma' wo' re' Jesus eh ma' wo' re' hoj raj tahkanel wilco̱j chic chipam i ye'a̱b re're', xi'oquic cho chipam take cano̱wa re're' eh xquichop cho quibe̱h nah ha' cu rehtal xi'o̱j c'olok pan tinamit Capernahum chi risiq'uiric i Jesus.
Re' take k'oric xik'or i Jesus queh tinamit chiri̱j i quiqueteric xibanChiri̱j wili ar chic lok Capernahum re' take tinamit c'ahchi' quisic'bic reh Jesus naxo̱j quirak, je' wili xquik'or reh:«Ajabe̱s aj Tijinel keh, janc'al hat c'ulunak lok ayu' eh nic' wach c'ulic xa'n lok? nqui take reh.
Chalic Jesus je' wili quic'u'ljic xiban keh:«Chabiraj tak chi coric i ricorquil nanik'orom wili: Re' hat-tak to̱b ta xawilow tak take lok' laj nawa̱l xniban rehtalil chi re' Dios xtak'anic cho wi̱n, re' hat-tak c'ahchi'qui̱n asiq'uim tak ma' ru'um ta nchel chi xawilow tak xniban re're', c'ahchi' la' qui̱nasiq'uim tak ru'um chi xarak awa' tak wu̱c' eh xatnujic tak chi suk.
Ru̱c' ano'jbal tak re're', re' hin nik'or aweh tak je' ricab nok curman chi ticamanic tak chi risiq'uiric ritz'akil i holohic laj wi'c nye'bic awansil tak eh ma' re' ta nchel chi risiq'uiric ritz'akil i ma' holohic ta laj wi'c nayew ac'ux tak, je' wo' re' curman chi cow wo' enayew ac'ux tak chi nisiq'uiric i hin maj re' hin, hin i pahbamaj ru'um i Dios chi aj ye'ol reh junelic c'acharic eh ru'um re', re' hin Ac'unbe̱s re' wilic wajawric chi quina̱ c'acharel re' hin naniye'bic aweh tak re're', nqui Jesus queh.
Naxquibiraj chi je' re', re' take tinamit je' wili xquik'or reh Jesus:«Chaj bih ra̱j i Dios eh nic' wach naka'n haj wilic i ra̱j? nqui take reh.
Re' Jesus je' wili xik'or queh:«Re' ra̱j i Dios chi naribanjic, re' chi re' hat-tak na̱cojom tak wach chi re' hin, hin i tak'amaj cho ru'um, nqui queh.
Re' take re' je' wo' chic wili xquik'or reh Jesus:«Chaj chic jaric jeno' lok' laj nawa̱l ena'n chi kawach reh chi enkacoj wach chi re' Dios xatritak'a̱' cho? Enariban chi enac'uhtaj keh ribanaric jeno' lok' laj nawa̱l je' ricab xiban cho Moyses chi quiwach take kama̱m kati't?
Je' re' nkak'or maj re' hoj keht'alim chi ru'um i Moyses re' take kama̱m kati't najtir k'i̱j xquic'ux cho i wi'c xkajic cho pan taxa̱j. Nic' wach nankeht'alij re're'? Nkeht'alij ru'um nok chipam i Lok' laj Hu̱j wilic wi̱' riC'uhbal i Dios tz'ihmbimaj cahnok i wili:“Re're' xiban chi xiwi'c cho ru̱c' i wi'c xkajic cho pan taxa̱j, nqui tz'ihmbimaj cahnok, nqui take reh Jesus.
Re' Jesus k'uru' je' wili xic'u'lej take wi̱':«Chabiraj tak chi coric i ricorquil nanik'orom wili: Re' wi'c xkajic cho pan taxa̱j re're' ma' re' ta nchel i Moyses xye'bic cho queh ama̱m awati't tak, re' la' i wAja̱w Dios xye'bic cho reh. Je' wo' chic, nik'or aweh tak chi jelow-bal i wi'c xkajic cho pan taxa̱j, re' wAja̱w Dios xiban chi ar pan taxa̱j xinchalic i hin re' til hin aj ye'ol reh ac'acharic tak.
Je' re' ajic re' hin re' xinchalic ar pan taxa̱j, til re' hin quinye'bic reh quic'acharic take c'acharel, nqui Jesus.
Naxquibiraj take k'oric re're' i tinamit, je' wili xquik'or reh Jesus:«Chacuy kAja̱w Jesus, xa eli̱c ok chayew keh i wi'c xak'or re're', nqui take reh.
Re' Jesus je' wo' chic wili xik'or queh:«Je' ricab chi re' wi'c nquic'ux take c'acharel, re're' nye'bic cansil chi naquic'acharic je' wo' re' yu'na re' wo' hin quinbanic chi re' c'acharel equic'acharic chi junelic. Ru'um aj re' nik'or wo' aweh tak je' ricab nok jeno' c'acharel ma' nc'ahric ta chic eh ma' nchikic ta wo' chic chi̱' nariban riwa' riha̱', je' wo' re' ric'ul jeno' xa hab wach c'acharel ma' jaruj ta chic eriban chi ma' ta nak eric'raj chi wilic i junelic c'acharic ru̱c' nok ricojom chic wach nik'orbal eh nok oconak wo' chi waj tahkanel chic.
«Je' re' k'uru' re' take k'oric chi ma' nacoj ta tak niwach to̱b ta awilom tak chic take lok' laj nawa̱l niban, nik'orom chic cho aweh tak eh yu'na nica'pechej wo' chic aweh tak rik'ormojic.
Wi ma' nacoj tak niwach, xa ta wo' re̱t maj ma' chi'nchel ta take c'acharel quic'ulic lok wu̱c' naca'nam chi waj tahkanel take. Wu̱c' la' hin naquichalic chi'nchel take xiyew i Dios chi naca'nam chi waj tahkanel take. Ru'um aj re' nik'or aweh tak chi xa hab wach nc'ulic lok wu̱c' chi naribanam chi waj tahkanel, re' hin ma' jaruj ta enit'erej lok i c'acharel re're',
Re' wAja̱w Dios re' xtak'anic cho wi̱n, re' wili ra̱j chi eniban: Pan cohlsbal wach take k'i̱j, re' nic' pa' q'uihal take xye'jic queh ru'um i wAja̱w Dios chi naca'nam chi waj tahkanel, nacuctic cho chi quixilac take camnak eh chi je' re' ma'xta quik'ehbic lok je' wulu' chipam i k'i̱j naqui'ucsjok take cho camnak.
Je' re' k'uru' re' wAja̱w Dios re' xtak'anic cho wi̱n, re're' ra̱j chi naquic'acharic chi junelic take nic' pa' q'uihal quicojbic niwach nanquilow take lok' laj nawa̱l niban i hin rAc'u̱n i Dios. Ru'um chi je' re' ra̱j i wAja̱w Dios, re' hin nawucsam wo' take cho chi quixilac camnak pan cohlsbal wach take k'i̱j, nqui Jesus queh i tinamit.
Naxicohlaj k'oric i Jesus, re' take kich ra̱' ri'sil cho ma' Israhel xi'oquic chi ric'u'tjic i Jesus ru'um xquibiraj xik'or chi re're' ar xchalic pan taxa̱j je' ricab naxkajic cho najtir k'i̱j i wi'c xchalic ar pan taxa̱j.
Je' re' nok je' wili p'uht quik'orom chi quiwach:«Ma' keht'alim ta na nchel wach ritu̱t raja̱w i Jesus pa ric'ux? Nic' wach k'uru' narik'or chi ar xchalic pan taxa̱j maj re're' xa rac'u̱n wo' ti Chep, nqui take chi quiwach.
Chalic Jesus je' wili xik'or queh:«Chamay tak i c'uta̱j pan ja̱s k'oric.
Charak tak chiri̱j re' hin xnik'or chic lok aweh tak chi xa re' wach wi re' wAja̱w Dios re' xtak'anic cho wi̱n xicoj pa ra̱mna jeno' c'acharel chi naribanam chi waj tahkanel, xa re' wo' re' nc'ulic lok wu̱c' chi naroquic chi waj tahkanel eh wi je' re' xiban re' hin nawucsam cho chi quixilac camnak pan cohlsbal wach take k'i̱j.
Je' re' k'uru' ru'um chi re' Dios nye'bic pa ra̱mna c'acharel chi noquic chi waj tahkanel, curman chi re' wAja̱w Dios naric'uhtunic reh c'acharel re're' haj wilic i ra̱j banaric, maj je' re' tz'ihmbimaj cahnok chipam rihu̱j jenaj queh raj k'orol C'uhbal i Dios re' rik'or wi̱' chi je' wili:“Til xa re' wo' Dios til aj c'uhtunel queh chi'nchel c'acharel, nqui rik'or.«Ru'um aj re' nik'or aweh tak chi re' c'acharel nc'ulic lok wu̱c' chi naroquic chi waj tahkanel, re're' ric'amam chic na̱ i haj wilic c'uhtumaj reh ru'um i wAja̱w Dios chi naribanam.
Ru̱c' aj xnik'or lok re're', raj na nchel rik'orom chi wilic take xquilow chic wach i wAja̱w Dios? Ma'xta, ma' hab ta wach jeno' c'acharel rilom ta nak wach i Dios xa re' la' wo' i hin re' xinkajic cho ru̱c' ar pan taxa̱j til wilom wach.
«Yu'na chacoj tak rehtal i ricorquilal k'oric wili: Hab wach ncojbic niwach i hin, eniyew reh chi naric'acharic chi junelic.
Je' re' nik'or maj je' ricab chi re' wi'c xkajic cho pan taxa̱j, re're' xye'bic cho cansil take kama̱m kati't chi naquic'acharic je' wo' re' yu'na re' wo' hin quinye'bic queh c'acharel chi quic'acharic chi junelic.
«Re' wi'c re're', re' “Manah” ribihnal, xquic'ux cho take kama̱m kati't naxic'acharic cho pan ye'a̱b chik yu̱k' re' ma'xta wi̱' patanel, xa re' la' to̱b ta re' wi'c re're' xito'bej take chi xic'acharic chiwach take k'i̱j naxiwih'ic pan chik yu̱k', ma' xito'bej ta take chi xic'acharic chi junpech maj xponic i k'i̱j chi xiquimic je take.
Ru'um aj re' reh chi re' c'acharel re' rich'ica̱' ric'ux chiwi̱j i hin ma' eta nquimic chi junpech, re' hin xinkajic cho ar pan taxa̱j je' ricab naxkajic cho i wi'c xye'eric cho queh take kama̱m kati't reh chi xa hab wach xc'uxbic reh, ma' xquimic ta chiwach take k'i̱j naxiwih'ic pan chik yu̱k'.
«Je' ricab chi re' wi'c ar pan taxa̱j xkajic cho, je' wo' re' i hin ar wo' pan taxa̱j xinkajic cho eh re' hin quinbanic chi re' take c'acharel naquic'acharic chi junelic. Coric ru', re' take cho kama̱m kati't reh chi xic'acharic cho curman chi xquic'ux cho queh i wi'c re're'. Raj chic yu'na reh chi re' take tinamit naquic'acharic chi junelic, curman chi re' nic'acharic i hin naniyeb pan quimic. Ru'um aj re' nik'or chi re' hin quinye'bic junelic laj c'acharic queh tinamit eh hab wach c'acharel narich'ica̱b ric'ux chiwi̱j re' hin nanibanam chi naric'acharic chi junelic, nqui Jesus.
Naxquibiraj take kich ra̱' ri'sil cho ma' Israhel i xik'or i Jesus, p'uht quibiram chi quiwach chi je' wili:«Ru̱c' i xik'or keh i Jesus raj na rik'orom k'uru' chi re' nakac'uxum i riti'jolal je' ricab nok re' take kama̱m kati't najtir xquic'ux cho i wi'c kajanak cho pan taxa̱j? nqui take chi quiwach.
Re' Jesus je' wili xik'or queh:«Chacoj tak rehtal i ricorquilal k'oric enik'or aweh tak: Je' ricab nanak'ahsaj asi̱ tak chiwach i Dios, tehtric wo' tak ru̱c' ric'uxuric ritibquilal i me̱' ch'i̱l i ri̱s u̱wa, je' wo' re' curman chi na̱wehtric tak ru̱c' i ti'c'axic nanic'ulum i hin Ac'unbe̱s re' wilic wajawric chi quina̱ c'acharel. Wi ma' je' re' na'n tak ma' eta wo' nye'eric aweh tak chi etic'acharic tak chi junelic.
Tz'a̱b ru', wi je' re' na'n tak enye'eric aweh tak chi etic'acharic tak chi junelic eh ma' xa re' ta re', je' la' wo' pan cohlsbal wach take k'i̱j nariye'eric wo' aweh tak chi na̱wucsjic wo' tak chic cho wu'um i hin chi quixilac take camnak
ru'um chi xatehtric tak ru̱c' take niti'quil re' til k'e̱' wo' chic riwa'ric chiwach chi na wehtric tak ru̱c' ric'uxuric ritibquilal jeno' me̱' on chiwach ruc'jic i ha' tik'imaj ru̱c' i ri̱s u̱wa.
Je' re' ajic je' ricab nok re' c'acharel re' nehtric ru̱c' ric'uxuric ritibquilal i me̱' ch'i̱l ruc'jic i ha' tik'imaj ru̱c' i ri̱s u̱wa nehtric wo' ru̱c' ricuse'sbal i Dios, je' wo' re' i c'acharel re' nehtric ru̱c' niti'quil nehtric wo' ru̱c' nic'acharic eh ru̱c' re', re' wo' hin quinc'acharic chipam ric'acharic i c'acharel re're'.
«Re' hin, hin tak'amaj cho ru'um i wAja̱w Dios eh je' ricab chi re're' nye'bic quic'acharic take c'acharel, re' hin niyew wo' quic'acharic take c'acharel ru'um nok re're' xiyew wajawric chi je' re' nanibanam. Ru'um aj re' je' ricab nanwih'ic ransil jeno' c'acharel nariban riwa', je' wo' re' i hab wach narehtric ru̱c' nic'acharic, naniyeb wo' reh chi enc'acharic chi junelic.
Je' re' nik'or maj je' ricab chi re' wi'c xkajic cho pan taxa̱j najtir k'i̱j re' xiyew cansil take c'acharel xic'uxbic reh, je' wo' re' hin ar wo' pan taxa̱j xinchalic eh re' c'acharel nehtric ru̱c' nic'acharic, naniyeb wo' reh chi enc'acharic chi junelic. Ru'um aj chi je' re' nanibanam ru̱c', re' c'acharel re're' ma' je' ta ricab take kama̱m kati't re' xa xponic wo' rik'ijil quiquimic to̱b ta xquic'ux i wi'c “Manah” ribihnal,
nqui xik'or i Jesus queh take kich ra̱' ri'sil cho ma' Israhel c'ahchi' quibirinic reh i tijinic c'ahchi' ribanam ar Capernahum chipam i pa̱t ntijiljic wi̱' ri̱j C'uhbal Ye'o̱j reh Moyses.
Chiri̱j wili ru'um reh k'oric chiri̱j i rehchjic riti'quil i Jesus re' xquibiraj chi xik'or, q'uihal take je ru̱c' quitahkanic reh je' wili p'uht quik'orom:«K'e̱' c'axic wach take k'oric xik'or i Jesus, re' cok wili ma' hab ta wo' wach enc'ambic na̱? nqui take chi quiwach.
Naxicoj rehtal i k'oric xca'n chi quiwach take c'acharel re're', re' Jesus xirak chiri̱j chaj bih wilic pan quicapew-bal. Ru'um aj re' je' wili xik'or queh:«Nkajic na nchel ac'ux tak ru'um take k'oric xnik'or?
Nic' nak wach enawic'raj tak k'uru' eta nak nawilow tak chi re' hin Ac'unbe̱s re' wilic wajawric chi quina̱ c'acharel, equinsoljic wo' chic johtok ar chipam ye'a̱b xinwih'ic cho wi̱' nok ja' quinchalic ta nak ayu' wach ac'al?
Cu yu'na chi k'i̱j ru̱c' niwih'ic chaxilac tak ayu' wach ac'al cu c'ahchi'ca̱t tak nic'uhbalem eh re' c'uhbalanic niban re're' ma' je' ta ricab riti'jolal jeno' c'acharel camnak chic je eh elenak chic i uxlabal ru̱c' re' nye'bic nak ric'acharic. Je' ricab chi re' ruxlabal jeno' c'acharel re're' nye'bic ric'acharic, je' wo' re' ru̱c' i c'uhbalanic niban maj ru̱c' rinimjic i niC'uhbal ewo' quic'acharic take c'acharel, nqui Jesus.
Je' re' xik'or i Jesus chiri̱j i c'uhbalanic riban xa re' la' wilic take c'acharel ma' xicojbic ta wach chi je' re'. Je' aj re' xik'or i Jesus maj cu pan p'uhtbal cho reh ricamaj reht'alim nak chic cho hab wach take ma'xta quicojbic wach eh hab wo' wach i narik'ahsanic reh pan quimic.
Ru'um aj re', re' Jesus rik'orom nak chic cho i k'oric wili queh take quitahkanic reh:«Xa re' wach i c'acharel re' ncojoric pa ra̱mna ru'um wAja̱w Dios chi naribanam chi waj tahkanel, xa re' wo' re' nc'ulic lok wu̱c' hin chi ribanaric chi waj tahkanel, nqui rik'orom cho.
Xa ru̱c' aj wo' cho k'oric re're' xik'or i Jesus, wilic take quitahkanic nak reh xquicana̱' qui̱b, ma' xquitahkej ta chic.
Je' aj re' ru̱c' xc'uluric re're', re' Jesus je' wili pahkanic xiban keh hoj cablaj pahbamaj chi nahsil c'amol quibe̱h take raj tahkanel:«Nawa̱j on wo' hat-tak chi na̱soljic tak chawi̱j je' ricab take tinamit re're'? nqui keh.
Je' wo' chic, re' hoj nkacoj wach chi re' hat, hat rAc'u̱n i Dios re' aj ye'ol reh c'acharic eh keht'alim wo' chi re' hat, hat i Pahbamaj chi K'atal K'oric, nqui reh.
Naxibiraj i Jesus chi je' re' xik'or, je' wili xik'or reh:«To̱b ta nak re' hin xinchihbic awach hat-tak cablaj, jenaj aweh hat-tak xelic chi ma' holohic ta rino'jbal chaxilac tak ru'um chi rino'jbal aj Yahm wilic ru̱c', nqui xik'or.
Je' aj re' k'oric xiban i Jesus nok c'ahchi' rik'oric chiri̱j i Ju̱ras aj Caryot, re' rac'u̱n jenaj winak Simon ribihnal maj re' wo' re' narik'ahsanic reh i Jesus pan quik'ab take aj Ro̱ma reh chi naquicansam to̱b ta nchel re' jenaj chi kaxilac i hoj cablaj pahbamaj chi nahsil c'amol quibe̱h take raj tahkanel.
Re' Jesus ma' xc'ulmujic ta ric'uhbal ar pan tinamit JerusalenChiri̱j chi ribanam chic take k'oric re're', re' Jesus cu xcahnic ar Calile̱ya chi ritikiric ju' ribehsjic pa̱m take tinamit wilque̱b ar eh ma' xa̱j ta ojic ar Jure̱ya. Je' re' xiban ru'um nok re' take aj c'amol quibe̱h take kich ra̱' ri'sil cho ma' Israhel c'ahchi' quisiq'uim ri̱j nic' nak wach ricansjic naca'nam.
Ar ajic Calile̱ya nok q'uisi̱n nak chic ma' rirak cho rik'ijil i kanink'i̱j i hoj ra̱' ri'sil cho ma' Israhel re' nkanimej wi̱' wach i quiwih'ic take kama̱m kati't chi xa behel take chipam ye'a̱b chik yu̱k' re' ma'xta wi̱' patanel,
re' take ras richa̱k' je' wili xquik'or reh Jesus:«Chacana̱' cahnok riyuk'ul Calile̱ya eh hiy chipam riyuk'ul i Jure̱ya reh chi re' take c'acharel xiniminic aweh ar ewo' nquilow take lok' laj nawa̱l nac'uhtaj
maj hab wach ra̱j chi narelic ribiral take nic' nimal ric'uhtaj, ma' re' ta pan c'olic eriban take lok' laj nawa̱l. Je' re' k'uru' re' take lok' laj nawa̱l nac'uhtaj chipam i yuk'ul wili riban wo' chi eno̱j aban chipam toco̱m chic take yuk'ul, nqui take reh.
Ru̱c' take k'oric re're' nc'uhtunic lok chi xa ta nak re' take ras richa̱k' re're' nquicoj wach i Jesus chi re're' i Pahbamaj chi K'atal K'oric.
Chalic Jesus je' wili xic'u'lej take wi̱' i ras richa̱k':«Re' hin ja' rirak ta rik'ijil chi nawojic pan nink'i̱j ar Jure̱ya, re' cok i hat-tak xa nic' pa' nawa̱j tak ponic chipam i nink'i̱j xa ewo' riban chi eto̱j tak
maj ma'xta cho c'acharel ar je ru̱c' quixowonic awach tak. Wu̱c' hin ma' je' ta re', ar la' wilque̱b take cho c'acharel quixowonic niwach ru'um reh k'oric niban chiqui̱j maj re' hin xa eli̱c wo' c'ahchi' nik'orom queh chi c'ahbil i c'acharic nca'n.
Je' re' ajic hiy tak hat-tak chipam i nink'i̱j re're'. Re' hin ja' eta quino̱j maj ja' rirak ta rik'ijil wojic ar, nqui Jesus queh ras richa̱k' re're'.
Chi je' re' xa xcahnic wo' pa riyuk'ul Calile̱ya naxik'or queh k'oric re're'.
Wilic ok chic k'i̱j cojic pan nink'i̱j take ras richa̱k', re' Jesus xichop wo' je ribe̱h ar Jure̱ya chipam i nink'i̱j re're' xa re' la' xa pan jutzic ti xo̱j c'olok, ma' hab ta wach xeht'alanic reh.
Ar aj chic pan nink'i̱j re're', re' take nahsil chi kaxilac hoj ra̱' ri'sil cho ma' Israhel p'uht quisiq'uim i Jesus chi je' wili c'ahchi' quik'orom:«Haj wo' wilic cok i Jesus? nqui nquik'or chi quiwach.
Ar wo' pan nink'i̱j re're' yohbal wach take k'oric nca'n chiri̱j i Jesus. Wilic wo' take nquik'or chi je' wili:«Re're' holohic rino'jbal, nqui take.Wilic wo' nquik'or chi je' wili:«Re're' ma' holohic ta rino'jbal maj nquik'or chi xa rijot'oric i tinamit riban ru̱c' take ric'uhtunic, nqui take.
Chi je' re' c'uta̱j nca'n take tinamit chi quiwach ma' hab ta wo' wach xk'oric cok chiri̱j i Jesus chi quiwach take nahsil chi kaxilac i hoj ra̱' ri'sil cho ma' Israhel maj nquiyohlej chi ma' chi bih nbanaric queh ru'um take k'oric nca'n chiri̱j i Jesus.
Nok yejalanak ok chic i nink'i̱j re're', re' Jesus xo̱j c'olok chi chi̱' i Lok' laj Pa̱t re' nlok'onjic wi̱' wach i Dios wilic ar Jerusalen eh xip'ut c'uhbalanic cu̱c' take tinamit quimolom qui̱b chipam i nink'i̱j re're'.
Ar ajic naxquibiraj take nahsil chi kaxilac i hoj ra̱' ri'sil cho ma' Israhel i c'uhbalanic riban i Jesus, xsahchic quic'ux ru'um rino'jbal chi c'uhtunic eh je' wili p'uht quik'orom chi quiwach:«Haj wo' nchalic rino'jbal i winak wili chiri̱j riC'uhbal i Dios maj re're' ma' haj ta xkilow wach chi tijinic? nqui take.
Re' Jesus naxibiraj nquik'or chiri̱j, je' wili xik'or queh:«Re' take c'uhtunic niban, ma' xa nmikric ta cho pa nic'ux, ar la' xchalic rik'ormojic ru̱c' i wAja̱w Dios re' xtak'anic cho wi̱n
eh re' ricorquilal re're', wi ar ru̱c' i Dios til xchalic i c'uhtunic niban on xa nchalic pa nic'ux rik'ormojic re' aj re' nye'eric reh xa hab wach c'acharel chi erirak chiri̱j nok raj rinimem haj wilic ra̱j i Dios.
«Chi je aj re' c'uhtunic niban, re' hin ma' je' ta nicab i c'acharel xa nchalic pa ric'ux i c'uhtunic riban. Re' c'acharel re're' xa c'ulbal rilok'il risi̱c ru̱c' take k'oric rik'or. Ra̱j la' hin niban je' ricab i c'acharel re' nsic'bic reh chi enye'eric rilok'il re' hab wach xtak'anic cho reh. Chi je' re' niban, re' nino'jbal i hin je' wo' ricab rino'jbal i c'acharel coric wach ric'ux eh ma' riban ta i c'ahbilal.
Wi je' aj re' nino'jbal chaj wa'ric k'uru' c'ahchi' asiq'uim tak ri̱j nic' wach nicansjic na̱banam tak? Ru̱c' re're' ma' c'ahchi' ta animem tak i C'uhbal ye'o̱j reh Moyses ru'um i Dios. Ma' coric ta na k'uru' chi re're' xicana̱' cahnok i c'uhbal re're' reh chi narinimjic awu'um tak? nqui Jesus queh.
Naxquibiraj take tinamit chi re' Jesus xik'or chi naquicansam, je' wili xquik'or reh:«Re' hat ma' suk ta pa̱m ana̱ ru'um i ma' tob laj uxlabal maj c'ahchi' ak'orom chi na̱cansjic eh ma' hab ta wo' wach c'ahchi' ribanic aweh, nqui tak reh.
Chalic Jesus je' wili xic'u'lej take wi̱':«Chawunchelal hat-tak sahchic ac'ux tak xa ru'um chi pan jenaj hi'lbal k'i̱j re' nalok'ej tak wi̱' wach i Dios re' hin xnicowsaj jenaj c'acharel.
Wi je' re' na'n tak ru'um chi chawach tak xincamanic chiwach i hi'lbal k'i̱j re' nkalok'ej wi̱' wach i Dios, chaj bih nacapaj tak chiri̱j i rik'ataric lok ritz'uhmal ric'achanbal jeno' ac'un re' ar cu̱c' take kama̱m kati't xp'uhtic cho ribanaric eh chiri̱j chic re' xitak'a̱' wo' rik'ormojic i Moyses? Re're' wilic pech nbanjic chipam take hi'lbal k'i̱j re' nkalok'ej wi̱' wach i Dios, maje'?
Wi chipam take hi'lbal k'i̱j nkalok'ej wi̱' wach i Dios je' re' nka'n chi c'ambal na̱ i C'uhbal Ye'o̱j reh Moyses, chaj bih riwi̱' k'uru' chi xatcakric tak wu̱c' ru'um chi pan jenaj queh take k'i̱j re're', re' hin xnicowsaj i jenaj winak si̱c nak?
Je' re' k'uru' re' hat-tak ma̱k'or tak chic chi re' take bano̱j niban i hin ma' holohic ta take xa ru'um reh nawilow tak cha'n la' tak ri̱j chi coric wi re' nak'or tak coric on ma' coric ta, nqui Jesus.
Ar ajic chi quixilac take tinamit aj Jerusalen wilic take xquik'or chi je' wili:«Ma' re' ta na i Jesus wili re' c'ahchi' risiq'uiric chi naricansjic?
Ayu' po' nchel wilic yu'na, c'uta̱j riban chi kaxilac eh ma' hab ta wach c'ahchi' rik'etbic wach rik'orbal. Re' take kanahsil k'i̱j wo' c'ahchi' quicapam chi re're' i Pahbamaj chi K'atal K'oric,
Je' re' ajic re' Jesus xa xitik wo' ju' ric'uhtunic cu̱c' i tinamit ar chi chi̱' i Lok' laj Pa̱t re' nlok'onjic wi̱' wach i Dios eh je' wili xik'or queh ru̱c' cow laj k'oric:«Re' hat-tak, til nacapaj tak chi aweht'alim tak niwach eh aweht'alim wo' tak haj quinchalic i hin. Wi til riwi̱' chi je' re' nacapaj tak chaweh aweht'alim wo' nak tak chi re' nichalic ayu' wach ac'al ma' xa ta pa nic'ux xchalic? Pa ricorquil wilic jenaj til xtak'anic cho wi̱n, re' wAja̱w Dios. Re' wAja̱w Dios wili ma' aweht'alim ta tak wach i hat-tak,
raj i hin til weht'alim wach i re' chi coric maj ar wo' ru̱c' xinchalic ru'um nok re' aj re' xtak'anic cho wi̱n, nqui Jesus queh.
Naxik'or i Jesus take k'oric re're' wilic take c'acharel xca̱j nak quichopom chi naquicansam nak, xa re' la' ma' hab ta wo' wach xchopbic reh ru'um nok ja' nponic ta rik'ijil chi naricansjic je.
Je' re' ajic to̱b ta wilic take ma' xquicoj ta wach i Jesus, wilic wo' take c'acharel suk xquibiraj i xik'or eh xquinimej i Jesus. Re' take c'acharel re're' je' wili nquik'or chiri̱j:«Til rik'or chi nac'olok lok i Pahbamaj chi K'atal K'oric, re're' wilic risic' take lok' laj nawa̱l naribanam xa re' la', re' na nchel i Jesus wili re' pahbamaj re're'? Til re're' maj hab chic wach jeno' enbanic take lok' laj nawa̱l je' ricab riban ru'? nqui nquik'or.
Je' aj re' ru' k'oric nca'n take tinamit chiri̱j i Jesus eh re' k'oric nca'n xponic pan quixiquin take cow laj aj niminel reh C'uhbal Ye'o̱j reh Moyses. Ru'um aj re', re' take cow laj aj niminel reh c'uhbal re're' ch'i̱l take c'amol quibe̱h take aj k'ahsem si̱, xquitak'a̱' je take ju'jun aj cha'janel reh i Lok' laj Pa̱t re' nlok'onjic wi̱' wach i Dios reh chi naquichopom cho i Jesus.
Naxi'o̱j c'olok take aj chopo̱l re're', re' Jesus xa cu c'uhbalanic wo' riban cu̱c' take tinamit. Re' aj wili c'ahchi' rik'orom queh tinamit re're':«Cu naniwih'ic chic so' chaxilac tak, cu re' aj ru' nawelic je china̱ ac'al wili eh nawojic ru̱c' i wAja̱w re' xtak'anic cho wi̱n.
Cu re' aj ru' naqui̱n nak chic asiq'uim tak xa re' la' ma'xta chic qui̱narakam tak maj re' hin naniwih'ic pan jenaj ye'a̱b re' ma' eta riban chi etiponic tak ar, nqui Jesus queh.
Ru'um take k'oric xik'or i Jesus re' take nahsil chi kaxilac i hoj ra̱' ri'sil cho ma' Israhel je' wili xquik'or:«Haj wo' nchel narojic i Jesus wili maj c'ahchi' rik'orom chi ma' eta chic nkarak? Cu̱c' on nchel take kich ra̱' ri'sil cho ma' Israhel wilque̱b ponok chi nahtil yu̱k' q'uixca̱b re' quic'acharic wi̱' take aj criye̱co on cu̱c' take aj criye̱co narojic chi rik'ormojic i ric'uhbal?
Ta, ma' keht'alim ta pa' narojic, ma' nkarak ta chiri̱j i k'oric xiban chi je' wili:‹Naqui̱n nak chic asiq'uim tak xa re' la' ma'xta chic qui̱narakam tak maj re' hin naniwih'ic pan jenaj ye'a̱b re' ma' eta riban chi etiponic tak ar nqui, nqui xquik'or.
Chipam aj chic i rinimal k'i̱j re' ncohlsjic wi̱' wach i kanink'i̱j, re' Jesus pa'lic johtok chi quiwach i tinamit je' wili xik'or ru̱c' cow laj k'oric:«Je' ricab chi re' c'acharel nok nchikic chi̱', no̱j re' wilic wi̱' i ha' chi naruq'uem reh, je wo' re' wu̱c' i hin, curman wo' chi wu̱c' i hin narichalic i c'acharel
re' ch'iclic chic ric'ux chiwi̱j maj re' aj i hin aj ye'ol reh c'acharic je' ricab rik'or riC'uhbal i Dios narik'or chi je' wili:«Je' ricab nok chipam rasbal ha' k'e̱' take ro̱k ha' qui'elic je, je' wo' re' wu̱c' hin xa wu̱c' wo' nchalic riye'eric c'acharic, nqui rik'or i riC'uhbal i Dios, nqui Jesus.
Ru̱c' aj take k'oric xiban re're' xk'oric chiri̱j i Lok' laj Uxlabal eh je' ricab xik'or ru', re' Lok' laj Uxlabal xc'ulic lok chi nariwih'ic ku̱c' i hoj xojniminic reh Jesus re' cok ru' ma' xc'ulic ta chiwach take k'i̱j re' xc'acharic wi̱' i Jesus ayu' wach ac'al ru'um nok chiwach take k'i̱j re're', re' Jesus ja' nye'eric ta nak reh i rajawric naric'ulum cu rehtal nwih'ic wo' chic johtok ar ru̱c' i rAja̱w Dios.
Je' re' k'uru' ru̱c' xik'or i Jesus chiri̱j richalic i Lok' laj rUxlabal, wilic take ju'jun c'acharel naxquibiraj re're', je' wili xquik'or:«Re' raj k'orol C'uhbal i Dios re' xa cuy'em chic chi naric'ulic lok, til re' po' nchel i Jesus wili, nqui take.
Wilic wo' take je' wili xquik'or:«Re' Jesus wili, re' i Pahbamaj chi K'atal K'oric, nqui xquik'or.Tz'a̱b ru' take toco̱m chic tinamit, ma' nquicoj ta wach. Re' take re' je' wili xquik'or:«Re' Pahbamaj chi K'atal K'oric ma' re' ta nchel pa riyuk'ul Calile̱ya narichalic je' ricab i Jesus re're'.
Re' la' riC'uhbal i Dios rik'or chi re' Pahbamaj chi K'atal K'oric, naructic cho ru̱c' ra̱' ri'sil cho i ma' Tawiy re' kak'atal k'oric cho najtir k'i̱j. Je' wo', rik'or chi ar Welen re' asjanak wo' cho wi̱' ru', narasjic cho i Pahbamaj chi K'atal K'oric, nqui take.
Je' aj re' ru'um reh quicapew-bal chiri̱j i Jesus, wilic take c'acharel coric wach quik'oric chiri̱j i Jesus eh wilic wo' take ma' coric ta k'oric xca'n chiri̱j.
Je' wo' chic, chi quixilac take c'acharel wilic wo' take xca̱j nak quichopom i Jesus chiwach i junc'am re're', xa re' la' ma' hab ta wo' wach queh xicowej ri̱b chi ribanaric re're'.
Je' re' k'uru' nok re' take ju'jun aj cha'janel xitakbajic cho chi richoporic i Jesus xisoljic wo' chic je chi ma' xquichop ta wo' je i Jesus, re' take xitak'anic je queh je' ricab take c'amol quibe̱h take aj k'ahsem si̱ ch'i̱l take cow laj aj niminel reh C'uhbal Ye'o̱j reh Moyses je' wili xquik'or:«Chaj wa'ric chi ma' xachop ta tak cho i winak re're' chi na̱c'amam nak tak cho chi kawach? nqui take queh.
Re' take ju'jun aj cha'janel re're' je' wili xquik'or:«Re' hoj ma' xkachop ta cho i Jesus ru'um nok ma' jeno' winak rik'orom ta nak chi kaxiquin i holohic laj k'oric je' ricab rik'or take ru', nqui take.
Naxquibiraj chi je' re', re' take nahsil aj k'ahsem si̱ ch'i̱l take cow laj aj niminel reh C'uhbal Ye'o̱j reh Moyses je' wili xquik'or:«Re' hat-tak xatjot'oric ok wo' tak cho ru'um i winak re're' ru̱c' take k'oric riban?
Hab wach queh take kanahsil on hab wach keh hoj cow laj aj niminel reh C'uhbal Ye'o̱j reh Moyses, xcojbic wach ric'uhbal i winak re're' chi xacoj wo' tak cho wach i k'oric riban?
Re' take quicojbic wach rik'orbal i winak re're', xa re' take tinamit ma' queht'alim ta pa̱m i C'uhbal ye'o̱j reh Moyses ru'um i Ajabe̱s i Dios. Re' hoj nkak'or chi re' take tinamit re're' nariye'eric ti'c'axic chi quina̱ ru'um i Dios, nqui take.
Chi quixilac take cow laj aj niminel reh C'uhbal Ye'o̱j reh Moyses, xwih'ic jenaj c'acharel Nicore̱mo ribihnal re' xchalic chi rik'o'rjic i Jesus junpech pan jenaj chak'ab. Re' c'acharel re're' je' wili xik'or queh rich'i̱l:
«Re' C'uhbal nchopbic kana̱ i hoj rik'or, reh chi narich'ukuric wach rimahc jeno' c'acharel curman chi pe̱t naribirmijic rik'orbal i c'acharel re're' rakbal chiri̱j wi wilic jeno' rimahc ru̱c' i c'ahchi' ribanam. Wi ma' je' re' enka'n, ma' riyew ta wo' k'ab keh i c'uhbal re're' chi enkach'uk wach ribano̱j jeno' winak, nqui queh.
Re' take rich'i̱l je' wili xquik'or reh Nicore̱mo:«Re' hat, hat na aj Calile̱ya chi c'ahchi' ak'oric chiri̱j i Jesus? Chawilow eh cha'n ri̱j riC'uhbal i Dios reh chi enarak chiri̱j chi ma' re' ta ar pa riyuk'ul Calile̱ya naructic cho i pahbamaj chi raj k'orol C'uhbal i Dios, nqui take reh.Ru̱c' aj k'oric re're'
quicohlaj quimoloj i̱b take nahsil re're' eh xquipuhcaj qui̱b chi nacojic chi quiju'junal pan quipa̱t.
Chiri̱j chic re', re' Jesus xo̱j ric'saj ak'ab chipam i ye'a̱b re' ribihnej “Ye'a̱b queh take tic Oli̱wo ribihnal”.
Je' chic ikal xa cu wahk'ek wo' ti re' Jesus xo̱j wo' chic c'olok chi chi̱' i Lok' laj Pa̱t re' nlok'onjic wi̱' wach i Dios eh naxitz'uka̱' jok ri̱b xoquic chi c'uhtunic cu̱c' take tinamit xquimol qui̱b ar.
Nok c'ahchi' chi c'uhtunic i Jesus, re' take cow laj aj niminel reh C'uhbal Ye'o̱j reh Moyses ch'i̱l wo' take aj tijem ri̱j c'uhbal re're' xquipahba̱' cok chiwach i jenaj ixok xiban cho c'oyomal
Chipam i C'uhbal Ye'o̱j reh Moyses rik'or chi re' take quimahcanic je' ricab riban ixok wili, naquicansjic chi abaj xa re' la' yu'na nka̱j kabiram aweh chaj bih nak'or i hat, wi tare̱t chi enkacansaj on ma'xta, nqui take reh Jesus.
Je' re' xquik'or maj re' nak nca̱j chiri̱j chi haj ta nak encalajic chi k'oric chi quiwach eh chi je' re' enak nquitz'ahkaj rimahc, xa re' la' Jesus naxibiraj chaj bih xquik'or ximuc'a̱' jok ri̱b, xoquic chi tz'ihm wach ac'al ru̱c' ju' k'ab.
Ar ajic ru'um nok re' take winak re're' ma' nquimay ta ripahkaljic reh chaj bih rik'or chiri̱j i pahkanic xca'n reh, re' Jesus xpa'lajic johtok eh je' wili xik'or queh:«Hab wach aweh tak ma' kajanak ta chipam jeno' mahc, chip'ut cho ricansjic ixok wili chi abaj, nqui queh.
Chiri̱j re're' ximuc'a̱' wo' chic jok ri̱b, xoquic wo' chic chi tz'ihm wach ac'al.
Naxquibiraj i xik'or Jesus, re' take xic'ambic cok reh ixok re're', ma' xquicansaj ta wo' chi abaj ru'um xquic'raj qui̱b chi re' take re' aj mahc wo' take. Je' re' ajic pe̱t xquip'ut je elic take rijeb tak winak cu rehtal xquicohlaj je elic cu̱c' take q'uijol eh xa rutquel chic ixok re're' xquicana̱' cahnok chi pa'lic chiwach i Jesus.
Nok re' Jesus xpa'lajic wo' chic johtok xilow chi xa chic re' ixok re're' pa'lic chiwach. Ru'um aj re' je' wili xibiraj reh ixok re're':«Ra̱j take winak c'ahchi' quik'oric chi wilic amahc, haj xi'o̱j? Ma' hab ta wach queh xbanic ti'c'axic aweh, maje'? nqui reh.
—Lok' laj Ajabe̱s Jesus, ma' hab ta wach queh xbanic ti'c'axic, nqui reh.Ar ajic re' Jesus je' wo' chic wili xik'or reh ixok re're':«Je' ricab chi re' take winak re' ma' xatquiyew ta pan ti'c'axic je wo' re' hin ma' eta wo' tiniyew pan ti'c'axic. Yu'na k'uru' hiy xa re' la' ma' timahcanic chic, nqui Jesus reh.
Chiri̱j chic re' naxk'oric wo' chic i Jesus cu̱c' tinamit je' wili xik'or queh:«Ru'um chi re' hin quinsakomonic reh pa̱m quicapew-bal take c'acharel, re' hin je' nicab i jenaj sakom. Je' re' k'uru' ru'um re're' nik'or aweh tak je' ricab jeno' c'acharel ric'am je risakom sakombal reh ribe̱h, ma' nsahchic ta pan k'ekom je' wo' re' i c'acharel noquic chi waj tahkanel ma' eta wo' nsahchic wach ric'acharic, na la' ric'acharic chi junelic, nqui xik'or.
Naxquibiraj re're' wilic take ju'jun cow laj aj niminel reh C'uhbal Ye'o̱j reh Moyses je' wili xquik'or reh Jesus:«Re' c'uhtunic hoj tijimaj wi̱' rik'or chi wi wilic jeno' nk'oric chiri̱j jeno' rich c'acharel, re' rik'orbal i c'acharel re're' ma' coric ta wach wi xa re' wach re're' nk'orbic reh. Wi til aj coric rik'or i c'uhtunic re're' ra̱j rik'orom chi ma' coric ta wo' i c'ahchi' ak'orom chawi̱j maj xa hat ti c'ahchi' ak'oric, nqui take reh.
Chalic Jesus je' wili xic'u'lej take wi̱':«Coric, xa chiwi̱j hin c'ahchi' nik'oric xa re' la' to̱b ta je' re' niban, re' c'ahchi' nik'orom i hin coric wach maj weht'alim haj xinchalic eh weht'alim wo' haj nanisoljic je, ra̱j nchel hat-tak ma' aweht'alim ta tak re're'
maj re' hat-tak xa hat-tak aj ayu' wach ac'al eh ru'um re', re' riwi̱' i ch'ukuj k'oric na'n tak xa je' ricab riwi̱' i ch'ukuj k'oric nca'n take awich c'acharel tak. Ru̱c' re're' nwilow chi re' riwi̱' i ch'ukuj k'oric na'n hat-tak ma' jenaj ta wach ch'i̱l je' ricab i ch'ukuj k'oric niban i hin.
«Re' ch'ukuj wach k'oric niban re're' til coric wo' wach maj ma' xa wutquel ta wi̱b niban wich'i̱l la' i wAja̱w re' xtak'anic cho wi̱n.
Chi je' re', re' k'oric nka'n i hoj coric wo' wach maj chipam i c'uhbal nchopbic ana̱ hat-tak rik'or chi nok wilic quib ok chi c'acharel rituna̱' ri̱b quik'orbal chi xa jenaj wach nquik'or, re' take k'oric re're' cojorok wach chi til ricorquilal laj k'oric.
Je' aj re' to̱b ta xa re' wo' hin quinye'bic nik'orbal chiwi̱j i hin, re' wAja̱w re' xtak'anic cho wi̱n xa jenaj wo' wach k'oric riban chiwi̱j, nqui Jesus.
Ru'um re're', re' take cow laj aj niminel reh C'uhbal Ye'o̱j reh Moyses je' wo' chic wili xquik'or reh Jesus:«Haj wilic cho awaja̱w eh chaj wa'ric ma' keht'alim ta wach? nqui take reh.Re' Jesus je' wili xik'or:«Re' hat-tak ma' aweht'alim ta tak hab wach i til wAja̱w maj ma' ana'bem ta tak pa̱m nino'jbal. Wi ta nak ana'bem tak pa̱m nino'jbal aweht'alim wo' nak tak hab wach i wAja̱w, nqui Jesus.
Chi'nchel aj take k'oric re're' xik'or i Jesus ar chiwach i ye'a̱b molbal tumi̱n re' wilic chi chi̱' i Lok' laj Pa̱t re' nlok'onjic wi̱' wach i Dios eh to̱b ta ar xitik ju' c'uhtunic cu̱c' take tinamit ma' hab ta wo' wach xchopbic reh ru'um nok ja' nponic ta wo' rik'ijil chi naricansjic je.
Chipam take c'uhtunic xiban i Jesus, re're' xik'or wo' chi je' wili:«Narirakam i k'i̱j chi nawojic wo' chic, cu re' nak chic ru' naquinasiq'uim tak xa re' la' ru'um chi ma' eta tiponic tak chipam i ye'a̱b nawojic wi̱', ma' eta wo' quinarak tak eh chi je' re' na̱quimic tak je chi ma' cuyu̱j ta wo' amahc tak, nqui Jesus.
Naxquibiraj chi je' re' take ju'jun queh nahsil chi kaxilac hoj ra̱' ri'sil cho ma' Israhel wilque̱b ar, je' wili xquik'or chi quiwach:«Naricansam na nchel ri̱b i Jesus k'uru'? Je' re' nkabiraj maj chaj wa'ric naxik'or chi re' narojic wi̱' ma' eta riban chi ekojponic i hoj? nqui take chi quiwach.
Re' Jesus k'uru' je' wili xik'or queh:«Re' hat-tak, hat-tak reh wach ac'al wili eh re' acapew-bal tak je' wo' ricab quicapew-bal take aj ayu' wach ac'al, ra̱j i hin ma' re' ta hin reh wach ac'al ar la' xinchalic pan taxa̱j ru̱c' i wAja̱w.
Ar aj pan taxa̱j nawojic wo' chic johtok xa re' la' naquinojok johtok cu re' nak chic naquinasiq'uim tak, re' cok ru' ma'xta chic qui̱narakam tak eh chi je' re' na̱quimic tak je chi ma' cuyu̱j ta amahc tak. Ru'um aj re' yu'na chi cu wilqui̱n chaxilac tak, curman chi na̱cojom tak wach chi re' nibiral nik'orom aweh tak chiri̱j hab wach i hin re' wo' re' niwi̱'. Je' re' nik'or maj wi ma' na'n tak re're' na̱quimic wo' tak je chi ma' cuyu̱j ta amahc tak, nqui Jesus.
Re' take nahsil chi kaxilac hoj ra̱' ri'sil cho ma' Israhel je' wili xquik'or reh:«Hab wach i hat k'uru' chi je' re' k'oric na'n keh? nqui take reh.Re' Jesus je' wili xic'u'lej take wi̱':«Re' hin xa pan ch'iquinbal wo' cho reh k'oric awu̱c' tak xnik'or cho aweh tak hab wach i hin.
Pan ch'iquinbal aj cho reh nik'oric awu̱c' tak, xnik'or aweh tak chi re' hin xintak'abjic cho ru'um i jenaj coric wach nk'oric. Ru'um aj re' naniban k'oric awu̱c' tak, nik'or aweh tak nic' nimal wilic chi k'ormojic chawi̱j tak eh je' wo' nic' nimal wilic chi k'ormojic chiri̱j ano'jbal tak. Chi je' re' k'oric niban awu̱c' tak, re' hin xa nik'or wo' queh take c'acharel xa pa' jaric k'oric nibiraj cho ru̱c' re' xtak'anic cho wi̱n, nqui Jesus queh winak re're'.
Je' re' xik'or i Jesus xa re' la' take winak re're' ma' xquirak ta chiri̱j, chi chiri̱j po' i rAja̱w c'ahchi' rik'oric.
Chiri̱j chic ru' re' Jesus xik'or wo' chi je' wili:«Naquinajohsaj tak wach curu̱s i hin Ac'unbe̱s re' wilic wajawric chi quina̱ c'acharel cu re' aj na̱rakam tak chiri̱j chi re' nibiral nik'orom aweh tak chiri̱j hab wach i hin re' wo' re' niwi̱'. Ma' xa re' ta re', na̱rakam wo' tak chiri̱j chi re' take pa' bih niban on nik'or i hin ma' xa ta pa nic'ux nmikric cho re' la' nic' pa' wach xik'or cho wi̱n i wAja̱w re're' xnik'or aweh tak.
Re' hin xiritak'a̱' cho i wAja̱w eh xa wilic wo' wu̱c', ma' jaruj ta quiricana̱' chi wutquel maj k'e̱' nponic chiwach take nibano̱j niban, nqui Jesus queh.
Ru̱c' take xik'or re're' q'uihal take tinamit xquicoj wach i xik'or.
Queh aj take kich ra̱' ri'sil cho ma' Israhel xicojbic i k'oric xik'or, je' wo' wili xik'or queh:«Wi re' hat-tak xatik tak ju' ric'amaric na̱ niC'uhbal ra̱j rik'orom chi til coric xatoquic tak chi waj tahkanel.
Chi je' chic re' c'acharic na'n tak, na̱c'acharic wo' tak chi tehlic chic awi̱j tak ru'um reh rirakmajic chiri̱j i ricorquilal riyew i Dios chi nareht'aljic, nqui Jesus queh.
Re' take re' je' wili xquik'or reh:«Chaj bih riwi̱' nanak'or i hat chi nakac'acharic chi tehlic ki̱j? Ma' riwi̱' ta chi je' re' nak'or maj re' hoj, hoj ra̱' ri'sil cho ma' Awraham eh je' ricab chi naxwih'ic cho ru' ma' hab ta wo' wach xchopbic cho na̱ je' wo' re' hoj ma' choplic ta wo' kana̱ ru'um jeno' winak, nqui take reh.
Cu̱c' take c'acharel je' ru̱c' choplic quina̱ ru'um i mahc nc'uluric cu̱c' je' ricab nc'uluric pa ripa̱t jeno' ajabe̱s re' wilic raj camanom eh wilic wo' rac'u̱n. Je' re' nik'or maj je' ricab pa ripa̱t i ajabe̱s re're' xa re' wach i rac'u̱n wilic riye'a̱b chi junpech ar, ra̱j i aj camanom ma'xta, je' wo' re' take c'acharel re're' ma'xta wo' quiye'a̱b chi junpech chi rac'u̱n rixk'u̱n i Dios take.
Nic' nimal k'oro̱j cho chiqui̱j take c'acharel re're' je' wo' re' k'oro̱j cho chawi̱j tak. Ru'um aj re', re' hin nik'or aweh tak i wili: Re' hat-tak ma' c'ahchi' ta tak ac'acharic chi tehlic awi̱j tak. Til na̱c'acharic la' tak chi je' re' wi re' hin re' rAc'u̱n i Dios equinbanic chi enteh awi̱j tak.
«Til pan coric, re' nak'or tak chi hat-tak ra̱' ri'sil cho ma' Awraham coric aweh tak, xa re' la' re' ano'jbal tak rehreh wach ch'i̱l i no'jbal xiban cho ru'. Ru'um aj re', re' hat-tak ma' nac'ul ta tak i c'uhtunic niban i hin eh c'ahchi' asiq'uim tak ri̱j nic' wach nicansjic na̱banam tak
to̱b ta nchel re' c'uhbal c'ahchi' nik'orom i hin, ma' xa pa nic'ux ta xchalic re' la' haj wilic xwilow cho ru̱c' i til wAja̱w re're' nik'or aweh tak. Chi je' aj re' ano'jbal tak, re' hat-tak xa re' wach i nawilow tak ribanaric ru̱c' i til wilic chi ara'il tak, xa re' wach re' nawa̱j tak ribanaric, nqui Jesus.
Re' take nahsil re're' je' wili xquik'or reh Jesus:«Re' wilic cho chi kara'il i hoj ra̱' ri'sil cho ma' Israhel, re' ma' Awraham, nqui take reh.Re' Jesus je' wili xic'u'lej take wi̱':«Wi ta nak re' ma' Awraham til ara'il tak nc'utunic wo' nak lok ano'jbal tak chi jenaj nak wach ch'i̱l i no'jbal xiban cho ru' maj re' ma' Awraham holohic xbanic cho eh je' wo' nak re' na'n tak hat-tak yu'na ru'.
Je' re' ajic re' ma' Awraham ma' xiban ta cho reh i no'jbal c'ahchi' abanam hat-tak yu'na maj re' hat-tak c'ahchi' asiq'uim tak ri̱j nic' wach nicansjic na̱banam tak i hin re' c'ahchi' nik'oric aweh tak i coric laj k'oric xbiraj cho ru̱c' i Dios.
Re' c'ahchi' abanam hat-tak k'uru', re're' i ra̱j chi na̱banam tak i til wilic chi ara'il tak, nqui queh.Re' take nahsil re're' je' wo' chic wili xquik'or reh:«Re' hoj ma' je' ta hat kacab chi xatasjic ru'um chi re' atu̱t xmahcanic ru̱c' jenaj c'acharel. Ra̱j i hoj, re' Dios wilic chi til kAja̱w, nqui take reh.
Re' Jesus je' wili xik'or queh:«Wi ta nak re' Dios awaja̱w tak, nc'utunic wo' nak chawach tak ru'. Quinac'ax nak tak eh hin nak suk c'ulu̱j awu'um tak maj re' hin ar wo' ru̱c' i Dios xinchalic. Ma' xa pa nic'ux ta xmikric cho chi xinchalic ayu' wach ac'al re' la' wo' wAja̱w Dios xtak'anic cho wi̱n,
nic' wach k'uru' nok re' hat-tak ma' narak ta tak chiri̱j take nik'or aweh tak? Enik'or aweh tak chaj wa'ric chi ma' narak ta tak chiri̱j: Ma' narak ta tak chiri̱j maj re' hat-tak ma' ric'ul ta awach tak i nik'or,
ru'um nok til re' aj Yahm wilic chi awaja̱w tak eh re' wo' rino'jbal ru' nawa̱j abanam aweh tak.«Re' aj Yahm xa cansanel wo' cho pan p'utbal cho reh c'acharic eh xa pan p'utbal wo' cho reh c'acharic cu yu'na chi k'i̱j, re' aj Yahm xicana̱' rik'ormojic i coric ru'um ma' coric ta wo' wach ru'. Chi je' aj re' rino'jbal, re're' xa chucuj k'oric wo' riban nank'oric, xa re' la' to̱b ta re're' i nahsil aj chucul k'oric eh ma' k'orol ta wo' reh coric,
re' hat-tak nacoj tak wach nic' nimal rik'or aweh tak eh raj i hin re' coric nak ti c'ahchi' nik'orom aweh tak ma' nacoj ta tak wach niC'uhbal.
Chaj wa'ric k'uru' chi ma' nacoj ta tak niwach i hin wi xa coric wo' quink'oric? Je' wo' chic, ma' eta riban chi enak'or tak chi ru'um reh nino'jbal i hin ma' nacoj ta tak wach niC'uhbal maj ma' jeno' aweh tak eric'uhtaj chi wilic ta nak jeno' mahc nibanam.
Chi je' aj re' nino'jbal eh chi coric wach i nic'uhbal, re' hin nik'or aweh tak wili: Re' hat-tak ma' nabiraj ta tak i c'ahchi' rik'orom i Dios ru̱c' niC'uhbal ru'um nok chiwach i Dios ma' re' ta hat-tak rac'u̱n rixk'u̱n. Nik'or aj i wili maj re' c'acharel rac'u̱n rixk'u̱n chic i Dios til ribiraj haj wilic i rik'or i Dios ru̱c' niC'uhbal, nqui Jesus.
Re' take nahsil chi kaxilac hoj ra̱' ri'sil cho ma' Israhel je' wili xquik'or reh Jesus chi tz'ujbal reh:«Ru̱c' take k'oric na'n re're', riwi̱' chi keh chi enkak'or aweh chi hat rik'ebil laj aj Sama̱rya eh je' wo' chic, ransil jenaj ma' tob laj uxlabal nbanic aweh chi nak'or take k'oric re're', nqui take reh.
Chalic Jesus je' wili xic'u'lej take wi̱':«Re' hin ma' re' ta jeno' ma' tob laj uxlabal nye'bic nik'orbal, re' la' wAja̱w Dios nye'bic nik'orbal eh ru'um re', niyew johtok rilok'il ru̱c' c'uhbalanic niban xa re' la' to̱b ta je' re' niban, nitz'ujuric chic c'ahchi' abanam tak.
Re' cok ru' to̱b ta je re' na'n tak, re' hin nariye'eric nilok'il ma' ru'um ta chi c'ahchi' ta nak nisiq'uim chi nariye'eric wi̱n, nariye'eric la' nilok'il ru'um chi re' wAja̱w Dios re' nk'oric reh hab wach ric'ul chi reh chi enye'eric rilok'il, re're' ra̱j chi ye'erok wo' nilok'il i hin.
Je' aj re' ru'um chi ru̱c' i wAja̱w nibiraj take k'oric nik'or aweh tak, chabiraj tak chi coric i nanik'orom wili: Re' c'acharel nariniminic reh niC'uhbal ma' xa ta quimic naribanam je chi junpech naquimok je, nqui Jesus.
Naxquibiraj re're' take nahsil chi kaxilac i hoj ra̱' ri'sil cho ma' Israhel je' wo' chic wili xquik'or reh Jesus:«Yu'na nkarak chiri̱j chi coric chi re' hat wilic ma' tob laj uxlabal awu̱c' maj c'ahchi' ak'orom chi re' take naquiniminic reh ac'uhbal ma' xa ta quimic naca'nam chi junpech naquiquimok je, xa re' la' ma' coric ta ru'um nok re' cho kama̱m ma' Awraham ch'i̱l take nic' nimal raj k'orol C'uhbal i Dios xic'acharic cho najtir k'i̱j xiquimic wo' je.
Ru̱c' i xak'or k'uru' nkilow chi re' hat nacapaj chi k'e̱' wo' chic awajawric chiwach i rajawric i kama̱m ma' Awraham, xa re' la' ma' coric ta nacapaj re're' maj ma' coric ta wo' i xak'or. Re' ma' Awraham ch'i̱l take nic' nimal raj k'orol C'uhbal i Dios xic'acharic cho najtir k'i̱j, xiquimic je take, nqui take reh.
Re' Jesus je' wili xik'or queh:«Chaj bih eritik wi̱n chi re' hin enik'or aweh tak chi k'e̱' wo' chic wajawric chiwach kama̱m ma' Awraham, xa ru'um chi nwa̱j nisiq'uim nilok'il? Re' nk'oric chi enye'eric nilok'il, xa re' wo' wAja̱w Dios re' nak'or wo' hat-tak chi awaja̱w tak
xa re' la' ru' til nik'or aweh tak chi re' nak'or tak ma' je' ta re', maj ma' aweht'alim ta wo' tak wach. Ra̱j cok i hin til weht'alim wach eh eta nak nik'or aweh tak chi ma' weht'alim ta wach i Dios enak quincahnic chi hin aj chucul k'oric je' ricab hat-tak, raj wili til weht'alim wach eh re' wo' ric'uhbal c'ahchi' nic'amam na̱.
Je' re' k'uru' ru'um chi re' wAja̱w Dios nye'bic nilok'il ma' eta nik'or wi re' wajawric i hin k'e̱' wo' chic nim wach chiwach i rajawric i kama̱m ma' Awraham. Haj cok wilic enik'or aweh tak, chi re' kama̱m ma' Awraham xsukbic cho ra̱mna ru'um xeht'alij chi nariponic rik'ijil chi nanic'ulic nak lok ayu' wach ac'al eh chi je' re' naxinc'uhtaj reh i nicamaj nanibanam chiwach take k'i̱j ru̱c' naniwih'ic ayu' wach ac'al, re're' k'e̱' wo' xsukbic cho ric'ux, nqui Jesus queh.
Chiri̱j wili re' take nahsil chi kaxilac hoj ra̱' ri'sil cho ma' Israhel je' wili xquik'or reh Jesus:«Re' hat ja' lajeb roxc'ahl  ta wo' ahabil, nic' ti wach k'uru' chi xana'bej cho wach i kama̱m ma' Awraham? nqui take reh.
Re' Jesus je' wili xik'or queh:«Chabiraj tak i ricorquil nanik'orom aweh tak yu'na: Nik'or aweh tak, re' hin xa wilqui̱n wo' cho nok cu ja' nasjic ta cho ma' Awraham, nqui queh.
Naxquibiraj chi je' re' take nahsil re're', xo̱j quimol abaj cansbal nak reh Jesus, xa re' la' ma' xca'n ta canar ricansjic maj re' Jesus xisach ri̱b chi quixilac take tinamit wilque̱b ar eh chi je' re' xelic je chi chi̱' i Lok' laj Pa̱t re' nlok'onjic wi̱' wach i Dios.
Re' lok' laj nawa̱l xiban i Jesus ma' xic'ul ta quiwach take quinahsil tinamitPan jenaj chic k'i̱j re' Jesus xiq'uic ponok chipam jenaj ye'a̱b. Ar xilow wach jenaj winak sot' cho cu pa rasbal.
Nok re' Jesus xa ilo̱j chic riban reh winak re're', re' hoj raj tahkanel je' wili xkabiraj reh:«Ajabe̱s aj tijinel keh, hab wach aj mahc reh chi re' winak wili xasjic chi sot', re're' on re' take ritu̱t raja̱w? kojqui reh.
Chalic Jesus je' wili xik'or keh:«Ma' hab ta wach queh wilic rimahc chi re' winak re're' xasjic chi sot'. Xic'ul la' chi je' re' reh chi ru̱c' chaj bih naribanaric pa ric'acharic i sot' wili, enc'utunic wach i jenaj holohic laj bano̱j tiklic wach ru'um i Dios chi naribanam.
Chi ribanaric aj take holohic laj bano̱j re're' xiritak'a̱' cho i Dios eh je' ricab chi wilic take camanic xa pan k'i̱j nbanaric ru'um nok wi xoquic cho rik'ekomil ak'ab ma' suk ta chic ribanaric, je' wo' re' ru̱c' take holohic laj bano̱j xiritak'a̱' cho wi̱' i Dios chi nanibanam, curman wo' chi eniban nok cu c'achalqui̱n pe maj narichalic k'i̱j chi nanicansjic je eh ar ma' eta chic niban take bano̱j re're'.
Nok rik'orom chic chi je' re', re' Jesus chuhbunic jok wach ac'al tik'inbal reh mahnic' ch'uwa' eh chiri̱j chic ru' nok riyuk'um chic i ch'uwa' re're' xiyulej pan nak' wach i sot' re're'
eh xitak'a̱' je ar chipam i ha' cojo̱j pan tz'ak “Siloheh” ribihnal re' ra̱j rik'orom pan hewre̱yo “Re' tak'amaj je”. Chi je' re', re' sot' xo̱j wo' chi ritz'ajaric take nak' wach chipam i ha' re're' eh ilo̱j chic riban naxsoljic cho.
Ru'um aj re', re' take tinamit queht'alanic wach i winak re're' chi sot' nak naxquilow chi nilbic chic, wilic queh take tinamit re're' je' wili p'uht quik'orom:«Ma' re' ta na nchel i winak wili ntz'uhkic nak chi chi̱' tak be̱h chi pahkanic limo̱xna? nqui take.
Wilic take c'ahchi' quik'orom, re' winak wili til re' nak i sot' eh wilic wo' take c'ahchi' quik'orom xa je' nak nchel re' sot'. Nok je' re' nquik'or, re' winak sot' nak cho re're' xa nch'uk chic ric'ux xik'or queh chi til re' nak cho i sot'.
Re' take tinamit re're' naxquibiraj xik'or i winak re're', je' wili xquik'or reh:«Chaj bih xbanic chi tilbic chic yu'na on chaj bih xca'n aweh? nqui take reh.
Re' winak re're' je' wili xic'u'lej take wi̱':«Re' winak Jesus ribihnal xitik'a̱' mahnic' ch'uwa', xiyulej pan nak' niwach eh je' wili xik'or wi̱n:‹Yu'na hiy chatz'aj take cho nak' awach chipam ha' cojo̱j pan tz'ak Siloheh ribihnal, nqui wi̱n.«Re' hin xponic nitz'aj cho nak' niwach eh ru̱c' re're' quinilbic chic, nqui queh.
Re' tinamit re're' je' wo' chic wili xquik'or reh:«Haj wilic cho i Jesus nak'or re're', nqui take reh.Re' winak re're', xik'or queh chi ma' reht'alim ta haj wilic.
Chiri̱j chic ru', re' take tinamit re're' xquic'am je i winak re' nak sot' re're' chi quiwach take cow laj aj niminel reh C'uhbal Ye'o̱j reh Moyses chi naca'nam wo' pahkanic reh
maj naxteheric nak' wach i sot' re're' ru̱c' i mahnic' chi ch'uwa' xitik'a̱' i Jesus, pan jenaj nak hi'lbal k'i̱j re' nlok'onjic wi̱' wach i Dios.
Je' aj re', re' take cow laj aj niminel reh c'uhbal re're', xquibiraj wo' chic reh winak re're' nic' wach naxteh take nak' wach. Re' winak re're' je' wili xik'or queh:«Re' Jesus xa ru̱c' mahnic' chi ch'uwa' xitik'a̱', xiyulej pan nak' niwach eh chi je' re' xponic nitz'aj cho nak' niwach reh chi na̱wilbic. Ru'um aj re' yu'na quinilbic chic, nqui queh.
Naxquibiraj re're' wilic take ju'jun cow laj aj niminel reh c'uhbal re're', je' wili xquik'or:«Re' winak re're' ma' ru̱c' ta i Dios xchalic maj ma' riponbej ta i hi'lbal k'i̱j re' nlok'onjic wi̱' wach i Dios eh chi je' re' c'ahchi' rimahcanic chiwach i Dios, nqui take ju'jun.Wilic wo' take je' wili nquik'or:«Wi ta nak re' winak re're' c'ahchi' ta nak rimahcanic, ena nak riban take rehtalil ric'uhtaj re're'? nqui take.Je' re' ajic chi quixilac take cow laj aj niminel re're' rehreh wach quicapew-bal wilic.
Nok rehreh aj wach take capew-bal nk'ormojic chiri̱j i Jesus, re' take cow laj aj niminel reh C'uhbal Ye'o̱j reh Moyses je' wili xquibiraj reh winak sot' nak re're':«Ra̱j hat chaj so' bih nacapaj chiri̱j i Jesus re' xtehbic reh nak' awach? nqui take reh.Re' winak re're' je' wili xik'or queh:«Re' hin nicapaj chi re' Jesus, re're' jenaj raj k'orol C'uhbal i Dios, nqui queh.
To̱b ta je' re' xquik'or take cow laj aj niminel re're' ch'i̱l take toco̱m chic nahsil chi kaxilac i hoj ra̱' ri'sil cho ma' Israhel, ma' jaruj ta nquicoj wach chi re' winak re're' asjanak ta nak cho chi sot' eh yu'na nilbic chic. Ru'um aj re' xiyuk'unjic take ritu̱t raja̱w i winak cu'um take nahsil
eh xbirmijic queh chi je' wili:«Re' na wili awac'u̱n tak? Wi coric chi re're' sot' naxasjic cho, chaj wa'ric k'uru' yu'na nilbic chic? nqui take nahsil re're'.
Re' take ritu̱t raja̱w i winak re're' je' wili c'u'lunic xca'n:«Til coric, re' winak wili, til re' i kac'u̱n eh je' wo' sot' naxasjic cho.
Haj cok wilic ma' eta nka'n canar rik'ormojic aweh tak ru'um chi ma' keht'alim ta, re' chaj bih xbanic chi nilbic chic yu'na on wi wilic nchel jeno' winak xtehbic reh nak' wach, re' hoj ma' keht'alim ta. Ru'um aj re' chabiraj tak reh kac'u̱n, re're' erik'or aweh tak nic' wach naxteh i nak' wach maj nim laj winak chic, wilic chic rino'jbal chi rik'ormojic aweh tak chaj bih xc'ulmujic ru̱c', nqui take ritu̱t raja̱w.
Je' re' xquik'or ru'um chi xiyo'jic chi quiwach take nahsil re're' maj quesam chic ribiral chi xa hab wach c'acharel enk'oric chi re' Jesus, re' i Pahbamaj chi K'atal K'oric, naresmejic je on narit'ermejic je chipam i pa̱t ntijiljic wi̱' ri̱j i C'uhbal Ye'o̱j reh Moyses.
Ru'um aj re', re' take ritu̱t raja̱w xquik'or chi naribirmijic reh cac'u̱n nic' wach naxteh take nak' wach maj nim laj winak chic chi rik'ormojic queh take aj nahsil.
Re' take cow laj aj niminel re're' quik'o'rej wo' chic i winak sot' nak cho re're' eh je' wili xquik'or reh:«Til nkapahkaj aweh chi chiri̱j ok i Dios chak'or take holohic laj k'oric eh ma' ok chi re' chic i Jesus enayew riman rilok'il ru̱c' i k'oric ena'n, maj re're' xa aj mahc wo' chi kawach hoj, nqui take reh.
Re' winak sot' nak cho re're' je' wili xik'or queh take cow laj aj niminel re're':«Re' hin ma' weht'alim ta wi re' Jesus xmahcanic on ma' xmahcanic ta, xa re' ti cok weht'alim chi re're' xiricowsaj maj re' hin ma' quinilbic ta nak raj yu'na quinilbic chic, nqui queh.
Re' take cow laj aj niminel re're' je' wo' chic wili xquik'or reh:«Chaj bih xiban aweh Jesus k'uru' chi tilbic chic yu'na? nqui take reh.
Re're' je wili xic'u'lej take wi̱':«Re' hin xnik'or chic aweh tak ricorquilal eh ma' xabiraj ta tak. Chaj wa'ric c'ahchi' wo' chic abiram tak wi̱n nic' wach naxiteh take nak' niwach i Jesus? Nawa̱j na atahkem tak chi c'ahchi' wo' chic abiram tak wi̱n chi je' re'? nqui queh.
Chalic take nahsil re're', k'e̱' xquitz'uj i winak re're' eh xquik'or wo' reh chi je' wili:«Re' hat xa re' ti i k'oro̱j ru'um i tabtab wach Jesus re're' nac'am na̱ re' cok hoj til re' k'oro̱j cahnok ru'um i Moyses nkac'am na̱
maj keht'alim wo' chi re' Dios til k'oric cho ru̱c' i Moyses eh ru'um re', re' Moyses xchalic chi raj k'orol C'uhbal i Dios raj nchel i Jesus re're', ma' keht'alim ta hab wach xye'bic rajawric chi xc'ulic lok chi raj k'orol C'uhbal i Dios, nqui take.
Re' sot' nak cho re're' je' wili xik'or queh:«Re' hin k'e̱' nsahchic nic'ux awu'um tak chi ma' aweht'alim ta tak haj nchalic i rajawric i Jesus. Wi ma' re' ru̱c' i Dios nchalic, nic' aj wach naxiban i lok' laj nawa̱l wu̱c' i hin chi quinilbic chic?
Je' aj re', re' Jesus ma' re' ta aj mahc. Wi ta nak aj mahc, nic' wach nanbirmijic cho ru'um i Dios k'uru' nariban take lok' laj nawa̱l? Je' re' nik'or maj keht'alim chi re' Dios, ma' ribiraj ta take cho aj mahc xa re' la' wo' take aj lok'em reh eh banol reh take haj wilic i ra̱j ru'.
Re' lok' laj nawa̱l xiban wu̱c' hin ric'uhtaj keh chi re' Jesus nbirmijic ru'um i Dios. Chacoj tak rehtal chi kaxilac hoj ma' kabiram ta ribiral eh ma' kilom ta wo' jeno' winak xiteh ta nak nak' wach jeno' winak asjanak cho chi sot',
raj la' i Jesus xiteh i nak' niwach eh ru̱c' re're' nc'utunic chi ar ru̱c' i Dios xchalic maj wi ma' ta nak ru̱c' i Dios xchalic ma' eta nak riban canar i lok' laj nawa̱l xiban wu̱c', nqui xik'or queh.
Ar ajic re' take nahsil re're' je' wili xquik'or reh:«Ma'eta nkayew k'ab aweh chi ekojatijej i hat re' k'e̱' wo' chic hat aj mahc. Je' re' rinimal wach amahc maj re' hat xatasjic chi sot', nqui take reh.Naxquik'or reh chi je' re' ma' xquiyew ta chic k'ab reh chi junpech chi narilok'em wach i Dios chipam i pa̱t re' ntijiljic wi̱' ri̱j i C'uhbal Ye'o̱j reh Moyses.
—Hab wach i nak'or re're', Ha̱w? Chak'or wi̱n eh re' hin enich'ica̱' nic'ux chiri̱j, nqui winak sot' nak cho re're'.
Re' Jesus je' wili xik'or:«Re' hin re' c'ahchi'qui̱n chi c'uta̱j awu̱c', re' hin i rAc'u̱n i Dios. Re' hat k'uru' xawilow chic wach i rAc'u̱n i Dios, nqui Jesus.
Xa chiwach wo' ti junc'am re're', re' winak sot' nak cho re're' je' wili xik'or:«Ajabe̱s Jesus, re' hin tininimej yu'na, nqui xik'or reh.Chi je' re' p'uht rilok'em wach i Jesus.
Chiri̱j re', re' Jesus je' wili xik'or:«Re' hin xinc'ulic lok china̱ ac'al wili chi ribanaric i nicapaj wili chi tare̱t chi banaric: Re' risakomsjic pa̱m quicapew-bal take nquirak chiri̱j chi moylic pa̱m quicapew-bal eh re' rik'ekomsjic pa̱m quicapew-bal take nquik'or chi ma' moylic ta pa̱m quicapew-bal to̱b ta nchel xa moylic wo' pa̱m quino'jbal ru', nqui Jesus.
Ar ajic re' c'ahchi' wi̱' chi c'uta̱j i Jesus ru̱c' i winak sot' nak cho re're', wilque̱b wo' ju'jun cow laj aj niminel reh C'uhbal Ye'o̱j reh Moyses. Naxquibiraj xik'or i Jesus, je' wili xquik'or reh:«Je' on nchel kacab take quik'oric chi ma' moylic ta pa̱m quicapew-bal nawilow k'uru' chi je' re' c'ahchi' ak'orom chiki̱j, nqui take reh.
Re' Jesus je' wili xic'u'lej take wi̱':«Je' ta nak acab tak take quik'oric chi moylic pa̱m quicapew-bal ta nak re̱t, maj raj nak rik'orom chi wi ta nak ru'um chi moylic pa̱m acapew-bal tak ma' narak ta tak chiri̱j ricorquilal c'ahchi' nik'orom, til coric nak aweh tak i nak'or tak. Chi je' re' acapew-bal tak k'uru' ma'xta nak jeno' mahc encojoric chawi̱j tak chiwach i Dios. Raj wili re' hat-tak nak'or tak chi ma' moysomaj ta pa̱m acapew-bal tak eh ru'um chi napahba̱' awi̱b tak chi je' til coric nak'or tak, re' hin nik'or aweh tak chi re' amahc acojom tak chiwach Dios, ma' ja' cuyu̱j ta take, nqui Jesus.
Chiri̱j chic ru', re' Jesus xik'or wo' chic queh nahsil chi je' wili:«Chabiraj tak chi coric i ricorquil nanik'orom wili: Wilic riwi̱' reh chi nareht'aljic hab wach i til aj ilo̱l queh me̱'. Je' ricab wi jeno' c'acharel ma' re' ta chipam ritz'ahpil i ye'a̱b c'olbal queh me̱' noquic, xa haj la' chic risic' cok rocbal, re' c'acharel re're' xa aj lek' me̱' nok wilic.
Je' re' nik'or maj re' til ilo̱l queh me̱' xa re' wo' i tz'ahp risic' reh chi naroquic chipam i ye'a̱b re' wilque̱b wi̱' take me̱'.
Je' aj re', nok ra̱j cok oquic nteheric cho reh i tz'ahp ru'um i xa hab wach wilic cok chipam quiye'a̱b take me̱'. Je' wo' chic nok raj resam lok take me̱', re' take me̱' queht'alim pa̱m rik'orbal i caj ilo̱l wi til re're' nk'o'ronic cok queh maj re're' ntak'anic chi quina̱ chi naquelic lok, narik'o'rej take ru̱c' quibihnal chi quiju'junal.
Ru'um aj re' nok re' til caj ilo̱l resaj take lok eh no̱j chi pe̱t chi quiwach, re' take me̱' nquitahkej je maj queht'alim pa̱m rik'orbal i caj ilo̱l.
Re' cok haj wilic ma' re' ta i caj ilo̱l nponic cu̱c' ma' nquitahkej ta je, qui'elic la' je chiwach ru'um chi ma' queht'alim ta pa̱m rik'orbal i c'acharel re' xa ritz'ak ri̱b chi aj ilo̱l queh, nqui Jesus.
Re' Jesus xik'or re're' reh nak chi re' take cow laj aj niminel reh C'uhbal Ye'o̱j reh Moyses enquirak chiri̱j chi chiqui̱j ru' xk'oric i Jesus naxik'or chi re' take me̱' ma' nqueht'alij ta pa̱m quik'orbal take c'acharel ma' re' ta aj ilo̱l take me̱'. Xa re' la' ru', re' take re' ma' xquirak ta chiri̱j chaj bih xa̱j rik'orom i Jesus ru̱c' i k'oric re're'.
Chiri̱j chic re', re' Jesus xik'or wo' chic queh take winak re're' chi je' wili:«Chabiraj tak chi coric i ricorquil nanik'orom aweh tak wili: Je' ricab chi wilic jenaj tz'ahp re' qui'oquic wi̱' take me̱' chipam i ye'a̱b quic'oloric wi̱', je' wo' re' i hin ayu' wo' wilqui̱n chi quitobjic take c'acharel reh chi equi'oquic eh equiwih'ic pa rik'ab i Dios.
Nok ja' quinc'ulic ta lok hin ayu' wach ac'al, q'uihal take xic'ulic chi c'ahchi' quik'orom chi tak'amaj take cho ru'um i Dios eh chi ma' je ta wo' re'. Re' take re' xa je quicab aj lek' me̱' nok wilque̱b. Ru'um aj re' je' ricab xc'uluric cu̱c' take me̱' re're' je' wo' re' xc'uluric cu̱c' take c'acharel maj je' ricab nok re' take me̱' ma' nquitahkej ta take aj lek' nanquibiraj chi ma' re' ta rik'orbal i caj ilo̱l, re' take c'acharel naxquibiraj wo' nak i c'uhbalanic nca'n nahsil aj c'uhbalanel, ma' xquitahkej ta wo' take.
«Re' hin xnik'or chic lok, je' ricab chi wilic jenaj tz'ahp re' qui'oquic wi̱' take me̱' chipam i ye'a̱b quic'oloric wi̱' je' wo' re' i hin wilqui̱n wo' ayu' chi quitobjic take c'acharel reh chi equi'oquic eh equiwih'ic pa rik'ab i Dios. Xa hab wach k'uru' wilic pa rik'ab i Dios naric'acharic chi suk je' ricab nanwih'ic chi suk jeno' me̱' nanoquic cok chipam i ye'a̱b re' ye'o̱j wi̱' riwarbal on je' ricab nanwih'ic chi suk riwa' riha̱' nanesmejic wo' chic lok chipam i ye'a̱b re're' reh chi naric'amaric je chipam i ye'a̱b re' wilic wi̱' rex laj q'uim.
Re' hin ma' je ta nicab aj lek' me̱' maj re' aj lek' nanponic re' wilque̱b wi̱' take me̱', xa ra̱j relk'am je take on xa ra̱j ricansam take. Raj nchel i hin xinc'ulic ayu' wach ac'al reh chi re' quic'acharic take c'acharel holohic ok chic naribanam eh je' wo' chi wilic ok junelic quic'acharic.
Chi je' re' nichak'lamil cu̱c' take c'acharel, re' hin je' nicab i c'acharel re' ncha'janic queh take me̱' chi coric maj re' aj cha'janel queh ru', riyew pan quimic ric'acharic chi rico'ljic take rime̱' wi wilque̱b take pan yohbal chiwach jeno' josk' laj q'uiche̱' tz'i' aj c'uxul me̱',
ra̱j ncha'janic queh me̱' chi xa ritojbal ric'ax eh ma' re' ta wo' re' nehchenic queh, re' c'acharel re're' narilow chi nc'ulic lok i josk' laj q'uiche̱' tz'i', pe̱t nelic je eh ricana̱' cahnok take me̱' pan k'ab i chicop re're'. Chi je' re' wilic take me̱' quic'uxuric ru'um eh re' take ju'jun chic chi me̱' quicahnic xa haj nquipuhcaj qui̱b.
Je' aj re', re' xa chucul aj ilo̱l queh take me̱', nelic je ru'um chi xa tojo̱j chiri̱j i ricamaj eh je' wo' ru'um chi ma' re' ta reh take me̱', xa ma'xta bih raj so' queh to̱b ta pa' bih nquic'ul take me̱' chiwach.
Re' hin nik'orom chic aweh tak chi je' nicab i c'acharel re' ncha'janic queh me̱' chi coric. Je' ricab nok re' aj cha'janel re're' reht'alim quiwach take rime̱' chi coric je' wo' re' hin weht'alim wo' quino'jbal take c'acharel quitahkanic wi̱n. Je' wo' chic je' ricab nok re' aj cha'janel re're' eht'alamaj wach chi coric cu'um take rime̱', je' wo' hin eht'alamaj wo' nino'jbal cu'um take c'acharel quitahkanic wi̱n.
«Re' niwi̱' i hin ch'i̱l take c'acharel quitahkanic wi̱n je' wo' ricab niwi̱' i hin ch'i̱l i wAja̱w maj re're' reht'alim pa̱m nino'jbal chi coric eh re' hin weht'alim wo' pa̱m rino'jbal ru' chi coric eh ru'um chi re' nino'jbal je' ricab i rino'jbal i c'acharel ncha'janic queh take me̱' chi coric, re' hin niyew wo' nic'acharic pan quimic chi quico'ljic take c'acharel je' ricab riban aj cha'jem chi riyew ric'acharic chiqui̱j take rime̱' wi wilque̱b pan jeno' yohbal.
Re' riq'uihal chi c'acharel naniyeb nic'acharic pan quimic chiqui̱j chi co'lbal queh, ja' manlic ta ti quiwach cu̱c' take c'ahchi' chic quinquitahkem wili, cu wilic la' take toco̱m chic c'acharel cu ra̱j chi eniyuk'ej take chi naqui̱nquitahkem. Re' take re' naquic'amam wo' na̱ i yuk'unic nanibanam queh eh chi je' re' nok manlic chic wach i juntuhm chi c'acharel naniyeb nic'acharic chiqui̱j, ma' hab ta chic wach xa re' la' wo' hin equinwih'ic chi Ajabe̱s chi quina̱ je' ricab nc'uluric nok jenaj wo' c'acharel ncha'janic queh juntuhm ok chi moloj wach me̱'.
«Re' hin k'uru' je' nicab i c'acharel re' ncha'janic queh take me̱' chi coric eh re' wAja̱w Dios k'e̱' ti' quiric'raj maj re' hin reh chi nanic'acharic wo' chic, pe̱t naniyeb nic'acharic pan quimic
ru'um nok je' re' xitak'a̱' ribanaric wi̱n i wAja̱w Dios. Chi je' re' i tak'anic xiyew cho wi̱n i wAja̱w Dios, xa wi̱n wo' hin xye'eric ajawric chi enwih'ic pa nik'ab i quimic ch'i̱l i uctic nanibanam reh chi nanc'acharic wo' chic. Ru'um aj re' nik'or aweh tak chi re' hin naniquimic ru'um nwa̱j chi je' re're' enic'ul maj ma' hab ta wach wilic rajawric chi nicansjic je xa ru'um ra̱j ribanam wi̱n, nqui Jesus queh.
Xa re' wo' xquibiraj take k'oric re're', re' take cow laj aj niminel reh C'uhbal Ye'o̱j reh Moyses xiban wo' chic rehreh wach quicapew-bal.
Ru'um re' wilic queh xquik'or chi je' wili chiri̱j i Jesus:«Re' winak re're' ma' tob laj uxlabal wilic ru̱c'. Chaj wa'ric nananimej tak maj ma' na'lic ta reh riban? nqui take.
Je' re' ru' xquik'or xa re' la' wilic wo' take je' wili nquik'or:«Jeno' winak wilic ma' tob laj uxlabal ru̱c' ma' eta rik'or holohic laj k'oric je' ricab rik'or i Jesus eh je' wo' chic, jeno' winak wilic ma' tob laj uxlabal ru̱c' ma' eta riban chi eriteh nak' wach jeno' sot', nqui take.
Re' Jesus ch'i̱l i Ajabe̱s xa jenaj quiwi̱'Pan jenaj chic k'i̱j chipam rik'ijil c'uxic nok ar Jerusalen c'ahchi' ric'sjic i nink'i̱j sulu̱j cho wi̱' i Lok' laj Pa̱t re' nlok'onjic wi̱' wach i Dios
re' Jesus xo̱j wih'ok chi chi̱' jenaj rimujil pa̱t re' bihnimaj chi Salomon.
Chalic Jesus je' wili xic'u'lej take wi̱':«Ru̱c' i c'uhbalanic niban re' hin nik'or chic aweh tak chi re' hin, hin i K'atal K'oric Pahbamaj cho ru'um i Dios eh re' hat-tak ma' nacoj ta tak wach chi je' re'. Je' wo' chic, ru̱c' take lok' laj nawa̱l niban ru̱c' i wajawric ye'o̱j wi̱n ru'um i wAja̱w Dios, nc'utunic wo' lok hab wach i hin
xa re' la' chic hat-tak ma' nach'ica̱' ta ac'ux tak chiwi̱j. Je' re' na'n tak ru'um chi re' hat-tak ma' re' ta hat-tak waj tahkanel re' nik'or chi nime̱' take. Wi ta nak hat-tak waj tahkanel, nc'uluric nak awu̱c' tak je' ricab i wili re' rik'or i jalwach k'oric nik'orom chic cho aweh tak:
Chi je' ricab re' aj ilo̱l me̱' reht'alim quiwach take rime̱' re' hin weht'al wo' quiwach take til nquich'ica̱' quic'ux chiwi̱j. Je' wo', je' ricab chi re' take me̱' queht'al pa̱m rik'orbal i aj cha'janel queh eh nquitahkej, je' wo' re' take waj tahkanel i hin, quinquitahkej ru'um chi re' take re' queht'al wo' hab wach i hin til chi coric.
Re' aj take nquich'ica̱' quic'ux chiwi̱j, niyew chic queh chi naquic'acharic chi junelic eh ru'um re', naquiquimok je ma' eta quicahnic chi camnak take chi junpech maj pa nik'ab c'ololque̱b. Nok chi je' re' wilque̱b wu̱c', ma' hab ta wach jeno' wilic rajawric chi eta nak rimak' take pa nik'ab.
Je' ricab riwi̱' i wih'ic nca'n chi niwach i hin je' wo' re' riwi̱' i wih'ic nca'n chiwach i wAja̱w chi pa rik'ab ru' ma' hab ta wach wilic rajawric chi erimak' take. Je' re' ajic re' wAja̱w Dios re' wilic wo' rajawric chi nah chi'nchel re' aj wo' re' xk'ahsanic pa nik'ab take c'acharel re're' reh chi xnic'ol take wu̱c'.
Je' re' k'uru' re' riwi̱' i wih'ic nca'n take c'acharel re're', re' aj re' nc'uhtunic wi̱' chi re' hin ch'i̱l i wAja̱w xa jenaj kawi̱' wich'i̱l, nqui Jesus.
Naxquibiraj chi je' re' take nahsil chi kaxilac hoj ra̱' ri'sil cho ma' Israhel, xo̱j wo' chic quimolom take abaj chi naquicansam nak i Jesus je' ricab xca'n nak cho reh pan pe̱t,
xa re' la' Jesus je' wili xik'or queh:«Re' hin q'uih take holohic laj bano̱j xniban ru'um rajawric i wAja̱w, xa re' la' haj ta wo' nchel wilic queh take holohic laj bano̱j re're' ma' nponic ta chawach tak eh ru'um re' nawa̱j quinacansam tak chi abaj? nqui Jesus queh.
Re' take nahsil chi kaxilac i hoj ra̱' ri'sil cho ma' Israhel je' wili xquik'or reh:«Re' hoj naca̱t kayeb chi abaj ma' ru'um ta take holohic laj bano̱j i na'n, naca̱t la' kayeb chi abaj ru'um chi re' hat napahba̱' awi̱b chi hat Dios eh xa hab wach winak riban je' ricab na'n i hat riyak'abej pa ro̱k i Dios, nqui take reh.
Je' re' k'uru' re' Jesus je' wili xik'or queh:«Chipam i c'uhbal nchopbic ana̱ hat-tak, rik'or chi wilic take k'oric rik'orom cho i Dios. Re' take k'oric re're' je' wili nquik'or:“Re' hin, hin i Dios eh ru'um chi re' hat-tak wilca̱t tak chi wac'u̱n wixk'u̱n, nik'or wo' chi chi'nchel hat-tak je' wo' tak acab i hin, nqui take k'oric wilic chipam i c'uhbal re're'.
«Wi pa riC'uhbal aj i Dios wilic take k'oric re're', keht'alim chi ma' riyew ta ri̱b chi narijalaric wach i ricorquil laj k'oric re're'. Ru'um aj re' nik'or aweh tak wili:‹Wi pa riC'uhbal i Dios rik'or chi naxk'oric cho cu̱c' take kich ra̱' ri'sil cho ma' Israhel ar Sinayih, xik'or queh chi re' take re' je' wo' quicab i Dios,
ma' eta riban chi enak'or tak wi̱n chi c'ahchi' niyak'abem pan wo̱k i Dios xa ru'um chi re' hin ru̱c' i nipahbabjic wi̱b niban chi til hin rAc'u̱n i Dios nipahba̱' wi̱b je' ricab ripahba̱bjic ri̱b riban i Dios. Re' riwi̱' chi je' re' niban re' wo' i wili: Chi re' hin til hin richiho̱j cho chi xintak'abjic cho ayu' wach ac'al.
Je' re' k'uru' wi re' hin ma' c'ahchi' ta nibanam haj wilic take bano̱j re' nc'uhtunic lok wi̱' chi re' wo' re' take bano̱j riban i wAja̱w Dios, ric'ul nak chi ma' eta nacoj tak wach i haj wilic nik'or aweh tak.
Raj wili re' wo' take bano̱j ra̱j ru' c'ahchi' nibanam. Ru'um re' chacoj tak wach i nawilow tak ru̱c' take bano̱j niban to̱b wo' ma̱coj tak wach haj wilic take nik'or aweh tak. Je' re' nik'or maj re' hin niban take bano̱j ra̱j i wAja̱w reh chi ru̱c' re're' enana'bej tak eh enacoj tak wach chi pan kacabchelal nka'n take re're'. Ru̱c' re're' nc'uhtunic wach chi re' wAja̱w Dios wilic wu̱c' hin eh re' hin wilqui̱n wo' ru̱c' ru', nqui Jesus queh nahsil re're'.
Ru'um take k'oric xik'or i Jesus, re' take nahsil re're' xa xca̱j nak chic quichopom xa re' la' ma' xca'n ta canar ru'um xelic je chi quiwach.
Chiri̱j chic re', re' Jesus k'ahxic wo' chic je chi juntar ha' Jortan re' xiban cho wi̱' take pe̱t kahsanic ha' i Wa̱n. Naxcahnic aj ar i Jesus,
q'uihal take tinamit xiponic ru̱c' chi rilmijic eh je' wili nquik'or:«Re' Wa̱n aj kahsem ha' ma'xta jeno' lok' laj nawa̱l nim wach xic'uhtaj chi kaxilac, xa re' la' nic' nimal take k'oric xik'or chiri̱j i winak wili, til coric xik'or, nqui take.
Chi je' re' q'uihal take tinamit xquinimej i Jesus chipam i ye'a̱b re're'.
Re' Jesus xo̱j c'olok ar Weta̱nya chi rik'o'rjic i Ma̱rta ch'i̱l i Mari̱yaChipam chic jenaj tinamit Weta̱nya ribihnal, re' quitinamital i Mari̱ya ch'i̱l i Ma̱rta wilic jenaj yowa̱b La̱saro ribihnal quixuba̱l wo' i Mari̱ya ch'i̱l i Ma̱rta.
Re' Mari̱ya, rana̱b i yowa̱b re're', re' aj wo' re' naribuch'bic take reh ro̱k i Lok' laj Ajabe̱s Jesus ru̱c' nc'ohnic laj ik'o̱m pan jenaj k'i̱j eh chi ru̱c' wo' i rismal na̱ narichiksam wo' chic take.
Je' re' ajic re' take quib chi anab-be̱s re're' xquitak'a̱' rik'ormojic reh Jesus chi je' wili:«K-Aja̱w Jesus chacuy, tichalok ti yu'na, re' kaxubal re' k'e̱' ti' nawic'raj xchop reh ya'bilal, nqui xquitak'a̱' je rik'ormojic reh.
Naxponic i k'oric re're' ru̱c' i Jesus, je' wili xik'or:«Re' ya'bilal nbanic reh La̱saro ma' re' ta cansbal reh chi junpech, naricamanic la' chi c'uhtbal reh rinimal wach rajawric i Dios je' wo' chi re' hin re' rAc'u̱n i Dios enc'utunic chi wilic wo' wajawric, nqui Jesus.
Je' re' k'uru' to̱b ta re' Jesus k'e̱' ti' ric'raj i Ma̱rta ch'i̱l i Mari̱ya ch'i̱l wo' i La̱saro,
cu xcahnic wo' chic quib k'i̱j chipam i ye'a̱b wilic wi̱' naxibiraj chi yowa̱b i La̱saro.
Cu chiri̱j aj chic re', re' Jesus je' wili xik'or keh hoj raj tahkanel:«Yu'na kojsoljok wo' tak chic je ar chipam riyuk'ul i Jure̱ya, nqui xik'or keh.
Re' hoj je' wili xkak'or reh:«Ajabe̱s aj tijinel keh, re' take nahsil chi kaxilac hoj ra̱' ri'sil cho ma' Israhel ja' naht ta wo' xca̱j nak ca̱t quicansam chi abaj eh yu'na nawa̱j wo' chic je soljic ar? kojqui reh.
Chalic i Jesus je' wili kac'u'ljic xiban chi riye'eric jenaj rehtalil keh chi ja' nponic ta rik'ijil riquimic:«Re' hoj keht'alim chi re' k'i̱j wilic cablaj o̱ra risakomal eh chiwach take o̱ra re're' kojbehic chi coric. Ru'um aj re' xa hab wach nbehic pan k'i̱j ma' eta ritohxaj nah ro̱k maj rilow i ribe̱h chi coric ru'um wilic cho risakomal i k'i̱j china̱.
Raj i pan k'ekom naribe̱h re're' ritohxaj nah ro̱k ru'um ma'xta cho risakomal i k'i̱j china̱, nqui xik'or.
Nok rik'orom chic take k'oric re're', re' Jesus xik'or wo' chic keh chi je' wili:«Re' kich k'orom La̱saro, xoquic chi wiric xa re' la' yu'na nawojic nic'a'sam cho wach, nqui keh.
Naxk'oric i Jesus chi je' re', chiri̱j po' nchel riquimic i La̱saro xk'oric eh pan kac'ux i hoj xa chiri̱j la' wo' wiric c'ahchi' rik'oric.
Chiri̱j aj re' xisakomej wach keh chi coric i k'oric re're' eh je' wili xik'or keh:«Re' La̱saro xquimic chic
eh k'e̱' nsukbic nic'ux chi ma' wilqui̱n ta ponok ar nok ja' nquimic ta je. Je' re' nik'or aweh tak maj ru'um reh i chaj bih na̱wilom tak wu̱c', k'e̱' naricowjic ac'ux tak chi ninimjic. Je' re' k'uru' tak-tak, kilow tak cho, nqui keh Jesus.
Xa re' wo' xicohlaj k'oric re're', jenaj keh hoj raj tahkanel Ma̱x ribihnal, re' Lach wo' cojo̱j chi ricab bihnal, je' wili xik'or keh:«Tak-tak chiri̱j i Jesus. Wi xquicansaj wo' cho ru' kojquimok wo' hoj chiri̱j, nqui xik'or keh.
Je' re' ajic re' Jesus xichop je ribe̱h ar Weta̱nya kich'i̱l wo' i hoj raj tahkanel xa re' la' naxojponic nah muk'unbal, quejeb la' chic k'i̱j muhkunak je i La̱saro.
Re' tinamit Weta̱nya ma' naht ta wilic je ru̱c' tinamit Jerusalen, xa mahnic' wo' na chic ma'xta jeno' le̱wa.
Ru'um aj re', wilic take kich ra̱' ri'sil cho ma' Israhel aj Jerusalen xiponic ar Weta̱nya chi riye'eric ricowil quic'ux i Mari̱ya ch'i̱l i Ma̱rta ru'um riquimic je i quixuba̱l.
Ar chic ponok Weta̱nya, naxibiraj i Ma̱rta chi re' Jesus c'ahchi' rojic c'olok ar xchalic chi ric'uluric xa re' la' Mari̱ya xa xcahnic wo' cho pan pa̱t.
Je' re' ajic, naxponic i Ma̱rta ru̱c' Jesus je' wili xik'or reh:«Ajabe̱s Jesus, re' nixubal xquimic chic. Wi ta nak wilca̱t ayu' ma' xquimic ta nak, cu c'achlic nak cho yu'na.
Xa re' la' re' hin weht'alim chi re' Dios riyew cho aweh chi'nchel nic' pa' nimal napahkaj johtok reh, nqui Ma̱rta.
Naxibiraj i Jesus chi je' re', je' wili xik'or reh Ma̱rta:«Re' axubal La̱saro, naructic wo' chic cho, nqui Jesus.
Re' Ma̱rta je' wo' chic wili xik'or:«Coric Ha̱w, re' nixubal naructic wo' chic cho maj wilic jenaj k'i̱j pan cohlsbal wach ac'al wili nok chi'nchel take camnak nacuctic wo' chic cho, nqui reh.
Re' Jesus je' wili xik'or reh:«Re' hin i quinye'bic quic'acharic chi'nchel c'acharel eh re' wo' hin quinucsunic cho queh camnak reh chi naquic'acharic wo' chic. Ru'um aj re' hab wach n-niminic wi̱n to̱b ta quimok je xa na ric'acharic wo' chic rica'pech.
Je' wo' re' nc'uluric ru̱c' i c'acharel re' ye'o̱j chic reh chi enc'acharic chi junelic ru'um chi xirinimej chic, re' c'acharel re're' ma' xa quimic naribanam je chi junpech naquimok je. Nacoj na wach wili i hat Ma̱rta? nqui Jesus reh.
Re' Ma̱rta je' wili xik'or:«Ho̱' Ha̱w, nicoj wach chi'nchel xak'or maj weht'alim chi re' hat i Pahbamaj chi K'atal K'oric tak'amaj cho ayu' wach ac'al eh hat wo' rAc'u̱n, nqui reh.
Chiri̱j chic re', re' Ma̱rta nok rik'orom chic re're' reh Jesus, xchalic rik'o'rej i Mari̱ya re' richa̱k' eh je' wili xik'or reh pan k'u̱n:«Re' aj Tijinel Jesus wilic chic cho wulu' c'ahchi'ca̱t rik'o'rem cho, nqui reh.
Xa re' wo' xibiraj chi je' re' i Mari̱ya xa chi yu'na ti xuctic cho eh xchalic re' wilic wi̱' i Jesus
chipam i ye'a̱b re' xrakmajic wi̱' ru'um i Ma̱rta, ru'um nok ja' noquic ta nak cok chipam i tinamit re're'.
Re' ribiral ric'a'chsjic wo' chic i La̱saro xiban i JesusNaxuctic aj cho rajim i Mari̱ya pa ripa̱t, re' take kich ra̱' ri'sil cho ma' Israhel wilque̱b ponok ru̱c' chi riye'eric ricowil ric'ux, naxquilow chi je' re' xi'uctic wo' chic cho cajim chiri̱j i Mari̱ya maj xquicapaj chi xo̱j riban rok'im ar re' wilic wi̱' rimuk'unbal rixuba̱l.
Naxo̱j c'olok i Mari̱ya re' wilic wi̱' i Jesus xixuc'a̱' jok ri̱b ju' ro̱k eh je' wili xik'or reh chi ok'ic riban:«Ajabe̱s Jesus, re' nixubal xquimic chic je. Wi ta nak wilca̱t ayu' ma' xquimic ta nak, cu c'achlic nak yu'na, nqui xik'or reh.
Ar ajic naxilow chi re' Mari̱ya ok'ic riban eh je' wo' take tinamit xitahkanic je reh chi riye'eric nak ricowil ric'ux, re' Jesus xchalic wo' riyot'quil i ra̱mna eh ti'bic pa ric'ux chiqui̱j.
Ru'um aj re' xibiraj queh chi je' wili:«Haj xmuhkic i La̱saro? nqui queh.Re' take re' je' wili xquik'or reh:«Tak chiki̱j Ha̱w, enkac'uhtaj aweh haj xmuhkic, nqui take reh.
Ar ajic re' Jesus xiban rok'im ru'um xti'bic wo' ric'ux chiri̱j riquimic i La̱saro.
Je' re' ajic re' take kich ra̱' ri'sil cho ma' Israhel naxquilow chi xok'ic i Jesus je' wili xquik'or:«Chawilow tak, re' Jesus xok'ic chiri̱j i La̱saro. Til c'ulwach chi k'e̱' ti' ric'raj, nqui take.
To̱b ta wo' wilic je' re' xquik'or, wilic wo' take je' wili xquik'or chi quiwach:«Re' Jesus wili wi xic'uhtaj chi wilic rajawric naxiteh i nak' wach i jenaj sot', ma' ta wo' nak xiban chi xesaj lok riya'bilal i La̱saro reh chi ma' xquimic ta nak? nqui take.
Chiri̱j wili ar chic chi chi̱' rimuk'unbal i La̱saro, re' Jesus xchalic riman riti'quil pa ric'ux. Ar aj ru' ru'um chi re' muk'unbal re're' pan abaj tik'imaj cok eh chi jenaj ma' laj abaj ntz'apbic wi̱' chi̱',
re' Jesus je' wili xik'or:«Chawesaj tak lok i ma' laj abaj tz'apbal chi̱' i muk'unbal re're', nqui.Re' Ma̱rta re' rana̱b i La̱saro je' wili xik'or reh:«Ajabe̱s Jesus, re' nixubal quejeb chic k'i̱j muhkunak cho, yu'na chuh chic cho riti'jolal re', nqui reh.
Ar aj ru' re' Jesus je' wili xik'or reh Ma̱rta:«Re' hin xnik'or chic aweh wi re' hat enach'ica̱' ac'ux chiwi̱j enawilow nic' wach riban rajawric i Dios, nqui reh.
Je' re' k'uru' xquesaj wo' lok abaj tz'apbal chi̱' i muk'unbal re're' eh chiri̱j chic ru' re' Jesus xilbic johtok pan taxa̱j, je' wili xik'or:«Ajabe̱s Dios, re' hin k'e̱' nitioxej aweh ru'um nok xabiraj chic cho nipahkanic niban chiri̱j i La̱saro.
Nok rik'orom chic k'oric re're', re' Jesus je' wili k'oric xiban chi cow:«La̱saro, telok cho wach sakom, nqui xik'or.
Xa ru̱c' k'oric re're', re' La̱saro re' camnak nak chic, xelic cho wach sakom chi botomaj ri̱j pan tz'ih eh chi poylic wo' i na̱. Ru'um aj re', re' Jesus je' wili xik'or:«Chato'bej tak chi richejeric lok i tz'ih botomaj wi̱' ri̱j reh chi suk chic behic eriban, nqui Jesus.
Chi je' re' k'uru' q'uihal take kich ra̱' ri'sil cho ma' Israhel je' ru̱c' wilque̱b ponok ru̱c' i Mari̱ya chi riye'eric ricowil ric'ux, xquinimej wo' i Jesus ru̱c' xquilow chi xc'uluric ru̱c' i La̱saro,
xa re' la' wilic wo' take toco̱m chic xi'o̱j cu̱c' take cow laj aj niminel reh C'uhbal Ye'o̱j reh Moyses eh xponic quik'or chaj bih xiban i Jesus ru̱c' i La̱saro.
Ru'um re're', re' take cow laj aj niminel reh C'uhbal Ye'o̱j reh Moyses ch'i̱l take c'amol quibe̱h take aj k'ahsem si̱ chiwach i Dios xquimol qui̱b ch'i̱l take quicomonil toco̱m chic c'acharel wilic wo' cajawric chi kana̱ i hoj ra̱' ri'sil cho ma' Israhel eh naxquimol qui̱b je' wili xquik'or chi quiwach:«Chaj wo' bih naka'nam chi ripitiric i winak re're'? maj yohbal wach take lok' laj nawa̱l ric'uhtaj chi narinimjic cu'um take tinamit.
Wi xkacana̱' chi naritikim ju' ribanaric take lok' laj nawa̱l, chi'nchel tinamit nacoquic chi rinimjic eh chi je' re' k'i̱j wo' enca̱j ricojoric chi k'atal k'oric chi quina̱. Wi xquibiraj re're' take nahsil aj Ro̱ma je' ru̱c' wilic cajawric chi kana̱, enchalic quic'a̱ ku̱c' eh chi je' re' ma' xa re' ta i lok' laj Pa̱t re' nkalok'ej wi̱' wach i kaDios enc'ulic quisach wach je' la' wo' i hoj je' ru̱c' kojc'acharic chipam i tinamit wili ekojchal quicansaj, nqui take.
Chi quixilac take re', xk'oric cho jenaj winak Caypas ribihnal re' nahsil aj c'amol quibe̱h take aj k'ahsem si̱ chiwach cho take k'i̱j re're' eh je' wili xik'or queh:«Re' hat-tak ma'xta so' bih nacapaj tak
eh ru'um re' ma' nacoj ta tak rehtal i wili: Sakbih chi keh hoj chi xa re' wach i jenaj chi c'acharel re're' enquimic je, chiwach chi ekojquimic je chi'nchel i hoj c'acharel je' ru̱c' kojc'acharic chipam i tinamit wili, nqui xik'or queh.
Re' k'oric xik'or i Caypas ma' xa ta xchalic pa ric'ux, xik'or la' re're' ru'um xye'eric rik'orbal ru'um i Dios maj re' Caypas wilic nak chi aj nahsil c'amol quibe̱h take aj k'ahsem si̱ chiwach take k'i̱j re're'. Je' aj re' rik'orbal xye'eric chi rik'ormojic chi re' Jesus nariquimic chiki̱j chi'nchel i hoj ra̱' ri'sil cho ma' Israhel.
Ma' xa re' ta chiki̱j i hoj ra̱' ri'sil cho ma' Israhel nariquimic, je' la' wo' chiqui̱j take toco̱m chic c'acharel quipuhcam qui̱b xa haj yu̱k' q'uixca̱b reh chi nok cahnanak chic take chi xa jenaj kawi̱' kich'i̱l i hoj ra̱' ri'sil cho ma' Israhel, equi'oquic wo' chi rac'u̱n rixk'u̱n i Dios chic take.
Je' re' ajic xa chiwach wo' cho i k'i̱j re're', re' chi'nchel take nahsil re're' xquimol wach quino'jbal chi naquicansam i Jesus.
Ru'um re're', re' Jesus ma' xic'uhtaj ta chic ri̱b chi quiwach take winak re're', xelic la' je chipam riyuk'ul i Jure̱ya eh ar chic xo̱j chipam jenaj tinamit Ewrayin ribihnal re' wilic je ma' naht ta ru̱c' jenaj chik yu̱k'. Ar chic chipam i tinamit re're', nok re' hoj raj tahkanel wilco̱j chic ru̱c' Jesus xojcahnic wo' ar.
Nok wilco̱j chic chipam i tinamit re're', p'uht quiponic ar Jerusalen yohbal wach take kich ra̱' ri'sil cho ma' Israhel je' ru̱c' quic'acharic pan tak tinamit wilque̱b chipam i yuk'ul re' wilic wi̱' i tinamit Jerusalen. Je' re' xca'n ru'um reh nink'i̱j Pa̱scuwa ribihnal. To̱b ta ja' rirak ta nak rik'ijil chi narip'uhtic i nink'i̱j re're', re' riq'uihal take c'acharel re're' cu nok so' xi'o̱j c'olok chipam i nink'i̱j reh chi naquinimem i no'jbal tz'ihmbimaj chipam i C'uhbal Ye'o̱j reh Moyses chiri̱j ritz'ajaric qui̱b.
Re' take c'acharel re're', p'uht quisiq'uim i Jesus eh ar chi chi̱' i Lok' laj Pa̱t re' nlok'onjic wi̱' wach i Dios nquibiraj chi quiwach chi je' wili:«Chaj bih nak'or hat-tak? Eta wo' ti nchalic i Jesus ayu'? nqui take chi quiwach xa pan k'u̱n.
Je' re' nkabiraj chikawach maj re' take c'amol quibe̱h take aj k'ahsem si̱ ch'i̱l take cow laj aj niminel reh C'uhbal Ye'o̱j reh Moyses xquesaj lok rik'ormojic chi xa hab wach c'acharel reht'alim haj wilic i Jesus chiyew rik'ormojic, reh chi re' take re' enquitak'a̱' je richoporic.
Re' ribuch'uric i Jesus ar pan tinamit Weta̱nya<TS3>(Mt. 26.6-13; Mr. 14.3-9)Chiri̱j chic ru' nok xa waki̱b chic k'i̱j ra̱j chi narip'uhtic i nink'i̱j Pa̱scuwa, re' Jesus xo̱j wo' chic chipam i tinamit Weta̱nya, re' nc'acharic wi̱' i La̱saro re' camnak nak chic eh xc'a'chsjic wo' chic.
Ar ajic chipam jenaj pa̱t xquitik'a̱' wach jenaj nink'i̱j chi ye'bal rilok'il i Jesus eh ar xquiyuk'ej chi wi'c reh xik'ekbal. Re' aj cojol culc chipam i ni̱m re're', re' i Ma̱rta eh re' La̱saro re' rixuba̱l i Ma̱rta tz'uklic wo' cok ru̱c' i Jesus nah me̱xa.
Nok tz'uklic aj chic i Jesus chi wi'c, chalic i Mari̱ya re' richa̱k' i Ma̱rta xo̱j ric'ahmaj junpa̱j je' ru̱c' nc'ohnic laj ik'o̱m q'uih ritz'akil ru'um tik'imaj ru̱c' rihtz'uba̱l i tic Na̱rto ribihnal eh naxichihcaj ri̱j ro̱k i Jesus xichiksaj wo' chic ru̱c' rismal na̱. Ru'um aj ik'o̱m re're', re' pa̱m i pa̱t xiban xa nbukunic chic reh ric'ohonquil.
Ar ajic jenaj kich aj tahkanel re' rac'u̱n i Simon, Ju̱ras ribihnal re' aj Caryot eh re' naritik'enic wo' johtok wach cu̱c' take c'amol quibe̱h take ra̱' ri'sil cho ma' Israhel ar Jerusalen chi narik'ahsam i Jesus pan quik'ab chi cansbal je reh, naxilow chi je' re' xbanaric je' wili xik'or:
«Chaj wa'ric naxchihcjic nc'ohnic laj ik'o̱m wili? Re' ik'o̱m wili xiban nak chi xc'ayjic ru̱c' ritz'akil ricamaj riban jenaj c'acharel chiwach q'uisi̱n ma' jenaj ha̱b. Ru̱c' riq'uihal tumi̱n re're' xitobjic nak take c'acharel c'axic ti nca'n, nqui xik'or i Ju̱ras.
Je' re' ru' xik'or i Ju̱ras xa re' la' naxik'or chi je' re', ma' xik'or ta ru'um chi til ra̱j ta nak rito'bem take c'acharel re' c'axic ti nca'n eh chi til ti' ta wo' nak ric'raj take. Xik'or la' chi je' re' ru'um chi re're' aj c'olol tumi̱n chi kaxilac eh nic' pa' nimal tumi̱n nkayew chipam i c'ola̱b rihkam, resaj lok ru̱c'. Je' aj re' k'oric xik'or ru'um k'e̱' suk reh relk'jic i tumi̱n.
Chalic Jesus je' wili xik'or reh:«Ma̱wolej chic ixok wili Ju̱ras maj wi ma' xic'ayej ta je ik'o̱m wili chi quitobjic take c'acharel c'axic ti nca'n, xiban chi je' re' ru'um chi pa ricapew-bal wilic cho chi re' rik'o̱m re're', re' nak re' naricojom wi̱n naquinmuhkok je eh ru'um aj re' xic'ol rik'o̱m wili chi tik'inbal je wi̱n reh niquimic.
Coric, re' take c'acharel c'axic ti nca'n xa naquiwih'ic wo' cahnok chaxilac tak eh xa nic' pa' eriban chi ena'n tak ato'bil queh, raj nchel i hin ma' xa eli̱c ta naniwih'ic chaxilac tak maj xa ma' naht ta chic wilic je rik'ijil chi nanicansjic je, nqui reh.
Re' take c'amol quibe̱h aj k'ahsem si̱ nquisic' ri̱j ricansjic i La̱saroChiwach aj take k'i̱j nok wilic i Jesus ar Weta̱nya, q'uihal take kich ra̱' ri'sil cho ma' Israhel xquina'bej chi re' Jesus wilic chipam i tinamit re're' eh ru'um re' xi'o̱j wo' ar chi rilmijic wach je' wo' chi rilmijic i La̱saro re' xc'a'chsjic wo' chic ru'um Jesus.
Naxquibiraj nic' wach c'ahchi' ca'nam i tinamit, re' take c'amol quibe̱h take aj k'ahsem si̱ xquitik'a̱' wach quino'jbal chi naquicansam wo' i La̱saro
maj ma' tare̱t ta chi queh chi re' take c'acharel enquilow i La̱saro chi c'achlic wo' chic. Ru'um reh ric'a'chsjic i La̱saro, q'uihal take kich ra̱' ri'sil cho ma' Israhel c'ahchi' quicana̱b take cho c'amol be̱h re're' eh re' chic i Jesus c'ahchi' quinimem.
Re' roquic cok i Jesus pan tinamit Jerusalen<TS3>(Mt. 21.1-11; Mr. 11.1-11; Lc. 19.28-40)Jenaj chic k'i̱j riponic ar Weta̱nya, re' Jesus xichop je ribe̱h chi ojic ar Jerusalen. Je' re' ajic, nok re' riq'uihal take tinamit je' ru̱c' xiponic pan tinamit Jerusalen chi ric'sjic i nink'i̱j re're', xquibiraj chi re' Jesus ojic riban pa ribe̱h i Jerusalen
xichalic chi ric'uluric pan ocbal reh i tinamit re're'. Re' take c'acharel re're' quic'am cho nimak tak xak pac' xi'oquic chi ric'alenjic i Jesus eh je' wili nquik'or chi xa q'ueric chic quichi̱':«Kalok'ej wo' tak wach i Dios re' wilic cho ar pan taxa̱j eh kayew wo' tak rilok'il i kaK'atal K'oric i hoj ra̱' ri'sil cho ma' Israhel re' c'ulic riban lok wili chi tak'amaj cho ru'um i Dios, nqui k'oric nca'n chiri̱j i Jesus nok c'ahchi' roquic cok Jerusalen.
Chi je' aj re' k'uru' chi ojic chic riban i Jesus nah be̱h xquiyew reh jenaj rac'u̱n cawa̱y eh ru̱c' ritz'uhkic je china̱ i rac'u̱n cawa̱y re're', xmanlajic wach i k'oro̱j cho chi je' wili ru'um jenaj aj k'orol cho riC'uhbal i Dios:
Je' re' k'uru' ru̱c' i Jesus xmanlajic wach i k'oro̱j cho re're' xa re' la' i hoj raj tahkanel ma' xkarak ta pe chiri̱j pan pe̱t. Cu re' chic naxuctic cho chi quixilac camnak eh xic'ul wo' chic rilok'il ar pan taxa̱j, cu re' chic xkarak chiri̱j chi chiri̱j po' i Jesus nk'oric take k'oric tz'ihmbimaj pan Lok' laj Hu̱j wilic wi̱' riC'uhbal i Dios eh je' wo' xkarak chiri̱j chi nic' pa' nimal xic'ul i Jesus k'oro̱j wo' chic cho chiri̱j. Je' re' k'uru' re' Lok' laj Hu̱j wilic wi̱' i riC'uhbal i Dios nk'oric chiri̱j i Jesus
eh je' wo', re' take tinamit je' ru̱c' xquilow nok re' Jesus ru̱c' chaj bih xik'or xucsaj cho i La̱saro chipam i muk'unbal, c'ahchi' wo' quesam lok ribiral i chaj bih xquilow.
Ru'um aj reh ribiral c'ahchi' relic lok, q'uihal take tinamit je' ru̱c' wilque̱b ponok ar Jerusalen xi'o̱j chi ric'uluric i Jesus maj queht'alim chic chaj bih xiban ru̱c' i La̱saro,
xa re' la' take cow laj aj niminel reh C'uhbal Ye'o̱j reh Moyses nanquilow chaj bih nca'n i tinamit chiri̱j i Jesus, je' wili nquik'or chi quiwach:«Chawilow tak, q'uihal take tinamit qui'o̱j chi ritahkaljic i Jesus. Chi'nchel katok'a̱b cho ribanaric cu rehtal yu'na ma' c'ahchi' ta ricamanic so' chi re' take tinamit ma' eta chic nquitahkej, nqui take chi quiwach.
Chi quixilac take riq'uihal tinamit xi'o̱j c'olok ar Jerusalen chipam rik'ijil i nink'i̱j re're', wilic take ju'jun ma' re' ta ra̱' ri'sil cho ma' Israhel je' ru̱c' aj criye̱co take. Re' take aj criye̱co wili, re' xiponic lok'em reh Dios ar chipam i Lok' laj Pa̱t re' nlok'onjic wi̱' wach,
xquijil cok qui̱b ru̱c' i jenaj kich raj tahkanel i Jesus, Peh ribihnal re' nchalic ar pan tinamit Wetsa̱yra pa riyuk'ul i Calile̱ya eh je' wili xquik'or reh:«Chacuy ha̱w, nka̱j k'oric ru̱c' i Jesus, nqui take reh.
Re' Peh naxibiraj chi je' re', xo̱j rik'or reh jenaj chic kich tahkanel re' Tirix ribihnal eh chi quicabchelal chic xo̱j quik'or reh Jesus chi wilic take ju'jun aj criye̱co nca̱j k'oric ru̱c'.
Ar ajic re' Jesus je' wili xik'or queh take quib chi kich raj tahkanel re're':«Yu'na aj ru' ponic rik'ijil chi naric'uhtunic chi re' hin re' Ac'unbe̱s re' wilic wajawric chi quina̱ c'acharel nanic'ulum wo' chic nilok'il ar pan taxa̱j.
Chabiraj tak k'uru' chi coric i nanik'orom wili: Jeno' ija' reh chi nariq'uihbic wach curman chi ntiquiric jok pan ac'al maj wi ma' xtiquiric jok, re' nak' wach ija' re're' xa ewo' ncahnic chi xa jenaj ti chi nak' wach eh ma' eta nq'uihbic wach.
Je' wo' re' ru̱c' waj tahkanel reh chi narirakam ric'acharic chi nariwih'ic chi junelic ru̱c' i Dios ar pan taxa̱j, curman chi k'e̱' wo' chic nariyeb riwa'ric i nitahkaljic chiwach i xa suk wach c'acharic, tz'a̱b ru' wi re' chic i xa suk wach c'acharic k'e̱' wo' chic riyew riwa'ric chiwach i nitahkaljic ma'xta wo' rirakam ric'acharic chi nariwih'ic chi junelic ru̱c' i Dios.
Ru'um aj re' nik'or aweh tak chi hab wach ra̱j ribanam nicamaj, curman chi wih'ok chi rehquen i wajawric maj xa chi je' re', narojic wo' wih'ok ar re' nawojic wo' wih'ok wi̱' hin eh nok wilic chic ar naric'ulum wo' rilok'il nye'eric ru'um wAja̱w Dios queh take c'acharel quibanic nicamaj, nqui xik'or.
Chiri̱j chic re', re' Jesus je' wili xik'or:«Yu'na chi c'ahchi' nicapewenic chiri̱j niquimic, k'e̱' nyot'ic i wa̱mna riban. Ru̱c' riyot'quil i wa̱mna wili, enariban chi enik'or reh wAja̱w chi je' wili: W-Aja̱w Dios, chawic'saj chi nina̱ i nicansjic nca̱j ca'nam wi̱n take tinamit wili, nqui na enik'or reh? Ma'xta, ma' riban ta chi je' re' enik'or maj re' riwi̱' chi wilqui̱n ayu' wach ac'al reh chi nanicansjic je, nqui xik'or.
Chiri̱j chic ru' xoquic chi ti̱j chi je' wili:«Pah, c'uhtunok wach awajawric wu̱c', nqui johtok pa riti̱j.Xa re' wo' xicohlaj rik'ormojic re're', xbirmijic jenaj k'oric pan taxa̱j chi je' wili:«Re' hin nic'uhtam chic wajawric awu̱c' eh junpech wo' chic nanibanam re're', nqui k'oric xbirmijic.
Nic' pa' q'uihal take tinamit xquibiraj naxk'oric cho i Dios, wilic xik'oric chi xa jenaj cohok xk'oric cho pan taxa̱j eh wilic toco̱m chic xquik'or chi til jenaj raj tz'e' wa̱ch i Dios xk'oric cho pan taxa̱j.
Naxibiraj chi je' re' i Jesus je' wili xik'or queh tinamit re're':«Re' k'oric xbanjic cho re're' ma' wu'um ta wi̱n xk'ormojic cho, reh la' chi re' hat-tak equinanimej tak ru̱c' i chaj bih nik'or.
Chiwach take k'i̱j wili xp'uhtic chic i k'atoj k'oric chi quina̱ take tinamit china̱ ac'al wili eh re' rajawric cajawil take ma' tob laj uxlabal re' nchopbic pe na̱ ac'al wili narimak'aric reh
ru̱c' nijohsjic johtok naribanaric china̱ ac'al wili maj re' nijohsjic re're', naribanam chi q'uihal take c'acharel naquich'ica̱b quic'ux chiwi̱j, nqui xik'or Jesus.
Je' re' k'oric xiban chiri̱j nic' wach i quimic naric'ulum.
Naxquibiraj re're' take tinamit je' wili xquik'or:«Ru'um reh k'oric rik'or i C'uhbal Ye'o̱j reh Moyses re' hoj keht'alim chi re' Pahbamaj chi K'atal K'oric ma' jaruj ta nariquimic. Nic' wach k'uru' chi re' hat c'ahchi' ak'orom chi re' Ac'unbe̱s re' wilic rajawric chi quina̱ c'acharel curman chi narijohsjic johtok china̱ ac'al? Wi coric i xak'or, hab wach i Ac'unbe̱s tik'oric chiri̱j k'uru' maj toco̱m ribiral nkabiraj awu̱c' i hat chiwach i Ac'unbe̱s kabiram ribiral i hoj chi ma' jaruj ta nariquimic? nqui take.
Chalic Jesus je' wili xik'or queh:«Re' behel reh chi ma' eta ncahnic pa rik'ekomil i chak'ab, richop je ribe̱h nok cu wilic risakomil i k'i̱j maj reht'alim chi re' c'acharel re' nbehic chipam rik'ekomil i chak'ab wilic c'axquilal china̱ chi ensahchic reh ribe̱h. Je' wo' re' awu̱c' hat-tak, reh chi ma' eta ticahnic tak chi k'ekom wach acapew-bal, quinatahkej tak yu'na nok cu wilqui̱n ayu' ru'um nok re' hin, hin i quinsakomonic pa̱m quino'jbal take c'acharel ru̱c' take tijinic c'ahchi' nibanam chiwach xa ma' q'uih ta chic k'i̱j wilqui̱n chaxilac tak.
Chi ma' naht ta chic wilqui̱n chaxilac tak, chach'ica̱' ac'ux tak chiri̱j nitijinic nok cu wilqui̱n ayu' chaxilac tak maj wi je' re' na'n tak, na̱banam tak chi hat-tak aj niminel wi̱n, nqui xik'or.Chiri̱j chi rik'orom chic take k'oric re're', re' Jesus xelic je chi quixilac take tinamit re're' eh ma' xrakmajic ta chic ar.
Q'uihal take aj Jerusalen ma' xquinimej ta i JesusTo̱b ta nak q'uihal take lok' laj nawa̱l xquilow chi xiban i Jesus, yohbal wach take c'acharel ma' xquinimej ta wo'.
Ru̱c' i no'jbal xquic'uhtaj take tinamit re're' xponic wach i k'oro̱j cho ru'um i raj k'orol C'uhbal i Dios Isayi̱yas ribihnal naxik'or chi je' wili:“K-Aja̱w Dios, ma' nic' ta ti q'uihal quiniminic reh c'uhbal nkak'orto̱b ta re' nak re' nc'uhtunic queh c'acharel chi re' hat, hat i kAja̱w Dios re' k'e̱' rinimal wach awajawric, nqui xik'or cho.
Je' ricab i k'oro̱j cho re're', re' ma' Isayi̱yas xk'oric wo' cho chiri̱j chaj wa'ric chi wilic take c'acharel ma' nquinimej ta i Jesus. Je' aj wili riwi̱' xik'or cho ma' Isayi̱yas:
“Je' ricab nc'uluric cu̱c' take c'acharel re' ma' qui'ilbic ta chic ru'um chi moysomaj pa̱m nak' quiwach,re' Dios xipoy wo' wach quino'jbal take c'acharel re' ma' xiniminic ta reh.Ru'um aj re', re' take c'acharel re're' naquicahnic wo' chi cuprunak take je' wo' chi sot'ronak take ru̱c' quino'jbal.Chi je' re' ma' nquirak ta wo' chiri̱j i ric'uhbal eh ma' eta wo' quico'ljic ru'um i Dios, nqui ma' Isayi̱yas.
Je' aj re' xik'or cho ma' Isayi̱yas ru'um nok xc'uhtjic reh rinimal rilok'il i Jesus eh ru'um re're' xk'oric wo' cho chiri̱j.
Je' re' k'uru' to̱b ta wo' nak k'e̱' cowil i ca̱mna take tinamit re're', wilic take toco̱m chic c'acharel xquich'ica̱' wo' quic'ux chiri̱j i Jesus je' ricab xca'n take ju'jun chi quinahsil, re' cok ru' re' take re' ma' nquihel ta lok wach chi xquinimej chic i Jesus maj quiyo'jic cu'um take cow laj aj niminel reh C'uhbal Ye'o̱j reh Moyses, chi ma' eta chic quic'ulmujic chipam i pa̱t ntijiljic wi̱' ri̱j i c'uhbal re're'.
Ru'um chi xa pan c'olic xca'n i niminic, re' take c'acharel re're' xquic'uhtaj lok chi k'e̱' wo' chic curman chi queh chi enye'eric quilok'il cu'um take c'acharel chiwach chi re' Dios enye'bic quilok'il.
Chipam ye'a̱b re're', re' Jesus je' wili xik'or ru̱c' cow laj k'oric queh take c'acharel re're':«Je' ricab chi re' c'acharel re' quirinimej, re're' ma' xa chiwi̱j ta hin c'ahchi' rich'ica̱b ric'ux, rich'ica̱' la' wo' ric'ux chiri̱j i kAja̱w Dios re' xtak'anic cho wi̱n,
Re' hin til quinsakomonic pa̱m i quicapew-bal take c'acharel eh re' riwi̱' i nichalic ayu' wach ac'al re' wili: Chi re' take c'acharel re' nquich'ica̱' quic'ux chiwi̱j ma' eta chic quiwih'ic chi cu k'ekom pa̱m i quicapew-bal.
Chi je' re' camaj naxinc'ulic lok ayu' wach ac'al, wi wilic ta nak jeno' c'acharel ma' ric'am ta na̱ i niC'uhbal ribiraj wu̱c', ma' re' ta hin equink'oric reh chi re' c'acharel re're' ric'ul chi reh ric'uluric i ti'c'axic ru'um reh rino'jbal maj ma' re' ta re' riwi̱' naxinchalic ayu' wach ac'al, xinchalic la' chi quico'ljic take c'acharel chiwach i ti'c'axic.
Re' cok ru', ru̱c' xnik'or lok re're' ma' ra̱j ta rik'orom chi ta nak wi wilic jeno' c'acharel ma' ric'am ta na̱ i niC'uhbal ribiraj wu̱c', ma' ta nak ench'ukuric wach rimahc. Til la' nik'or chi re' wAja̱w Dios, yu'na c'ahchi' chic rich'ukum k'oric china̱ wi aj mahc on ma' aj mahc re' k'orel wi c'ahchi' on ma' c'ahchi' ric'ulum niC'uhbal eh nic' pa' wach rich'uk wach i wAja̱w yu'na china̱ i c'acharel re're', re' wo' re' narich'ukum wach china̱ pan cohlsbal wach take k'i̱j wi ma' xic'ul nic'uhbal c'ahchi' nik'orom.
Je' aj re' ch'ukuj k'oric naribanam i wAja̱w Dios ru'um nok re' c'uhbal c'ahchi' nik'orom ma' xa wu̱c' ta hin xasjic cho, ar la' wo' ru̱c' i wAja̱w Dios xchalic rik'ormojic maj naxiritak'a̱' cho ayu' wach ac'al xiyew wo' cho rik'ormojic wi̱n wili:‹Re' k'oric nanitak'a̱b rik'ormojic aweh, re' wo' re' na̱banam rik'ormojic, nqui wi̱n.
«Je' aj re' nic' pa' nimal nik'or i hin, c'ahchi' nik'orom je' ricab rik'ormojic xiban cho wi̱n i wAja̱w Dios eh re' hin weht'alim chi xa hab wach ncojbic wach take k'oric xitak'a̱' cho rik'ormojic wi̱n, til nariwih'ic ric'acharic chi junelic, nqui Jesus.
Re' ric'axbal i Jesus xic'uhtaj cu̱c' take raj tahkanelRe' ric'axbal i Jesus chi kana̱ i hoj raj tahkanel ma' xa ta re' chiwach take k'i̱j nok cu suk pe nak c'acharic riban ayu' wach ac'al xc'uhtunic wach ku̱c' je' la' wo' re' xiban chiwach take k'i̱j pan cohlsbal chic wach ric'acharic. Chi je' aj re' ric'axbal ric'uhtaj chi kana̱, pan jenaj k'i̱j nok p'uhtic nak chic reh i nink'i̱j Pa̱scuwa ribihnal, re' Jesus ximol kawach reh chi naka'nam kawa' kaha̱' rich'i̱l ru'um nok reht'alim nak chic chi xponic chic i rik'ijil chi narelic je china̱ ac'al wili reh chi narojic wo' chic johtok ru̱c' Ajabe̱s Dios.
Ar ajic naxkatok'a̱' i wi'c reh xik'ekbal, re' Ju̱ras aj Caryot rac'u̱n i Simon cojo̱j nak chic pa ra̱mna i c'ahbilal ru'um i aj Yahm, chi narik'ahsam i Jesus pan quik'ab take raj cansanel
xa re' la' to̱b ta wo' je' re' xiban aj Yahm, re' Jesus ma'xta bih xa̱j reh ricamaj aj Yahm ru'um nok reht'alim chi pa rik'ab wilic chi'nchel ru'um i rajawric ye'o̱j reh ru'um Ajabe̱s Dios. Je' wo' re' ru'um chi reht'alim chi ar wo' xchalic ru̱c' i Dios eh yu'na ar wo' chic johtic johtok reh.
Je' re' ajic ru'um reht'alim chic re're', xpa'lajic johtok nok c'ahchi' chi wi'c, xesaj lok i su't rijela̱' nah teleb eh naxichop cho jenaj tz'ih juc'bal k'abis, xibac' chipam.
Nok ribanam chic re're', xicoj i ha' chipam jenaj tz'ajbal okis eh xoquic chi ritz'ajaric i ko̱k hoj raj tahkanel eh xichiksaj wo' chic ru̱c' i tz'ih xibac' chipam
xa re' la' naxoquic nak chi ritz'ajaric ro̱k i Simon re' Luch wo' bihnal je' wili xik'or reh Jesus:«Ha̱w, re' hat ma' eta riban chi enatz'aj i wo̱k, nqui reh.
Chalic Jesus je' wili xik'or reh:«Ma' Luch, re' hat yu'na ja' narak ta chiri̱j chaj wa'ric c'ahchi' nitz'ajam awo̱k xa re' la' nariponic i k'i̱j chi na̱rakam chiri̱j, nqui reh.
Re' ma' Luch je' wo' chic wili xic'u'lej wi̱' i Jesus:«Re' hin Ha̱w, ma' jaruj ta eniyew k'ab chi enatz'aj take wo̱k, nqui reh Jesus.Re' Jesus je' wo' chic wili xik'or reh:«Wi re' hat Simon ma' nawa̱j ta chi enitz'aj take awo̱k ma'xta chic awocal wu̱c' chi waj tahkanel, nqui reh.
Ar ajic re' Simon re' ribihnej wo' chi Luch je' wili xik'or reh:«Ha̱w, wi na̱tz'ajam take wo̱k cha'n wo' witi̱n k'uru', nqui xik'or.
Re' Jesus je' wili xic'u'lej wi̱':«Re' ula'anel re' ma' tz'aj ta chic riban ru'um chi xiban chic cho riti̱n, ma' curman ta chic chi ewo' chic riban rica'pech riti̱n naponok pan jeno' pa̱t k'o'romaj wi̱' chi hi'lic xa re' la' chic take ro̱k curman chi naritz'ajaric. Je' ricab nc'uluric ru̱c' i behenel re're', je' wo' re' awu̱c' hat-tak xa re' chic take awo̱k tak nanitz'ajam maj saksamaj chic awach tak, re' cok ru' to̱b ta chawunchelal tak sak chic wach ati'jolal tak, ma' chawunchelal ta tak saksamaj chic pan awa̱mna tak, nqui xik'or.
Je' re' xik'or maj reht'alim nak chic hab wach i narik'ahsanic reh pan quimic. Ru'um aj re' xik'or keh k'oric chi ma' kunchelal ta saksamaj chic kawach.
Nok ricohlam chic ritz'ajaric i ko̱k i hoj raj tahkanel, re' Jesus xijela̱' wo' chic nah teleb i risu't ricoj eh xoquic wo' chic nah me̱xa. Ar je' wili p'uht rik'orom keh:«Reh chi enarak tak chiri̱j chaj wa'ric naxnitz'aj awo̱k tak nanisakomem wach aweh tak re're' yu'na:
Re' hat-tak nak'or tak wi̱n chi hin awaj tijinel tak je' wo' chi hin awAjabe̱s tak. Tare̱t i nak'or tak chi je' re' maj je' wo' re'.
Wi re' hin xnitz'aj awo̱k hat-tak k'uru' to̱b ta hin awaj tijinel tak eh hin wo' awAjabe̱s tak, ra̱j rik'orom chi re' hat-tak cu natz'ajam wo' tak i co̱k take toco̱m chic awas acha̱k' tak wi je' re' raj ribanaric chi wilca̱t tak chi aj camanom reh awich c'acharel tak.
Re' hin nic'uhtaj chic aweh tak chaj bih no'jbal ra̱j banaric chi hat-tak aj camanom chi quiwach chi'nchel. Ru'um aj re', re' no'jbal re're' niban chawach tak reh chi re' wo' re', ena'n aweh tak.
Je' re' nik'or maj re' ano'jbal tak ma' je' ta ricab nino'jbal i hin je' ricab rik'or i k'oric nk'ormojic chi je' wili:“Re' aj camanom ma' k'e̱' ta wo' chic riwa'ric chiwach i ajabe̱s, ma' wo' re' aj tz'e' wa̱ch k'e̱' ta wo' chic riwa'ric chiwach re' xtak'anic cho reh nqui rik'or i no'jbal re're'.
«Re' hat-tak aweht'alim tak chic re're' yu'na eh ru'um aj re' wi xa'n tak ribanaric je' ricab xnik'or lok, na̱c'acharic tak chi suk.
Re' cok ru' ma' chawunchelal ta wo' na̱banam tak je' ricab xnik'or aweh tak eh je' re' nik'or ru'um nok weht'alim nic' wach quino'jbal take xnichih chi naqui̱nquitahkem. Chi quixilac take nichiho̱j re're', weht'alim chi wilic jenaj naribanam chi ma' holohic ta rino'jbal xa re' la' ru' to̱b ta weht'alim chi je' re', xa xnichih wo' i c'acharel re're' eh ru̱c' re' xo̱j elok wach i k'oro̱j cho pan c'uhbal chi je' wili:“Re' nwihch'ilej chi wi'c xoquic chi waj ixowonel chic yu'na, nqui rik'or.
«Chi je' re' k'oro̱j cho yu'na k'uru' re' hin c'ahchi' nik'orom aweh tak wili chi cu ja' nc'uluric ta i tz'ihmbimaj chiwi̱j maj ru̱c' re're' naponok rik'ijil chi naric'uluric, nwa̱j chi enarak tak chiri̱j chi nic' pa' nimal xnik'or aweh tak chiwi̱j i hin, til coric
je' ricab wo' chi til coric take k'oric nanik'orom aweh tak wili, re' curman chi na̱biram tak chi coric: Xa hab wach naric'ulbic reh pan sukquil c'uxlis i nanitak'a̱b je, re' wo' hin quiric'ul pan sukquil c'uxlis eh wi re' hin c'ahchi'qui̱n ric'ulum ra̱j wo' rik'orom chi re' wAja̱w Dios re' xtak'anic cho wi̱n c'ahchi' ric'ulum, nqui xik'or i Jesus.
Re' take k'oric xik'or i Jesus queh raj tahkanel nok wi'c nca'n<TS3>(Mt. 26.20-25; Mr. 14.17-21; Lc. 22.21-23)Chiri̱j chic take rik'ormojic re're', re' Jesus xchalic jenaj riyot'quil ra̱mna ru'um ritz'irquilal ric'ux eh je' wili xik'or keh:«Til coric nik'or, jenaj aweh hat-tak naquirik'ahsam pan quik'ab take naquicansanic wi̱n, nqui xik'or keh.
Ru̱c' take k'oric re're', re' hoj raj tahkanel p'uht katz'ehtam ki̱b chi kawach chi ma' nkarak ta chiri̱j hab wach narik'ahsanic reh.
Ar ajic nok re' hin re' k'e̱' ti' quiric'raj i Jesus tz'ukulqui̱n cok ru̱c' chi wi'c,
re' Simon re' ribihnej wo' chi Luch, xiban je k'ab wi̱n reh chi nanibiram cok reh Jesus hab wach keh chi kaxilac narik'ahsanic reh.
Re' Jesus k'uru' je' wili xik'or:«Hab wach eh eniyew i muhu̱j laj caxlan wi'c, chacoj tak rehtal chi re're' awich tahkanel tak narik'ahsanic wi̱n pan quik'ab take waj cansanel, nqui keh.Chi je' re' ximuh cho jenaj caxlan wi'c eh xiyew reh i Ju̱ras aj Caryot re' rac'u̱n jenaj winak Simon ribihnal.
Je' re' ajic nok ric'uxum chic jok i caxlan wi'c, re' Ju̱ras ru'um nok oconak nak chic aj Yahm pa ra̱mna p'uht ricapam ri̱j nic' wach nachik'ahsaj i Jesus. Ru'um aj re', re' Jesus je' wili xik'or:«Ju̱ras, re' c'ahchi' acapam ribanjic chat'oc ti awi̱b chi ribanaric, nqui reh.
Naxik'or i k'oric re're', re' hoj raj tahkanel tz'ukulco̱j wo' cok chi wi'c ru̱c' Jesus, ma' xkarak ta chiri̱j chaj wa'ric naxik'or reh i Ju̱ras chi je' re'.
Pan kac'ux i hoj ru̱c' i k'oric re're', c'ahchi' ripahkam reh Ju̱ras chi narojic lok'ol pa' jaric naricamanic keh chipam i nink'i̱j wilic chi kawach on c'ahchi' ripahkam reh chi narojic to'bonel queh take niba̱' ru̱c' riye'eric quitz'a̱k. Chaj wa'ric naxkacapaj chi je' re'? Je' re' xkacapaj ru'um chi re' tumi̱n risach i Jesus kich'i̱l hoj raj tahkanel, re' Ju̱ras nihkinic reh.
Je' re' ajic xa re' wo' ti xicohlaj ric'uxuric i muhu̱j laj caxlan wi'c, re' Ju̱ras xelic cho chi kaxilac nok chak'ab chic.
Ar aj ru' re' Jesus je' wili xik'or keh:«Ponic aj chic rik'ijil chi re' hin Ac'unbe̱s re' wilic wajawric chi quina̱ c'acharel naric'uhtunic lok wach i nilok'il eh je' wo' re' i wAja̱w Dios naric'uhtunic wo' lok rilok'il wu'um i hin.
Je' re' ajic wi wu'um wi̱n i hin nye'eric rilok'il i Dios, re're' nariyeb wo' cho nilok'il i hin eh ma' cu ta jaruj nariyeb cho wi̱n xa chiwach la' ti take k'i̱j wili, nqui keh.Chiri̱j re' je' wo' chic wili xik'or keh:
«Re' hat-tak re' je' hat-tak wac'u̱n chi niwach, chabiraj tak i wili: Re' hin ma' naht ta chic wilqui̱n chaxilac tak eh ru'um chi naquinasiq'uim tak, yu'na nik'or wo' aweh tak i wili re' xnik'or chic queh take kich ra̱' ri'sil cho ma' Israhel: Re' haj c'ahchi' wojic wi̱' i hin ma' eta riban chi eto̱j tak yu'na.
Ru'um aj chi naric'uluric je' ricab xnik'or aweh tak, nwa̱j wo' nik'orom aweh tak i jenaj c'uhbal ru̱c' i ac' laj k'oric re' rik'or chi je' wili: Chac'ax awi̱b chi aju'junal tak. Nic' pa' wach ac'axaric tak xniban i hin je' wo' re' cha'n hat-tak cu̱c' awas acha̱k' tak
reh chi je' re' chi'nchel tinamit naqueht'alim chi hat-tak manlic waj tahkanel wi na'n tak i c'axoj i̱b cu̱c' take awas acha̱k' tak, nqui Jesus.
Chiri̱j chic ribirmijic take k'oric re're', re' Simon re' Luch wo' ribihnal je' wili xibiraj cok reh Jesus ru'um i k'oric xik'or chi narojic:«Ha̱w, haj na̱wojic chi ma'xta chic kilom awach, nqui reh.Chalic Jesus je' wili xik'or reh:«Yu'na ja' eta pe riban chi equinatahkej haj nawojic wi̱' i hin, xa re' la' nwa̱j wo' nik'orom aweh chi nachirak rik'ijil cu re' aj wo' ru' na̱wiq'uic wo' chipam take wokbal i hin, nqui reh.
Re' Luch k'uru' je' wili xik'or:«Ha̱w, chaj wa'ric ma' eta riban chi etinitahkej yu'na? maj wi ta la' curman chi re' hin eniyew nic'acharic pan quimic awu'um aweh hat, re' hin enak niban re're', nqui Luch.
Re' Jesus je' wili xic'u'lej wi̱':«Re' hat na̱yeb ac'acharic chiwi̱j? Ma' eta so' na'n nak'or re're'. Til coric nik'or aweh chi chiwach ak'ab nok wilqui̱n pan quik'ab take waj ixowonel je' wili na̱banam: Oxpech na̱k'orom chi ma' aweht'alim ta niwach eh nok ak'orom chic oxpech chi je' re', narik'oric cho i las, nqui Jesus.
Chiri̱j wili xik'or wo' chic keh chi je' wili:«Re' hin xnik'or chic aweh tak chi nawojic, xa re' la' ma' riban ntz'iric pan ac'ux tak ru'um re're'. Re' hin weht'alim chi re' hat-tak ch'iclic ac'ux tak chiri̱j i Dios, xa re' la' je' ricab rich'iquinjic ac'ux na'n tak chiri̱j ru' je' wo' re' rich'iquinjic ac'ux cha'n tak yu'na chiwi̱j i hin
nok chi ojic chic wi̱n. Je' re' nik'or maj je' ricab nok jeno' ajabe̱s yohbal wach riye'a̱b wilic re' naquiwih'ic wi̱' take rac'u̱n rixk'u̱n, re' hin nanitik'a̱b wo' wach ru̱c' i wAja̱w chi na̱wih'ic wu̱c' hat-tak waj tahkanel. Re' aj re', re' riwi̱' chi nawojic ar pan taxa̱j eh ma' ta nak coric chi je' re', toco̱m nak chic take k'oric c'ahchi' nik'orom aweh tak.
Ru'um aj coric chi je' re', re' hin nik'or wo' aweh tak nok nitik'a̱b chic cho wach awih'ic tak wu̱c', nanisoljic wo' chic cho chi acojoric tak pan jenaj wach wih'ic wu̱c' i hin, reh chi pa' naniwih'ic i hin ar wo' na̱wih'ic hat-tak.
Re' hat-tak aweht'alim tak chic chajaric ra̱j ribanaric chi na̱ponic tak re' nawojic wi̱' i hin, nqui Jesus keh.
Chalic jenaj kich'i̱l re' Ma̱x ribihnal je' wili xik'or reh Jesus:«Ha̱w, re' hoj ma' keht'alim ta haj na̱wojic i hat. Nic' wach k'uru' nakeht'alij nic' wach i ponic naka'nam ar? nqui reh.
Re' Jesus je' wili xik'or keh:«Re' hin re' quinye'bic quic'acharic take c'acharel re' wo' hin quinc'ambic je queh ru̱c' i Dios. Je' wo' chic, re' coric wach k'oric xa re' wach i hin quink'oric reh chi manlic eh ru'um re' ma' jeno' c'acharel riban canar i ponic ru̱c' i wAja̱w Dios wi ma' ribiraj ta i coric wach k'oric wu̱c'.
Ru'um chi re' rino'jbal i wAja̱w Dios eneht'aljic xa re' wach wi re' hat-tak aweht'alim tak nic' wach nino'jbal, re' hin til nik'or aweh tak chi yu'na re' hat-tak aweht'alim tak chic nic' wach rino'jbal i wAja̱w Dios ru̱c' take xnik'or aweh tak ch'i̱l i xawilow tak wu̱c' i hin, nqui keh.
Ar ajic jenaj chic kich'i̱l re' Peh ribihnal je' wili xik'or cok reh Jesus:«Ha̱w, chac'uhtaj keh i kAja̱w Dios eh ru̱c' re're' ench'ihquic kac'ux, nqui cok reh.
Re' Jesus je' wili xik'or:«Peh, re' hin xnicapaj nok chiwach rik'ijil niwih'ic chaxilac tak xaweht'alij nak chic i wili chiwi̱j i hin: Re' xilow chic niwach i hin ra̱j rik'orom chi xilow wo' chic wach i wAja̱w. Wi aweht'alim nak chic i chaj bih xnik'or lok yu'na ti, chaj wa'ric k'uru' re' hat nak'or chi cu nanic'uhtam aweh i wAja̱w?
Re' pahkanic xa'n re're', ma' tare̱t ta maj re' hat acojom chic wach chi re' hin xa jenaj niwi̱' ch'i̱l i wAja̱w, maje'? Ru'um aj chi xa jenaj kawi̱', re' take k'oric niban i hin ma' xa pa nic'ux ta nchalic re' la' wAja̱w xk'oric cho wi̱n eh re' wo' re' xbanic take nic' nimal i camanic xniban i hin.
«Je' re' k'uru' re' hat-tak chacoj tak wach chi re' hin xa jenaj niwi̱' ch'i̱l i wAja̱w. Ma' nacoj tak wach xa ru̱c' take chaj bih nik'or, chawilow tak take camanic niban eh chacoj tak wach ru̱c' re're'.
Chabiraj tak chi coric i nanik'orom aweh tak wili: Xa hab wach ch'iclic ric'ux chiwi̱j, chi'nchel take camanic xniban hin ewo' riban ribanaric ru' eh ma' xa re' ta take re' eriban, k'e̱' la' chic q'uihal wach lok' laj nawa̱l naribanam ru'um reh rajawric naniyeb maj re' hin johtic wo' chic johtok wi̱n ru̱c' i wAja̱w ar pan taxa̱j.
«Chi ar chic wilqui̱n johtok ru̱c' i wAja̱w, re' wili nanibanam chawi̱j hat-tak xa ru'um chi xach'ica̱' ac'ux tak chiwi̱j: Re' xa pa' bih na̱pahkam tak johtok reh wAja̱w Dios, re' hin naniyeb cho aweh tak reh chi re' wAja̱w enye'eric rilok'il wu'um wi̱n hin rAc'u̱n.
Je' re' ajic xa pa' bih enapahkaj tak johtok reh wAja̱w chi c'ahchi' ach'ica̱b ac'ux tak chiwi̱j, re' hin naniyeb cho aweh tak.
«Ru'um chi re' hat-tak na̱banam tak haj wilic rik'or i niC'uhbal maj ti' quinawic'raj tak,
re' hin nanipahkam reh wAja̱w chi naritak'a̱b cho jeno' chic awaj to'o̱l tak reh chi nariwih'ic awu̱c' tak chi junelic.
«Nok jeno' ajabe̱s nquimic je eh ma' nilmijic ta chic wach ru'um i rac'u̱n ru'um chi re' ajabe̱s re're' ma' nsoljic ta chic cho, nk'ormojic chi re' ac'un re're' ncahnic chi niba'jel chic. Re' hin to̱b ta quinojok ma'xta ca̱t tak nicana̱b chi je' hat-tak niba'jel maj nanichalic wo' chic awu̱c' tak.
To̱b ta loq'uil ti nquimay riliric niwach re' take c'acharel ma' nquinimej ta i Dios, re' hat-tak waj aj niminel nawilom tak niwach maj nanic'acharic wo' chic eh ru'um chi je' re' nanibanam re' hat-tak na̱c'acharic wo' tak chiri̱j aquimic tak.
Chipam i k'i̱j re're' nok na̱wilom wo' tak chic niwach, na̱rakam tak chiri̱j chi re' hin wilqui̱n pan jenaj wach c'uxlis ru̱c' i wAja̱w eh re' hat-tak na̱wih'ic wo' tak pan jenaj wach c'uxlis wu̱c'.
«Hab wach ric'ol pa ra̱mna niC'uhbal eh rinimej haj wilic i rik'or, re're' ric'uhtaj chi til ti' quiric'raj. Re' je' re' nbanic, ti' wo' enic'rijic ru'um i wAja̱w eh ti' wo' nawic'ram i hin. Ma' xa re' ta re' naric'uluric ru̱c' maj nanic'uhtam wo' wi̱b reh, nqui Jesus.
Ar ajic re' Ju̱ras, ma' re' ta aj Caryot, xipahkaj reh Jesus chi je' wili:«Ha̱w, chaj wa'ric xa keh hoj na̱c'uhtam awi̱b eh queh take ma' ja' quiniminic ta aweh ma'xta ac'uhtam awi̱b? nqui reh.
Chalic Jesus je' wili xik'or:«Re' hin nanic'uhtam wi̱b aweh tak ru'um nok re' hat-tak ti' quinawic'raj tak eh hab wach ti' quiric'raj eh riban haj wilic rik'or i niC'uhbal, re're' ti' enic'rijic ru'um i wAja̱w. Ru'um aj re', re' hin ch'i̱l i wAja̱w nakachalic chi patanic pa ra̱mna.
Ra̱j i c'acharel re' ma' riban ta wo' haj wilic rik'or i niC'uhbal, re're' ma' ti' ta quiric'raj eh re' c'uhbal xnik'or aweh tak ma' xa pa nic'ux ta xchalic, ar la' xchalic ru̱c' i wAja̱w re' xtak'anic cho wi̱n.
«Wilic queh take k'oric wili re' c'ahchi' nik'orom aweh tak chi cu wilqui̱n pe chaxilac tak, ma'xta quicahnic pan ac'ux tak
xa re' la' ru' awu̱c' hat-tak nariwih'ic i Lok' laj Uxlabal re' nariye'bic sukquil quic'ux take naquiniminic wi̱n. Re' Lok' laj Uxlabal re're' naritak'abjic cho ru'um i wAja̱w Dios chi naricahnic pa nijelow-bal eh nok wilic chic awu̱c' tak, re' wo' re' narisakomonic pa̱m acapew-bal tak reh chi enc'ulic pan ac'ux tak nic' nimal take k'oric k'oro̱j wu'um i hin eh reh wo' chi enarak tak chiri̱j chi'nchel take k'oric re're'.
«Re' hin nik'orom chic lok aweh tak chi ma' re' ta ayu' wach ac'al nancahnic. Re' take c'acharel ayu' wach ac'al ma'xta cajawric chi riye'eric cahnok sukquil c'uxlis queh take quicahnic cahnok, raj i hin ma' je' ta nicab take c'acharel re're'. Ru'um aj re', chi cu wilqui̱n pe chaxilac tak niyew aweh tak i suk laj c'uxlis eh niyew aweh tak take tak'anic wili: Chi ma' chi bih nyot'ic wi̱' ac'ux tak eh chi ma' chi bih wo' noquic cho wi̱' ayo'jic tak.
Chaj wa'ric xniyew aweh tak take tak'anic re're'? Ru'um chi re' hat-tak xabiraj tak chic chi je' wili xnik'or aweh tak: Re' hin nawojic xa re' la' nanic'ulic wo' chic lok awu̱c' tak, nqui xnik'or aweh tak.«To̱b ta je' re' xnik'or aweh tak, re' hat-tak xti'bic ac'ux naxabiraj tak chi nawojic eh ru̱c' re' nc'utunic chi ma' til ta ti' quinawic'raj tak maj wi ta nak til ti' quinawic'raj tak, xsukbic nak ac'ux tak ru̱c' k'oric xniban. Re' hin ru̱c' i wAja̱w nawojic, nqui k'oric xniban aweh tak eh ru'um chi re' wAja̱w Dios wilic rajawric chi nina̱
riban chi nik'or wo' chic aweh tak take k'oric re're' yu'na nok chi cu ja' quino̱j ta johtok ru̱c' i wAja̱w je' re' niban reh chi nachawilow tak chi nawojic wo' chic johtok enacoj tak wach chi coric xnik'or.
«Re' ntak'anic chi quina̱ take tinamit je' ru̱c' ma' quiniminic ta reh i Dios ma' naht ta chic wilic chi naric'uhtam ri̱b eh ru'um re' ma' eta chic nitik ju' k'oric awu̱c' tak chiwach i junc'am wili. Re' cok ru' nik'or aweh tak chi re're' ma'xta rajawric chi chaj bih eriban wi̱n.
Je' re' ajic re' xitak'a̱' wi̱n i wAja̱w Dios chi nanibanam, re' wo' re' nanibanam ru'um nwa̱j chi chi'nchel take c'acharel ayu' wach ac'al enquirak chiri̱j chi til coric chi ti' nwic'raj i wAja̱w Dios, nqui Jesus keh hoj raj tahkanel.Chiri̱j chic rik'ormojic keh chi nakuctic je eh chi nacojic, xoj-o̱j pan jenaj toco̱m chic ye'a̱b.
Pan jenaj aj chic pech, re' Jesus je' wili p'uht rik'orom keh naximol wo' chic kawach chi c'uhtunic:«Wu̱c' i hin til nariliric nic' wach nc'uluric ru̱c' ritinami̱t i Dios re' jalwachamaj ru̱c' i riche'lal u̱wa. Ru'um chi re' wAja̱w wilic chi aj ilol reh ritinami̱t je' ricab nok jeno' aj tico̱l wilic chi rilmijic riche'lal take u̱wa,
re' wAjaw riban wo' je' ricab riban aj tico̱l narilow chi ma' quiwachanic ta chic take k'ab riche'lal i u̱wa, riyoc' lok chi junpech take k'ab re're'. Ra̱j wi xa eli̱c wo' quiwachanic take k'ab, xa rip'ix take lok re' rilow chi chiki̱j chic take reh chi je' re' k'e̱' chic naquiwachanic take k'ab re're'. Re' camanic nbanaric queh take k'ab riche'lal i u̱wa, rijalwachej je' ricab nc'uluric awu̱c' hat-tak chi'nchel c'acharel je' ru̱c' wilca̱t tak chi waj tahkanel.
Je' re' ajic je' ricab chi xa holohic chic ncahnic riche'lal u̱wa nanesmejic lok take chiki̱j laj k'ab, re' hat-tak yu'na sak wo' chic wach awa̱mna tak ru'um i niC'uhbal xnik'or aweh tak.
Reh aj chi na̱tikim tak ju' ribanaric i holohic laj c'acharic, curman chi re' hat-tak wich'i̱l wo' i hin ekojwih'ic pan jenaj wach c'uxlis maj je' ricab chi re' jeno' k'ab u̱wa wi ma' wilic ta cok chiwach riche'lal ma' nic' ta wach na wachanok, je' wo' re' hat-tak wi ma' tic'acharic tak pan jenaj wach c'uxlis wu̱c' i hin, ma' eta riban chi holohic laj c'acharic wo' ena'n tak.
«Je' re' k'uru' wi coric chi wu̱c' i hin nilmijic yu'na nic' wach nc'uluric ru̱c' ritinami̱t i Dios je' ricab nilmijic ru̱c' i riche'lal i u̱wa eh je' wo' wi coric chi re' hat-tak je' acab tak take k'ab riche'lal i wacho̱m laj u̱wa, ra̱j rik'orom chi curman chi na̱c'acharic tak pan jenaj wach c'uxlis wu̱c' i hin maj xa chi je' re', re' c'acharel holohic laj c'acharic naribanam ru'um nok ma' hab ta wach aweh tak enwih'ic pan holohic laj c'acharic wi ma' c'achalca̱t tak pan jenaj wach c'uxlis wu̱c' i hin.
Je' re' nik'or maj re' c'acharel re' ma' nc'acharic ta pan jenaj wach c'uxlis wu̱c' i hin, naric'ulum reh je' ricab ric'ul take k'ab u̱wa re' ma' wilque̱b ta chic cok chiwach riche'lal eh ru'um re' quichikic. Nok chikinak aj chic take k'ab i u̱wa re're' nmoloric quiwach eh quic'ataric cok pan k'a̱k'.
Tz'a̱b ru' wi re' hat-tak tic'acharic tak pan jenaj wach c'uxlis wu̱c' hin eh wi xachop wo' ac'ux tak chi ribanaric haj wilic i c'ahchi' nic'uhtam aweh tak, tare̱t chi chapahkaj tak chiwach i wAja̱w Dios nic' pa' nimal ajwal wach chaweh tak. Re' pahkanic na̱banam tak re're' naric'u'ljic cho ru'um
maj ru'um reh holohic laj c'acharic c'ahchi'ca̱t tak chi hat-tak waj tahkanel re're' c'ahchi' wo' ric'ulum rilok'il.
«Je' re' k'uru' chatik tak ju' chi hat-tak waj tahkanel reh chi re' c'axoj i̱b riban wu̱c' i wAja̱w Dios eh re' niban wo' i hin awu̱c' tak, re' wo' re' ena'n tak chawibil awi̱b tak.
Reh chi xa ewo' nac'ax awi̱b tak curman chi re' hat-tak na̱c'amam tak na̱ i niC'uhbal je' ricab niban i hin chi til nic'am na̱ i pa' wilic rik'or wi̱n i wAja̱w Dios chi nanibanam. Ru'um chi je' re' niban re' ric'axbal ru' xa wilic wo' cho chi nina̱.
«Re' hin k'e̱' nwa̱j chi je' ricab i sukquil c'uxlis wilic pan wa̱mna i hin, wih'ok wo' pan awa̱mna hat-tak jenaj suk laj c'uxlis re' narisuksam ac'ux tak chi manlic. Ru'um aj re', re're' i tak'anic niban aweh tak
eh yu'na niyew wo' chic rik'ormojic aweh tak i jenaj chic tak'anic wili: K'e̱' ti' chawic'raj awi̱b tak chawach je' wo' ricab niban hin awu̱c' tak chi k'e̱' ti' tiwic'raj tak.
Wi jeno' c'acharel rik'or chi til ma' pajoj ta wo' chic ti'quilal ric'raj rich c'acharel chi c'uhtaj wo' lok ru̱c' i no'jbal wili: Wi ta nak curman chi reh chi eriyew ric'acharic pan quimic chiqui̱j take ti' ric'raj, chiyew ta wo' nak ric'acharic pan quimic chiqui̱j take re'.
«Je' re' k'uru' ti' chawic'raj awi̱b chawach tak eh wi re' hat-tak enac'ax awi̱b tak je' ricab nik'orom chic lok, re' hin nik'or aweh tak chi re' hat-tak, hat-tak wich k'orom chi ric'uhtjic i c'axoj i̱b
eh re're' ra̱j rik'orom chi yu'na johtok chi niwach ma' eta chic nik'or chi re' hat-tak xa hat-tak aj camanom chi niwach maj re' c'acharel re' xa aj camanom ribiral ma' wilic ta pa ricamaj chi reht'aljic chaj bih ric'ul pa ric'acharic i ajabe̱s re' ncamanic cok wi̱', ra̱j la' hin xniyew chic aweh tak chi eht'aljic chi'nchel nic' pa' wach rik'orom cho wi̱n i wAja̱w Dios eh ru'um re', re' hin xnik'or chi re' hat-tak, hat-tak wich k'orom i hin.
K'oro̱j ok chic lok re're', nipahkaj aweh tak k'uru' chi ti' chawic'raj awi̱b tak, nqui Jesus keh hoj raj tahkanel.
Chiri̱j chic ru' re' Jesus xik'or wo' chic queh chi je' wili:«Wi re' hat-tak narixowjic awach tak cu'um take tinamit je' ru̱c' ja' nquinimej ta i Dios, xa re' la' naca'n chi je' re' ma' nsahchic ac'ux tak maj re' hat-tak aweht'alim tak chic chi re' hin pe̱t nquixowej niwach chawach hat-tak.
Chaj wa'ric chi re' take tinamit je' ru̱c' ja' nquinimej ta i Dios naquixowem awach tak? Naquixowem awach tak ru'um chi re' hat-tak je' nak ricab cho quino'jbal ru' ano'jbal tak xa re' la', re' hin xatnichih tak chi naquinawihch'ilem tak chi hat-tak waj tahkanel eh chi je' re', re' hat-tak ma' jenaj ta chic awach tak cu̱c' take tinamit re're'. Nok jenaj nak cho wach ano'jbal tak quich'i̱l, k'e̱' nak ti' tiquic'raj tak xa re' la' yu'na ma'xta chic.
«Chi rehreh aj chic wach ano'jbal tak cu̱c' take tinamit re're', naquixowej awach tak. Nabanjok aweh tak chi je' re', nwa̱j chi c'olok cho pan ac'ux tak take k'oric nk'ormojic chi je' wili: Re' aj camanom ma' k'e̱' ta wo' chic riwa'ric chiwach i ajabe̱s, nqui nik'or aweh tak.«Ru̱c' aj take k'oric re're' cowjok ac'ux tak maj nik'or aweh tak chi je' ricab chi wilic take c'acharel enquic'ul ac'uhbal tak je' ricab nca'n ru̱c' niC'uhbal yu'na, wilic wo' take c'acharel naca̱t tak quiyeb chi ti'c'axic je' ricab xca'n wi̱n i hin.
Re' take c'acharel je' re' naca'nam aweh tak ru'um ma' nquic'ul ta chi re' hin wilic wajawric eh ru'um chi ma' nca̱j ta wo' queht'alim i rino'jbal i Dios re' xtak'anic cho wi̱n.
Je' re' k'uru' re' take c'acharel re're' pan mahc wilque̱b. Wi re' hin ma' ta nak xinc'ulic china̱ ac'al wili chi rik'ormojic queh chi aj mahc take ewo' nak riban chi re' take re' enquik'or chi ma' eta nk'ormojic chiqui̱j chi aj mahc take, xa re' la' ru' re' hin yu'na c'ahchi' nik'orom queh chi pan mahc wilque̱b eh chi je' re' ma' eta chic riban chi enquik'or chi ma' c'ahchi' ta quimahcanic
nanquixowej niwach. Re' cok ru' re' hin nik'or aweh tak chi xa hab wach rixowej niwach c'ahchi' ric'uhtam lok ru̱c' re're' chi k'e̱' rixowej wo' wach i wAja̱w Dios.
Re' aj take c'acharel re're' wilic mahc chi quina̱, re' cok ru' re' mahc re're' ma' wilic ta chi quina̱ nok ma' ja' niban ta take rinimal lok' laj nawa̱l je' ru̱c' ma' jeno' c'acharel ribanam take, ra̱j la' naxquilow chi c'ahchi' nibanam take lok' laj nawa̱l re're', cu re' aj ru' xquip'ut rixowjic niwach eh xquixowej wo' wach i wAja̱w Dios.
«Coric, chi'nchel wili nc'uluric reh chi narojic elok wach take k'oric wilic chipam i hu̱j re' tz'ihmbimaj wi̱' c'uhbal nchopbic quina̱ take c'acharel re're'. Re' take k'oric re're' je' wili rik'or:“Xa ma'xta bih aj ru'um nquixowej wi̱' niwach, nqui rik'or.
«Re' hin xnik'or chic aweh tak chi naquinwih'ok wo' chic ar re' wilic wi̱' i wAja̱w Dios re' hin nanitak'a̱b wo' cho aweh tak i Lok' laj Uxlabal. Nac'olok aj lok ayu' chi awaj to'o̱l tak, re' Lok' laj Uxlabal re're', re' xa aj k'orol wo' reh i coric, til nariyeb richi̱' chiri̱j niwi̱' chawach tak.
Je' ricab i k'oric naribanam i Lok' laj Uxlabal chiwi̱j i hin, nipahkaj wo' chi je' re' cha'n hat-tak maj xa re' wo' wach naxnitok'a̱' cho nicamaj pan pe̱t, re' hat-tak xinawihch'ilej tak eh chi je' re' acojom tak chic rehtal take k'oric ch'i̱l take nic' pa' nimal take xniban i hin, nqui Jesus.
Re' take raj tahkanel i Jesus narixowjic quiwachChiri̱j chic ru' re' Jesus je' wo' chic wili xik'or:«Re' hin xnik'or chic aweh tak chi narixowjic awach tak eh xnik'or re're' reh chi na̱rakam tak chiri̱j chaj bih na̱c'ulum tak. Chi je' re' ma'xta bih enyojbic ac'ux tak ru̱c' animinic tak chiwi̱j i hin.
Re' aj wo' wili na̱c'ulum tak ru'um chi hat-tak waj tahkanel: Re' take nahsil chipam take pa̱t ntijiljic wi̱' ri̱j i C'uhbal Ye'o̱j reh Moyses ma' eta chic tiquic'ul tak chipam take moloj i̱b nca'n chipam take pa̱t re're' eh ja' re' ta ti re' maj nariponic rik'ijil chi re' take c'acharel re're' naquicapam chi c'ahchi' ca'nam jenaj holohic laj camanic chiwach i Dios wi xatquicansaj tak je.
Chaj wa'ric naquicapam chi je' re'? Je' re' naquicapam ru'um chi ma' quina'bem ta nino'jbal i hin on re' rino'jbal wAja̱w Dios.
Re' hin nik'orom chic aweh tak chi naric'ulic lok rik'ijil re' nariponic wi̱' wach nic' nimal i k'oro̱j aweh tak eh ru'um re' nwa̱j nipahkam aweh tak chi nac'olok lok i rik'ijil re're' c'olok tak pan ac'ux re' xnik'or aweh tak.
Re' Jesus nk'oric chiri̱j ricamaj riban i Lok' laj Uxlabal«Yu'na wilic jenaj chic k'oric nwa̱j k'oric chiri̱j. Naxnip'ut cho nicamaj chaxilac tak ma' curman ta chi xink'oric chiri̱j awu̱c' tak maj cu wilqui̱n nak awu̱c' tak ayu' wach ac'al,ra̱j yu'na curman chi nanik'oric chiri̱j re're' awu̱c' tak maj q'uisi̱n chic ma' quino̱j ru̱c' i wAja̱w Dios re' xtak'anic cho wi̱n awu̱c' tak ayu' wach ac'al. Yu'na chiri̱j chic i wojic nwa̱j k'oric awu̱c' tak. Re' hat-tak yu'na ma' jeno' aweh tak ripahkaj ta nak wi̱n haj nawojic,
re' la' chic ritz'irquil awach tak xchalic ru̱c' i xnik'or,
xa re' la' til coric nik'or aweh tak chi to̱b ta je' re' nawic'raj tak, curman chi enik'or aweh tak i ricorquilal wili: K'e̱' tare̱t chaweh tak chi nawojic wo' chic johtok ru̱c' i wAja̱w maj wi ma' xino̱j johtok ma'xta wo' richalic awu̱c' tak Lok' laj Uxlabal re' jenaj chic awaj to'o̱l tak, tz'a̱b ru' wi xino̱j i hin narichalic awu̱c' tak ru'um nok re' wo' hin nanitak'anic cho reh.
«Nac'olok lok i Lok' laj Uxlabal, re' wili no'jbal naric'uhtam: Re' take quic'acharic ayu' wach ac'al je' ru̱c' nquik'ihtaj qui̱b chiwach i Dios aj mahc take. Je' wo' naric'uhtam chi re' hin coric wach nino'jbal eh chi re' take nca'n i c'ahbilal narich'ukuric k'oric chi quina̱ ru'um i Dios.
Haj wilic quimahc take c'acharel nquik'ihtaj qui̱b chiwach i Dios naric'uhtam i Lok' laj Uxlabal? Re' quimahc take c'acharel re're', re' chi ma' nquicoj ta niwach.
Haj wilic i rehtalil nariyeb i Lok' laj Uxlabal chi ric'uhtjic lok chi coric wach nino'jbal? Re' rehtalil nariye'eric, re' i wojic ru̱c' i wAja̱w Dios eh ru'um re' ma' eta chic nawilow tak niwach.
Chiqui̱j aj take nca'n i c'ahbilal, haj wilic i rehtalil nariyeb i Lok' laj Uxlabal chi ric'uhtjic chi narich'ukuric k'oric chi quina̱ ru'um i Dios? Re' rehtalil nariye'eric re' chi re' Dios xich'uk chic k'oric china̱ aj Yahm re' ntak'anic chi quina̱ take tinamit.
Re' hin xink'oric chic awu̱c' tak chiri̱j i wojic eh wilic wo' nak toco̱m chic k'oric nwa̱j nak nik'orom aweh tak, xa re' la' ma' eta nik'or ru'um chi c'axic chaweh tak rirakmajic chiri̱j yu'na.
Ru'um aj re' nanicana̱b chi re' take k'oric re're' naric'ulic sakomjok wach aweh tak cu rehtal ric'ulic lok i Lok' laj Uxlabal.«Nac'olok lok i Lok' laj Uxlabal re' k'orol reh ricorquilal, re're' naribanam chi re' hat-tak na̱rakam tak chiri̱j chi coric nic' nimal take k'oric nwa̱j nak nik'orom aweh tak. Je' wo' chic, re' Lok' laj Uxlabal narik'oric aweh tak chajaric take naric'uluric chiwach take k'i̱j c'ulic lok reh chawach tak. Re' take k'oric narik'orom ru' ma' xa ru̱c' ta npok' cho, wu̱c' la' hin ribiraj eh ru'um re', na chik'or aweh tak take k'oric re're',
re' Lok' laj Uxlabal nariyeb wo' nilok'il i hin maj chi'nchel take k'oric narik'orom aweh tak wu̱c' wo' i hin ribiraj
je' ricab chi wu̱c' wo' i hin nbirmijic take nic' pa' nimal k'oric wilic ru̱c' i wAja̱w Dios chi narik'orom. Je' aj re' je' ricab xnik'or chic aweh tak chi'nchel take k'oric narik'orom aweh tak i Lok' laj Uxlabal, wu̱c' i hin ribiraj take, nqui Jesus.
Chiri̱j chic ru', re' Jesus xik'or wo' chic i wili keh hoj raj tahkanel:«Re' hin nawojic wo' chic ru̱c' i wAja̱w Dios eh ru'um re' wilic rik'ormojic take k'oric wili: Xa ma' naht ta chic yu'na ma'xta chic awilom tak niwach chaxilac tak eh ma' naht ta wo' chic je chiri̱j ru' na̱wilom wo' tak chic niwach, nqui Jesus.
Re' hoj raj tahkanel je' wili xkak'or chi kibil ki̱b:«Chaj wo' bih ra̱j rik'orom i k'oric xik'or keh chi je' wili?‹Re' hin nawojic ru̱c' i wAja̱w Dios eh ru'um re' wilic rik'ormojic take k'oric wili: Xa ma' naht ta chic je yu'na ma'xta chic awilom tak niwach chaxilac tak eh ma' naht ta wo' chic je chiri̱j ru' na̱wilom wo' tak chic niwach, nqui xik'or, kojqui chi kawach.
Ru'um aj re' je' wo' chic wili xkak'or:«Re' hoj ma' nkarak ta chiri̱j i xik'or i Jesus. Chajaric ra̱j rik'orom i k'oric xik'or wili: Ma' naht ta chic je ayu'? kojqui.
chabiraj tak chi coric i ricorquilal nanik'orom wili: Re' hin nanicansjic je eh ru'um re' naribanam chi k'e̱' ntz'iric awach tak. Raj take c'acharel je' ru̱c' nquik'ihtaj qui̱b chiwach i Dios, k'e̱' narisukbic quic'ux. To̱b ta wo' naribanam chi ntz'iric awach tak, re're' nariq'uic pan ac'ux tak maj narisukbic wo' chic pan ac'ux tak naquinucsjok wo' chic cho chi quixilac camnak.
Je' re' k'uru' narisukbic wo' chic pan ac'ux tak je' ricab nsukbic ric'ux jeno' ixok narilow wach riha'lac'u̱n. Re' ixok re're', pan pe̱t riban xa nyot'ic chic ric'ux ru'um riti'quil wilic wi̱' eh chiri̱j nok asjanak chic i riha'lac'u̱n xa chi yu'na ti niq'uic pa ric'ux riti'quil ru'um risukquil ric'ux nwih'ic nok rilow chic cok wach i jenaj riha'lac'u̱n asjic china̱ ac'al.
Je' aj wo' re' c'ahchi' ac'ulum hat-tak, yu'na k'e̱' ti'quil ac'ux tak ru'um chi nawojic. Re' cok ru' narichalic i k'i̱j nok naniwih'ic wo' chic chaxilac tak eh ru'um re' k'e̱' narichalic risukquil ac'ux tak. Re' sukquil c'uxlis re're' xa eli̱c wo' nariwih'ic pan awa̱mna tak maj ma' hab ta chic jeno' wilic rajawric chi ribanaric chi enelic lok i risukquil ac'ux tak re're'.
«Naponok aj i k'i̱j re're', ma' re' ta chic wi̱n na̱banam tak take pahkanic na'n tak wi̱n yu'na reh la' chic i wAja̱w na̱banam tak eh re're' naric'u'lem cho nic' pa' nimal apahkanic na'n tak johtok reh chi aweht'alim tak chic chi re' hin til wilic chic wajawric.
Cu yu'na tipahkanic pan ti̱j chiwach i Dios chi ma' aweht'alim ta tak chi til wilic chic wajawric, xa re' la' chikawach johtok ma' je' ta chic reh riwi̱' pahkanic na̱banam tak. Je' wo' til nik'or aweh tak chi naric'u'ljic chic cho apahkanic tak ru'um i wAja̱w Dios maj re're' til ra̱j chi re' hat-tak narisukbic ac'ux tak chi manlic ru̱c' ric'u'ljic cho apahkanic tak, nqui Jesus.
Chiri̱j chic ru' je' wo' chic wili xik'or keh hoj raj tahkanel:«Re' hin xink'oric chic awu̱c' tak chiri̱j i wAja̱w Dios ru̱c' jalo̱j wach k'oric eh re' take k'oric nik'orom re're' curman chi nanisakomem wach aweh tak, xa re' la' nariponic rik'ijil nok ma' re' ta chic ru̱c' jalo̱j wach k'oric nanik'oric chiri̱j i wAja̱w nanik'oric la' awu̱c' tak chi til ch'obo̱j chic ribehel take k'oric.
Ar ajic chipam take k'i̱j re're', ma' cu re' ta chic i hin nanibanam i pahkanic pan ajelow-bal tak maj til re' la' chic hat-tak chi awibil awi̱b tak na̱banam tak jeno' pahkanic chiwach i wAja̱w Dios chi ch'iclic ac'ux tak chi nariye'eric aweh tak apahkanic tak ru'um chi hat-tak chic waj tahkanel.
«Ma' xa ru'um ta re' naric'u'ljic cho apahkanic tak ru'um la' wo' chi re' wAja̱w k'e̱' ti' tiric'raj tak ru'um nok re' hat-tak k'e̱' wo' ti' quinawic'raj tak eh nacoj wo' tak wach chi re' hin ru̱c' wo' xinchalic.
Coric, re' hin ar xinchalic ru̱c' wAja̱w naxinc'ulic lok ayu' wach ac'al eh yu'na ponic wo' chic rik'ijil chi nanicana̱b wo' chic cahnok i wach ac'al wili reh chi nanisoljic wo' chic johtok ru̱c' wAja̱w, nqui Jesus.
Naxkabiraj re're', re' hoj raj tahkanel i Jesus je' wili xkak'or reh:«Cu re' yu'na c'ahchi' ach'obom ribehel rik'ormojic keh take k'oric ak'orom cho. Yu'na ma' c'axic ta chic chi rirakmajic chiri̱j haj wilic take nak'or keh.
Ru'um aj reh i k'oric na'n yu'na, xa chi yu'na ti nkarak chiri̱j i k'oric wili chawi̱j i hat: To̱b ta ja' kojpahkanic ta chiri̱j jeno' kacapew-bal, re' hat aweht'alim chic chi'nchel. Ru'um aj re' nkacoj wach chi ru̱c' i Dios xatchalic, kojqui reh.
Re' Jesus je' wili kac'u'ljic xiban:«Ha̱'! Re' cok yu'na til nacoj tak chic niwach. Til ta wo' ti coric chi je' re'? Re' hin nik'or chi re' hat-tak ma' nacoj ta tak niwach.
Re' hin nik'or wo' chic aweh tak chi re' wili na̱banam tak chipam take k'i̱j ma' naht ta chic wilic je chi kawach eh pa ricorquil chipam la' chic take k'i̱j re' wilco̱j: Re' hat-tak naquinc'olok quichop na̱puhcam awi̱b tak chi aju'junal eh naquinacana̱b tak chi wutquel, xa re' la' hin ma'xta wo' nicahnic chi wutquel maj wich'i̱l wo' i wAja̱w Dios.
«Nik'or aj aweh tak chi re' hin wich'i̱l i wAja̱w Dios reh nok chi nachalok c'axquilal chana̱ tak chaweht'alij wo' tak chi awich'i̱l wo' tak i wAja̱w Dios eh chi je' re' etiwih'ic tak pan jenaj wach c'uxlis je' ricab wilqui̱n i hin ru̱c' yu'na. Coric ru', narichalic i c'axquilal chana̱ hat-tak waj tahkanel re' na̱cahnic tak ayu' wach ac'al xa re' la' ru' chach'ica̱' ac'ux tak chiwi̱j maj re' hin xniban chic canar rik'ojoric pan ac'al i rajawric aj Yahm re' ntak'anic china̱ junsut wach ac'al, nqui Jesus.
Re' ribiral i ti̱j xiban i Jesus chiwach i Ajabe̱s DiosChiri̱j chic naxicohlaj k'oric ku̱c' i hoj raj tahkanel, re' Jesus xijohsaj johtok rilbal pan taxa̱j eh je' wili xik'or johtok reh Dios pa riti̱j:«W-Aja̱w Dios, xponic chic rik'ijil chi nanipahkam aweh i wili: Chac'uhtaj lok i nilok'il wilic chi hin awAc'u̱n reh chi ru̱c' chaj bih eniban i hin ewo' nic'uhtaj lok alok'il i hat.
W-Aja̱w Dios, re' hin nik'or chi wilic alok'il maj re' hat xak'ahsaj pa nik'ab chi nariwih'ic wajawric chi quina̱ chi'nchel tinamit eh chi pa nik'ab i hin wilic riye'eric quic'acharic chi junelic take c'acharel ayeb take wi̱n
reh chi enquitijej take ricorquilal je' ricab take wili: Reh chi equic'acharic chi junelic take c'acharel, curman chi enquina'bej i wili chawi̱j hat wAja̱w: Chi re' hat, til hat i Dios eh chi xa re' wach i hat wilca̱t chi Dios. Je' wo' curman chi enquina'bej i wili chiwi̱j i hin: Re' hin Jesus re' hin Pahbamaj chi K'atal K'oric, xinatak'a̱' cho ayu' wach ac'al hat wAja̱w Dios.
Je' re' k'uru' wAja̱w, yu'na c'ahchi' nicohlam i nicamaj ye'o̱j wi̱n awu'um chi nanibanam eh ru̱c' re're' xniban chic chi wilic take c'acharel ayu' wach ac'al nquiyew chic alok'il.
«Yu'na k'uru' nipahkaj aweh chi ar awu̱c' pan taxa̱j chayew wi̱n chi ewo' chic quinwih'ic je' ricab naxinwih'ic cho awu̱c' ar nok ja'xta nak i wach ac'al wili.
Queh take c'acharel je' ru̱c' nquihch'ilej nak take quixowonic awach xa re' la' yu'na xayew chic take wi̱n chi re' chic i hin naqui̱nquihch'ilem, re' hin xniyew chic chi ilmijic chi quiwach chi re' hat wilic awajawric. Re' take c'acharel re're' pan ak'ab chic wilque̱b naxayew take wi̱n chi naqui̱nquihch'ilem eh chi je' re', re' chic ak'orbal i hat xquic'am na̱.
Ru'um aj re' yu'na queht'alim wo' chic chi re' hat xatye'bic wi̱n i nic' pa' nimal take k'oric xayew wi̱n chi rik'ormojic queh
maj re' take k'oric ye'o̱j wi̱n re're' chi nanik'orom, re' wo' re' xnik'or queh. Je' aj re' ru', re' take c'acharel wili re' xayew take wi̱n chi naqui̱nquihch'ilem, xquic'ul wo' take k'oric xnik'or queh. Ru̱c' re're' xquicoj wach chi re' hat xat-tak'anic cho wi̱n eh chi je' re' yu'na queht'alim chic chi coric chi awu̱c' wo' i hat xinchalic naxinc'ulic lok china̱ ac'al wili.
«Chiqui̱j aj take c'acharel re're' nwa̱j nibanam johtok niti̱j chawach yu'na, ma' re' ta chiqui̱j take tinamit ma' holohic ta quibanic. Je' re' ajic chiqui̱j take c'acharel je' ru̱c' xayew take wi̱n chi naqui̱nquihch'ilem, nwa̱j nibanam niti̱j maj re' aj take re' wilque̱b pan ak'ab
eh ru'um chi pan ak'ab wilque̱b take, wilque̱b wo' take pa nik'ab i hin je' ricab nok re' take wilque̱b pa nik'ab i hin, wilque̱b wo' take pan ak'ab i hat. Je' wo' chic, re' take c'acharel je' ru̱c' ayeb take wi̱n chi naqui̱nquihch'ilem, quic'acharic chic chi riye'eric nilok'il.
«W-Aja̱w Dios, yu'na chi re' take c'acharel re're' cu naquicahnic ayu' wach ac'al eh re' hin ma'xta chic niwih'ic ayu' ru'um nok nawojic awu̱c', re' wili ti̱j niban chiqui̱j: Lok' laj wAja̱w, re' hat til wilic awajawric eh ru'um re' nipahkaj aweh chi chac'ol take c'acharel je' ru̱c' ayeb take wi̱n chi naqui̱nquihch'ilem. Cha'n k'uru' chi quiwih'ok xa pan jenaj wach c'uxlis chi niminic je' ricab nok wilco̱j i hoj chi xa jenaj wach kacapew-bal kacabchel.
«Cu yu'na chi k'i̱j chiwach niwih'ic ayu' wach ac'al chi quihch'iljic, re' take c'acharel re're' xnico'lej take chiwach take ti'c'axic ru'um chi xinayew chi quico'ljic eh chi je' re', re' take c'acharel re' ayeb take wi̱n chi naqui̱nquihch'ilem ma' jeno' queh xik'eb ri̱b xa jenaj la' wo' ti xk'ehbic ru'um reh rino'jbal eh ru̱c' re're' xo̱j elok wach i k'oro̱j cho chiri̱j chipam i Lok' laj Hu̱j wilic wi̱' take k'oric k'oro̱j awu'um.
Je' re' ajic re' hin xnico'lej take c'acharel re' ayeb take wi̱n chi naqui̱nquihch'ilem eh yu'na xnik'or wili chi cu wilqui̱n pe ayu' wach ac'al maj nwa̱j chi re' take re' enquibiraj re're'. Ru̱c' re're' ensukbic quic'ux chi manlic je' ricab nok nsukbic wo' nic'ux i hin to̱b ta q'uisi̱n chic ma' nicana̱' take cahnok ru'um chi nanisoljic wo' chic johtok awu̱c'.
Je' aj re' xnik'or queh reh chi enquirak chiri̱j chi re' nic' pa' nimal ak'orom wi̱n xnik'or wo' queh. Ru'um aj chi toco̱m chic quino'jbal take c'acharel re're', re' take re' ixowomaj quiwach cu'um take c'acharel je' ru̱c' quixowonic wo' awach i hat maj re' quino'jbal ru' ch'i̱l wo' nino'jbal i hin ma' je' ta ricab quino'jbal take c'acharel re' quixowonic awach i hat.
«Je' re' k'uru' wAja̱w Dios, ru'um chi re' take c'acharel re' ayeb take wi̱n chi waj tahkanel take ixowomaj quiwach cu'um take c'acharel quixowonic wo' awach i hat, re' wili nipahkaj aweh chiqui̱j: Chac'ol take chiwach take c'ahbilal naribanaric queh. Re' hin ma' nipahkaj ta aweh chi ma' ta nak chic naquiwih'ic ayu' wach ac'al take c'acharel re're'
«W-Aja̱w, je' wo' chic nipahkaj wo' aweh wili: Cha'n chi re' take c'acharel wili enquik'ahsaj qui̱b chi rinimjic i lok' laj camanic chi rik'ormojic queh toco̱m chic c'acharel chaj bih ricorquilal i k'oro̱j awu'um. Re' hat wAja̱w xa re' wo' ricorquilal nak'or
eh chi rik'ormojic ricorquilal re're' xinatak'a̱' cho ayu' wach ac'al. Yu'na re' hin c'ahchi' wo' nitak'a̱b je take c'acharel wili je' ricab xa'n wu̱c' i hat
eh chi to'bal queh, re' hin c'ahchi' wo' nik'ahsam wi̱b chi rinimjic i lok' laj camanic xayew wi̱n reh chi re' take c'acharel re're' ewo' nquik'ahsaj qui̱b chi rinimjic i lok' laj camanic re' naquik'orom wi̱' ricorquilal queh take toco̱m chic c'acharel.
«W-Aja̱w Dios ru'um reh rik'ormojic i nibiral naca'nam take c'acharel re're', wilic toco̱m chic c'acharel naquich'ica̱b quic'ux chiwi̱j i hin. Je' re' k'uru' jenaj chic i pahkanic nwa̱j nibanam aweh chiqui̱j take c'acharel naquik'oric nibiral eh je' wo' chiqui̱j take toco̱m c'acharel re' naquich'ica̱b quic'ux chiwi̱j. Re' wili pahkanic niban aweh:
Cha'n chi chi'nchel take c'acharel re're' quic'acharok pan jenaj sukquil c'uxlis chi quibil qui̱b. Niban i pahkanic re're' wAja̱w Dios maj je' ricab nc'uluric ku̱c' i hoj chi re' hat tic'acharic pan jenaj sukquil c'uxlis wu̱c' i hin eh re' hin quinc'acharic wo' pan jenaj sukquil c'uxlis awu̱c' i hat, re' take c'acharel re're' quic'acharok ta wo' nak je' ricab i c'acharic nka'n i hoj chi xa jenaj kawi̱'. Chi je' chic re' quic'acharic take c'acharel re're', curman wo' chi naquiwih'ic pan jenaj sukquil c'uxlis chi quibil qui̱b eh je' wo' ku̱c' i hoj reh chi naquilow re're' take tinamit je' ru̱c' ma' ja' re' ta aj niminel take, ewo' nquicoj wach chi re' hat xat-tak'anic cho wi̱n ayu' wach ac'al.
«W-Aja̱w Dios, reh aj chi wilque̱b ok pan jenaj sukquil c'uxlis chi quibil qui̱b je' ricab nok wilco̱j i hoj pan jenaj sukquil c'uxlis chi kibil ki̱b, re' riholonquil ano'jbal xayew wi̱n chi nabjic, xniyew wo' chi nabjic queh take c'acharel xayew take wi̱n chi naqui̱nquihch'ilem.
Ru'um chi je' re' xniban, re' hin quich'i̱l take c'acharel re're' wilco̱j yu'na pan jenaj sukquil c'uxlis chi kibil ki̱b je' ricab nok wilca̱t wo' i hat pan jenaj sukquil c'uxlis wich'i̱l i hin. Chi je' re' wilque̱b wu̱c' take c'acharel re're', naquiwih'ic wo' pan jenaj manlic laj sukquil c'uxlis chi quibil qui̱b eh ru̱c' re're' na̱banam chi re' take c'acharel je' ru̱c' ma' ja' re' ta aj niminel take, enquina'bej chi re' hat xat-tak'anic cho wi̱n ayu' wach ac'al. Chi je' re' enquilow wo' chi re' hin ti' nwic'raj take quiniminic wi̱n je' ricab nok ti' quinawic'raj i hat.
«Yu'na k'uru' wAja̱w Dios, re' chic wili nwa̱j nipahkam aweh: Re' take c'acharel re' xayew take wi̱n chi naqui̱nquihch'ilem, chayew queh chi equiwih'ic wu̱c' ar re' naniwih'ic wo' chic wi̱' i hin. Nipahkaj aj aweh re're' reh chi re' take re' enquilow i rinimal nilok'il xayew wi̱n eh chi cu pa ri'sil wo' cho nok ja' ntik'injic ta wach ac'al wili, xa ti' wo' quinawic'raj cho cu yu'na chi k'i̱j.
«W-Aja̱w Dios to̱b ta re' hat coric awach, re' take aj ayu' wach ac'al je' ru̱c' quixowonic awach ma' nquina'bej ta chi je' re' ano'jbal i hat. Ra̱j la' hin nina'bem chic re're' eh ru'um re' xa queh take c'acharel re' quiniminic reh chi re' hat xat-tak'anic cho wi̱n ayu' wach ac'al,
xniteh wach queh chi coric hab wach i hat. Queh take re' k'uru' xa cu nanisakomem wo' wach chi manlic ano'jbal reh chi re' hin ch'i̱l take re', ekojwih'ic pan jenaj sukquil c'uxlis chi kibil ki̱b. Chi je' re' c'acharic enca'n, re' c'axoj i̱b na'n wu̱c' i hat ch'i̱l wo' i c'axoj i̱b niban i hin cu̱c', re' wo' re' i c'axoj i̱b enca'n chi quibil qui̱b, nqui xik'or Jesus pa riti̱j.
Re' take aj chopol reh Jesus xik'ehbic wach ac'al ru'um quiyo'jic<TS3>(Mt. 26.47-56; Mr. 14.43-50; Lc. 22.47-53)Naxicohlaj cho riti̱j i Jesus, xelic je chipam i ye'a̱b wilic nak wi̱' eh chi je' re' chi kich'i̱l chic i hoj raj tahkanel xoj-o̱j jok ar wach jenaj yu̱k' cu rehtal xojponic jok chipam jenaj chiki̱j laj rokbal ha' Seyron ribihnal. Nok hoj chic iq'uinak chipam i rokbal ha' re're', xkap'ut wo' chic tok johtic wach jenaj yu̱k' cu rehtal xojponic chipam i jenaj ye'a̱b banbal wi̱' tic,
re' na'bamaj wo' pa̱m ru'um i Ju̱ras maj q'uih pech hoj wih'inak ar ch'i̱l i Jesus chipam i ye'a̱b re're'. Re' Ju̱ras k'uru' re' naric'ulum nak ritz'akil rik'ahsjic i Jesus naribanam pan quik'ab take raj ixowonel,
naxelic cho cu̱c' take nahsil c'amol quibe̱h take aj k'ahsem si̱ chiwach i Dios ch'i̱l wo' take c'acharel je' ru̱c' cow laj aj niminel reh C'uhbal Ye'o̱j reh Moyses, xic'am je quibe̱h take sol aj Ro̱ma ch'i̱l take aj cha'janel reh Lok' laj Pa̱t re' nlok'onjic wi̱' wach i Dios, re' tak'amaj take je cu'um take nahsil richoporic i Jesus. Re' take riq'uihal winak tak'amaj take je re're' xquic'am je quichaj chi quisakombal eh xquic'am wo' je quimache̱t je' wo' quiche̱' chi chopbal reh Jesus.
Ar ajic re' Jesus ru'um reht'alim chic nic' nimal i ti'c'axic narichalic china̱, xik'ehtaj cho wach quik'orbal nok je' wili xik'or cho queh:«Hab wach xchalic asic' tak? nqui queh.
Je' aj wili xquik'or reh:«Re' hoj c'ahchi' kasiq'uim i Jesus re' ribihnej chi aj Nasaret, nqui take.Re' Jesus je' wili xik'or queh:«Re' aj wo' hin ru', nqui queh.Chi quixilac take xibirinic reh k'oric xik'or i Jesus re're', wilic wo' cok ar i Ju̱ras re' xc'ambic je quibe̱h take c'acharel re're' chi richoporic i Jesus.
Re' Jesus je' wo' chic wili xik'or queh:«Re' aj wo' hin ru', nqui queh.Re' take tinamit re're' xquijil je qui̱b chiqui̱j eh xik'ehbic wach ac'al naxquibiraj take k'oric re're'.
Chiri̱j i wili re' Jesus xibiraj wo' chic queh chi je' wili:«Hab wach i nasic' tak? nqui queh.—Re' Jesus re' ribihnej chi aj Nasaret nkasic', nqui take.
Re' Jesus xik'or wo' chic queh chi je' wili:«Xnik'or chic aweh tak chi re' hin ru', nqui queh.Nok rik'orom chic re're', je' wo' chic wili xik'or queh:«Ru'um chi re' hin c'ahchi'qui̱n asiq'uim tak, chacana̱' tak chi equi'o̱j take wili, nqui queh.
Ru̱c' take k'oric xiban re're' xmanlajic wach i rik'oroj cho chi je' wili:“Re' take c'acharel re' ayeb take wi̱n chi naquinquich'ihlem ma' jeno' queh xik'ehbic, nqui rik'orom cho.
Je' re' k'uru' chiri̱j nok re' Jesus rik'orom chic re're', re' Simon re' ribihnej wo' chi Luch naxilow chi naquichopom nak chic i Jesus xehsaj ti cho rik'as laj ch'ihch' pa ripatil wilic ru̱c' eh xicoj ti je chi ti' i winak Ma̱lco ribihnal, re' raj tz'e' wa̱ch i nahsil c'amol quibe̱h take aj k'ahsem si̱ chiwach i Dios, naxiniq'uej nak ricansjic xa re' la', xa re' wo' ti i jenaj chi xiquin xirak je riyoc'oric.
Naxilow chi je' re' i Jesus, je' wili xik'or reh ma' Luch:«Chac'ol wo' chic ak'as laj ch'ihch' pa ripatil. Re' wAja̱w Dios ritik'a̱b chic cho wach chi nanic'ulum i ti'c'axic. Je' ricab chi jeno' c'acharel nye'eric reh pan jeno' culc chi naruq'uem i c'ah laj ha', tok'lic wo' naruq'uem, je' aj wo' re' wu̱c' i hin xa nanic'ulum wo' i pa' bih tik'imaj cho wach ru'um i wAja̱w Dios chi nanic'ulum, nqui reh.
Ar ajic naxik'or re're' i Jesus, re' take juntuhm chi sol ch'i̱l i c'amol quibe̱h eh ch'i̱l wo' take cha'janel reh Lok' laj Pa̱t re' nlok'onjic wi̱' wach i Dios, xquichop i Jesus eh nok bac'lic chi k'ab,
xquic'am je chi pe̱t ru̱c' i ma' Anas re' raja̱w rehq'ue̱n i ma' Caypas re' wilic chi nahsil c'amol quibe̱h take aj k'ahsem si̱ chiwach i ha̱b re're'.
Re' ma' Caypas re're', re' wo' re' xye'bic quino'jbal take rich ra̱' ri'sil cho ma' Israhel re' aj c'amol quibe̱h wo' take aj Jure̱ya naxik'or queh chi je' wili:«Sakbih chi keh chi xa re' wach i jenaj chi c'acharel enquimic je chiwach chi ekojquimic i hoj chi'nchel c'acharel wilco̱j chipam i tinamit wili, nqui rik'orom cho queh.
Re' Jesus xc'amaric chiwach i ma' Anas<TS3>(Mt. 26.69-70; Mr. 14.66-68; Lc. 22.55-57)Naxc'amaric je Jesus ru̱c' i c'amol quibe̱h take aj k'ahsem si̱ chiwach i Dios, xtahkaljic je cu'um quib keh hoj raj tahkanel, re' Simon re' ribihnej wo' chi Luch ch'i̱l i jenaj chic kich aj tahkanel. Re' kich aj tahkanel re' xihch'ilej je i ma' Luch, eht'alamaj wach ru'um i c'amol quibe̱h take aj k'ahsem si̱ chiwach i Dios eh ru'um re' xye'eric k'ab reh chi xoquic cok chi' ripa̱t i c'amol be̱h re're' naxc'amaric wo' cok i Jesus ar.
Nok oconak aj chic cok ar i kich aj tahkanel re' eht'alamaj wach ru'um i c'amol quibe̱h take aj k'ahsem si̱ chiwach i Dios, xsoljic wo' chic cho chi chi̱' ocbal eh ru'um chi xilow chi cu wilic lok ar i ma' Luch, xipahkaj ato'bil reh aj cha'janel tz'ahp chi eriyew k'ab chi naroquic cok i ma' Luch.
Re' ixok aj cha'janel reh chi̱' ritz'ahpil ocbal, je' wili xik'or reh ma' Luch naxilow wach:«Ma' re' ta na nchel hat jenaj queh raj tahkanel i winak re' wilic cok chipam i pa̱t re're'? nqui reh.Re' ma' Luch je' wili xik'or reh:«Ma'xta! Ma' re' ta hin, nqui reh.
Chiri̱j wili re' ma' Luch xo̱j pah'ok cu̱c' take ju'jun c'acharel quicamanic chipam i pa̱t re're', re' quich'i̱l qui̱b ch'i̱l take ju'jun take aj cha'janel wo' reh pa̱t re're' eh ar xcahnic chi k'ixinic maj chi'nchel take c'acharel re're' xquic'ula̱' lok quik'a̱k' ru'um reh c'uxic c'ahchi' ribanam eh ar c'ahchi' quik'ixinsam cok qui̱b.
Re' ribirmijic reh Jesus chaj bih take c'uhtunic riban<TS3>(Mt. 26.59-66; Mr. 14.55-64; Lc. 22.66-71)Ar chic cok chipam i pa̱t re' xc'amaric je wi̱' i Jesus re' c'amol quibe̱h take aj k'ahsem si̱ chiwach i Dios xibiraj reh Jesus hab wach take raj tahkanel eh je' wo' chaj bih take tijinic riban.
Je' re' k'uru', chaj wa'ric nanabiraj wi̱n chi re' hin nanik'oric aweh chiri̱j i c'uhtunic niban? Chabiraj la' queh take quibiram chaj bih nik'orom cho. Re' take re' quina'bem chic chaj bih aj chiri̱j hin k'oronak cho, nqui reh.
Naxibiraj chaj bih xik'or i Jesus, jenaj queh take aj cha'janel wilque̱b cok ar xisec' je pan wach i Jesus chi k'abis eh xik'or reh chi je' wili:«Ma' riban ta chi je' re' ric'u'ljic xa'n i c'amol quibe̱h take aj k'ahsem si̱ chiwach i Dios, nqui reh.
Re' Jesus je' wili ric'u'ljic xiban:«Wi la' wilic i ma' holohic ta laj k'oric xnik'or, nwa̱j chi enak'or wi̱n haj wilic i k'oric re're' eh wi la' tare̱t take k'oric xnik'or, chaj bih riwi̱' chi c'ahchi'qui̱n ach'eyem? nqui Jesus reh.
Chiri̱j chic i wili re' ma' Anas xitak'a̱' je Jesus ru̱c' i ma' Caypas re' wilic wo' chi c'amol quibe̱h take aj k'ahsem si̱ chiwach i Dios eh xa cu bac'lic wo' take k'ab naxc'amaric je Jesus ru̱c'.
Re' ma' Luch oxpech xik'or chi ma' reht'alim ta wach i Jesus<TS3>(Mt. 26.71-75; Mr. 14.69-72; Lc. 22.58-62)Nok re' ma' Luch xa cu k'ixinic wo' riban chi' k'a̱k', ar ajic jenaj c'acharel je' wili xibiraj reh:«Ma' re' ta na nchel hat jenaj queh take raj tahkanel i Jesus? nqui reh.Chalic ma' Luch je' wili xik'or reh:«Ma'xta! Ma' re' ta hin, nqui.
Chiri̱j wili jenaj queh take raj camanom i nahsil c'amol quibe̱h take aj k'ahsem si̱ chiwach i Dios, ru̱c' cho winak re' xyoc'oric i xiquin ru'um i ma' Luch, je' wili xik'or reh:«Ma' xwilow ta na cho awach k'uru' chi awich'i̱l i Jesus ar chipam i ye'a̱b re' wilic wi̱' tic mu'u̱n? nqui banol reh.
Naxibiraj chi je' re', re' ma' Luch xik'or wo' chic chi ma' re' ta raj tahkanel i Jesus eh xa cu re' wo' ti xicohlaj k'oric i ma' Luch, xk'oric wo' chic cho i jenaj las wilic ar.
Re' take timanit nquicoj rimahc i Jesus chiwach i Po̱nsyo Pila̱to<TS3>(Mt. 27.1-2, 11-31; Mr. 15.1-20; Lc. 23.1-5, 13-25)Chiri̱j chic riwih'ic pa ripa̱t i ma' Caypas, re' Jesus xc'amaric je chipam i pa̱t nponic wih'ok wi̱' i raj to'o̱l i k'atal k'oric aj Ro̱ma re' pahbamaj chi rik'ataric k'oric chipam i riyuk'ul Jure̱ya. Re' take c'acharel je' ru̱c' ra̱' ri'sil cho ma' Israhel re' xic'ambic je reh Jesus chipam i pa̱t re're', cu wahk'ek wo' ti xiponic ar, xa re' la' ru' ma' xi'oquic ta cok chipam i pa̱t re're' ru'um chi re' take ra̱' ri'sil cho ma' Israhel ma' qui'oquic ta chipam quipa̱t take ma' re' ta ra̱' ri'sil cho ma' Israhel maj chi queh ru' wi nca'n re're' til c'ahchi' quimahcanic eh wi nca'n i mahc re're' ma' nye'eric ta chic k'ab queh chi enquic'saj rinimjic i nink'i̱j re' nc'uxuric wi̱' i q'uijol me̱'.
Je' re' ajic nok re' take ra̱' ri'sil cho ma' Israhel re' xic'ambic je reh Jesus, wilque̱b lok chi chi̱' i pa̱t re're', re' raj to'o̱l i k'atal k'oric re're', re' Po̱nsyo Pila̱to ribihnal xelic cho cu̱c' eh xik'or queh chi je' wili:«Chajaric i mahc c'ahchi' atz'akam tak chiri̱j i winak wili? nqui xik'or queh.
Re' take re' je' wili xquic'u'lej wi̱':«Re' winak wili mahc xiban. Wi ta nak ma' re' ru̱c' ma' holohic ta wach ribano̱j, ma' xkak'ahsaj ta nak aweh, nqui take.
Re' Po̱nsyo Pila̱to je' wili xik'or queh:«Wi chiwach i C'uhbal nchopbic ana̱ tak mahc xiban i winak wili, chac'am tak je eh cha'n tak ru̱c' je' ricab rik'or i c'uhbal re're', nqui queh.Naxquibiraj chi je' re' xik'or i Po̱nsyo Pila̱to re' take ra̱' ri'sil cho ma' Israhel re're' je' wili xquik'or reh:«Wi chiwach i c'uhbal nk'atbic k'oric chi kana̱ i hoj, re' winak wili tanlic chiri̱j chi naricansjic, re' hoj ma'xta kajawric chi enkacansaj je ru'um nok ma' xye'eric ta kajawric chi ribanaric re're' awu'um hat-tak aj Ro̱ma, nqui take reh.Je' re' xquik'or reh chi ripahkaljic reh chi re' Jesus naricansjic wach curu̱s
eh ru̱c' take k'oric xca'n re're', xo̱j elok wach i k'oro̱j chic cho ru'um i Jesus keh hoj raj tahkanel reh chi enkarak chiri̱j chaj bih riwi̱' quimic naric'ulum.
Re' Po̱nsyo Pila̱to ma' xirak ta rimahc i JesusChiri̱j chic quik'o'rjic take ra̱' ri'sil cho ma' Israhel xc'ambic cho reh Jesus ru̱c' Po̱nsyo Pila̱to, re' Po̱nsyo re're' xsoljic wo' chic cok chipam pa̱t re' c'ahchi' wi̱' chi wih'ic eh naxitak'a̱' rik'ormojic chi naric'amaric cho Jesus chiwach, je' wili xik'or reh nok c'amoj chic cho:«Re' na hat quik'atal k'oric take ra̱' ri'sil take cho ma' Israhel? nqui reh.
Chalic i Jesus je' wili c'u'lunic xiban:«Til na pan ac'ux i hat nchalic chi je' re' c'ahchi' ak'orom wi̱n on xa c'ahchi' aca'pechem i k'oro̱j cu'um take toco̱m c'acharel? nqui reh.
Re' Po̱nsyo Pila̱to je' wili xik'or reh chi ric'u'ljic:«Re' hat aweht'alim chi re' hin ma' re' ta hin awich ra̱' ri'sil cho ma' Israhel, ru'um re' xa ma'xta bih nwa̱j reh i k'oro̱j chawi̱j cu'um take awich atinami̱t. Yu'na k'uru' chak'or wi̱n, chaj bih abanam cho maj xatk'ahsjic pa nik'ab cu'um take c'amol quibe̱h awich ra̱' ri'sil cho ma' Israhel ch'i̱l take c'amol quibe̱h take aj k'ahsem si̱ chiwach i Dios, nqui reh.
Re' Jesus je' wili xic'u'lej wi̱':«Re' wajawric wilic chi quina̱ take c'acharel, re' hin ma' niban ta ricojoric je' ricab ricojoric cajawric nca'n take k'atal k'oric ayu' wach ac'al. Wi ta nak enicoj i wajawric re're' je' ricab nca'n take k'atal k'oric aj ayu' wach ac'al, re' hin xintak'a̱' nak rik'ormojic chi equinquico'lej take c'acharel je' ru̱c' wilic wajawric chi quina̱ eh re' take re' xinquico'lej nak chi ma'xta quink'ahsjic pan quicab take wich ra̱' ri'sil cho ma' Israhel. Je' re' k'uru' to̱b ta wilic wajawric, ma' nicoj ta je' ricab nca'n take k'atal k'oric aj ayu' wach ac'al, nqui reh.
Re' Po̱nsyo Pila̱to je wo' chic wili xik'or reh:«Ru̱c' i xak'or nirak chiri̱j chi re' hat, hat wo' aj k'atal k'oric, maje'? nqui reh.Chalic i Jesus je' wili ric'u'ljic xiban:«Re' hat tik'oric chi re' hin, hin aj k'atal k'oric. Re're' k'oric na'n chiwi̱j, raj i hin re' wili k'oric niban aweh chiwi̱j: Re' hin xinchalic ayu' wach ac'al eh xinasjic ayu' reh chi nanik'oric chiri̱j i coric. Ru'um aj re' nik'or chi re' c'acharel coric wach rino'jbal re' aj re' ricoj rehtal chi coric i c'uhtunic niban, nqui Jesus.
Naxibiraj xik'or i Jesus, re' Po̱nsyo Pila̱to xik'or reh chi je' wili:«Chi wi̱n i hin re' coric ma' hab ta wach neht'alanic reh, nqui xik'or.Chiri̱j chic ru' xelic wo' chic lok rij pa̱t, xik'or queh ra̱' ri'sil cho ma' Israhel chi je' wili:«Re' hin ma' nirak ta jeno' mahc chiri̱j i winak wili,
re' cok ru' xa pa' bih nawa̱j tak chi eniban re' wo' re' eniban. Nawa̱j na tak k'uru' chi enwok'taj je aweh tak i winak re' nak'or tak chi xik'or chi re're' i k'atal k'oric chana̱ hat-tak ra̱' ri'sil cho ma' Israhel on nawa̱j tak chi jeno' chic enwok'taj je? C'olok pan ac'ux tak, chiwach take k'i̱j re' nawic'saj tak wi̱' i nink'i̱j wilca̱t tak wi̱' wili, hat-tak ocronak chi nwesaj je jeno' c'acharel wilic pan che̱', nqui queh.
Naxquibiraj re're', chi cunchelal take c'acharel re're' je' wili xquik'or chi cow:«Ma' nka̱j ta chi re' Jesus enawok'taj je, re' la' Warawas nka̱j, nqui take.Je' re' xquik'or to̱b ta queht'alim wo' nak chi re' Warawas jenaj aj lek'.
Re' tinamit cow nquipahkaj reh Pila̱to chi naricansjic i JesusChiri̱j aj chic i k'oric xiban cu̱c' take xc'ambic cho reh Jesus chiwach, re' Po̱nsyo Pila̱to xitak'a̱' chi naric'amaric je Jesus pan che̱' eh nok wilic chic ar, xitak'a̱' wo' rik'ormojic chi naritz'uhumjic.
Je' re' k'uru' re' take sol cha'jem reh Jesus naxquitz'uhumej je' ricab tak'amaj rik'ormojic queh ru'um i Po̱nsyo Pila̱to, xquipach'ej eh xquicotej wach jenaj ku̱l q'ui̱x reh chi naquicojom wach na̱ i Jesus. Chiri̱j chic re' xquicoj chiri̱j i Jesus jenaj cak moyic tz'ih je' ricab ncojoric reh jenaj k'atal k'oric eh je' re' xca'n chi xa se'lbal reh.
Ru'um aj re', re' take sol re're' xa ta wo' jarpech xquik'orlom reh Jesus take k'oric wili:«C'ale̱n, hat quik'atal k'oric take ra̱' ri'sil cho ma' Israhel! nqui xa nqui chic take cok reh.Chiri̱j chic rik'ormojic reh chi je' re' xa ta wo' jarpech xquisec'lom cok pan nak' wach.
Nok bano̱j chic reh Jesus chi je' re', re' Po̱nsyo Pila̱to xelic wo' chic lok chipam i pa̱t xponic wih'ok cho wi̱' eh je' wili xik'or queh take xic'ambic je reh Jesus:«Chacoj tak rehtal i nanik'orom wili: Re' hin xniyew chic rik'ormojic queh take niso̱l chi naquic'amam cho Jesus ayu' lok ri̱j pa̱t wili reh chi na̱wilom tak nic' wach xbanaric reh. Je' wo' chic, nwa̱j chi chana'bej tak chi re're' ma'xta jeno' mahc xnirak chiri̱j eh ru'um re' nawok'tam je, nqui queh.
Ar ajic naxelic cho Jesus chi cojo̱j chic jenaj cotomaj ku̱l q'ui̱x wach na̱ eh je' wo' chi cojo̱j chic jenaj cak moyic laj tz'ih chiri̱j je' ricab ncojoric reh jeno' k'atal k'oric, re' Po̱nsyo Pila̱to je' wili xik'or queh:«Chi wi̱n hin, xa coric laj c'acharel wo' i winak wili, nqui queh.
Re' take c'amol quibe̱h take aj k'ahsem si̱ ch'i̱l wo' take aj cha'janel c'amoj take je cu'um take c'amol be̱h re're' naxquilow chi re' Po̱nsyo Pila̱to ra̱j nak rok'tam je i Jesus, xquiq'uer quichi̱' chi je' wili:«Re' Jesus re're' chacansaj eh til chacansaj wach curu̱s! nqui take.Re' Po̱nsyo Pila̱to je' wili quic'u'ljic xiban:«Re' hin ma'xta nirak jeno' mahc quimic ri̱j chiri̱j c'acharel wili. Re' cok ru', wi ricansjic nawa̱j tak hat-tak, chac'am tak je eh re' ok hat-tak tiye'bok tak reh wach curu̱s, nqui queh.
Re' take ra̱' ri'sil cho ma' Israhel je' wili ric'u'ljic xca'n:«Re' c'uhbal nchopbic kana̱ i hoj ra̱' ri'sil cho ma' Israhel riyew rehtal keh haj wilic riwi̱' chi encansjic jeno' c'acharel. Je' ricab rik'or i c'uhbal re're', re' Jesus wili curman chi nariquimic ru'um nok xik'or chi re're' rAc'u̱n i Dios, nqui take.
Naxibiraj i Po̱nsyo Pila̱to chi je' re' k'e̱' naxoquic cho riyo'jic.
Ru'um aj re' xoquic wo' chic cok chipam i pa̱t c'ahchi' wi̱' chi wih'ic eh je' wili xik'or reh Jesus:«Haj wo' tichalic i hat k'uru'? nqui reh.Re' Jesus xa ta nak xik'or jeno' k'oric.
Re' Jesus je' wili k'oric xiban:«Re' hat wilic awajawric chi nina̱ ru'um nok re' Dios xye'bic aweh awajawric re're'. Ru'um aj re' nik'or aweh wili: Re' rimahc i c'acharel xk'ahsanic wi̱n chi xinc'ulic tiklijok pan ak'ab, k'e̱' wo' chic xiq'uic na̱ c'ahbilal wach mahc xiban chiwach i mahc ena'n i hat, nqui reh.
Ribiram chic re're', re' Po̱nsyo Pila̱to p'uht risiq'uim ri̱j nic' wach nachok'taj je i Jesus, xa re' la' re' take ra̱' ri'sil cho ma' Israhel xa cow chic nquiq'uer wo' chic quichi̱' chi je' wili c'ahchi' quik'orom:«Re' hat til aweht'alim i wili chi coric: Hab wach re' rik'or ri̱b chi k'atal k'oric, ru̱c' re're' c'ahchi' rik'orom lok chi ma' ra̱j ta wach i hab wach wilic chi k'atal k'oric. Je' re' k'uru' wi re' hat nawok'tam je i Jesus wili, ra̱j rik'orom chi c'ahchi' ac'uhtam lok chi re' k'atal k'oric aj Ro̱ma ma' re' ta chic i k'atal k'oric, nqui take.
Nok re' Po̱nsyo Pila̱to xibiraj chi je' re', xelic je chipam i pa̱t re're', xic'am lok i Jesus chiri̱j eh xtz'uhkic chipam i ye'a̱b banbal k'atoj k'oric re' je' wili ribihnal: “Wach Ac'al Tz'ak Tik'imaj ru̱c' Abaj” eh “Cawa̱ta” ribihnal pan k'oric hewre̱yo re' kak'orbal i hoj ra̱' ri'sil cho ma' Israhel.
Ar ajic re' Po̱nsyo Pila̱to je' wili xik'or queh take aj nahsil chi quina̱ take ra̱' ri'sil cho ma' Israhel quic'acharic pa riyuk'ul Jure̱ya:«Ayu' chawach tak yu'na wilic ak'atal k'oric tak, nqui queh.Re' take k'oric re're' xk'ormojic nok je' nak chic cablaj o̱ra reh k'i̱j re' nquitik'a̱' wi̱' qui̱b chi ric'sjic i nink'i̱j Pa̱scuwa.
Re' aj take c'acharel re're' je' wili xquik'or reh Po̱nsyo Pila̱to chi xa cow chic c'ahchi' quiq'uerem quichi̱':«Re' winak wili chacansaj eh til wo' chacansaj ar wach curu̱s! Chayew k'ab k'uru' chi encansjic! nqui take reh.Re' Po̱nsyo Pila̱to xik'or queh chi je' wili:«Re' hat-tak ma' nawa̱j ta tak chi enitak'a̱' ricansjic ak'atal k'oric tak wili wach curu̱s, maje'? nqui queh.Re' take c'amol quibe̱h take aj k'ahsem si̱ chiwach i Dios je' wili ric'u'ljic xca'n:«Re' hoj ma'xta chic jeno' toco̱m k'atal k'oric chi kana̱, xa re' la' wach i k'atal k'oric aj Ro̱ma, nqui take.
Naxibiraj re're' i Po̱nsyo Pila̱to xic'u'lej na̱ i pahkanic xca'n reh chi nariye'eric i Jesus wach curu̱s eh chi je' re' xik'ahsaj wo' i Jesus pan quik'ab take riso̱l. Je' re' nok re' take re' xquic'am je i Jesus reh chi naca'nam ti'c'axic reh re' k'orel pa' bih pahkamaj china̱.
Re' Jesus xitehlaj je ro̱k ricuru̱s<TS3>(Mt. 27.32-50; Mr. 15.21-37; Lc. 23.26-49)Naxesmejic je Jesus chiwach i Po̱nsyo Pila̱to, re're' ritehlam chic je ro̱k ricuru̱s naxelic je ar reh chi narojic cansjok china̱ i yu̱k' “Ribakil Na̱ Camnak” ribihnal eh pan k'oric hewre̱yo re' jenaj queh kak'orbal i hoj ra̱' ri'sil cho ma' Israhel, “Co̱lcota” nkabihnej.
Chipam i ye'a̱b re're' xcojoric wach curu̱s i Jesus, pan yejalamaj cu'um i quib chic chi c'acharel xicojoric wo' wach curu̱s. Jenaj xcanabjic je pa risec'a̱j eh jenaj chic pa ritz'e̱t.
Chiwach wo' i curu̱s wilic wi̱' i Jesus, re' Po̱nsyo Pila̱to xitak'a̱' ricojoric jenaj rehtalil eht'albal reh hab wach i winak wilic wach curu̱s eh chaj bih aj chiri̱j naxjap'aric chiwach. Re' rehtalil re're' je' wili rik'or chiwach: “Re' Jesus wili, re' i ribihnej chi aj Nasaret eh quik'atal k'oric wo' take ra̱' ri'sil cho ma' Israhel, nqui rik'or.
Q'uih aj ru' take ra̱' ri'sil cho ma' Israhel quic'acharic pan tinamit Jerusalen, xi'ilbic wach chaj bih rik'or i rehtalil re're' ru'um nok re' ye'a̱b xcojoric wi̱' i Jesus wach curu̱s, xa ma' naht ta ru̱c' Jerusalen wilic. Re' aj re' rehtalil re're' tz'ihmbimaj pan k'oric hewre̱yo re' jenaj queh kak'orbal i hoj ra̱' ri'sil cho ma' Israhel, tz'ihmbimaj wo' pan quik'orbal take aj criye̱co eh tz'ihmbimaj wo' pan quik'orbal take aj Ro̱ma.
Naxquilow aj chaj bih rik'or i rehtalil re're', re' take c'amol quibe̱h take aj k'ahsem si̱ chiwach i Dios xquik'or reh Po̱nsyo Pila̱to chi je' wili:«Tare̱t chi xatak'a̱' ritz'ihmjic i ehtalil re're' chiri̱j i Jesus xa re' la', re' nak til xic'ul chi xatz'ihmbaj, re' chi re' Jesus xik'or ri̱b chi re're' i kak'atal k'oric i hoj ra̱' ri'sil cho ma' Israhel, nqui take reh.
Raj la' Po̱nsyo Pila̱to je' wili xik'or:«Re' hin ma' eta chic nijal ritz'ihmjic i tak'amaj chic ritz'ihmjic wu'um, re' xnitz'ihmbaj, tz'ihmbimaj chic lok ta chic bih ra̱j, nqui queh.
Re' take sol quisaquej ri̱j riso' i JesusNok re' take sol quiyeb chic cho wach curu̱s i Jesus, xquiwek i riso', cajch'ak xquesaj reh chi ju'jun ch'ak naricahnic queh take sol wilque̱b ar. Je' aj re' xca'n reh riso' xa re' la' ma' je' ta re' xca'n reh i roxlo̱c' riso' re' ma'xta p'ojbal reh maj xa junpa'lic riquemjic bano̱j. Naxquesaj aj lok i tz'ih re're',
re' take sol xquik'or chi quiwach chi je' wili:«Ma' nkach'ak tak, kayew la' tak pan sa̱c eh chi je' re' enkilow hab wach enehchenic reh, nqui take.Je' re' k'uru' ru̱c' rich'akaric riso' i Jesus xca'n take sol re're', xo̱j elok wach i tz'ihmbimaj cho chi je' wili chipam i Lok' laj Hu̱j tz'ihmbimaj wi̱' riC'uhbal i Dios:“Re' take re' xquipuhcaj chi quiwach i niso'eh xquisaquej wo' ri̱j, nqui rik'or.
Re' rilmijic ritu̱t i Jesus xicana̱' pan k'ab i raj tahkanel re' k'e̱' ti' ric'rajNok wilic chic wach curu̱s i Jesus, ar wo' wilque̱b ponok take ixok wili: Re' ritu̱t i Jesus, re' richa̱k' ritu̱t i Jesus, re' Mari̱ya re' rehq'ue̱n i Quelyo̱pas eh ch'i̱l wo' i Mari̱ya aj Majta̱la.
Nok re' Jesus xilow je wach i ritu̱t ch'i̱l i hin raj tahkanel re' k'e̱' ti' quiric'raj je' wili xik'or reh ritu̱t reh chi ma' eta nti'bic riman ric'ux:«Mah, yu'na re' chic wili i naricahnic cahnok chi nijelow-bal i hin awac'u̱n, nqui reh ritu̱t.
Chiri̱j re're' je' wili xik'or wi̱n hin raj tahkanel re' k'e̱' ti' quiric'raj:«Ac'un, re' nitu̱t wili hat chic na̱wilbic reh je' ricab wo' rilmijic atu̱t na'n, nqui xik'or wi̱n.Ru'um aj re', re' hin raj tahkanel re' Wa̱n nibihnal, xa chiwach aj wo' ti junc'am re're' xcahnic pa nik'ab rilmijic i Mari̱ya je' ricab chi nitu̱t wo' chi niwach.
Re' quimic xic'ul i Jesus<TS3>(Mt. 27.45-56; Mr. 15.33-41; Lc. 23.44-49)Chiri̱j chic wili re' Jesus xeht'alij chi xinimej chic lok chi manlic i nic' pa' nimal tik'imaj cho wach ru'um i Dios chi naribanaric reh. Ru'um aj re', nok wilic wach curu̱s i Jesus, xmanlajic wo' wach i jenaj chic k'oric k'oro̱j cho chiri̱j najtir k'i̱j chipam i Lok' laj Hu̱j tz'ihmbimaj wi̱' riC'uhbal i Dios. Re' k'oric re're' xmanlajic wach naxik'or chi je' wili:«Chiki̱j nichi̱', nqui xik'or.
Ru'um reh k'oric xik'or i Jesus, re' take sol naxquilow chi ma' naht ta cok cu̱c' wilic jenaj culc nujunak chi ch'amsamaj laj ri̱s u̱wa, xquimuhba̱' cho pan ha' re're' jenaj potzpotz laj mi̱x, xquicoj chi ju' jenaj k'ab che̱' je' caxlan a̱j “iso̱po” ribihnal eh xquiyew cok i mi̱x re're' pan chi̱' i Jesus.
Naxitz'ubej cok i ch'amsamaj laj ri̱s u̱wa, re' Jesus je' wili xik'or:«Ayu' aj xponic wach chi'nchel, nqui xik'or.Chiri̱j chic re', re' Jesus xiquipa̱' cho na̱ eh xelic ti ruxla̱b.
Re' Jesus ma' xtokoric ta ritu̱kChipam i k'i̱j re're' nok re' take ra̱' ri'sil cho ma' Israhel nquitik'a̱' qui̱b chi ric'sjic i nink'i̱j Pa̱scuwa, re' take ra̱' ri'sil cho ma' Israhel re' xic'ambic je reh Jesus chiwach i Po̱nsyo Pila̱to xquipahkaj wo' reh chi naritak'a̱b take riso̱l chi ritokoric cabchel quitu̱k take wilque̱b wach curu̱s, re' Jesus ch'i̱l take quib chic chi c'acharel. Je' re' xquipahkaj reh, reh chi je' re' equiquimic chi junpech chiwach i k'i̱j re're'. Je' wo' chic, ru'um chi narip'utum chic tok sawatu' k'i̱j re' k'e̱' lo̱k' chikawach i hoj ra̱' ri'sil cho ma' Israhel, xquipahkaj wo' reh Po̱nsyo Pila̱to chi naritak'a̱b resmejic riti'jolal i Jesus ch'i̱l take quib chic c'acharel re're', reh chi ma' eta quicahnic wach curu̱s chiwach i hi'lbal k'i̱j chi keh hoj ra̱' ri'sil cho ma' Israhel.
Je' re' ajic, re' take sol tak'amaj take je chi rinimjic i pahkanic bano̱j reh Po̱nsyo Pila̱to, xi'o̱j eh xquitok ritu̱k i jenaj queh quib c'acharel c'ahchi' quicansjic wach curu̱s. Chiri̱j chic ru' xca'n wo' chic reh i jenaj chic,
re' cok ru' naxquijil cok qui̱b ru̱c' i Jesus, ma' xquitok ta chic take ritu̱k ru'um nok xquilow chi camnak chic.
Je' aj re' ma' xquitok ta chic ritu̱k i Jesus xa re' la' jenaj queh take sol xihop cok pa rijojol i Jesus ru̱c' jenaj k'as ju' ch'ihch' eh naxiban chi je' re', chi junc'am ti xelic cho riquiq'ue̱l ch'i̱l i riha'quil.
Re' xc'uluric wili ru̱c' i Jesus til xwilow i hin c'acharel re' c'ahchi' nik'oric take k'oric wili eh ru'um re' weht'alim ricorquil ribiral i c'ahchi' nik'orom. Re' c'ahchi' nik'orom i hin, til aj wo' coric eh c'ahchi' nik'orom ribiral wili reh chi enach'ica̱' ac'ux tak chiri̱j i Jesus,
maj re' xic'ul i Jesus wili, xc'uluric lok reh chi xo̱j manlajok wach i tz'ihmbimaj chipam i Lok' laj Hu̱j tz'ihmbimaj wi̱' riC'uhbal i Dios. Chipam i Lok' laj Hu̱j re're' je' wili rik'or:“Ma' jeno' ribakil reh riti'jolal naritokic, nqui rik'or.
Je' wo' chipam i Lok' laj Hu̱j re're' rik'or wo' chi je' wili:“Pan jenaj k'i̱j narilmijic wach i c'acharel hopo̱j riti'jolal chi k'as ju' ch'ihch', nqui wo' rik'or.
Re' Chep aj Arimate̱ya ch'i̱l i Nicore̱mo xquimuk'a̱' i Jesus<TS3>(Mt. 27.57-61; Mr. 15.42-47; Lc. 23.50-56)Chiri̱j chic ricansjic i Jesus, jenaj ajabe̱s aj Arimate̱ya, Chep ribihnal, xponic ru̱c' Po̱nsyo Pila̱to eh xipahkaj chi nariye'eric k'ab reh chi naric'amam je riti'jolal i Jesus reh chi narimuk'a̱b. Re' Chep wili aj tahkanel wo' reh Jesus xa re' la' ma' rik'or ta lok chi je' re' riban ru'um nyo'jic chi re' take aj c'amol quibe̱h take rich ra̱' ri'sil cho ma' Israhel enquirak chiri̱j chi je' re' riban. Je' aj re' naxye'eric k'ab reh ru'um i Po̱nsyo Pila̱to, xo̱j re' xcansjic wi̱' i Jesus eh xic'am je take raj to'o̱l chi rimuk'unjic.
Nok c'ahchi' chic ritik'injic riti'jolal i Jesus reh chi narimuk'unjic, xponic wo' ar jenaj ajabe̱s wilic ribiral chi xa pan chak'ab xchalic junpech chi rik'o'rjic i Jesus. Re' ajabe̱s re're' Nicore̱mo ribihnal, xic'am cho jenaj nc'ohnic laj ik'o̱m buch'bal re' je' na ho'lajuj cajwinak  li̱wra rahlil. Re' ik'o̱m re're' tik'imaj ru̱c' take xak che̱' “Mi̱ra” ribihnal ch'i̱l wo' ri̱j i che̱' “A̱lo” ribihnal. Re' aj re' ik'o̱m xic'am cho Nicore̱mo reh chi naricojom china̱ riti'jolal i Jesus.
Re' Jesus xmuk'unjic pan jenaj ac' laj muk'unbalChipam i ye'a̱b re' xquimic wi̱' i Jesus naxquiyew wach curu̱s, wilic jenaj ye'a̱b tic pa̱m eh chipam i ye'a̱b re're' wilic jenaj muk'unbal ma' ja' cojo̱j ta, re' tik'imaj ar pan jenaj ma' laj abaj.
Ar aj chipam i muk'unbal re're', xquiyew i riti'jolal i Jesus ru'um nok chipam roquic i k'i̱j re're' ma' manlic ta nak chic chi xquitik'a̱' jeno' toco̱m chic muk'unbal reh Jesus maj chipam i roquic k'i̱j re're', ri'orahil chic chi nquitik'a̱' qui̱b take tinamit chi naquihi'lic reh hi'lbal k'i̱j narip'uhtic johtok chiwach i roquic k'i̱j re're'. Je' re' k'uru' ru'um cajwam wach rimuk'unjic i Jesus, re' take re' xquimuk'a̱' chipam i ac' laj muk'unbal re're' ru'um chi xa ma' naht ta ti wilic je ar re' xye'jic wi̱' i Jesus wach curu̱s.
Quib take raj tahkanel i Jesus xo̱j quilow pan muk'unbal<TS3>(Mt. 28.1-10; Mr. 16.1-8; Lc. 24.1-12)Naxsak'ic lok reh Tomincu' k'i̱j re' pe̱t k'i̱j reh xama̱na, cu wahk'ek wo' ti, re' Mari̱ya aj Majta̱la ch'i̱l take toco̱m ixok xi'o̱j chipam i ye'a̱b re' xmuhkic wi̱' i Jesus eh naxiponic ar xquilow chi c'uyu'sumaj chic lok i ma' laj abaj ntz'apbic chi̱' i muk'unbal re're'.
Chi je' re' xi'o̱j cajim ku̱c' i hoj quib chi aj tahkanel, re' Simon re' ribihnej wo' chi Luch, ch'i̱l i hin re' k'e̱' ti' quiric'raj i Jesus eh je' wili xik'or keh:«Re' kAja̱w Jesus xesmejic je pan muk'unbal, ma' wilic ta chic ar. Re' hoj xojponic cho ilo̱l pa rimuk'unbal eh ma' xkilow ta chic wach riti'jolal ribakil. Ma' keht'alim ta haj xye'eric je, nqui xik'or.
Xa chiwach wo' ti junc'am re're', re' ma' Luch ch'i̱l i hin re' kich aj tahkanel ki̱b, xoj-o̱j ilo̱l rimuk'unbal.
Naxoj-elic je i hoj raj tahkanel re're', xoj-o̱j chi xa kajim chic kacabchel xa re' la' pe̱t xinponic pan muk'unbal ru'um chi k'e̱' cow quinajamanic chiwach i wich aj tahkanel ma' Luch.
To̱b ta wo' pe̱t xinponic i hin, ma' xinoquic ta ti cok pan muk'unbal xa pan ocbal la' ti xincahnic eh cu ar xwilow cok chi xa re' chic wach take tz'ih botomaj nak wi̱' riti'jolal ribakil i Jesus wilque̱b ar.
Chiri̱j i wili xponic i Simon re' ribihnej wo' chi Luch. Re' cok re' xoquic cok pan muk'unbal eh ar chic chipam cok, xilow chi xa chic re' take tz'ih botomaj nak wi̱' i riti'jolal ribakil i Jesus wilque̱b ar.
Je' wo' chipam i ye'a̱b xyohquic wi̱' i Jesus xilow chi re' tz'ih re' xcamanic chi botbal na̱ i Jesus pa reh chic p'uslic lok wach eh je' wo' re' i tz'ih xbotjic wi̱' riti'jolal ribakil.
Chiri̱j chic re', re' hin rich tahkanel i ma' Luch, re' pe̱t xinponic chi chi̱' muk'unbal xinoquic wo' cok chipam eh naxwilow nic' nimal i xilow ma' Luch, xnicoj wo' wach i k'oro̱j cho chiri̱j i ructic i Jesus chi quixilac take camnak
maj cu ja' nkarak ta nak chiri̱j chi manlic take k'oric tz'ihmbimaj cho chipam i Lok' laj Hu̱j tz'ihmbimaj wi̱' riC'uhbal i Dios, re' rik'or wi̱' chi re' ructic i Jesus chi quixilac take camnak, curman chi xc'uluric.
Je' aj re', nok kilom ok chic chi ma'xta chic ar riti'jolal i Jesus chipam i muk'unbal, re' hoj quib chi aj tahkanel re're', xojsoljic wo' chic je pan pa̱t re' hoj chalanak wi̱'.
Re' Jesus xic'uhtaj wo' chic ri̱b reh Mari̱ya aj Majta̱la<TS3>(Mr. 16.9-11)Chiri̱j chic wili re' Mari̱ya aj Majta̱la xponic wo' pa rimuk'unbal i Jesus xa re' la' ma' xoquic ta cok chipam, xoquic la' chi ok'ic pan ocbal reh muk'unbal re're'. Junc'am chic ribanam chi je' re', ximuc'a̱' cok ri̱b chi riliric pa̱m i muk'unbal,
eh ar aj ru' cu re' chic reh xilow i wili: Ar chipam i muk'unbal re' xcojoric nak wi̱' i Jesus tz'ukulque̱b chic quib chi raj tz'e' wa̱ch i Dios chalanak take pan taxa̱j. Re' jenaj queh take aj tz'e' wa̱ch re're' ar tz'uklic re' xwih'ic wi̱' na̱ i Jesus eh re' rich'i̱l ar tz'uklic re' xwih'ic wi̱' take ro̱k. Re' Mari̱ya xilow wo' chi re' take quib chi raj tz'e' wa̱ch i Dios re're' xa saksa̱k chic i quiso'.
Re' take aj tz'e' wa̱ch re're', naxquilow chi ok'ic riban i Mari̱ya, je' wili xquik'or reh:«Tu̱t, chaj wa'ric chi ok'ic na'n? nqui take reh.Re' Mari̱ya je' wili xik'or queh:«Ok'ic niban ru'um chi re' riti'jolal ajabe̱s re' nc'ambic nak nibe̱h, xquic'am je reh chi naquimuk'a̱b pan jeno' chic toco̱m ye'a̱b, yu'na ma' weht'alim ta haj xponic quiyew cho, nqui Mari̱ya.
Nok rik'orom ok chic wili Mari̱ya, xilbic je chiri̱j eh chiri̱j ru', re' po' nchel i Jesus wilic cho ar xa re' la' Mari̱ya ma' xina'bej ta wach. Naxilmijic wach ru'um i Mari̱ya, re' Jesus
je' wili xik'or reh:«Tu̱t, chaj bih nawok'ej eh hab wach nasic' ayu'? nqui reh.Naxibiraj i k'oric re're', re' Mari̱ya xicapaj chi re' xk'o'ronic cok reh re' i aj ilol tic chipam ye'a̱b re're'. Ru'um chi re' winak re're' aj camanom chipam i ye'a̱b re're', re' Mari̱ya xicapaj chi re' winak re're' reht'alim haj xcojoric riti'jolal i Jesus. Ru'um aj re' je' wili xik'or reh:«Ha̱w, wi re' hat xatc'ambic je reh riti'jolal i Jesus chi rimuk'unjic pan toco̱m chic ye'a̱b, chak'or wi̱n haj xponic ayew cho, reh chi je' re' enitak'a̱' ric'amjic je chi narimuk'unjic pan toco̱m chic ye'a̱b, nqui Mari̱ya.
Chiwach i junc'am re' k'uru' nok re' Jesus xik'o'rej cok i Mari̱ya ru̱c' ribihnal, re' Mari̱ya xisolq'uij ri̱b chi ilo̱j eh naxina'bej wach chi re' po' Jesus nk'o'ronic cok reh, je' wili xik'or reh pan hewre̱yo re' kak'orbal hoj ra̱' ri'sil cho ma' Israhel:«Rabo̱ni! nqui reh.Re' k'oric re're' ra̱j rik'orom “aj tijinel”.
Nok rik'orom chic re're', re' Mari̱ya xa̱j nak rik'ahchem i Jesus xa re' la' Jesus je' wili xik'or reh:«Ma' quinak'ahchej, hiy la' pe cu̱c' take xca'n chi was nicha̱k' chic take ru̱c' ninimjic eh chak'or queh chi je' wili:‹Q'uisi̱n ma' chic quino̱j johtok ru̱c' i wAja̱w Dios re' awAja̱w wo' hat-tak eh nalok'ej tak wach, tiquirok queh ru'um nok re' hin ja' quino̱j ta johtok ru̱c' i wAja̱w, nqui Jesus reh Mari̱ya.
Chi je' aj re', re' Mari̱ya aj Majta̱la xo̱j chi rik'ormojic keh hoj aj tahkanel chi xilow chic wach i kAja̱w eh je' wo' chi rik'ormojic keh chi re' wo' Jesus xk'oric cho reh take k'oric c'ahchi' rik'orom keh.
Re' Jesus ric'uhtaj ri̱b queh take raj tahkanel nok quimolom qui̱b<TS3>(Mt. 28.16-20; Mr. 16.14-18; Lc. 24.36-49)Naxoquic i chak'ab reh Tomincu' k'i̱j re' xilow wi̱' wach Jesus i Mari̱ya aj Majta̱la, re' hoj raj tahkanel i Jesus xkamol wo' ki̱b chipam jenaj pa̱t eh ru'um chi kojyo'jic chi ekojrakmajic cu'um take c'amol quibe̱h take kich ra̱' ri'sil cho ma' Israhel cow xkach'it ri̱j i tz'ahp. Ar aj chipam i pa̱t re're' xo̱j c'olok i Jesus eh je' wili xik'or keh nok ruhmumaj chic cok chi kaxilac chi kac'alenjic:«C'ale̱n tak, re' Dios cuse'senok aweh tak, nqui keh.
Nok rik'orom chic re're', re' Jesus xic'uhtaj keh rik'ab ch'i̱l i rijojol c'uhtbal reh chi til re' wo' i Lok' laj Ajabe̱s Jesus wilic chi kayejal. Naxkilow chi til re' Jesus wilic ku̱c', ma' q'uisi̱n ta naxsukbic kac'ux i hoj raj tahkanel.
Chiri̱j chic re', re' Jesus chi ch'akbal je ri̱b chi kaxilac je' wo' chic wili xik'or keh hoj raj tahkanel:«Re' hin tinipahba̱' tak chi na̱wojic tak chi waj camanom je' ricab xiban cho wu̱c' i wAja̱w Dios, nqui keh.
Nok rik'orom chic re're' je' wili xiban: Xupej je wach kana̱ eh je' wili xik'or keh:«Chac'ul tak i Lok' laj rUxlabal i Dios.
Yu'na k'uru' wilic chic awajawric tak chi enak'or tak queh re' nquipahkaj cuybal quimahc reh Dios, chi re're' ricuy quimahc. Je' wo' wilic chic awajawric tak chi enak'or tak queh take ma' nquipahkaj ta cuybal quimahc reh Dios, chi re' quimahc ncahnic chi ma' cuyu̱j ta ru'um i Dios, nqui Jesus keh.Chiri̱j chic re' xelic je chi kaxilac.
Re' ma' Ma̱x ma' xicoj ta wach chi re' Jesus c'achlic wo' chicChiwach i chak'ab naxic'uhtaj ri̱b i Jesus chi kawach i hoj raj tahkanel, jenaj chic kich aj tahkanel Ma̱x ribihnal re' ribihnej wo' chi Lach, ma'xta nwih'ic ku̱c' naxponic i Jesus.
Je' re' nok naxponic chi kaxilac i hoj rich aj tahkanel, xkak'or reh chi je' wili:«Yu'na xkilow wach i kAja̱w Jesus chi c'achlic wo' chic, kojqui reh.Chalic i Ma̱x je' wili xik'or:«Wi la' ma' xwilow take ho̱p xquicana̱' take ju' ch'ihch' chi ralak k'ab eh wi ma' xnimin i nah nik'ab chipam take ho̱p re're', ma' eta nicoj wach chi re' Jesus xawilow tak wach. Je' wo' ma' eta nicoj wach i xak'or tak wi̱n wi ma' xnicoj i nah nik'ab chipam i rijojol xquihop, nqui Ma̱x.
Wahxaki̱b ok chic k'i̱j chiri̱j i wili, re' hoj raj tahkanel i Jesus xkamol wo' chic ki̱b chipam jenaj pa̱t re' til wo' cow xkalutz' ri̱j i tz'ahp eh chi kaxilac wilic wo' i Ma̱x. Ar ajic re' Jesus junpech wo' chic xponic wih'ok chi kaxilac eh je' wili xik'or keh:«Sukquil c'uxlis chaweh tak, nqui keh.
Chiri̱j re' je' wili xik'or reh Ma̱x:«Chacoj take nah ak'ab chipam rihopil nik'ab nawilow take cho wili. Je' wo', chajil cho ak'ab eh chacoj take nah ak'ab pa nijojol. Ru̱c' i c'ahchi' nic'uhtam aweh wili nipahkaj aweh chi ma̱ban juneht wach acapew-bal quich'i̱l take c'acharel ma' nquicoj ta wach i wuctic chi quixilac take camnak, re' la' hat chacoj wach i chaj bih xquik'or aweh take awich aj tahkanel, nqui Jesus reh.
Re' Jesus je' wili xik'or reh:«K'e̱' ato̱b queh c'acharel re' to̱b ta ma' nquilow i c'ahchi' awilom i hat, nquicoj wach chi re' hin xinuctic chi quixilac take camnak. Re' hat k'uru' Ma̱x, chaj bih riwi̱' chi cu rehtal xawilow niwach cu re' xacoj wach re' xquik'or aweh, nqui Jesus.
Ma' chi'nchel ta take lok' laj nawa̱l xiban i Jesus tz'ihmbimaj ru'um i Wa̱nWilic toco̱m chic take riq'uihal lok' laj nawa̱l xiban i Jesus chi kawach i hoj raj tahkanel xa re' la' chipam i hu̱j wili ma' chi'nchel ta tz'ihmbimaj ribiral wu'um.
Je' re' ajic re' nic' pa' nimal xnitz'ihmbaj chiri̱j i Jesus, xniban chi je' re' ru'um nok nwa̱j chi ru̱c' re're' enacoj tak wach chi re' Jesus, re' i Pahbamaj chi K'atal K'oric eh je' wo' chi re're' i rAc'u̱n i Dios. Wi xacoj tak wach re're', re' Jesus eriyew aweh tak chi etic'acharic tak chi junelic k'i̱j sakom.
Jenaj chic pech xic'uhtaj wo' chic ri̱b i Jesus queh ju'jun raj tahkanelChiri̱j chic rik'ormojic aweh tak ribiral take pe̱t ric'uhtjic ri̱b xiban i Jesus, yu'na nanik'orom wo' aweh tak ribiral nic' wach naxic'uhtaj wo' chic ri̱b chi kawach hoj raj tahkanel chi chi̱' i nim laj ha' Tiwe̱ryas ribihnal. Je' aj wili xc'uluric naxic'uhtaj ri̱b ar:
Junpech xquimol qui̱b take kich aj tahkanel re' je' wili quibihnal: Re' ma' Simon re' ribihnej wo' chi Luch, re' ma' Ma̱x re' ribihnej wo' chi Lach, ch'i̱l i Natanahel re' nchalic pa riyuk'ul Calile̱ya ar pan tinamit Canah. Ch'i̱l take kich aj tahkanel re're', wilco̱j wo' i hoj rac'u̱n i ma' Sewere̱yo eh ch'i̱l quib chic chi kich aj tahkanel wo' reh Jesus.
Re' Simon re' ribihnej wo' chi Luch, je' wili xik'or keh:«Re' hin nawojic chopol car, nqui keh.—Wi je' re' na̱banam, re' hoj nakojic wo' chawi̱j, kojqui reh.Je' re' ajic naxoj-o̱j, chi kunchelal i hoj re're' xoj-oquic cok pan jenaj ma' laj cano̱wa reh chi nakojic banol car, xa re' la' chipam ak'ab re're' ma' jeno' car xkachop.
Nok c'ahchi' chic risak'ic lok reh k'i̱j je' ikal, re' Jesus xic'uhtaj wo' chic ri̱b chi kawach ar lok chi chi̱' i ha', re' cok ru' naxkilow je wach, ma' xkana'bej ta chi re' po' Jesus wilic lok chi chi̱' ha'.
Ar ajic re' Jesus je' wili xik'or cho keh:«Bi̱l, ma' xachop ta tak aca̱r yu'na, maje'? nqui keh.—Ma'xta Ha̱w, kojqui reh.
Re' Jesus je' wo' chic wili xik'or keh:«Chacut tak jok aya'l pa risec'a̱j i cano̱wa eh yohbal wach car enarak tak ar, nqui keh.Je' re' ajic re' hoj raj tahkanel i Jesus xkacut wo' jok i kaya'l eh ar aj ru' nok ma' nka'n ta chic canar resmejic cho kaya'l ru'um reh riq'uihal i car xkachop,
re' hin aj tahkanel re' k'e̱' ti' nic'rijic ru'um Jesus xnina'bej je wach hab wach nk'oric je ku̱c' eh ru'um aj re' je' wili xnik'or reh ma' Luch:«Re' c'acharel nk'oric cho ku̱c' re' po' nchel i kAja̱w Jesus! quinqui reh.Naxibiraj i Simon re' ribihnej wo' chi Luch chi re' kAja̱w Jesus nk'o'ronic cho keh, xicohjaj wo' chic i riso' re' xesaj lok naxoquic chi chopoj car. Je' re' xiban ru'um chi xq'uix'ic chiwach i Jesus. Chiri̱j re' xicut je ri̱b chi muhx cu rehtal xelic lok re' wilic wi̱' i Jesus.
Raj i hoj chi ma' kich'i̱l ta chic i Simon, ru'um chi wilco̱j cok je' na wilic ro̱' c'aham chi chi̱' i ha', xkesaj lok i cano̱wa cu chi chi̱' lok i ha' chi kakerem chic i kaya'l nujunak reh car.
Chiri̱j wili nok re' hoj rich'i̱l i Simon wilco̱j chic lok chi chi̱' i ha', xkilow chi c'u'lumaj chic jenaj k'a̱k' wilic cok jenaj car china̱ eh ma' naht ta chi chi̱' k'a̱k' re're' wilic wo' jenaj caxlan wi'c.
Re' Jesus k'uru' je' wili xik'or keh:«Toque̱n tak cok pan cano̱wa eh chac'am tak cho i ya'l re' wilque̱b wi̱' take car je' ru̱c' cu re' xachop tak cho, nqui keh.
Naxoj-johtic johtok pan cano̱wa, re' Simon re' ribihnej wo' chi Luch xichop cho i ya'l eh xikerej lok cu wach ac'al chi nujunak chic cho reh car. Ma' xa ta wilic oxlaj riwahxak c'ahl  chi nimak tak car wilic chipam eh to̱b ta wo' yohbal wach q'uihal nimak tak car wilic chipam i ya'l, ma' xt'up ta wo'.
Ar ajic re' Jesus je' wili xik'or keh:«Quim tak, cha'n awa' tak, nqui keh hoj raj tahkanel.Ar ma' hab ta wach keh xicowej ric'ux chi ripahkaljic cok reh hab wach i c'acharel re're' xa re' xkarak wo' chiri̱j chi re' po' i kAja̱w Jesus c'ahchi' rik'oric ku̱c'.
Chiri̱j i wili, re' Jesus xichop cho i caxlan wi'c eh xiyew cho keh ch'i̱l i car reh chi naka'nam kawa' rich'i̱l.
Re' aj wili ribiral roxpech ric'uhtjic ri̱b xiban i Jesus chi kaxilac i hoj raj tahkanel chiri̱j chi uctunak chic cho chi quixilac take camnak.
Re' Jesus xibiraj reh ma' Luch wi coric reh chi til ti' ric'rajNok ka'nam chic kawa', re' Jesus je' wili xik'or reh Simon re' ribihnej wo' chi Luch:«Simon, rac'u̱n i Jonas, til na k'e̱' ti' quinawic'raj i hat chiwach acamaj chi banol car? nqui reh.Re' ma' Luch je' wili xik'or reh:«Ho̱', Ha̱w re' hin k'e̱' wo' chic ti' tiwic'raj eh re' hat aweht'alim chi je' re', nqui reh.Ru̱c' re're', re' Jesus je' wo' chic wili xik'or reh:«Cu̱c' take qui'oquic chi waj tahkanel cha'n queh je' ricab i quiliric take cu̱c' me̱' nbanjic ru'um jeno' aj cha'jem me̱', nqui reh.
Chiri̱j wili junpech wo' chic xibiraj i Jesus reh Simon chi je' wili:«Hat Simon, rac'u̱n i Jonas, til na k'e̱' ti' quinawic'raj? nqui reh.Re' ma' Luch je' wili c'u'lunic xiban reh:«Ho̱', Ha̱w re' hin ti' tiwic'raj. Re' hat aweht'alim chi je' re', nqui reh.Re' Jesus je' wo' chic wili xik'or reh Simon:«Cu̱c' take qui'oquic chi waj tahkanel cha'n cu̱c' je' ricab i quiliric take cu̱c' me̱' nbanjic ru'um jeno' aj cha'jem me̱', nqui reh.
Chiri̱j chic ru', re' Jesus roxpech chic pahkanic reh ru̱c' i Simon je' wo' chic wili xik'or reh:«Hat Simon, rac'u̱n i Jonas til na k'e̱' ti' quinawic'raj? nqui wo' chic reh.Ar ajic naxibiraj i roxpech pahkanic xiban i Jesus, re' ma' Luch xoquic cho ntz'iric pa ric'ux eh je' wili i c'u'lunic xiban reh:«Ha̱w, re' hat til aweht'alim chi'nchel. Ru'um aj re', re' hat aweht'alim wo' chi re' hin k'e̱' ti' tiwic'raj, nqui reh.Re' Jesus k'uru' je' wo' chic wili xik'or reh Simon:«Til nipahkaj aweh chi cu̱c' take qui'oquic chi waj tahkanel, cha'n queh je' ricab i quiliric take cu̱c' me̱' nbanjic ru'um jeno' aj cha'jem me̱', nqui reh.Chiri̱j chic re' je' wili xik'or reh:
«Chabiraj chi coric i ricorquilal wili: Naxatq'uijolbic cho, ma' hab ta chic wach xto'bonic aweh chi ricojoric aso' chawi̱j, xa re' la' chic i hat xatcojbic reh chawutquel. Je' wo' chic, xa pa' nak wilic i be̱h nawa̱j achopom je, ma' hab ta chic jeno' wach nk'oric aweh, xa chawutquel la' hat xachih wach i be̱h re're'. Raj nacha'n chi hat chic rijeb laj winak, ma' je' ta chic re' naric'uluric awu̱c', wilic la' chic jeno' naricojbic aso' eh re' hat xa rucsjic chic take ateleb na̱banam reh chi naricojoric aso'. Je' wo', wilic chic jenaj naric'ambic je abe̱h xa haj pa' etiric'am je to̱b ta re' ma' nawa̱j ta wi̱' ojic, nqui reh.
Re' aj take k'oric wili xik'or i Jesus reh chi erirak chiri̱j nic' wach naric'uluric nok re' Simon nariquimic je eh ru̱c' riquimic naribanam wo' chi re' take tinamit enquiyew rilok'il i Dios.Je' re' k'uru' nok rik'orom chic i wili, re' Jesus je' wo' chic wili xik'or reh Simon:«Quinatahkej je yu'na, nqui reh.
Nok ojic nak chic reh chiri̱j i Jesus, re' ma' Luch xisolq'uij je rilbal chiri̱j eh xilow chi re' hin rich aj tahkanel re' k'e̱' ti' quinic'rijic ru'um i Jesus, hin chic xam je chiqui̱j. Re' hin aj tahkanel wili, re' wo' hin re' xniban niwa' chi riche̱l i Jesus chiwach i chak'ab naxk'ahsjic pan quimic. Ru'um chi rik'orom chic ribiral keh chi re' Jesus narik'ahsjic pan quik'ab take sol aj Ro̱ma, xnibiraj reh chi je' wili:«Ha̱w, hab wach keh hoj awaj tahkanel narik'ahsanic aweh, quinqui reh.
Ar aj ru' naxilow i ma' Luch chi hin chic xam je chiqui̱j je' wili xik'or reh Jesus:«Ha̱w, chaj bih naricahnic wi̱' i wich aj tahkanel re' xam chiki̱j wili? nqui reh.
Re' Jesus je' wili xik'or reh:«Wi la' re' hin nwa̱j chi re're' cu c'achlic naquinsoljok wo' chic cho, chaj bih nawa̱j wi̱' i hat ru'? Re' hat quinatahkej eh xiban, nqui reh.
Ru'um aj k'oric xik'or i Jesus wili, xipuhcaj ti ri̱b i k'oric chi quixilac take i kas kacha̱k' chi re' hin aj tahkanel re're', ma'xta nak niquimic. Raj la' xik'or i Jesus ma' re' ta chi ma'xta niquimic, xa xa̱j la' rik'orom chi je' wili: Wi la' re' hin nwa̱j chi re're' cu c'achlic naquinsoljok wo' chic cho, chaj bih nawa̱j wi̱' i hat ru'? nqui xa̱j rik'orom i Jesus reh ma' Luch.
Re' aj take k'oric re're' til coric wo' chi xik'or i Jesus, nqui nik'or i hin aj tahkanel re' xelic lok nibiral chi ma'xta nak niquimic je eh re' hoj aj niminel reh Jesus keht'alim chi re' nik'or i hin aj tahkanel re're', til coric wo'.Re' take k'oric xnitz'ihmbaj re're' til coric wach eh ch'i̱l take k'oric re're',
wilic wo' take yohbal wach toco̱m chic ribiral take bano̱j xiban i Jesus, xa re' la' ma' tz'ihmbimaj ta take chi'nchel. Chi wi̱n hin, eta nak ntz'ihmjic chi chaklic chi̱' chi'nchel chaj bih xiban i Jesus, ma' eta nak nmahnic i wach ac'al wili chi ric'oloric chi'nchel hu̱j entz'ihmjic wi̱' take ribiral i bano̱j xiban.Re' aj wili ricorquilal nik'or i hin Wa̱n.
Re' Lok' laj Hu̱j Wilic Wi̱' RibiralQuibano̱j Take Nahsil Raj Tahkanel i JesusRe' take k'oric xiban i ma' Cax chi p'utbal reh hu̱j wiliAjabe̱s ma' Teyo̱pilo: Chipam i pe̱t nihu̱j xnitak'a̱' je aweh, ar xnik'or je aweh ribiral i Jesus chiri̱j haj wilic take xiban pa ric'acharic je' wo' chiri̱j haj wilic take c'uhtunic xiban. Re' ribiral re're' cu pa ri'sil xnip'ut je rik'ormojic aweh
Re' ructic i Jesus ch'i̱l wo' i rojic johtok pan taxa̱jNok cu ma' ja' nc'amaric ta johtok pan taxa̱j, re' Jesus chi c'ahchi' riye'eric rik'orbal ru'um Lok' laj Uxlabal xik'or queh nahsil raj tahkanel nic' wach naquinimej i tak'anic xiban cahnok queh.Chi je' aj re' k'uru', re' Jesus chiri̱j nok uctunak chic cho chi quixilac take camnak naxcansjic je, xic'uhbalej cahnok take nahsil raj tahkanel nok ja' no̱j ta johtok pan taxa̱j eh je' wo' xic'uhtaj ri̱b queh take nahsil raj tahkanel chi manlic ro̱k rik'ab eh ma' hab ta wach enk'oric chi ma' ta coric chi xuctic wo' chic i Jesus maj ma' xa jenaj ta pech xic'uhtaj ri̱b je' la' re' xiban chiwach ca'winak k'i̱j. Chiwach take k'i̱j re're' xic'uhbalej wo' take nahsil raj tahkanel chiri̱j rajawric i Dios chi k'atal k'oric.
Chiri̱j aj chic ru' naxponic i k'i̱j chi re' Jesus naric'amaric chic johtok pan taxa̱j, junpech re' take junlaj chi nahsil raj tahkanel naxquimol qui̱b rich'i̱l chipam pa̱t wilque̱b wi̱', je' wili xk'ormojic queh ru'um i Jesus:«Ma' telic tak je ayu' pan tinamit Jerusalen. Chawuy'ej pe tak naponok wach i k'oro̱j ru'um kAja̱w Dios chi nariyeb cho aweh tak maj re' hat-tak abiram tak chic wu̱c' chi re're' xik'or chi naritak'a̱b cho i Lok' laj Uxlabal chana̱ tak. Je' re' nok ti'uyunok tak ayu'
maj je' ricab chi til coric chi re' Wa̱n xikahsaj aha̱' tak, til coric wo' chi re' Dios nariyeb cho aweh tak i Lok' laj rUxlabal chipam quib xib ok k'i̱j, nqui queh.
Chiri̱j chic wili re' take quimolom qui̱b ru̱c' i Jesus je' wili xquik'or reh:«K-Aja̱w Jesus, re' Dios, naripahba̱b na i kaK'atal K'oric hoj ra̱' ri'sil cho ma' Israhel? Wi je' re', chipam na take k'i̱j wili na̱cojoric chi kaK'atal K'oric? nqui take reh.
Re' Jesus je' wili quic'u'ljic xiban:«Re' k'i̱j, ch'i̱l i o̱ra rik'atam ri̱j i wAja̱w Dios chi naribanam re're', xa pan k'ab wo' wilic. Je' aj re' ru' ma' ye'o̱j ta aweh hat-tak chi na̱weht'alim tak re're'.
Haj cok wilic riyeb aweh tak i Dios chi na̱weht'alim tak, re' chi nachitak'a̱' cho Lok' laj rUxlabal chana̱ tak, re' hat-tak na̱c'ulum ricowil ak'orbal tak reh chi na̱k'orom tak ribiral niC'uhbal. Je' re' ajic re' hat-tak na̱yeb achi̱' tak chiwi̱j i hin, re' cok ru' ayu' pan tinamit Jerusalen na̱p'utum tak je cu rehtal nasutej tak pa̱m chi'nchel tinamit pa riyuk'ul Jure̱ya, je' wo' pan quiyuk'ul take aj Sama̱rya cu rehtal na̱wojic tak lok chi junsut wach ac'al, nqui queh.
Chiri̱j chic ru' nok ricohlam chic k'oric i Jesus, xc'amaric johtok pan taxa̱j chi c'ahchi' rilmijic johtok cu'um take quimolom qui̱b ar. Re' take wilque̱b ar quilow nic' wach oquic xiban i Jesus pan jenaj su̱tz' xsahchic wi̱' chi quiwach eh ma' cu ta chic xquilow wach.
Re' take nahsil c'amol be̱h raj tahkanel i Jesus xisoljic wo' chic je JerusalenAr aj ru' nok xa cu c'ahchi' wo' quilom johtok i ojic xiban i Jesus pan taxa̱j, cu re' chic queh take nahsil re're' quib take winak xa sak chic quiso' xi'o̱j pah'ok chi quiche̱l take ilo̱j nca'n johtok pan taxa̱j.
Re' take quib winak re're' je' wili xquik'or:«Hat-tak aj Calile̱ya chabiraj tak i wili: Re' Jesus re' xawilow tak nic' wach naxc'amaric johtok pan taxa̱j, re' wo' chic re' narisoljic cho rica'pech xa re' la' nic' pa' wach chi pan jenaj su̱tz' ojic xiban johtok, je' wo' chic re' c'ulic naribanam lok. Je' re' k'uru' ma' ntz'iric chic awach tak chi ilo̱j johtok pan taxa̱j, nqui banol queh.
Chi je' aj re', re' take nahsil raj tahkanel i Jesus xi'elic cho chipam i ye'a̱b re' ribihnej “Ye'a̱b queh take tic Oli̱wo ribihnal” re' je' na q'uisi̱n ma' me̱ra o̱ra chi behic wilic je ru̱c' tinamit Jerusalen eh xisoljic wo' chic cho chipam i tinamit Jerusalen.
Naxiponic chipam i tinamit re're', xi'oquic cok chipam jenaj pa̱t eh xijohtic johtok chi rimoloric qui̱b pa rica'tik pa̱t. Chi quixilac take xquimol qui̱b ar wilque̱b take je' wili quibihnal: Re' ma' Luch, re' ma' Jaco̱wo, re' ma' Wa̱n, re' ma' Tirix, re' ma' Peh, re' ma' Ma̱x, re' ma' Warto̱lo, re' ma' Tiyoh. Je' wo' ar wilic i Jaco̱wo ch'i̱l ma' Ju̱ras re' rac'u̱n take ma' Alpe̱yo. Wilic wo' ar ma' Simon re' wih'inak chipam quicomonil take quixowonic wach aj Ro̱ma Selo̱te quibihnal.
Re' take aj niminel re're' xiban xa jenaj chic wach quic'ux quich'i̱l take ixok quitahkanic wo' reh Jesus, je' wo' quich'i̱l take richa̱k' i Jesus, ch'i̱l wo' i quitu̱t re' Mari̱ya ribihnal eh chi je' re' xquiyew quic'ux chi ti̱j chi ripahkaljic johtok chi naritak'abjic cho Lok' laj rUxlabal i Dios chi quina̱.
Re' richihiric wach rijelow-bal i Ju̱rasChiwach take cho k'i̱j nok quip'utum chic rimoloric qui̱b take aj niminel, junpech naxquimol qui̱b je' na wakc'ahl  chi aj niminel chi richihiric rijelow-bal i Ju̱ras, re' ma' Luch xpa'lajic johtok chi quixilac eh je' wili xik'or queh:
«Was tak nicha̱k', xa najtir wo' cho k'i̱j nok ja' ricansaj ta ri̱b i Ju̱ras re' xc'ambic quibe̱h take xicansanic reh i Jesus, re' Lok' laj rUxlabal i Dios xk'oric chic cho chiri̱j re're' naxquimeljic cho richi̱' i ma' Tawiy. Ru'um aj re', re' k'oric k'oro̱j cho chiri̱j i Ju̱ras chi toco̱m chic narichopbic reh ricamaj, til curman chi xponic wach.
Re' Ju̱ras re're', re' kich'i̱l nak cho hoj eh chiho̱j wo' nak wach ru'um Jesus reh camanic wili,
xijihc'aj ri̱b chipam junseht ye'a̱b xlok'oric ru̱c' i tojbal xye'eric reh ru'um i ma' holohic ta laj mahc xiban ru̱c' rik'ahsjic i Jesus. Re're' naxijihc'aj ri̱b, xk'ehbic wo' jok wach ac'al chi pachlic eh naxq'uer i pa̱m xi'elic take lok rak'sa̱'. Re' quimic xiban i Ju̱ras ar xc'uluric
chipam i ye'a̱b re' xibihnej cu'um take aj Jerusalen chi “Hase̱ltama” chiri̱j chi camnak chic je i Ju̱ras eh je' re' ribihnal xquicoj maj je' wili ra̱j rik'orom pan kak'orbal: “Re' Ye'a̱b xlok'oric ru̱c' ritz'akil ribano̱j i jenaj winak re' xicansaj ri̱b”.
«Re' xc'uluric cho ru̱c' Ju̱ras, nwilow i hin chi ar wilic ribiral chipam i hu̱j re' tz'ihmbimaj wi̱' take moloj wach bi̱ch maj ar je' wili rik'or:“Cahnok ta nak riye'a̱b chi cahnel ye'a̱b chiceh ma' ta nak chic hab wach nc'acharic chipam, nqui rik'or.Je' wo' chic wili rik'or chipam i Lok' laj Hu̱j re're':“Re' ricamaj chi c'amol be̱h, toco̱m ok chic chopbok reh, nqui wo' rik'or.
«Chi je' re' k'uru', chihirok wach jeno' rijelow-bal i Ju̱ras chi quixilac take kich aj tahkanel oconak take cho chi kaxilac chiwach take cho k'i̱j nok re' Lok' laj Ajabe̱s Jesus nkajic njohtic chi behic chi kaxilac.
Je' re' ajic re' kich aj tahkanel re' rip'utum cho behic chiri̱j i Jesus cu ru̱c' cho rikahsjic riha̱' ru'um i Wa̱n cu rehtal naxc'amaric johtok pan taxa̱j nok ilo̱j nka'n johtok reh, re' aj re' cojorok chi rijelow-bal i Ju̱ras chi kaman i hoj chi rik'ormojic ribiral chi re' Jesus xuctic wo' chic chi quixilac take camnak, nqui ma' Luch.
Chiri̱j aj re', re' take mololque̱b ar p'uht quic'sam pan k'oric take qui̱b chi winak je' wili quibihnal: Re' ma' Mati̱yas rich'i̱l i ma' Chep re' ribihnej wo' chi Warsawas on Ju̱sto.
Je' re' nok xi'oquic chi ti̱j chiwach i Dios eh je' wili xquik'or johtok reh:«Hat kAja̱w Dios re' teht'alanic reh pa̱m i ca̱mna take c'acharel wili, chac'uhtaj keh haj wilic queh i qui̱b wili achiho̱j i hat,
reh chi naroquic chi kaman chipam i camanic wili i hoj pahbamaj chi aj k'oro̱l. Je' re' nkapahkaj aweh ru'um nok re' camanic wili xicana̱' cahnok i Ju̱ras ru'um reh rimemil laj no'jbal re' xichihbej je wi̱' riye'a̱b chi naric'ulum i ti'c'axic, nqui take pan quiti̱j naxquisic' ri̱j hab wach narichopbic reh camanic re're'.
Je' re' nok naxquisic' ri̱j hab wach naricahnic pa rijelow-bal i Ju̱ras, tz'eht xkajic china̱ i ma' Mati̱yas. Je' aj re' ru', re' ma' Mati̱yas xoquic chi quiman take i junlaj chi nahsil take raj tahkanel i Jesus.
Re' rikajic cho Lok' laj rUxlabal i Dios chi quina̱ take aj niminelChiri̱j chic ru' naxponic rik'ijil i nink'i̱j Pentecostes ribihnal, chi'nchel take aj niminel quimolom qui̱b chi xa jenaj chic wach quic'ux.
Je' aj re' nok quimolom qui̱b chi je' re', cu re' chic queh ru' nquibiraj chi xa njumic chic xkajic cho pan taxa̱j i xa je' chic ricab jenaj cow laj te̱w eh cu xoquic cok chipam i pa̱t tz'ukulque̱b wi̱'.
Je' re' k'uru' re' take aj niminel re're' xquilow chi wilic chic chi quina̱ xa je' ricab riwi̱' ju' ca̱k' take c'acharel eh xc'utunic chi xa je' chic ricab xak i k'a̱k' take. Je' re' ajic re' take je' riwi̱' ju' ca̱k' c'acharel re're', xquipuhcaj qui̱b china̱ ju'jun chi aj niminel wilque̱b ar
eh chi je' re' chi'nchel take aj niminel re're' xye'eric cajawric chi naquik'oric ru'um i Lok' laj Uxlabal. Chi je' re' xquip'ut k'oric pan toco̱m chic k'oric re' k'orel nic' pa' wach quik'orbal xye'eric queh ru'um i Lok' laj Uxlabal
maj chipam rik'ijil i nink'i̱j re're', k'e̱' q'uihal take ra̱' ri'sil cho ma' Israhel je' ru̱c' til aj nimem take reh C'uhbal Ye'o̱j reh Moyses, xquimol qui̱b ar Jerusalen naxic'ulic lok chi junsut tinamit wilque̱b chi ri'sil ro̱k k'ab i k'atal k'oric aj Ro̱ma.
Je' aj re' ru' chi k'e̱' sahchanak quic'ux je' wili xquik'or:«Ma' re' ta na nchel aj Calile̱ya take c'acharel c'ahchi' quik'oric wili?
Chaj wa'ric k'uru' nkabiraj chi c'ahchi' quik'oric pan kak'orbal re' hoj q'uihinak cho wi̱'
chi kunchelal i hoj re' je' wili ribihnal katinamital? Re' hoj aj Pa̱rtiya, aj Me̱rya, aj Elam, aj pa riyuk'ul Mesopota̱mya ch'i̱l Jure̱ya, aj Caparo̱sya, aj Po̱nto, aj A̱sya,
aj Pirji̱ya, aj Panpi̱lya, aj Eji̱pto ch'i̱l wo' aj pa riyuk'ul A̱prica re' wilic pa ric'ula't i Sire̱ne. Nic' wach k'uru' chi re' hoj, je' chi aj Ro̱ma je' ru̱c' c'achalco̱j pan tinamit ayu', je' chi ra̱' ri'sil cho ma' Israhel, je' chi ma' re' ta take ra̱' ri'sil cho ma' Israhel je' ru̱c' xa quicojom qui̱b chipam kaniminic i hoj ra̱' ri'sil cho ma' Israhel
c'ahchi' kabiram pan kak'orbal i k'oric nca'n take c'acharel wili? Je' re' k'uru' nic' wach nok re' hoj, je' chi hoj aj Cre̱ta, je' chi hoj aj Ara̱wya c'ahchi' kabiram pan kak'orbal i k'oric nca'n take wili chiri̱j nic' nimal sachbal c'uxlis riban i Dios? nqui take.
Je' aj re' ru' chi quixilac take chi'nchel i tinamit xquimol qui̱b ar wilic take je' wili xquik'or chi quiwach chi k'e̱' sahchanak quic'ux:«Chaj bih nchel ra̱j rik'orom re' xc'uluric wili? nqui xquik'or chi quiwach.
Xa re' la' wilic wo' take toco̱m je' wili tohk' quik'orom chi xa quise'lbal:«Re' take wili hamo̱j take chi ha' je' ru̱c' nxohc'sonic, nqui take.Je' re' xquik'or ru'um ma' xquirak ta chiri̱j i k'oric xca'n take aj niminel re're'.
Chi quic'u'ljic aj take tinamit re're', re' ma' Luch xpa'lajic johtok ch'i̱l take junlaj chi rich nahsil raj tahkanel i Jesus eh je' wili xik'or queh ru̱c' cow laj k'oric:«Hat-tak wich ra̱' ri'sil cho ma' Israhel re' xatc'ulic tak lok ayu' Jerusalen ch'i̱l wo' hat-tak re' tic'acharic tak pan tinamit ayu', chacoj tak rehtal i nanik'orom, reh chi na̱na'bem tak chaj bih ra̱j rik'orom re' xc'uluric. Chabiraj tak i wili k'uru':
Re' nacapaj hat-tak chi hoj hamo̱j chi ha' je' ru̱c' nxohc'sonic, ma' coric ta maj wi ta nak xkuq'uej i ha' re're' ma' re' ta nak chipam i o̱ra wili xka'n ru'um nok re' beleje̱b o̱ra wili wilic chi cuybal wi'c chi banoj ti̱j.
Re' xc'uluric wili re' la' je' ricab rik'orom cho raj k'orol C'uhbal i Dios ma' Johel ribihnal:
“Re' Dios je' wili xik'or:‘Re' hin Dios, chic ok q'uisi̱n ma' nponic i rik'ijil chi nawoquic chi k'atal k'oric chi quina̱ i tinamitnanitak'a̱b jok i Lok' laj wUxlabal chi quina̱ take c'acharel eh naniban chi je' re' je' wili naric'uluric:Re' take re're' naquik'orom i niC'uhbal;re' take q'uijolak wilic take naric'uhtjic queh pan nak' quiwach.Re' chic take rijeb tak winak naquilom take la'wa̱ch pan quiwiric.
Til aj coric chiwach take k'i̱j re're' nanitak'a̱b jok i Lok' laj wUxlabalchi quina̱ take waj tz'e' wa̱ch chi winak chi ixok reh chi naquik'orom i niC'uhbal.
Je' wo', nanibanam chi ayu' pan taxa̱j enc'utunic take rehtalil chi sachbal c'uxliseh ar jok wach ac'al enc'utunic wo' take rehtalil je' ricab ru̱c' take k'ak'anic re' nchihcjic wi̱' quic'eh re' nelic wo' cho wi̱' risibil i k'a̱k' koplic, nqui Dios.
Je' aj re' ru' nok xa q'uisi̱n ok chic ma' nponic i k'i̱j re're',re' naquilom wi̱' i tinamit chi re' Lok' laj Ajabe̱s naric'uhtam ri̱b ru̱c' rinimal rajawric,re' risakomal i k'i̱j narik'ekombic wacheh re' risakomil i poh naricakbic wach,xa je' chic ricab nca'yic i quic' naribanam.
Chipam aj i k'i̱j nac'ulurok take wili, re' xa hab pa' wach queh aj niminel reh Lok' laj Ajabe̱s eripahkaj reh pan ti̱j chi enco'ljic,xa re' wo' re' narirakam rico'lbal, nqui Dios, nqui rik'orom cho ma' Johel.
«Je' aj re' ru' wich ra̱' ri'sil cho ma' Israhel chabiraj tak i nanik'orom wili: Re' Dios xiyew chi eht'aljic chaxilac tak chi re' Jesus re' ribihnej chi aj Nasaret xa re' wo' re' ye'o̱j rajawric. Re' hat-tak aweht'alim tak chic re're' maj chaxilac hat-tak yohbal wach take rehtalil ch'i̱l take lok' laj nawa̱l sachbal c'uxlis xiban i Dios ru̱c' ro̱k k'ab i Jesus.
Xa re' la' chic ru', ru'um nok tik'imaj chic cho wach ru'um i Dios eh eht'alamaj wo' chic cho ru'um, re' Jesus naxk'ahsjic pan ak'ab tak, re' hat-tak xacansaj tak je naxayew tak pan quik'ab take sol aj Ro̱ma.
To̱b ta jenaj rinimal ti'c'axic xic'ul i Jesus naxquimic je, re' Dios xucsaj wo' chic cho chi quixilac take camnak maj ma' jaruj ta xiban chi xcahnic chi camnak chi junpech.
Je' re' nik'or maj je' re' xitz'ihmbaj cho i ma' Tawiy chiri̱j i Jesus naxik'or chi je' wili:“Re' hin xa nwilow wo' chi re' hat lok' laj wAja̱w xa wilca̱t wo' wu̱c' chi nitobjic.Ru'um aj re' ma'xta bih equinyo'jic so' wi̱' chiwach i quimic.
K'e̱' chic risukquil i wa̱mna nchalic chi quinbichinic chi suk ru̱c' nichi̱'.Je' wo', ru'um chi re' hat lok' laj wAja̱w xa wilca̱t wo' wu̱c' chi nitobjic naric'uluric chi chiwach i junc'am reh nic'acharic chi quixilac take camnak,re' hin naniwih'ic chi ch'iclic nic'ux chawi̱j i hat
maj ma'xta quinacana̱b chipam quiye'a̱b take camnak, re' “Ha̱res” ribihnaleh xa ta wo' nak na̱cana̱b chi narit'u'lujic niti'jolal i hin Lok' laj awAc'u̱n re' k'e̱' quinac'ax.
Je' re' k'uru' xa je' ta nak ricab chi re' hat c'ahchi' ac'uhtunic wi̱n haj wilic i be̱h nanichopom je,re' hin xa awu'um wo' i hat weht'alim chaj bih ra̱j banaric chi nanic'acharic wo' chic.Je' re' ajic ru'um chi xa quinawihch'ilej wo', re' hin k'e̱' nsukbic nic'ux ru'um re're', nqui xitz'ihmbaj cho ma' Tawiy.
«Je' re' ru' was tak nicha̱k', til ricorquil nik'or aweh tak chi re' kaj najtir k'i̱j ma' Tawiy ma' re' ta chiri̱j ric'acharic xk'oric cho maj re're' camnak chic cho eh ru'um aj re' cu yu'na chi k'i̱j cu nkilow wo' wach rimuk'unbal re' xmuk'unjic cho wi̱' najtir k'i̱j.
Raj ma' Tawiy naxk'oric cho chiri̱j la' i Jesus xk'oric. Je' re' nok naxk'oric cho ma' Tawiy, xk'oric cho chi je' ricab jenaj raj k'orol C'uhbal i Dios eh ru'um re' xeht'alij chi re' Dios xiyew rik'orbal naxik'or reh chi je' wili:‹Re' hin niyew nik'orbal aweh, chi quixilac take awa̱' awi'sil nawucsam i k'atal k'oric re' nanipahba̱b chi re're' narik'atbic k'oric, nqui Dios reh.
«Chi je' re', re' ma' Tawiy xa je' na nchel c'ahchi' ta nak chic rilom chi na'lic reh ructic i Jesus re' Pahbamaj chi K'atal K'oric, xik'or cho chi re're' ma'xta ricahnic chipam i ye'a̱b “Ha̱res” ribihnal eh je' wo' chi re' riti'jolal ma'xta rit'u'lujic. Je' aj re' xik'or ma' Tawiy maj xc'uhtjic cho reh najtir k'i̱j chi re' Jesus naructic wo' chic chi quixilac camnak.
Je' re' k'uru' nic' pa' wach rik'orom cho ribiral ma' Tawiy, re' Dios xucsaj wo' cho Jesus chi quixilac take camnak eh yu'na chi'nchel hoj raj tahkanel i Jesus c'ahchi' kayeb kachi̱' chi til coric chi xuctic wo' chic cho.
«Je' wo' chic, re' hat-tak yu'na nawilow tak eh nabiraj wo' tak chi c'ahchi' kak'oric pan ak'orbal chi'nchel hat-tak eh re' wili xa ru'um reh rajawric i Jesus xc'ulmujic chi je' re', maj naxye'eric wo' chic rilok'il chi xwih'ic wo' chic cok chi riche̱l i Dios, xitak'a̱' cho keh i Lok' laj Uxlabal re' k'oro̱j cho ribiral ru'um kAja̱w Dios chi nariyeb cho keh. Je' re' ajic re' Jesus xitak'a̱' cho keh Lok' laj Uxlabal reh chi nakak'orom i riC'uhbal.
Til nik'or ajic chi re' xjohtic johtok pan taxa̱j chi na'lic reh ma' re' ta ma' Tawiy, re' la' i kAja̱w Jesus maj re' aj wo' ma' Tawiy xtz'ihminic reh take k'oric xik'or chi je' wili:“Re' Lok' laj Ajabe̱s Dios je' wili xik'or reh Ajabe̱s chi nina̱ re' Pahbamaj chi K'atal K'oric:Je' ricab naric'ul rilok'il jeno' winak ntz'ukunjic cok chi riche̱l jeno' k'atal k'oric,je' aj wo' re' nachac'ul i hat alok'il wili: Chi na̱wih'ic chiniche̱l
cu rehtal nawilom take awaj ixowonel nachayak'abej take pan awo̱k, nqui xk'ormojic reh, nqui take k'oric xitz'ihmbaj cho ma' Tawiy.
Naxquibiraj chi je' re' nic' q'uihal take wilque̱b ar, xchalic riti'quil quic'ux ru'um xquirak chiri̱j chi mahc xca'n. Je' re' nok je' wili xquik'or reh ma' Luch ch'i̱l take rich nahsil raj tahkanel i Jesus:«Hat-tak kas kacha̱k', chaj bih ra̱j banaric reh chi encuyuric i kamahc? nqui take.
Re' ma' Luch je' wo' chic wili xik'or queh:«Was tak nicha̱k', reh chi encuyuric amahc tak chajal wach ano'jbal tak eh re' hoj enkakahsaj aha̱' chi aju'junal tak reh chi etoquic tak chi hat-tak raj tahkanel i Jesus re' Pahbamaj chi K'atal K'oric. Chi je' re' enye'eric wo' aweh tak i Lok' laj rUxlabal i Dios je' ricab chi c'ahchi' ta nak riye'eric jeno' asi̱ tak
maj re' Lok' laj rUxlabal i Dios k'oro̱j chi nariye'eric queh take nic' nimal nariyuk'em i kAja̱w Dios chi rac'u̱n rixk'u̱n take. Je' re' ajic re' Lok' laj Uxlabal nariye'eric aweh hat-tak ch'i̱l take awa̱' awi'sil tak, je' wo' nariye'eric queh take ma' re' ta ra̱' ri'sil cho ma' Israhel, nqui ma' Luch.
Ru̱c' take k'oric xik'or re're' ch'i̱l wo' take toco̱m chic k'oric xiban, re' ma' Luch xik'or ribiral i Jesus eh xik'il wo' take tinamit chi je' wili:«Re' quino'jbal take kich ti'jolal ma' holohic ta. Ru'um aj re', re' hat-tak chajal wach ano'jbal tak reh chi etico'ljic tak chiwach i ti'c'axic narichalic chi quina̱ kich ti'jolal, nqui k'ilo̱j xiban queh.
Je' aj re' chipam i k'i̱j re're', je' na wuk-ik'o'b lajc'ahl (3,000) chi c'acharel xquinimej rik'orbal i Dios xik'or ma' Luch eh chi je' re' xkahsjic wo' quiha̱' chi'nchel re're'. Chi je' aj re', re' take c'acharel re're' xi'oquic jenaj chi quixilac take aj niminel reh Jesus
eh chi xa jenaj chic wach quic'ux, xa eli̱c wo' xquimol qui̱b chi ribirmijic i c'uhbalanic nca'n take aj nahsil raj tahkanel i Jesus, je' wo' xa eli̱c wo' xquimol qui̱b chi ric'uxuric i caxlan wi'c rehtalil riquimic i Jesus je' wo' chi ribanaric quiti̱j chiwach i Dios.
Xa chiwach aj wo' k'i̱j re're', re' take aj nahsil raj tahkanel i Jesus ma' q'uisi̱n ta take lok' laj nawa̱l xca'n ribanaric eh ru̱c' re're' q'uihal queh aj Jerusalen xoquic cho quiyo'jic.
Nic' pa' q'uihal take xiniminic reh riC'uhbal i Dios, xa xic'acharic wo' chi xa jenaj wach quic'ux eh xquicoj wo' pan quicapew-bal chi re' pa' bih wilic queh chi quiju'junal, queh wo' chi quiwach pan comonil.
Je' aj re', re' ritz'akil quiye'a̱b on xa pa' chic bih queh nquic'ayej, re' take aj niminel re're' nquipuhcaj chi quina̱ take quich aj niminel nok nwih'ic jeno' quic'axquilal.
Ma' xa re' ta re' nca'n je' la' wo' re' take aj niminel re're', chi cunchelal chi xa jenaj chic wach quic'ux xa eli̱c wo' nquimol qui̱b chipam i Lok' laj Pa̱t re' nlok'onjic wi̱' wach i Dios. Je' wo', nquiyuk'ej qui̱b pan tak quipa̱t chi ribanaric quiwa' quiha̱' eh chi je' re' chi pan jenaj sukquil c'uxlis je' wo' chi pan ch'ublic laj c'uxlis wilque̱b, nquic'ux wo' i caxlan wi'c rehtalil riquimic i Jesus.
Je' aj re' ru', re' quino'jbal take aj niminel re're' ru̱c' ritioxjic i Dios nca'n johtok k'e̱' nponic chi quiwach take tinamit eh chi je' re', re' kAja̱w Jesus p'uht riq'uihsam cho wach quicomonil take moloj wach aj niminel ru̱c' coquic pan niminic take ye'o̱j chiqui̱j chi naquico'ljic chiwach i ti'c'axic chalic reh.
Re' ma' Luch ch'i̱l i Wa̱n xquicowsaj jenaj winak si̱c ro̱kJunpech, re' ma' Luch rich'i̱l Wa̱n xi'o̱j johtok chipam i Lok' laj Pa̱t re' nlok'onjic wi̱' wach i Dios, pa ri'orahil i ti̱j nbanaric xib o̱ra reh rikajic i k'i̱j.
Ar ajic pan ocbal reh pa̱t re're', re' “Holohic” ribihnal nponic canabjok cho jenaj winak si̱c ro̱k, cu pa rasbal wo' cho chi je' re'. Re' winak re're' kalakal nponic cahnok cho chi chi̱' i ocbal reh pa̱t re're' reh chi naripahkam rilimoxna queh take qui'oquic cok ar.
Je' re' ajic naxilow chi re' ma' Luch ch'i̱l i Wa̱n oquic nca'n cok ar, xa nch'uk chic ric'ux p'uht ripahkam rilimoxna queh.
Re' ma' Luch ch'i̱l i Wa̱n naxquibiraj chi je' re' je' wili xquik'or reh nok xa cow chic nquitz'ehtaj:«Koj-atz'ehtaj cho chi coric, nqui take reh.
Naxibiraj chi je' re' i si̱c re're', xa cow chic xitz'ehtaj take maj pa ric'ux ru' naric'ulum la' nak so' ritz'a̱k cu̱c',
xa re' la' ma' Luch je' wo' chic wili xik'or reh:«Re' hoj ma'xta katz'a̱k chi enkayew aweh, haj cok wili eriban chi enkak'or aweh re' chi re' Jesus re' ribihnej chi aj Nasaret eh re' Pahbamaj wo' chi K'atal K'oric, re' wo' re' xye'bic rajawric kak'orbal chi quicowsjic take yowa̱b i̱b. Ru'um aj re' nik'or aweh yu'na: Tipah'ok johtok eh tibehok chi coric, nqui ma' Luch.
Chi je' re' ajic, re' ma' Luch xichop johtok chi risec'a̱j k'ab i si̱c re're' eh xucsaj johtok. Xa chiwach wo' junc'am re're' xk'ochlojic ti wach chi coric take ro̱k i si̱c re're'
eh chi je' re' xip'ut behic naxpa'lajic johtok pan pur. Je' re' ajic xa naripur chic chi behic naxoquic cok rich'i̱l ma' Luch ch'i̱l i Wa̱n ar chipam i Lok' laj Pa̱t re' nlok'onjic wi̱' wach i Dios eh je' wo' xa c'ahchi' chic ritioxem johtok Dios ru̱c' ju'jun xa̱k' riban je.
Naxquilow take tinamit chi re' si̱c re're' behic chic riban eh chi c'ahchi' ritioxem johtok i Dios,
k'e̱' naxsahchic quic'ux ru̱c' xc'ulmujic ar maj re' take tinamit xquina'bej wach chi re' winak re're', re' nak i si̱c nwih'ic chi pahkanic limo̱xna chi chi̱' i Lok' laj Pa̱t re' nlok'onjic wi̱' wach i Dios ar pan ocbal re' “Holohic” ribihnal.
Je' aj re' ru', re' take tinamit xa sahchanak chic quic'ux xichalic chi chi̱' Lok' laj Pa̱t re' nlok'onjic wi̱' wach i Dios, ar chi chi̱' i mujbal “Salomon” ribihnal. Ar xquirak i winak re' xcorsjic wach take ro̱k. Re're' pan quiyejal chic i ma' Luch ch'i̱l i Wa̱n wilic chi ma' ricana̱' ta chic quik'ahchjic ru'um risukquil ric'ux.
Naxilow ma' Luch chi xquimol qui̱b ar take tinamit je' wili xik'or queh:«Hat-tak wich ra̱' ri'sil cho ma' Israhel, ma' holohic ta chi re' hat-tak xacow chic koj-awil tak chi sahchanak ac'ux tak ru̱c' xka'n wili, xa je' nchel kajawric on xa kachak'lamil i hoj xbanic chi re' si̱c wili xcowjic take ro̱k chi xbehic.
Til pa ricorquil re' winak wili xbehic reh chi re' Dios re' xilok'ej cho wach i kaj najtir k'i̱j ma' Awraham, ma' Isahac ch'i̱l wo' i ma' Jacow, eric'uhtaj nic' wach nimal rajawric ye'o̱j reh Jesus re' rAc'u̱n i kaDios. Re' Jesus re're', re' wo' i xak'ahsaj hat-tak pan quik'ab take nimak wach cajawric. Nok re' Po̱nsyo Pila̱to xa̱j nak rok'tam je ru'um ma' xirak ta rimahc, re' hat-tak ma' xawa̱j ta tak chi xok'taj je,
re' la' chic xapahkaj hat-tak chi re' winak aj cansanel xok'tjic je chi rijelow-bal i Jesus re' jenaj winak coric wach rino'jbal eh lo̱k' riwa'ric.
Je' re' ajic re' hat-tak xacansaj tak i Jesus re' aj ye'ol reh kac'acharic, xa re' la' xucsjic wo' chic ru'um i Dios chi quixilac take camnak eh ru'um aj re', re' hoj yu'na c'ahchi' kayeb kachi̱' chi re' Jesus c'achlic wo' chic.
«Je' aj re' ru' was tak nicha̱k', ma' re' ta ru'um kajawric i hoj xcowjic i winak wili re' aweht'alim tak wach chi si̱c nak cho eh yu'na nawilow tak cho chi corjonak chic wach take ro̱k. Re' winak wili xcowjic ru'um chi re' hoj xkach'ica̱' kac'ux chiri̱j xiban i Dios ru̱c' i Jesus. Ma' xa re' xcowsjic, xye'eric la' wo' reh chi nareht'alim chi re' Jesus til coric chi xye'eric rajawric ru'um i Dios eh je' wo' chi nareht'alim chi re' wo' re' xcorsonic wach take ro̱k.
«Coric was tak nicha̱k', re' hat-tak xak'ahsaj tak pan quimic i Jesus, xa re' la' hin nirak chiri̱j chi je' re' xa'n tak ru'um nok re' hat-tak ch'i̱l take nahsil china̱ katinami̱t ma' xarak ta tak wo' chiri̱j chi re' Jesus, re' i Pahbamaj chi K'atal K'oric chi kana̱.
Chi je' aj re' ru̱c' ricansjic i Jesus xa'n tak, re' Dios xiban chi xponic wach re' rik'orom cho najtir k'i̱j ru̱c' quichi̱' take raj k'orol c'uhbal naxquik'or cho chi re' i Pahbamaj chi K'atal K'oric til naric'ulum i ti'c'axic.
nachitak'a̱' wo' chic cho Jesus re' k'oro̱j cho ribiral aweh tak najtir k'i̱j chi re're' xpahbabjic chi K'atal K'oric.
Nik'or aweh tak chi re' Jesus naritak'abjic wo' chic cho ayu' wach ac'al maj re' Dios xilow chi yu'na til curman chi cu nariwih'ic cho pan taxa̱j, cu rehtal nponic rik'ijil chi nari'ac'sam wach chi'nchel i wilic china̱ ac'al je' ricab rik'orom cho najtir k'i̱j ru̱c' quichi̱' take lok' laj raj k'orol c'uhbal. Je' re' ajic chi cu wilic pe cho pan taxa̱j i Jesus, chanimej tak i k'oric riban
maj re' Moyses je' wili xik'or cho queh take cho kama̱m kati't najtir k'i̱j:“Re' kaDios re' kojbirinic chiwach chi Ajabe̱s chi kana̱, naribanam chi re' jenaj i t'uch ac'un narasjic chi quixilac take kich ra̱' ri'sil cho ma' Israhel,nariq'uihic johtok chi raj k'orol c'uhbal je' ricab nok wilqui̱n i hin yu'na.Je' re' ajic nic' pa' nimal k'oric narik'orom aweh tak i aj k'orol c'uhbal re're', chanimej tak
maj naric'ulmujic chi re' c'acharel re' ma'xta riniminic chiwach aj k'orol c'uhbal re're',ma'xta rehtric cok chi quixilac take moloj wach chi ritinami̱t i Dios,na la' risacharic wach chi junpech, nqui rik'orom cho Moyses.
«Je' aj re' ru' chanimej tak i k'oric riban i Jesus reh chi enponic wach i k'oro̱j cho cu'um take raj k'orol C'uhbal i Dios re' xp'uhtic cho rik'ormojic cu ru̱c' i Samwel, chi re' take k'i̱j re' narisuksjic wi̱' kac'ux chalic chic reh
chi kana̱ i hoj ca̱' qui'sil take cho aj k'orol c'uhbal re're', maj re' hoj, hoj wo' cho ca̱' qui'sil take cho kaj najtir k'i̱j re' xi'ehtric cho reh tik'inic xiban i Dios ru̱c' ma' Awraham naxik'or reh chi je' wili:“Re' hin pe̱t nanicuse'sam take awa̱' awi'sil i hateh chi je' re' na wo' qui'ehtric nicuse'sbal take toco̱m chic tinamit, nqui xik'or reh ma' Awraham.
«Chi ric'ulmujic aj cuse'sbal re're', re' Dios xiban chi re' rac'u̱n xq'uihic cho chi raj k'orol ric'uhbal eh chi je' re' xitak'a̱' cho awu̱c' tak chi pe̱t chi rik'ormojic aweh tak chi na̱cana̱b tak amahc, nqui ma' Luch.
Re' ma' Luch ch'i̱l i Wa̱n xinakmajic cu'um take quinahsil take tinamitChiri̱j chic ru' nok cu c'uhbalanic pe wo' riban ma' Luch ch'i̱l i Wa̱n cu̱c' take tinamit, re' take aj k'ahsem si̱ quich'i̱l i c'amol quibe̱h take cha'janel reh Lok' laj Pa̱t re' nlok'onjic wi̱' wach i Dios, ch'i̱l wo' take junch'uk chic chi aj k'ahsem si̱ je' ru̱c' ca̱' qui'sil cho aj k'ahsem si̱ Saroc ribihnal, xi'o̱j cakrok chi quina̱ ma' Luch ch'i̱l i ma' Wa̱n.
Je' re' ajic yohbal wach naxicakric take winak re're' ru'um chi re' take qui̱b re're' c'ahchi' quik'orom reh tinamit ru̱c' i c'uhtunic nca'n, chi re' Jesus xuctic wo' chic chi quixilac take camnak.
Ru'um aj re' xichoporic je ma' Luch ch'i̱l i ma' Wa̱n ch'i̱l wo' i winak re' si̱c nak eh xic'amaric je chi narich'ukuric k'oric chi quina̱ xa re' la' ru'um chi ojonak chic i k'i̱j ma' xbanaric ta wo' chic re're', xi'o̱j la' cojorok pan che̱' reh chi cu je' chic ikal narich'ukuric k'oric chi quina̱.
Ma' ru'um ta ru' chi je' re' xc'ulmujic, xa cu q'uih wo' take tinamit chi quixilac take xibirinic reh c'uhbal xquik'or ma' Luch ch'i̱l i Wa̱n xquinimej i k'oric xquibiraj. Chi je' re' ru̱c' take xi'oquic chi niminic re're', xponic cablaj ik'ob lajc'ahl (5,000) take aj niminel chipam i k'i̱j re're'.
Re' ma' Luch ch'i̱l i Wa̱n ma' xiyo'jic ta so' chi k'oric chi quiwach take nimak cajawricChiri̱j chic ru' naxsak'ic je' ikal, re' take c'amol quibe̱h take aj k'ahsem si̱ quich'i̱l take nahsil chipam tinamit xquimol qui̱b ar Jerusalen quich'i̱l take aj tijem ri̱j C'uhbal Ye'o̱j reh Moyses.
Je' wo' quich'i̱l take chiho̱j chi naquiwih'ic pan quicomonil take nahsil c'amol quibe̱h take aj k'ahsem si̱ je' ricab i Wa̱n ch'i̱l i Lej, wilque̱b wo' ar chi quihch'iljic take nahsil c'amol quibe̱h take aj k'ahsem si̱ re' ma' Anas ch'i̱l ma' Caypas.
Chi je' re' xic'amaric cho ma' Luch ch'i̱l i Wa̱n eh naxipahbabjic cok chi quiwach, je' wili pahkanic xbanaric queh:«Chaj bih ribihnal xye'bic awajawric tak chi ricowsjic i winak wili chi xbehic? nqui take.
Re' ma' Luch, sakomomaj pa̱m rino'jbal ru'um Lok' laj Uxlabal, je' wili xik'or queh:«Hat-tak chi'nchel aj c'amol quibe̱h take aj k'ahsem si̱ ch'i̱l wo' hat-tak nahsil chipam katinami̱t,
ru'um nok yu'na re' hat-tak c'ahchi' apahkanic tak chiri̱j ato'bil xka'n reh winak re' si̱c nak wili eh je' wo' ru'um chi c'ahchi' apahkam tak nic' wach naxpa'lajic,
re' hin nanisakomem wach pan junwachil, je' chi aweh hat-tak je' wo' chi queh take katinami̱t chiri̱j chaj bih xc'uluric lok wili. Je' aj wili riwi̱': Re' winak re' nawilow tak cho wach wili chi suk chic ric'ux, xbehic xa ru'um reh rajawric i Jesus re' Pahbamaj chi K'atal K'oric. Coric ru', re' Jesus wili re' ribihnej chi aj Nasaret, xcansjic wach curu̱s ru'um reh kamahc xa re' la' re' Dios xucsaj wo' chic cho chi quixilac take camnak.
Re' aj i Jesus re're', re' hat-tak xa'n tak reh je' ricab rik'or i C'uhbal chi je' wili:“Re' cajtz'u'c ma' laj abaj ma' cojo̱j ta pa riman cu'um take toco̱m chic aj tz'ako̱l,re' chic re' xoquic chi pe̱t ma' laj abaj ch'iquinbal cho reh ricajtz'u'c i pa̱t wili, nqui rik'or.«Je' aj re' xa'n tak reh Jesus maj xak'e'b lok chiri̱j ac'ux tak xa re' la' to̱b ta wo' je' re' xa'n tak reh, re' Dios xiyew reh jenaj camanic xiq'uic wo' chic na̱ rilok'il chi co'lonic
eh ru'um aj re' xa re' wo' i Jesus ekojrico'lej chiwach i ti'c'axic maj ma' hab ta chic wach jeno' enco'lonic keh ru'um nok ma' jeno' chic c'acharel ayu' wach ac'al ye'o̱j ta nak rajawric chi aj co'lonel, nqui ma' Luch.
Naxquibiraj chi je' re', chi'nchel take c'amol be̱h quimolom qui̱b ar xsahchic quic'ux ru'um i c'uhtunic nca'n maj queht'alim chi re' ma' Luch ch'i̱l i Wa̱n ma' xa nimak ta chic quiwach eh ma' xa yohbal ta wo' chic wach tijinic ca'nam cho, re' cok ru' xquicoj rehtal chi re' take re' xquitijej po' nic' wach i c'uhtunic riban i Jesus naxiwih'ic cho cu̱c'.Je' re' ajic re' take c'amol be̱h re're' naxquilow chi re' ma' Luch ch'i̱l i Wa̱n xik'oric chi ma'xta nech' ok quiyo'jic,
ma'xta chic bih k'oric xquik'or chiri̱j xbanaric ru̱c' winak re're' maj xquilow chi re' winak re' si̱c nak re're', suk chic ric'ux pa'lic chi quiyejal ma' Luch rich'i̱l i Wa̱n.
Chi je' re', re' take c'amol be̱h re're' xquitak'a̱' quesmejic lok junc'am take qui̱b re're' chipam i moloj i̱b wilque̱b wi̱' eh p'uht quik'orom chi quiwach
chi je' wili:«Re' cok xca'n ribanaric take qui̱b winak wili ma'xta chic bih k'oric ra̱j chiri̱j. Xa ta wo' nak eriban chi enkak'or chi ma' coric ta ru'um nok re' rinimal wach lok' laj nawa̱l xca'n ru̱c' i winak wili til xeht'aljic chic cu'um tinamit ayu' Jerusalen.
Re' cok ru' reh chi ma' eta chic nquitik ju' rik'ormojic ribiral i Jesus queh tinamit, kak'or tak queh chi je' wili:‹Yu'na johtok chi kawach chacana̱' tak c'uhbalanic chiri̱j i Jesus chi re're' xye'bic awajawric tak chi banaric take lok' laj nawa̱l maj ma' xabiraj tak k'oric chi kawach cu re' aj ru' nakach'ukum k'oric chana̱ tak, kojquirok queh, nqui take chi quiwach.
Nok quitik'a̱b chic wach quino'jbal take c'amol be̱h re're', xik'o'rjic wo' chic cok take ma' Luch ch'i̱l i ma' Wa̱n eh je' wili xk'ormojic queh:«Til ma̱ban tak chic k'oric ma' wo' c'uhbalanic chiri̱j i Jesus, nqui xk'ormojic queh.
Re' ma' Luch ch'i̱l i Wa̱n je' wili xquik'or:«Cha'n tak ri̱j i wili: Haj wilic i k'e̱' wo' chic tare̱t chiwach i Dios chi enka'n i hoj, re' animjic hat-tak on re' rinimjic Dios?
Ru'um nok curman chi re' Dios nakanimem i hoj chiwach chi etikanimej hat-tak, re' hoj ma' jaruj enkacana̱' rik'ormojic ribiral chaj bih kilom cho ch'i̱l chaj bih kabiram cho ru̱c' Jesus, nqui take.
Je' re' k'uru' re' take c'amol be̱h re're' ma' xquirak ta jeno' mahc chiqui̱j ma' Luch ch'i̱l i Wa̱n chi naquiye'eric pan ti'c'axic. Ru'um aj re' xi'ok'tjic je chi je' wili xk'ormojic je queh chi yo'sbal queh:«Hiy tak, xa re' la' ma̱k'or tak chic ribiral i Jesus queh tinamit maj wi xatik tak ju' i c'uhtunic na'n tak, na̱c'ulum tak ti'c'axic, nqui take je queh.Je' aj re' xca'n je ru'um chi re' take tinamit xa c'ahchi' chic quitioxem johtok reh Dios ru'um chi jenaj rinimal wach lok' laj nawa̱l xca'n ma' Luch ch'i̱l i Wa̱n
chi ricowsjic take ro̱k i jenaj winak re' iq'uinak chic chi ca'winak ha̱b rihabil.
Naxquibiraj chi je' re', chi cunchelal take aj niminel tohk' ca'nam johtok quiti̱j chi je' wili chi xa jenaj wach quic'ux:«K-Aja̱w Dios aj tik'inel reh taxa̱j, tik'inel reh wach ac'al, tik'inel queh ha', aj tik'inel wo' queh nic' nimal quic'acharic chipam take ye'a̱b re're', pan ak'ab i hat wilic chi'nchel nic' nimal nc'uluric.
Ru'um aj re' xponic wach i xak'or cho ru̱c' chi̱' awaj tz'e' wa̱ch re' kaj najtir k'i̱j ma' Tawiy naxik'or cho chi je' wili:“Chaj bih riwi̱' chi re' take ma' re' ta ra̱' ri'sil cho ma' Israhel k'e̱' johtonak quic'ux?Chaj wo' bih riwi̱' chi re' take wich ra̱' ri'sil cho ma' Israhel xa c'ahchi' wo' quicapam c'ahbil laj no'jbal to̱b ta xa narojic wo' pa ri̱j quino'jbal?
Re' wili riwi̱': Re' take re' wolic nca'n ru̱c' i kAja̱w Dios eh je' wo' re' ru̱c' i xipahba̱' chi kaK'atal K'oric.Ru'um re're', re' take quik'atal k'oric take tinamit ch'i̱l take caj to'o̱l chi k'atal k'oric xquimol qui̱b chi wolic chi xa jenaj chic wach quic'ux, nqui cho ma' Tawiy.
«Coric aj ru' chi xmanlajic wach re're' maj ayu' pan katinami̱t Jerusalen re' take raj to'o̱l i k'atal k'oric aj Ro̱ma, re' Hero̱res ch'i̱l i Po̱nsyo Pila̱to ch'i̱l take kich katinami̱t ch'i̱l wo' take ma' re' ta take cho kich katinami̱t, xquimol qui̱b chi ritik'injic wach riquimic Lok' laj awAc'u̱n Jesus re' xapahba̱' chi kaK'atal K'oric.
Re' cok ru' re' hat xa nok wo' atik'a̱b cho wach riquimic awAc'u̱n nok cu ja' ribiral ta wo' cho chi kaxilac eh ac'ux wo' xch'ukbic wach chi xmanlajic wach re're' maj ru'um wo' reh rinimal awajawric wilic, re' hat xayew k'ab chi je' re' xc'ulmujic.
Chi je' aj re' ru'um chi pan ak'ab aj i hat Ha̱w wilic chi'nchel nic' nimal nc'uluric eh ru'um chi c'ahchi' wo' awilom cho take c'ahchi' quik'oric keh chi ma'xta chic ka'nam c'uhbalanic, re' hoj awaj tz'e' wa̱ch nkapahkaj aweh yu'na chi nakoj-ato'bem reh chi enkak'or ribiral i Lok' laj aC'uhbal chi ma'xta nech' ok kayo'jic.
Chi je' re' nakak'or wo' ribiral i lok' laj awAc'u̱n Jesus, enac'uhtaj i rinimal wach awajawric. Ru̱c' aj re', re' hoj ma' xa ta re' take yowa̱b enkacowsaj take je' la' wo' enka'n take yohbal wach lok' laj nawa̱l rehtalil chi til coric i c'ahchi' kak'orom i hoj, nqui take johtok pan quiti̱j.
Chipam aj i junc'am re're' naxquicohlaj quiti̱j, re' Lok' laj rUxlabal i Dios xkajic cho, xic'uyu'saj pa̱m i pa̱t quimolom wi̱' qui̱b eh naxoquic pan ca̱mna xiyew ransil quik'orbal take nic' pa' q'uihal quimolom qui̱b ar. Chi je' aj re' xquitik ju' rik'ormojic riC'uhbal i Dios chi ma'xta nech' ok quiyo'jic.
Nic' pa' q'uihal take quiniminic reh riC'uhbal i Dios xiban xa jenaj chic wach quic'ux, xa jenaj chic wach ca̱mna quicapew-bal. Je' wo', ma' hab ta wo' wach chi quixilac xik'or ta nak chi re' pa' bih wilic reh, xa reh ta nak chi rutquel, xiban la' chi queh chi quiwach pan comonil.
Je' aj re' ru', re' take cablaj chi nahsil raj tahkanel i Jesus yohbal wach quitobjic nbanaric ru'um Lok' laj rUxlabal i Dios nanquik'or ribiral i kAja̱w Jesus chi xuctic wo' chic chi quixilac camnak, je' wo' xitobjic take chi ribanaric take lok' laj nawa̱l.
Je' wo' chic, ru̱c' ribanaric chi xa jenaj wach quic'ux take aj niminel, ma' hab ta wach jeno' chi quixilac c'axic ta nak riban maj nanquic'ayej cho quipa̱t on quiye'a̱b, pan comonil nquic'ux i ritz'akil i pa' bih nquic'ayej cho.
Je' wo', re' ritz'akil i pa' bih nquic'ayej, nquic'am je chi quiwach take aj nahsil raj tahkanel i Jesus reh chi re' take re' quipuhcunic reh chi quina̱ take quich aj niminel re' c'axic ti nca'n.
Re' ribiral i jenaj aj niminel xichuc k'oric chiwach i DiosJunpech aj cho naxchalic jenaj c'axquil chi quina̱ take aj niminel, wilic take aj niminel xquic'ayej je pa' bih queh je' ricab xiban aj niminel aj Chi̱pire je' ru̱c' ra̱' ri'sil cho ma' Lewih re' Chep ribihnal eh Wernaweh wo' ribihnej cu'um take cablaj chi nahsil. Re' Wernaweh wili re' “aj ye'ol sukquil c'uxlis” nelic wi̱' ribihnal,
naxic'ayej cho junseht rac'a̱l, xic'am cho ritz'akil eh xik'ahsaj chi manlic wach pan quik'ab take cablaj chi nahsil raj tahkanel i Jesus.
Raj nchel i jenaj chic winak re' Anani̱yas ribihnal rich'i̱l i rehq'ue̱n re' Sapi̱ra ribihnal, naxquic'ayej cho junseht quiye'a̱b
xquitik'a̱' wach chi quiwach chi naquesam lok so' ru̱c' ritz'akil i quiye'a̱b re're'. Je' re' ajic xa re' ti nic' pa' nimal i tumi̱n xca̱j chi naquik'ahsam, xa chic ti re're' xic'am cho Anani̱yas chi quiwach take cablaj chi nahsil eh xik'ahsaj cok pan quik'ab chi xa je' wo' ti chic manlic wach i tumi̱n re're'.
Je' re' k'uru' naxik'ahsaj cok i tumi̱n re're' je' wili xk'ormojic reh ru'um ma' Luch:«Anani̱yas, k'e̱' c'ahbil ano'jbal. Re' hat xayew riye'a̱b aj Yahm pan awa̱mna ru̱c' chi xachuc k'oric chiwach i Lok' laj Uxlabal eh je' wo' chi c'ahchi' achucum k'oric yu'na ru̱c' ricanabjic cho awu̱c' i nic' pa' q'uihal i tumi̱n xawesaj lok ru̱c' ritz'akil aye'a̱b xac'ayej je. Re' xa'n re're' ma' holohic ta
maj re' awac'a̱l ma' ta xac'ayej je, xa cu pan ak'ab wo' nak wilic eh yu'na chi xac'ayej chic je, xa pan ak'ab wo' wilic riye'eric i nic' pa' nak q'uihal ritz'akil nawa̱j ayeb pan ac'ux. Je' re' on ma' je' ta re' chaweh? Je' aj re' ma' holohic ta so' xa'n chi xatik'a̱' wach pan ac'ux ribanaric i chucuj k'oric wili maj ma' xa ta chi kawach i hoj xachuc k'oric til la' wo' chiwach i Dios xa'n i chucuj k'oric, nqui xk'ormojic reh ru'um ma' Luch.
Xa chic wo' re' xicohlaj ribirmijic take k'oric re're' i Anani̱yas, xk'ehbic ti je wach ac'al chi camnak chic ru'um i Lok' laj Uxlabal. Chi je' re' chi'nchel take xibirinic reh chaj bih xiban i Lok' laj Uxlabal ru̱c' Anani̱yas, k'e̱' naxoquic cho quiyo'jic.
Nok camnak aj chic i Anani̱yas, wilic take q'uijolak xi'oquic chi ribotoric pan jenaj tz'ih eh naxquesaj lok xi'o̱j chi rimuk'unjic.
Chiri̱j chic ru' je' na chic xib o̱ra c'ulu̱j cho re're', re' rehq'ue̱n Anani̱yas Sapi̱ra ribihnal, xo̱j c'olok cu̱c' take aj c'amol be̱h chi ma'xta so' pa ric'ux chaj bih xc'ulmujic lok.
Ar je' wili xk'ormojic reh ru'um ma' Luch:«Ti' Sapi̱ra, coric na xik'or abahi̱l chi re' aye'a̱b xac'ayej tak, je' na wili ritz'akil xayew tak wi̱'? nqui ma' Luch.—Ho̱', coric. Je' re' tz'akil xkac'ayej wi̱', nqui ti' Sapi̱ra.
Nok je' re' xik'or je' wo' chic wili xk'ormojic reh ru'um ma' Luch:«Ma' nech' holohic xa'n tak chi xa'n tak xa jenaj wach no'jbal ru̱c' rik'ormojic chi je' wili:‹C'uhtbal lok chi re' Lok' laj rUxlabal i Dios ma' re' ta ye'ol ti'c'axic kachuc k'oric chiwach, tiqui tak.«Rehtalil aj chi re' cok i Lok' laj rUxlabal i Lok' laj Ajabe̱s Dios til ye'ol ti'c'axic, yu'na re' chic i hat na̱wesmejic lok cu'um take q'uijolak xic'ulic lok pan ocbal reh pa̱t wili, re' xiponic muk'unok cho reh abahi̱l, nqui xk'ormojic reh.
Xa chiwach wo' ti junc'am re're' rihpimaj je wach ac'al eh xquimic ar chiwach ma' Luch. Je' re' nok naxi'oquic cok take q'uijolak re're', xquirak i Sapi̱ra chi camnak chic eh naxquesaj lok xi'o̱j wo' chic chi rimuk'unjic chi riche̱l re' xquimuk'a̱' wi̱' ribahi̱l.
Naxelic aj ribiral riquimic i Anani̱yas ch'i̱l i Sapi̱ra, yohbal wach yo'jic xoquic cho cu̱c' comonil moloj wach aj niminel, ch'i̱l take nic' nimal xibirinic reh xc'ulmujic re're'.
Chi je' aj re' ru', re' take cablaj chi nahsil aj c'amol be̱h yohbal wach lok' laj nawa̱l c'ahchi' ca'nam rehtalil chi til coric wach i quik'orbal. Je' wo', re' take re' xquitik ju' rimoloric qui̱b chi chi̱' i Lok' laj Pa̱t re' nlok'onjic wi̱' wach i Dios, ar chi chi̱' mujbal “Salomon” ribihnal, chi rik'ormojic ribiral Jesus queh tinamit chi xa jenaj wach quic'ux.
Chi quixilac take tinamit re're' wilic take k'e̱' quiyo'jic chi rimoloric qui̱b cu̱c' take cablaj chi nahsil aj c'amol be̱h, to̱b ta nak wilic wo' take xa nsahchic chic quic'ux ru̱c' nca'n take aj c'amol be̱h re're'.
Cu'um aj take cablaj chi nahsil c'amol be̱h re're' xq'uihic wach quicomonil take quiniminic reh rik'orbal kAja̱w Jesus maj q'uihal take chi winak chi ixok qui'oquic chi niminic
eh je' wo' yohbal wach take lok' laj nawa̱l xbanaric cu'um take c'amol be̱h re're'. Ru'um aj re', re' take tinamit aj Jerusalen xquiyew je wach tak ch'aht i quiyowa̱b eh xquic'am je chi chi̱' tak be̱h reh chi na ic'ok ponok ma' Luch to̱b ta xa re' rina̱ch encutbic chi quina̱,
Re' ribiral nok jenaj raj tz'e' wa̱ch i Dios xesaj pan che̱' take cablaj chi nahsil c'amol be̱hNok re' ribiral xca'n take cablaj chi c'amol be̱h xponic ru̱c' nahsil c'amol quibe̱h take aj k'ahsem si̱ chiwach i Dios, xjohtic ric'a̱ ch'i̱l take rich ricomonil je' ru̱c' ca̱' qui'sil cho aj k'ahsem si̱ Saroc eh xquitok' quibe̱h chi ribanaric ti'c'axic queh cablaj re're'.
Je' re' nok xtak'abjic quichoporic take cablaj chi nahsil aj c'amol be̱h eh xic'amaric je pan che̱' reh chi naquimayam nak c'uhbalanic.
Xa re' la' chiwach wo' chak'ab re're' jenaj aj tz'e' wa̱ch i kAja̱w Dios nchalic pan taxa̱j xiteh take tz'ahp tz'apalque̱b wi̱' take cablaj chi nahsil aj c'amol be̱h eh je' wili xik'or queh naxesaj take lok:
«Hiy tak chi chi̱' i Lok' laj Pa̱t re' nlok'onjic wi̱' wach i Dios eh natiwih'ok tak ar chak'or tak queh tinamit ribiral i c'acharic riyew kAja̱w Jesus, nqui xik'or queh.
Je' aj re', re' xa cu wahk'ek wo' ti xi'oquic cok take cablaj re're' chi chi̱' i Lok' laj Pa̱t re' nlok'onjic wi̱' wach i Dios eh xquip'ut rik'ormojic i k'oric xc'ulic k'ormojok queh ru'um raj tz'e' wa̱ch i Dios. Nok je' aj re' c'ahchi'que̱b take cablaj re're', re' nahsil c'amol quibe̱h take aj k'ahsem si̱ ch'i̱l ricomonil xiyuk'ej take pan jenaj moloj i̱b quich'i̱l take nimak quiwach chi quixilac take ra̱' ri'sil cho ma' Israhel, ch'i̱l wo' chi'nchel take raj cojol no'jbal eh nok mololque̱b chic take chi'nchel, xitak'a̱' je take riso̱l ar pan che̱' chi ric'amaric cho take cablaj chi c'amol be̱h chi narich'ukuric nak k'oric chi quina̱,
xa re' la' naxiponic ar ma' xirakmajic ta chic pan che̱' take cablaj re're'. Chi je' re' xisoljic wo' chic cho take cha'jem tz'ahpel cu̱c' take xitak'anic je queh eh je' wili xc'ulic quik'or:
«Re' hoj naxojponic pan che̱' xkarak take tz'ahp chi til wo' lutz'ulque̱b chi coric, je' wo' take cha'janel til wo' c'acha̱ch quiwach chi cha'janic chi chi̱' tak tz'ahp xa re' la' naxkateh cok i tz'ahp re' tz'apalque̱b nak wi̱' take cablaj chi c'amol be̱h ma' hab ta chic wach queh xkarak ar, nqui xquik'or.
Re' nahsil re're' quich'i̱l take c'amol quibe̱h take aj k'ahsem si̱, quich'i̱l wo' c'amol quibe̱h take aj cha'jem i Lok' laj Pa̱t re' nlok'onjic wi̱' wach i Dios, naxquibiraj chi je' re' je' wili xquik'or chi quiwach:«Chaj bih xc'uluric cu̱c' take cablaj re're' k'uru'? nqui xquik'or.
Xa cu k'oric pe wo' nca'n xo̱j c'olok jenaj winak chi rik'ormojic queh chi je' wili:«Re' take winak xacoj tak pan che̱' ar pe' wo' chic wilque̱b chi chi̱' i Lok' laj Pa̱t re' nlok'onjic wi̱' wach i Dios. Ar c'ahchi' quic'uhbalem take tinamit, nqui queh.
Nok k'oro̱j chic queh re're', re' c'amol quibe̱h take aj cha'jem reh Lok' laj Pa̱t re' nlok'onjic wi̱' wach i Dios xic'am je take riso̱l chi quichoporic take cablaj chi c'amol be̱h eh naxi'o̱j rakmajok, pa ricorquilal xic'amaric cho ru'um chi re' take sol quiyo'jic chi quiwach take tinamit chi equik'ojoric chi abaj.
Nok pa'alque̱b chic take cablaj re're' chi quiwach take nimak quiwach re're', re' nahsil c'amol quibe̱h take aj k'ahsem si̱ je' wili xik'or queh:
«Re' hat-tak ma' xanimej ta tak kak'orbal naxkak'or aweh tak chi ma'xta chic ak'orom tak c'uhbal chiri̱j i Jesus. Chi je' re' k'uru' re' C'uhbal nak'or tak chiri̱j ru', xa haj reh katinami̱t Jerusalen c'ahchi' ribirmijic. Ma' xa re' ta re', c'ahchi' la' wo' ak'orom tak lok chi quiwach i tinamit chi re' hoj xojcansanic reh rik'ebil laj winak re're', nqui nahsil aj k'ahsem si̱.
Chalic ma' Luch je' wili xik'or pan quibihnal take rich nahsil chi c'amol be̱h:«Chi keh hoj til curman chi re' Dios nakanimem chiwach chi naca̱t kanimem hat-tak kich winak.
Je' aj re' ma' riban ta chi keh hoj chi enkacana̱' rik'ormojic ribiral i Jesus. Coric, re' Jesus re're' xtak'abjic cho chi naricansjic ar wach curu̱s awu'um hat-tak, xa re' la' ru' xucsjic wo' chic chi quixilac take camnak ru'um kaDios lok'omaj wo' cho cu'um take kama̱m kati't.
Chiri̱j chi xiban chi je' re', re' Dios re' k'e̱' rinimal rajawric, xiyew wo' rilok'il chi K'atal K'oric je' wo' chi Aj Co'lonel reh chi re' hoj ra̱' ri'sil cho ma' Israhel enkajal wach kano'jbal je' wo', reh chi encuyuric kamahc.
Chiri̱j aj nic' nimal xiban i Dios wili ru̱c' Jesus, re' hoj c'ahchi' kayeb kachi̱' chi kich'i̱l i Lok' laj Uxlabal re' ye'o̱j wo' cho ru'um i Dios queh take quiniminic reh, nqui ma' Luch.
Naxquibiraj chi je' re' xk'ormojic queh take nic' pa' q'uihal take quimolom qui̱b ar, k'e̱' naxchalic quic'a̱ eh xca̱j nak quicansam take cablaj chi c'amol be̱h re're'.
Ar aj ru' chalic jenaj aj tijem ri̱j C'uhbal Ye'o̱j reh Moyses je' ru̱c' wilic pan quicomonil take cow laj aj niminel reh c'uhbal re're', Camalyel ribihnal xpa'lajic johtok chi quixilac take mololque̱b ar. Re' winak wili re' wilic riwa'ric chi quiwach take tinamit xipahkaj chi xi'esmejic lok junc'am take cablaj re're'
eh chiri̱j chic ru' je' wili xik'or queh ricomonil:«Hat-tak wich ra̱' ri'sil cho ma' Israhel, chayohbalej awi̱b tak ru̱c' na̱banam tak queh winak wili.
C'olok pan ac'ux tak chi ja' naht ta wo' re' Te̱wras re' xik'or chi wilic rajawric chi naritahkaljic, junik'ob  chi tinamit xi'oquic chi ritahkaljic xa re' la' naxcansjic je ru', xquipuhclom qui̱b take nic' nimal quitahkanic reh eh chi je' re' xo̱j wach ac'al ricomonil ximol wach.
Je' wo' chic re' xic'ul i Ju̱ras re' chalanak ar Calile̱ya, q'uihal wo' take tinamit xitahkanic reh pa rik'ijil cho ajlanic i̱b tak'amaj rik'ormojic ru'um i k'atal k'oric aj Ro̱ma xa re' la' naxquimic wo' je ru', xquipuhcaj wo' qui̱b take xitahkanic reh.
Je' aj re' ru' nik'or aweh tak chi chacana̱' tak take winak re're', re' quic'uhbalanic chiri̱j i Jesus eh ma̱min awi̱b tak cu̱c'. Je' re' nik'or maj re' camanic nca'n ru̱c' quic'uhbalanic, wi xa pan quic'ux nchalic xa narojic wo' wach ac'al.
Tz'a̱b aj ru' wi re' Dios xtak'anic queh ribanaric, ma'eta riban chi enkapit queh ribanaric re're'. Chayohbalej awi̱b tak k'uru' maj chaj bih na̱na'bem tak chi ru'um re're', c'ahchi' ok nchel acojom awi̱b tak chi raj ixowonel i Dios? nqui xik'or queh rich'i̱l.
Nok quibiram aj chic i xik'or i ma' Camalyel, re' take rich'i̱l re're' xquic'u'lej na̱ xik'or eh chi je' re' ma' xquicapaj ta chic pan ca̱mna quicansjic take cablaj chi nahsil re're'. Re' cok ru', re' take re' xquik'o'rej wo' chic cok take cablaj chi nahsil eh nok wilque̱b chic cok chi quiwach, xquiyew i tak'anic queh take sol chi xiye'eric chi tz'uhu̱m. Cu chiri̱j aj chic re', xi'ok'tjic je eh xk'ormojic je queh chi ma'xta chic ca'nam c'uhbalanic chiri̱j i Jesus maj wi xca'n wo' chic naquiye'eric wo' chic chi tz'uhu̱m.
Re' take cablaj chi nahsil re're' xi'elic cho chi quiwach take re're' chi xa suk chic pan quic'ux ru̱c' i Dios. Je' re' xca'n maj pa ricapew-bal cho Dios ric'ul chi queh i lok'il chi ric'uluric ti'c'axic chiri̱j,
ma' xquicana̱' ta c'uhbalanic chiri̱j i Jesus xquitik la' ju' quic'uhtunic chi re're' i Pahbamaj chi K'atal K'oric. Je' re' xca'n nok kalakal nquimol qui̱b chi chi̱' i Lok' laj Pa̱t re' nlok'onjic wi̱' wach i Dios on pan quipa̱t take quich aj niminel.
Wilic take aj niminel xchihiric quiwach chi naquicahnic chi aj camanom take chiwach i DiosChipam aj wo' take cho k'i̱j nok c'ahchi' rijohtic wach riq'uihal aj niminel, re' take aj niminel quik'oric pan criye̱co xo̱j quik'or cu̱c' cablaj chi nahsil c'amol be̱h chaj bih c'ahchi'que̱b take aj niminel quik'oric pan hewre̱yo. Je' aj wili xo̱j quik'or:«Re' take cahnel ixok quik'oric pan kak'orbal ma' c'ahchi' ta quic'ulum i to'bal npuhcjic kalakal cu'um take niminel quik'oric pan hewre̱yo. Ru'um aj re', re' ok chic hat-tak tipuhcunok tak reh to'bal nye'eric, nqui take cok.
Naxquibiraj chi je' re' c'ahchi' ric'uluric, re' take cablaj chi nahsil aj c'amol be̱h xquimol wach chi'nchel take aj niminel eh je' wili xquik'or:«Re' hoj c'amol be̱h ma' riwi̱' ta chi keh chi enkacana̱' lok wulu' i kacamaj chi rik'ormojic riC'uhbal i Dios reh chi re' chic i to'bonic nye'eric queh take cahnel ixok enkilow.
Ru'um aj re', re' hat-tak kas kacha̱k' chasic' chaxilac tak wuku̱b ok chi aj niminel je' ru̱c' til wilic quino'jbal chi manlic ru'um chi wilic i Lok' laj rUxlabal i Dios cu̱c'. Je' wo' holohic ok wo' ribiral quic'acharic chi quiwach i tinamit reh chi re' take re' equichopbic reh i camanic reh ripuhcjic i to'bal chi quina̱ take cahnel ixok.
Je' re' ajic re' take aj niminel xic'ul quic'ux re' xquik'or take cablaj re're' eh xquichih lok take winak je' wili quibihnal: Re' Te̱wan, jenaj winak cow ric'ux chi niminic ru'um i Lok' laj Uxlabal, re' Peh, re' Porco̱ro, re' Nicanor, re' Timon, re' Parme̱nas ch'i̱l i Cola̱x nchalic ar Antiyoqui̱ya re' najtir rip'utum cho ric'amaric na̱ quic'uhbal take ra̱' ri'sil cho ma' Israhel.
Chiri̱j re're' nok chiho̱j chic lok quiwach take wuku̱b chi aj niminel re're' xic'amaric cho chi quiwach take cablaj chi nahsil aj c'amol be̱h, reh chi xquicoj quik'ab chi quina̱ eh je' wo' chi ribanaric i ti̱j chi quina̱.
Chi je' aj re' xq'uihbic wach take c'acharel quibirinic reh riC'uhbal i Dios xquitik ju' rik'ormojic take cablaj chi c'amol be̱h re're' quich'i̱l take quich aj niminel eh ru̱c' re're', k'e̱' wo' naxq'uihbic wach i quicomonil take aj niminel ar Jerusalen. Ma' xa re' ta wo' re're' xc'uluric, q'uih la' wo' take aj k'ahsem si̱ xquinimej i c'uhbal nk'oric chiri̱j i kAja̱w Jesus.
Re' Te̱wan xchoporic ru'um rik'ormojic i c'uhbal chiri̱j JesusChipam take k'i̱j re're' xc'uluric wo' chi re' Te̱wan re' jenaj queh wuku̱b chi aj niminel chiho̱j quiwach, k'e̱' take lok' laj nawa̱l riban chi quixilac take tinamit c'uhtbal queh chi til coric i c'uhbalanic riban. Ma' xa re' ta re', je' la' wo' k'e̱' wo' rajawric i rik'orbal wilic chi c'uhbalanic ru'um chi re' rato'bil i Dios wilic china̱.
Ru'um aj take lok' laj nawa̱l riban i Te̱wan re're', wilic take winak je' ru̱c' nquimol qui̱b chipam i pa̱t ntijiljic wi̱' ri̱j i C'uhbal Ye'o̱j reh Moyses “Molbal qui̱b take esemaj cho pan ti' laj camanic” ribihnal, xi'oquic chi risolc'jic pa ri̱j rik'orbal. Chi quixilac take winak wili wilque̱b take ra̱' ri'sil cho ma' Israhel chalanak take ar Sire̱ne, ar Alejantri̱ya, ch'i̱l chalanak take pa riyuk'ul Sili̱sya, ch'i̱l wo' pa riyuk'ul i A̱sya.
Re' take winak re're' k'uru', ru'um chi ma' xca'n ta canar risolc'jic pa ri̱j rik'orbal i Te̱wan ru̱c' rino'jbal nye'eric reh ru'um i Lok' laj Uxlabal,
chi tz'akbal rimahc, xquitoj juntuhm chi c'acharel chi je' wili chucuj k'oric naca'nam chiri̱j:«Re' hoj kabiram i Te̱wan wili chi c'ahchi' rik'orom ma' holohic ta laj k'oric chiri̱j rik'orbal i Dios k'oro̱j cho ru'um Moyses, nqui take chi chucuj k'oric.
Je' re' nok re' xquik'or re're' xiban chi re' take tinamit xibirinic reh, ch'i̱l take nimak quiwach chi quina̱ i tinamit, ch'i̱l wo' take aj tijem ri̱j C'uhbal Ye'o̱j reh Moyses, yohbal wach naxjohtic quic'a̱ eh ru'um re' xo̱j quichop i Te̱wan pan ehtil eh xquic'am cho chiwach quicomonil take nahsil chipam katinami̱t re' chopo̱j na̱ ru'um i nahsil c'amol quibe̱h take aj k'ahsem si̱.
Ar aj ru' re' take xitojmojic chi naquiyeb quichi̱' chi chucuj k'oric je' wili xquik'or cok:«Re' winak wili ma' ricana̱' ta so' ribanaric ma' holohic ta laj k'oric rik'or lok chiri̱j Lok' laj Pa̱t re' nlok'onjic wi̱' wach i Dios je' wo' chiri̱j i C'uhbal ye'o̱j reh Moyses.
Je' wo', til kabiram wo' chi c'ahchi' rik'orom chi re' pa̱t wili naribokoric ru'um i Jesus re' ribihnej chi aj Nasaret. Ma' xa re' ta re', xkabiraj la' wo' ru̱c' chi re' Jesus naribanam wo' chi re' no'jbal hat-tak tijimaj wi̱' pa ric'uhbal i Moyses narijalaric wach, nqui take cok.
Naxquibiraj chi je' re', re' take nahsil quimolom qui̱b xa cow chic xquitz'ehtaj i Te̱wan eh ar aj ru' xquilow wo' chi xiban xa nrepretic chic i rilbal xa je' chic ricab rilbal jeno' raj tz'e' wa̱ch i Dios nchalic pan taxa̱j.
Re' rico'ljic ri̱b xiban i Te̱wan chi quiwach take quinahsil tinamitChiri̱j chic re', re' nahsil c'amol quibe̱h take aj k'ahsem si̱ je' wili xik'or reh Te̱wan:«Coric na take k'oric c'ahchi' quik'orom chawi̱j? nqui reh.
Re' Te̱wan chi rico'ljic ri̱b chiwach take k'oric nquitz'ak chiri̱j ru̱c' i C'uhbal Ye'o̱j reh Moyses, je' wili k'oric xiban queh:«Hat-tak wich ra̱' ri'sil cho ma' Israhel, ch'i̱l hat-tak nahsil china̱ katinami̱t, chabiraj tak i nanik'orom wili: Nok re' kama̱m ma' Awraham cu c'acharic pe riban cho pa riyuk'ul i Mesopota̱mya nok ja' no̱j ta c'acharok ar Haran, re' lok' laj kaDios xic'uhtaj ri̱b reh pan jenaj rinimal wach risakomal
eh je' wili xik'or reh:‹Awraham, chacana̱' cahnok i ye'a̱b wili ch'i̱l take pa' aweh ayu' eh ar chic hiy chipam jenaj toco̱m chic ye'a̱b re' nanik'orom aweh, nqui xik'or reh.
Je' aj re' xelic cho chipam i yuk'ul re' Calte̱ya ribihnal eh ar chic xi'o̱j c'acharok chipam i tinamit Haran ribihnal. Ar aj chipam i tinamit re're', nok camnak chic je raja̱w i Awraham, re' Dios xik'or reh chi narichalic chipam i yuk'ul wili re' c'achalco̱j wi̱' yu'na i hoj ra̱' ri'sil cho ma' Israhel.
To̱b ta wo' re' Dios je' re' xik'or reh ma' Awraham, xa ta nak xye'eric junseht ok riye'a̱b ru'um i Dios naxc'ulic lok chi c'acharic ayu'. Re' cok ru' re' Dios xiyew rik'orbal reh chi je' wili:‹Til niyew nik'orbal aweh chi re' take awa̱' awi'sil naquehcham i ye'a̱b wili. Je' re' naric'uluric reh chi naquilok'em niwach ayu', nqui cho reh.«Yu'na chacoj tak rehtal i wili: To̱b ta wo' re' ma' Awraham ja'xta nak cho riha'lac'u̱n chipam take cho k'i̱j re're', re' Dios til wo' xik'or cho reh chi je' re' naribanam ru̱c' ra̱' ri'sil.
Je' wo', re' Dios xik'or wo' reh chi je' wili:‹Chiwach junik'ob  ha̱b re' take awa̱' awi'sil nacojic c'acharok cho chipam jenaj toco̱m chic tinamit. Ar naquicojoric pan cow laj camanic chi ma'xta quitojbal eh ma'xta wo' riqueteljic quiwach.
Nok iq'uinak chic lok rik'ijil quiwih'ic chipam i tinamit re' naquicojoric wi̱' chi cow laj camanic, re' hin Dios naniyeb ti'c'axic china̱ i tinamit re're'. Cu chiri̱j aj re' naquelic wo' chic cho take awa̱' awi'sil chipam i tinamit re're' eh ayu' chic chipam i yuk'ul wili naqui̱nquilok'em, nqui xik'or cho reh.
«Nok re' Dios xiyew rik'orbal reh ma' Awraham, xipahkaj wo' reh chi narik'atam lok ritz'uhmal na̱ ric'achanbal. Chi je' re', re' ma' Awraham ch'i̱l take ra̱' ri'sil eh ch'i̱l wo' take cac'u̱n ra̱' ri'sil cho ru', je' re' naca'nam chi rehtalil chi xic'u'lej ri̱b quik'orbal ch'i̱l i Dios chi naquilok'em wach ch'i̱l take ra̱' ri'sil cho ru'. Ru'um aj re', re' ma' Awraham naxasjic i rac'u̱n re' Isahac ribihnal, xik'at wo' lok ritz'uhmal na̱ ric'achanbal i rac'u̱n pa riwahxak k'i̱j rasjic. Re' chic Isahac je' wo' re' xiban ru̱c' rac'u̱n, re' Jacow ribihnal. Re' Jacow je' wo' re' xiban cu̱c' take cablaj chi rac'u̱n re' xtz'uhcric cho wi̱' take cablaj ch'uk chi ra̱' ri'sil.
«Chi quixilac take pe̱t lajeb rac'u̱n i Jacow xoquic cho ch'i'c pan ca̱mna chiri̱j i quicha̱k' Chep. Ru'um aj re' xquic'ayej je quicha̱k' queh take ju'jun aj yaco̱l re' xic'ayanic wo' chic reh chi aj tz'e' wa̱ch ar pan tinamit Eji̱pto. Re' cok ru', re' Dios ma' xicana̱' ta chi rutquel i Chep ar Eji̱pto,
xito'bej la' chipam take ti'c'axic xiq'uic wi̱'. Ma' xa re' ta re' xiban, xiyew la' wo' rino'jbal chi xirak rilok'il chiwach i k'atal k'oric aj Eji̱pto. Til wo' chic k'e̱' nim rilok'il xwih'ic chiwach chi xipahba̱' chi raj to'o̱l chi k'atoj k'oric china̱ ritinami̱t eh je' wo' chi aj ilol china̱ take pa' bih wilic reh.
Chi je' aj re' ricamaj, pan jenaj k'i̱j xc'uluric cho chi re' take tinamit pa riyuk'ul i Eji̱pto ch'i̱l wo' take tinamit ayu' Canahan re' yuk'ul wilco̱j wi̱' yu'na, k'e̱' ti' xquilow wach ru'um reh jenaj rinimal wi'jalel re' xbanic chi re' take kama̱m kati't xa ta nak chic chi lok' xquirak quiwa' chipam i quiyuk'ul.
Ru'um aj re', re' Jacow naxeht'alij chi ar Eji̱pto wilic cho wi'c, xitak'a̱' je take lajeb chi rac'u̱n chi rilok'oric quiwa' ar.«Re' take re' naxiponic chipam i tinamit re're' ma' xquina'bej ta wach i quicha̱k' Chep naxquilow wach pan pe̱t,
cu re' la' chic pa rica'pech nok re' Chep xik'or ri̱b queh take ras, cu re' chic ar xquirak chiri̱j chi re' po' nchel quicha̱k' wilic ar chi raj to'o̱l i k'atal k'oric. Je' wo', xiyew wo' chi eht'aljic reh k'atal k'oric hab wach i raja̱w, hab wach take ras je' wo' hab wach i richa̱k'.
Naxeht'alij re're' i k'atal k'oric, xiyew k'ab reh Chep chi xitak'a̱' je ric'amaric raja̱w re' Jacow ch'i̱l take ru̱c' take cho. Je' aj re' riwi̱' k'uru' chi re' take ho'lajuj ricajwinak  chi c'acharel xquimol je qui̱b re're'
xi'o̱j c'acharok ar Eji̱pto.«Chipam i tinamit re're' xc'uluric chi re' kaj najtir k'i̱j ma' Jacow ch'i̱l take rac'u̱n, xponic rik'ijil chi xiquimic je chi quiju'junal.
Xa re' la' ma' Jacow ch'i̱l i Chep re' rac'u̱n, ma' re' ta wo' ar ximuk'unjic. Re' ma' Jacow xc'amaric je chi xo̱j muk'unjok ar chipam i ye'a̱b re' lok'o̱j ru'um i rima̱m re' ma' Awraham eh re' Chep xc'amaric je chi xo̱j muk'unjok chipam i junseht ye'a̱b ar Siquem re' lok'o̱j cho ru'um i ma' Jacow cu̱c' take rac'u̱n i jenaj winak Hamor ribihnal.
«Chiri̱j wili nok camnak chic ma' Jacow ch'i̱l take chi'nchel rac'u̱n, p'uht aj roquic cho rik'ijil chi nariponic wach i xik'or cho i Dios reh ma' Awraham chi je' wili:‹Re' hin til niyew nik'orbal aweh chi re' take awa̱' awi'sil naquehcham quiyuk'ul take aj Canahan, nqui xik'or cho reh.«Je' re' nok xc'uluric chi re' take cho kama̱m kati't nok c'ahchi' quimoljic ar Eji̱pto, xa xquitic wo' qui̱b chi ma'xta bih npitbic queh.
Je' aj re' riwi̱' c'acharic xca'n cu rehtal xoquic cho jenaj k'atal k'oric aj Eji̱pto re' ma' xeht'alij ta ribiral chiri̱j ric'acharic i Chep.
«Je' aj re' chipam cho ric'axquilal take k'i̱j re're' xasjic jenaj t'uch ac'un k'e̱' c'axbal wach chiwach i Dios, Moyses ribihnal. Re're' nok q'uihsimaj chic xib poh ru'um ritu̱t raja̱w ar pan pa̱t,
xponic wo' cahnok cho pan jenaj ye'a̱b re' nariquimic nak wi̱' chi rutquel xa re' la' tz'eht xponic rakmajok ru'um rixk'u̱n i k'atal k'oric aj Eji̱pto, re' xc'ambic je reh chi nariq'uihsam chi je' riwi̱' jenaj rac'u̱n chiwach.
Re' Moyses wili k'uru' naxq'uihic chic so', xtijiljic ru̱c' nic' nimal quino'jbal take aj Eji̱pto eh ru'um re're' k'e̱' ye'o̱j rilok'il ru̱c' take k'oric rik'or je' wo' re' ru̱c' take camanic riban.
«Pan jenaj k'i̱j re' Moyses nok wilic chic reh ca'winak  ha̱b, xc'ulic pa ric'ux rilmijic nic' wach wilque̱b take ras richa̱k' ra̱' ri'sil cho ma' Israhel.
Nok wilic chic ponok i Moyses chi rilmijic take rich tinamit, xilow chi jenaj aj Eji̱pto c'ahchi' rik'ojom jenaj rich ra̱' ri'sil cho ma' Israhel eh ru'um re' xoquic chi rico'ljic i ras richa̱k' re're', xa re' la' chic ru' naxiban nak ti rijelow-bal reh, xa quimic xiban aj Eji̱pto pan k'ab.
Naxilow chi je' re' i Moyses, je' wili xik'or pa ric'ux:‹Ru̱c' xniban wili, naquirakam chiri̱j take was nicha̱k' chi ru̱c' wo̱k nik'ab i hin re' Dios naresam take pan ti'c'axic, nqui xik'or pa ric'ux.«Re' take ras richa̱k' ma' xquirak ta chiri̱j chi je' re'.
Je' re' nik'or maj je' chic ikal je' wili xc'uluric: Re' Moyses xo̱j rirak take quib kich katinami̱t chi k'abisinic nca'n eh je' wili xik'or nak ti queh chi ch'akbal quiwach pan sukquil c'uxlis:‹Hat-tak was nicha̱k', xa atinamital awi̱b tak. Ma' riban ta chi c'ahchi' aseq'uem awi̱b tak, nqui queh.
«Naxich'ak nak ti quiwach je' pe' chic wili xk'ormojic reh ru'um i jenaj re' c'ahchi' risec'bic reh rich'i̱l chi ma' xa̱j ta ribiram k'oric chiwach i Moyses:‹Hab ti wach pahbanic aweh i hat chi aj nahsil eh chi aj ch'ukul wach mahc chi kana̱ i hoj?
Ma' re' ta na nchel nicansjic wo' chic nawa̱j je' ricab xa'n reh aj Eji̱pto e̱w? nqui xik'or reh.
«Naxibiraj chi je' re', re' Moyses xoquic cho riyo'jic ru'um chi xirak chiri̱j chi ma' xpohyic ta na̱ ribano̱j. Ru'um re', xirupej je elic chipam i tinamit Eji̱pto eh xo̱j c'acharok pa riyuk'ul i Maryan chi quixilac take ma' re' ta ritinami̱t. Ar aj ru' xirak rehq'ue̱n eh xi'asjic quib quiha'lac'u̱n.
«Nok ca'winak chic ha̱b riwih'ic chi c'acharic ar Maryan, pan jenaj k'i̱j nok re' Moyses wilic ar chipam jenaj ye'a̱b chik yu̱k' re' ma'xta wi̱' patanel ar pa ric'ula't i ye'a̱b Yu̱k' Sinayih ribihnal, re' Dios xic'uhtaj ri̱b reh chi je' ricab riwi̱' jeno' raj tz'e' wa̱ch wilque̱b ar pan taxa̱j. Re're' xic'uhtaj ri̱b reh pan yejal jenaj cak q'ui̱x koplic rik'ak'il.
Naxilow i Moyses i cak q'ui̱x che̱' re' xkop rik'ak'il, k'e̱' naxsahchic ric'ux ru'um. Chi je' re' nok c'ahchi' rijilim cok ri̱b ru̱c', xibiraj chi xk'oric cho i Lok' laj Ajabe̱s Dios chi je' wili:
‹Re' hin, hin i Dios re' ric'u'lem cho ri̱b kak'orbal ch'i̱l i ma' Awraham, ch'i̱l i ma' Isahac ch'i̱l wo' i ma' Jacow, nqui xibiraj.«Ru̱c' re're', re' Moyses xoquic cho ribarbatic ma' xa̱j ta chic ritz'ehtam je k'a̱k' ru'um riyo'jic.
Ar ajic xk'o'rjic wo' chic cho ru'um i Lok' laj Ajabe̱s Dios chi je' wili:‹Moyses, re' ye'a̱b pa'alca̱t wi̱' ayu', re're' jenaj ye'a̱b lo̱k' reh lok'onbal wi̱n. Chawesaj lok aper-xijab k'uru' rehtalil chi c'ahchi' ayeb nilok'il, nqui xik'or cho reh.
«Chiri̱j re', je' wo' chic wili xik'or i Dios reh Moyses:‹Ru'um chi xwilow take cho ra̱' ri'sil cho ma' Israhel chi k'e̱' ti'quil c'ahchi' quilom wach cu'um take aj Eji̱pto eh je' wo' ru'um chi xnibiraj jok chi k'e̱' q'ueric cho quichi̱' wu̱c' reh chi nanito'bem take chipam i ti' wilque̱b wi̱', re' hin xinc'ulic lok chi quitobjic. Ru'um aj re' chajil cho awi̱b maj re' hat naca̱t nitak'a̱b je ar Eji̱pto chi aj esenel queh nitinami̱t pan ti'c'axic, nqui reh.
«To̱b ta chi quixilac take rich ra̱' ri'sil cho ma' Israhel wilic take ma' xca̱j ta quibiram k'oric chiwach i Moyses je' ricab xca'n take qui̱b xik'oric reh chi hab wach xpahbanic reh chi aj nahsil eh chi aj ch'ukul wach mahc chi quina̱, ru̱c' xik'or i Dios re're' nc'utunic chi re' Moyses re' aj re' i pahbamaj ru'um Dios chi nahsil aj esem queh rich ritinami̱t pan ti'c'axic nok ar chipam jenaj cak q'ui̱x koplic cho rik'ak'il xic'uhtaj ri̱b reh chi je' riwi̱' jeno' raj tz'e' wa̱ch.
Je' re' k'uru' re' Moyses xesenic cho queh take kich katinami̱t ar Eji̱pto najtir k'i̱j. Je' wo' chi c'uhtbal reh chi tak'amaj je ru'um i Dios, re're' yohbal wach take lok' laj nawa̱l xiban je' ricab xiban ru̱c' i ma' laj ha' “Cak Ha'” ribihnal on je' ricab take xiban chiwach ca'winak ha̱b re' xbehic wi̱' pan ye'a̱b chik yu̱k' re' ma'xta wi̱' patanel ch'i̱l take q'uihal rich ra̱' ri'sil cho ma' Israhel.
Re' Moyses re're', je' wo' wili xik'or cho queh kama̱m kati't:‹Re' kaDios re' kojbirinic chiwach chi ajabe̱s chi kana̱ nariyeb chi asjic chi quixilac take kich ra̱' ri'sil cho ma' Israhel i jenaj c'acharel re' naribanam chi aj k'orol reh ric'uhbal je' ricab c'ahchi' nibanam i hin yu'na. Chanimej tak k'uru' chaj bih narik'orom aweh tak aj k'orol c'uhbal re're', nqui cho queh.«To̱b ta wo' nak xk'ormojic cho queh ru'um i Moyses chi re're' jenaj aj k'orol riC'uhbal i Dios,
re' take kama̱m kati't xa ma'xta wo' nquibiraj k'oric chiwach. Chi je' re' k'uru' re' Moyses xwih'ic cho cu̱c' take kama̱m kati't naxquimol cho qui̱b chiwach i rik'ijil cho quiwih'ic chipam i ye'a̱b chik yu̱k' re' ma'xta wi̱' patanel eh re' wo' re' xk'oric cho i ma' sahchel ta laj riK'orbal i Dios re' xic'ul cho chi keh i hoj ra̱' ri'sil cho ma' Israhel ar china̱ ye'a̱b “Yu̱k' Sinayih” ribihnal naxk'o'rjic ru'um i raj tz'e' wa̱ch i Dios xchalic ar pan taxa̱j.
«Je' re' ajic to̱b ta re' Moyses jenaj wo' aj k'orol riC'uhbal i Dios, re' take kama̱m kati't ma' xca̱j ta quinimem rik'orbal, xquik'eb la' lok chiri̱j quic'ux chaj bih take xik'or ch'i̱l chaj bih take xiban. Je' re' xca'n maj pan quicapew-bal ru' xiban chi xa je' na wa'ric xisoljic wo' chic je ar Eji̱pto chi rilok'onjic wo' chic wach take tiyo̱x,
je' ricab xca̱j ribanaric nok je' wili xquik'or reh ma' A̱ron:‹Ma' A̱ron, re' rik'ebil laj Moyses re' c'amol kabe̱h xesenic cho keh ar Eji̱pto ma' keht'alim ta chaj bih xic'ul cho ar china̱ i yu̱k' xo̱j johtok wi̱'. Je' re' k'uru' koj-ato'bej chi ritik'injic take katiyo̱x reh chi re' chic take re' equic'ambic je kabe̱h chi soljic ar Eji̱pto chi tehlemaj je ku'um, nqui take reh.
«Chi je' aj re' k'uru' ru̱c' i to'bonic xiban ma' A̱ron, xtik'injic jenaj quitiyo̱x je' nca'yic rac'u̱n wacax xca'n reh. Chiwach aj chic i tiyo̱x re're' xquitok qui̱b chi riye'eric quisi̱ chiwach naxi'oquic chi rinimjic wach ru'um risukquil quic'ux chi xtihkic.
Re' cok ru' ru'um reh lok'onic tiyo̱x xca'n, re' Dios xicana̱' take eh ma' ximin ta chic ri̱b cu̱c' nok wilque̱b chic chipam ye'a̱b wili. Ru'um reh no'jbal re're' xc'uluric wo' chi re' take aj najtir cho ra̱' ri'sil cho ma' Israhel, xik'eb take chipam i no'jbal chi riye'eric rilok'il i k'i̱j ch'i̱l i poh ch'i̱l wo' take ch'imi̱l wilque̱b pan taxa̱j. Ru'um aj reh no'jbal re're', xik'ahsaj wo' take pan quik'ab caj ixowonel chi naquic'amjic je chi naht, je' ricab wo' rik'orom cho i Dios chi je' wili re' xitz'ihmbaj cho jenaj queh aj k'orol riC'uhbal najtir k'i̱j:“Re' hat-tak ra̱' ri'sil cho ma' Israhel naxatbehic tak cho ca'winak ha̱b chipam ye'a̱b chik yu̱k' re' ma'xta wi̱' patanel,ma' re' ta hin xinalok'ej tak naxacansaj tak cho achico̱p chi asi̱ tak.
Je' aj wo' re' yu'na chi c'acharic chic na'n tak chipam i ye'a̱b wili,ma' re' ta hin quinalok'ej tak, re' la' chic take xacoj tak chi atiyo̱x nayew tak quilok'il je' ricab nanatehlaj tak rijalwachil rich'imilal atiyo̱x tak “Renpan” ribihnal,on nanatehlaj tak i ripatil atiyo̱x tak “Moloc” ribihnal.Ru'um chi je' re' na'n tak, re' hin Dios naca̱t wesam tak je chipam ye'a̱b wilieh cu ma' wili chic ponok chiri̱j quiyuk'ul aj Wawilo̱nyana̱wojic awic'ram awi̱b tak, nqui rik'or Hu̱j re're', nqui Te̱wan.Je' re' xik'or i Te̱wan chi rico'ljic ri̱b chiri̱j i k'oric nquitz'ak chiri̱j ru̱c' C'uhbal ye'o̱j reh Moyses.
Chiri̱j chic ru' je' wo' chic wili rico'ljic ri̱b xiban i Te̱wan chiwach i tz'akoj wach c'uta̱j nca'n chiri̱j ru', chiri̱j i Lok' laj Pa̱t re' nlok'onjic wi̱' wach i Dios:«Je' ricab riwi̱' i pa̱t xc'uhtjic reh Moyses china̱ i yu̱k' Sinayih, je' wo' re' riwi̱' i Lok' laj Pa̱t re' lok'onbal wi̱' wach i Dios xitik'a̱' i Moyses naxk'ormojic reh ru'um i Dios chi naritik'a̱b. Re' lok' laj pa̱t re're', re' xtik'injic ar chipam chik yu̱k' ru̱c' pi̱m laj tz'ih xwih'ic cho chi quiwach take kama̱m kati't chi jenaj ye'a̱b re' nc'utunic wi̱' chi re' Dios wilic cu̱c'.
Chi k'e̱' wo' rilok'il i lok' laj pa̱t re're' chi quiwach take ca̱' qui'sil cho kama̱m kati't naxquic'ul cho, re' lok' laj pa̱t re're' xc'amaric cho cu'um chipam i ye'a̱b wili re' xic'ulic c'acharok wi̱' nok re' Dios xit'erej lok take patanel aj ayu' nak take eh ximak' i quiye'a̱b ru̱c' ricowil ro̱k k'ab i Joswe re' c'amol quibe̱h take ca̱' qui'sil cho kama̱m kati't.«Chiri̱j ric'amaric cho ayu', re' lok' laj pa̱t re're' ma' xcahnic ta xa pan jenaj riye'a̱b xa jaljal la' nak cho riye'a̱b cu'um take katinami̱t eh je' re' xca'n cho cu rehtal xoquic cho chi k'atal k'oric i ma' Tawiy.
Re' ma' Tawiy re're' naxiyew pan ac'al take raj ixowonel ru̱c' ritobjic xbanaric ru'um i Dios, xipahkaj johtok reh chi nariye'eric cho k'ab reh chi naritik'a̱b jenaj lok' laj pa̱t re' encamanic chi jenaj ye'a̱b re' enc'utunic wi̱' chi re' Dios xa wilic wo' chi kaxilac i hoj ra̱' ri'sil cho ma' Jacow.
To̱b ta wo' je' re' pahkanic xiban i ma' Tawiy chi naritik'a̱b i lok' laj pa̱t re're', ma' xye'eric ta wo' k'ab reh ru'um i Dios chi re're' naritik'inic reh, re' la' chic i Salomon re' rac'u̱n i ma' Tawiy xtik'inic reh jenaj Lok' laj Pa̱t re' narilok'onjic wi̱' wach i Dios.
Je' aj re' xiban i Salomon chi reht'alim wo' nak chi re' Dios re' k'e̱' nimal rilok'il ma' npatanic ta chipam jeno' pa̱t tik'imaj xa ru'um winak, je' ricab wo' rik'orom cho ru̱c' chi̱' jenaj raj k'orol C'uhbal chi je' wili:
maj chi'nchel nic' nimal wilic ayu' pan taxa̱j ch'i̱l wo' i wach ac'al nitik'inic i hin, nqui rik'orom cho i Dios, nqui Te̱wan.
Chiri̱j aj chic re', je' wili xik'or i Te̱wan queh:«Was tak nicha̱k', re' hat-tak je' wo' acab tak take cho kama̱m kati't chi rik'ehtjic awi̱b tak chiwach rik'orbal i Lok' laj rUxlabal i Dios maj re' take re', chi je' na nchel ma' ja' k'atoj ta lok ritz'uhmal na̱ quic'achanbal rehtalil chi naquilok'em wach i Dios, je' re' xca'n cho naxquicowsaj quic'ux eh ma' xquik'ochsaj ta qui̱b chiwach i Dios. Je' wo' chic, xquic'saj wo' lok rij quixiquin chaj bih xquik'or cho take aj k'orol riC'uhbal i Dios.
Ru'um chi je' re' xca'n, ma' hab ta chic wach queh take aj k'orol riC'uhbal i Dios xquicol na̱ chi ma' ta nak xca'n ti'c'axic reh, xquicansaj la' take je jarub queh xik'oric cho ribiral najtir k'i̱j chi naric'ulic lok i lok' laj Pahbamaj chi K'atal K'oric. Je' aj re' ru', re' hat-tak je' wo' acab tak take cho kama̱m kati't je' ru̱c' xquicansaj take cho aj k'orol c'uhbal re're' maj chipam take k'i̱j wili re' hat-tak xacansaj tak i lok' laj Pahbamaj chi K'atal K'oric. Je' re' xa'n tak naxak'ahsaj tak pan quik'ab take sol aj Ro̱ma eh xapahkaj tak ricansjic reh Po̱nsyo Pila̱to.
Ma' xa re' ta wo' re' xa'n tak, je' la' wo' take k'ilo̱j c'ulu̱j cho chaweh tak ru'um Moyses china̱ i yu̱k' Sinayih naxk'o'rjic cu'um take raj tz'e' wa̱ch xichalic pan taxa̱j, ma' c'ahchi' ta ac'amam tak na̱, nqui xik'or Te̱wan.
Naxquibiraj haj wilic xk'ormojic queh, re' take nahsil quimolom qui̱b ar xquic'uhtaj lok ru̱c' quilbal chi xa nwuk'ic chic cho quic'a̱ pan ca̱mna,
xa re' la' Te̱wan chi behsemaj ru'um Lok' laj rUxlabal i Dios tz'ehtenic johtok pan taxa̱j ru'um chi c'ahchi' rilom johtok wach risakomal rilok'il i Dios, je' wo' chi c'ahchi' rilom johtok wach i Jesus chi pa'lic pa risec'a̱j i Dios
eh je' wili xik'or queh:«Chabiraj tak i wili: Re' hin nwilow johtok chi tehlic cok pa̱m i taxa̱j eh ar nwilow johtok wach i Jesus re' Ac'unbe̱s re' wilic rajawric chi quina̱ c'acharel chi ar pa'lic pan risec'a̱j i Dios, nqui xik'or queh.
Re' take nahsil re're' ru'um chi ma' nca̱j ta chic quibiram chaj bih rik'or i Te̱wan, p'uht quitz'apam quixiquin eh chi xa chi'k'or chic nca'n, xa junojic chic take china̱ Te̱wan chi ricansjic chiri̱j lok i tinamit.
Ar ajic nok wilque̱b chic chiri̱j lok i tinamit, re' take winak cojo̱j take chi ritz'akaric wach rimahc i Te̱wan, xipahbabjic cu'um nahsil reh chi naquicansam i Te̱wan eh chi je' re' xquesaj lok i quijuc ro̱k tz'ih roxlo̱c' lok quiso', reh chi suk cutuj abaj enca'n chi ricansjic i Te̱wan. Je' re' k'uru' naxquituba̱' take su't re're' chiwach i jenaj q'uijol Sa̱wlo ribihnal re' naricha'janic reh, p'uht quicansam i Te̱wan chi abaj.
Nok je' re' c'ahchi' ca'nam, re' Te̱wan je' wili p'uht rik'orom johtok reh Jesus pa riti̱j:«Hat Jesus, hat Lok' laj Ajabe̱s china̱ chi'nchel, c'ulu̱j ta nak cho wuxlabal awu̱c', nqui johtok reh.
Nok rik'orom chic re're', re' Te̱wan chi xuclic jok wach ac'al, cow xik'or johtok pa riti̱j chi je' wili:«K-Aja̱w Jesus, chacuy cho quimahc take winak wili ru̱c' i c'ahchi' ca'nam wi̱n, nqui xik'or johtok.Nok rik'orom aj chic re're', xquimic i Te̱wan.
Re' Sa̱wlo re're' xa suk chic rilmijic riban je nok c'ahchi' ricansjic i Te̱wan.
Re' take aj niminel xquipuhcaj qui̱b ru'um ti'c'axicXa chiwach aj wo' cho k'i̱j re're' naxquimic i Te̱wan, xp'uhtic cho ti'c'axic chiqui̱j take moloj wach aj niminel wilque̱b ar Jerusalen. Ru'um aj re' chi'nchel take aj niminel c'ul p'uht quipuhcam qui̱b pan tak toco̱m chic tinamit wilque̱b pa riyuk'ul Jure̱ya je' wo' pa riyuk'ul Sama̱rya. Xa chic ti re' take cablaj chi nahsil c'amol be̱h ma' xquic'uyu'saj ta qui̱b chi elic je ar Jerusalen.Je' re' ajic xa chiwach wo' cho k'i̱j re're' naxmuk'unjic je Te̱wan cu'um ju'jun winak je' ru̱c' nquiyohlej wach i Dios eh xok'jic wo' wach riquimic,
re' Sa̱wlo p'uht ribanam ti'c'axic queh take aj niminel chi winak chi ixok re' take xicahnic ar Jerusalen. Nanoquic pan tak pa̱t, nponic rijuquej take cho xa hab wach rirak take ar reh chi naquic'amaric je pan che̱'. Je' aj re' riban i Sa̱wlo reh chi ma'xta nak chic rik'ororic i c'uhbal chiri̱j i Jesus,
xa re' la' c'uhbal re're' xa haj ye'a̱b xquipuhcaj wi̱' qui̱b take aj niminel xi'elic je Jerusalen ma' xmahyic ta rik'ormojic cu'um.
Je' ricab i ma' Peh, naxponic ar pan tinamit Sama̱rya ma' ximay ta k'oro̱j c'uhbal.Ar ajic pan tinamit Sama̱rya nok re' ma' Peh xik'or chi re' Jesus xpahbabjic chi K'atal K'oric,
q'uih take tinamit xquicoj quixiquin chi ribirmijic i c'uhbal riban ma' i Peh. Je' wo' xquilow take lok' laj nawa̱l xiban rehtalil chi til coric i c'uhbalanic riban
maj je' wo' re' xiban i ma' Peh eh ru'um re' yohbal wach take ma' tob laj uxlabal xi'esmejic lok cu̱c' take tinamit chi xa q'ueric chic quichi̱' eh yohbal wo' wach take si̱c ch'i̱l me̱c co̱k xicowsjic.
Je' aj re' k'e̱' rinimal sukquil c'uxlis xwih'ic cu̱c' take c'acharel ar pan tinamit Sama̱rya
re' wilic wo' wi̱' jenaj winak Simon ribihnal re' najtir chic rip'utum cho ribanaric take ma' coric ta wach nawa̱l. Re' winak re're' xa riban chic ri̱b chi je' jenaj ajabe̱s nim wach riwa'ric ru'um take ma' coric ta wach nawa̱l riban eh chi je' re' q'uih take c'acharel chipam i tinamit re're' xijot' take
cu rehtal chi cunchelal take tinamit re're' chi nimak chi cuc'tak quiwach je' wili nquik'or chiri̱j nanquicoj quixiquin chi ribirmijic:«Re' cok i winak wili re' i dios re' k'e̱' nimal rajawric, nqui take.Je' re' nquik'or chiri̱j
maj k'e̱' nsahchic quic'ux ru'um take ma' coric ta wach nawa̱l riban.Je' re' nok re' Simon re're' to̱b ta wo' najtir chic rip'utum cho quijot'oric take aj Sama̱rya,
naxilow chi wilic take winak ch'i̱l take ixok xquikahsaj quiha̱' naxquinimej i k'oric rik'or i ma' Peh chiri̱j i ma' birimaj ta laj k'oric chiri̱j i Jesus re' Pahbamaj chi K'atal K'oric eh je' wo' chiri̱j i rajawric wilic i Dios chi K'atal K'oric,
re're' xinimej wo' i c'uhbal k'oro̱j re're' eh xikahsaj wo' riha̱'. Chiri̱j re're' xoquic chi ritahkaljic i ma' Peh chi k'e̱' xcahtzic wach chi riliric take lok' laj nawa̱l riban i ma' Peh rehtalil chi til coric i c'uhbalanic riban.
Chi je' aj re' c'ahchi' ric'uluric ar Sama̱rya, xponic i k'oric cu̱c' take cablaj chi nahsil chi c'amol be̱h wilque̱b ar Jerusalen chi re' take aj Sama̱rya xquicoj wach riC'uhbal i Dios eh ru'um re're' xquitak'a̱' je ma' Luch ch'i̱l i Wa̱n chi nacojic ar.
Naxiponic ar re' ma' Luch ch'i̱l i Wa̱n xca'n quiti̱j chi ripahkaljic i Lok' laj Uxlabal chi naroquic pan ca̱mna take nic' pa' q'uihal xicojbic wach riC'uhbal i Dios.
Re' riwi̱' chi je' re' xca'n ru'um chi ma' hab ta wach queh ric'ulum chic i Lok' laj Uxlabal xa re' la' ti kahsanic ha' ca'nam chi c'ahchi' quik'orom chi re' Jesus re're' Ajabe̱s chi quina̱.
Ru'um aj re', re' ma' Luch ch'i̱l i Wa̱n nok c'ahchi'que̱b chi ti̱j, xquicoj quik'ab chi quina̱ take aj niminel re're' eh ru̱c' re're' xchalic i Lok' laj Uxlabal chi naroquic pan ca̱mna.
Naxilow i Simon chi re' ma' Luch ch'i̱l i Wa̱n, chi xa ru̱c' ricojoric quik'ab chi quina̱ take aj niminel noquic i Lok' laj Uxlabal pan ca̱mna, xixutej tumi̱n queh
Chalic i ma' Luch naxibiraj chi je' re' xik'or i Simon queh, je' wili xik'or reh:«Hat ok sihtimaj ch'i̱l atz'a̱k ru'um nok xacapaj chi ru̱c' atz'a̱k na̱lok'om nak awajawric reh chi re' hat enayew wo' chic i Lok' laj Uxlabal ru̱c' tumi̱n, to̱b ta nchel xa ye'o̱j cho ru'um i Dios chi je' ricab jenaj si̱.
Re' hat Simon, ru'um chi ma' coric ta wach acapew-bal chiwach i Dios ma'eta riban chi enawehchaj i ajawric ye'o̱j keh hoj.
Haj cok wilic nipahkaj reh Dios chi eriyew aweh: Re' chi ericuy amahc re' npok' cho pan awa̱mna wi la' re' hat enatok awi̱b chiwach chi ripahkaljic cuybal reh amahc re're'. Chacana̱' k'uru' ayi'bel laj capew-bal re're',
maj re' hin nwilow chi ru'um ayi'bel laj capew-bal re're', ma' na'n ta canar ricanabjic awaranic re' til k'e̱' ch'iclic ac'ux chiri̱j. Ru'um aj reh re', re' hat xa je' na acab jeno' tz'ahpel pan che̱' ma' riban ta canar elic ru'um chi ma' ja' nesmejic ta je re' tz'aplic wi̱', nqui ma' Luch.
Chalic Simon je' wo' chic wili xik'or:«Chacuy tak ha̱w, tipahkanok tak chiwi̱j pan ti̱j chiwach i kAja̱w Dios reh chi ma' eta quinsihtjic je' ricab xak'or tak chi narichalic chi nina̱, nqui queh.
Re' ma' Peh xik'or i c'uhbal reh jenaj aj Etiyopi̱yaChiwach take k'i̱j re're' nok re' ma' Luch ch'i̱l wo' i Wa̱n xo̱j quik'o'rej i ma' Peh, xa xquitik wo' ju' rik'ormojic riC'uhbal i Dios chiri̱j i Jesus chipam take rehreh wach tinamit quic'acharic wi̱' take aj Sama̱rya. Chiri̱j chic ru' nok quicohlam chic cho rik'ormojic re're', xisoljic wo' chic je ar Jerusalen.
Nok soljonak chic je ma' Peh ar Jerusalen, pan jenaj queh take k'i̱j re're' jenaj pe' raj tz'e' wa̱ch i Dios xchalic ar pan taxa̱j je' wili xik'or reh ma' Peh:«Ma' Peh, chatik'lom awi̱b. Hiy chipam najtir be̱h nkajic jok pa ritz'e̱t i Jerusalen re' nponic cu pan tinamit C'a̱sa ribihnal, nqui xik'or reh.
Naxibiraj chi je' re' i ma' Peh, xitik'lom wo' ti ri̱b eh xo̱j chipam i be̱h xk'ormojic reh. Ar aj ru' chipam i be̱h re're', jenaj winak aj Etiyopi̱ya nim wach ricamaj xponic cho aj lok'em reh Dios ar Jerusalen chipam i Lok' laj Pa̱t re' nlok'onjic wi̱' wach i Dios. Chi je' re' yu'na soljic chic riban je pan tinamit Etiyopi̱ya re' pahbamaj wi̱' chi raj to'o̱l ixok nk'atbic k'oric ar. Re' aj Etiyopi̱ya wili, re' wilic chi aj cha'jem reh chi'nchel i tumi̱n ribehsaj na̱ ixok aj k'atal k'oric re're',
chi tz'uklic je pa ribehsbal kirimaj ru'um bo̱yex, c'ahchi' rilom wach i hu̱j tz'ihmbimaj cho ru'um raj k'orol C'uhbal i Dios re' Isayi̱yas ribihnal.
Nok je' re' c'ahchi' ribanam, re' Lok' laj rUxlabal i Dios je' wili xik'or reh ma' Peh:«Chat'oc awi̱b. Charak je winak behic riban chipam i behsbal re're' eh tibehok je chi riche̱l, nqui xik'or reh.
Re' ma' Peh je' re' xiban eh nok behic chic riban je chi riche̱l, xibiraj chi re' po' i hu̱j ritz'ihmbam cho ma' Isayi̱yas re' aj k'orol riC'uhbal i Dios c'ahchi' rilom wach. Je' wili xik'or cok reh:«Ha̱w, re' hu̱j c'ahchi' awilom wach, c'ahchi' na arakam chiri̱j hab wach aj chiri̱j nk'oric? nqui cok reh.
Chalic aj Etiyopi̱ya re're' je' wili xik'or reh ma' Peh:«Chacuy tijohten cho wu̱c' pa nibehsbal eh titz'uhkok so' wu̱c' ru'um nok wi ma' hab wach ensakomonic wach wi̱n i c'ahchi' wilom chipam hu̱j wili, re' hin ma' nic' ta wo' wach nanirak chiri̱j chi je' re', nqui reh ma' Peh.
Je' re' xik'or maj je' wili rik'or chiwach i Lok' laj hu̱j re' c'ahchi' rilom wach:“Je' ricab jeno' t'uch me̱' ma' nchalic ta rijosk'il nanc'amaric je pan cansbal,on nank'ataric lok i rismal ri̱j cu'um take winak, ma' riq'uer ta wo' chi̱',je' re' naribanam ru', xa naribuya̱b wo' ti ri̱b
nabanarok i ma' coric ta laj ch'ukuj k'oric china̱ cu'um take naquich'ukbic k'oric china̱.Chi je' re' riwi̱' quibano̱j, chaj chic bih narik'ormojic chiqui̱j take winak re're', re' naquic'acharic pa rik'ijil ru'?Je' re' nik'or maj re' take re' naquich'ukum wach chi naresmejic ric'acharic china̱ ac'al, nqui k'oric c'ahchi' rilom wach.
Chi re' aj re' c'ahchi' rilom wach, re' aj Etiyopi̱ya je' wili xik'or reh ma' Peh:«Chacuy, chasakomej ti wach wi̱n i k'oric wili. Hab wach aj chiri̱j xk'oric cho i aj k'orol riC'uhbal i Dios re' ma' Isayi̱yas? Xa chiri̱j na ru' xk'oric on chiri̱j chic jeno' toco̱m? nqui reh.
Chalic ma' Peh p'uht wo' chic rik'oric je ru̱c' aj Etiyopi̱ya eh xip'ut wo' je risakomsjic wach reh ru̱c' i k'oric c'ahchi' rilom wach chiri̱j i Jesus.
Chiri̱j chic ru' nok behic nca'n je, xiponic chipam jenaj ye'a̱b wilic wi̱' ha'. Ar aj ru' re' aj Etiyopi̱ya je' wili xik'or reh ma' Peh:«Chawilow wulu' wilic jenaj ha'. Chaj aj bih enk'etbic pa nibe̱h chi enak nakahsaj niha̱' rehtalil chi xnicoj chic wach i k'oric xak'or wi̱n chiri̱j c'uhbal re're'? nqui reh.
—Wi re' hat nacoj wach ru̱c' chi'nchel awa̱mna chaj bih take xnik'or aweh, ma'xta bih enk'etbic pan abe̱h chi enikahsaj aha̱', nqui ma' Peh.—Re' hin nicoj wach chi re' kAja̱w Jesus re're' i rAc'u̱n i Dios, nqui xik'or aj Etiyopi̱ya.
Nok rik'orom chic chi je' re', xik'or chi pahbabjok i ribehsbal. Chi je' re' xikajic lok, xi'o̱j jok chi chi̱' i ha' eh xkahsjic riha̱' ru'um ma' Peh.
Chiri̱j i wili nok elenak chic cho chi chi̱' i ha' ch'i̱l aj Etiyopi̱ya, re' ma' Peh xi̱c' molorok ru'um Lok' laj rUxlabal i Dios chiwach i aj Etiyopi̱ya cu rehtal xsahchic je pan nak' wach. Ar ajic re' aj Etiyopi̱ya xitik ju' ribe̱h chi xa suk chic pa ric'ux
eh re' chic i ma' Peh cu ar aj chic pan tinamit Aso̱to ribihnal xo̱j ric'raj ri̱b. Chipam i tinamit re're' ch'i̱l wo' take tinamit xiq'uic ponok wi̱' cu rehtal xponic chipam i tinamit Sesare̱ya ribihnal, re' ma' Peh xik'or i c'uhbal nk'oric chiri̱j i Jesus queh chi'nchel take c'acharel.
Re' Sa̱wlo xk'o'rjic ru'um i Jesus ar pa ribe̱h i Tama̱sco<TS3>(Hch. 22.6-16; 26.12-18)Chipam take k'i̱j re're', re' Sa̱wlo xchalic ric'a̱ eh xiyo'slom take quiniminic reh kAja̱w Jesus ru̱c' rik'ororic queh chi naricansam take. Pan jenaj queh take k'i̱j re're', xo̱j ru̱c' i nahsil c'amol quibe̱h take aj k'ahsem si̱ chiwach i Dios
eh xipahkaj reh chi naritz'ihmbam take hu̱j re' erik'or je wi̱' queh aj cha'jem tak pa̱t ntijiljic wi̱' ri̱j i C'uhbal Ye'o̱j reh Moyses wilque̱b ponok pan tinamit Tama̱sco, chi re're' ye'o̱j je rajawric chi quichoporic take quicojbic wach i Jesus chi Aj C'amol Be̱h je ru̱c' i Dios. Re' take hu̱j re're' xye'bic wo' rajawric chi quic'amaric je pan che̱' ar Jerusalen i jarub pa' take rirak je ma' k'orel ta wi ixok on winak take.
Je' aj re' ru' nok k'ahsamaj chic reh take hu̱j re're', xichop je be̱h ar Tama̱sco. Nok q'uisi̱n aj chic ma' nponic pan tinamit Tama̱sco, cu re' pe' chic reh jenaj sakom yohbal wach sakomil xelic cho cu ar pan taxa̱j eh xisutej ri̱j i Sa̱wlo.
Chiri̱j re're' nok k'ehbenak chic wach ac'al i Sa̱wlo, xibiraj chi wilic xk'o'ronic cho reh chi je' wili:‹Chabiraj i nanik'orom aweh wili i hat Sa̱wlo: Chacana̱' ribanaric i ti'c'axic na'n wi̱n ru̱c' ribanaric ti'c'axic queh waj tahkanel, nqui k'oric xibiraj.
Re' Sa̱wlo chi xa sahchanak chic ric'ux je' wili xik'or reh:«Ajabe̱s, hab wach i hat? nqui reh.Re' nk'o'ronic cho reh je' wili xik'or cho reh:«Re' hin, hin i Jesus, nqui cho reh.Chiri̱j re' xik'or wo' chic cho reh chi je' wili:«Sa̱wlo, je' ricab jeno' bo̱yex chi xa ri̱b riyew chi ti' nariyak' je i k'as ju' ch'ihch' je' wo' re' nc'uluric awu̱c' hat, xa awi̱b c'ahchi' ayeb chi ti' ru̱c' i ti'c'axic c'ahchi' abanam wi̱n, nqui reh.
Re' Sa̱wlo, chi xa nbarbatic chic ru'um yo'jic je' wo' chic wili xik'or reh:«Ajabe̱s, chaj bih nawa̱j chi nanibanam chi rijelow-bal xniban take lok? nqui reh.Re' Ajabe̱s re're' je' wo' chic wili xik'or cho reh:«Ar chipam i tinamit wulu' narik'ormojic aweh chaj bih na̱banam. Tucten johtok k'uru' hiy cok chipam i tinamit re're', nqui reh.
Naxiban k'oric re're' i Jesus chi quiwach take winak qui'ihch'ilinic reh i Sa̱wlo, xicahnic xa je' chic me̱m take winak re're' ru'um reh chi xiyo'jic eh to̱b ta xquibiraj i c'uta̱j xiban i Sa̱wlo ch'i̱l i Jesus, ma' xquilow ta wo' wach hab wach i xk'oric ru̱c' i Sa̱wlo.
Nok ricohlam chic c'uta̱j i Jesus, re' Sa̱wlo xuctic johtok wach ac'al chi tehlic nak' wach nanc'utunic xa re' la' ru' ma' xiban ta chic canar rilmijic take rich'i̱l ru'um chi xcahnic chi ma' sakom ta chic nilbic. Chi je' aj re' xa ch'ihlimaj chic chi k'ab xc'amaric cok pan tinamit Tama̱sco.
Ar aj wo' Tama̱sco jenaj pe' aj niminel Anani̱yas ribihnal, xilow pa rila'wach chi re' kAja̱w Jesus xic'uhtaj ri̱b reh eh chi je' wili xk'ormojic reh pa rila'wach:«Anani̱yas, nqui xk'ormojic reh.Naxibiraj ribihnal i Anani̱yas je' wili xik'or:«Ayu' wilqui̱n chawach Ha̱w. Chak'or wi̱n chaj bih nawa̱j chi nanibanam, nqui xik'or.
Ar k'uru' je' wili xk'ormojic reh ru'um Jesus:«Chabiraj i wili: Jenaj winak aj Ta̱rso, Sa̱wlo ribihnal c'ahchi' ribanam riti̱j chi niwach. Chaloq'uej awi̱b, hiy chipam i be̱h re' til ribehbal i tinamit wili eh chasic' i winak re're' chipam ripa̱t i Ju̱ras
ru'um nok re' winak re're' c'ahchi' rilom pa riti̱j chi re' hat Anani̱yas c'ahchi' aponic ru̱c' eh c'ahchi' acojom ak'ab china̱ reh chi narisakombic wo' chic pa̱m i nak' wach, nqui xik'or reh.
Chalic i Anani̱yas je' wili xik'or reh:«K-Aja̱w Jesus, q'uih take c'acharel biram chi nquik'or chi re' winak re're' k'e̱' ti'c'axic riban queh take quiniminic aweh ar Jerusalen.
Je' wo' chic, ma' xa ta re' ar Jerusalen wilic rajawric ye'o̱j reh cu'um take c'amol quibe̱h take aj k'ahsem si̱ chiwach i Dios, je' la' wo' chipam i tinamit wili ye'o̱j wo' rajawric chi quichoporic je take nic' pa' q'uihal aj niminel re' nquik'or abihnal pan quiti̱j, nqui Anani̱yas.
Re' kAja̱w Jesus je' wo' chic wili xik'or reh:«Anani̱yas to̱b ta la' je' re' rajawric ye'o̱j, hiy la' maj re' winak re're' xnichih chic wach chi naribanam chi waj camanom. Je' re' xniban reh chi re' c'uhbal chiwi̱j i hin naric'amam je rik'ormojic queh take ra̱' ri'sil cho ma' Israhel, queh take ma' re' ta ra̱' ri'sil cho ma' Israhel eh je' wo' queh take k'atal k'oric.
Ru'um aj re' ma' tiyo'jic chic chi ojic ru̱c' maj re' ti'c'axic riban i winak re're' aweh hat-tak waj tahkanel ma'xta chic ribanam, re' la' chic re' naric'ulbic reh ti'c'axic. Je' re' nik'or maj til re' wo' hin nanc'uhtunic reh pa riti̱j chi ru'um reh rik'ormojic niC'uhbal naribanam, tanlic chiri̱j chi naric'ulum take ti'c'axic, nqui xik'or reh.
Nok k'oro̱j chic reh re're', re' Anani̱yas xo̱j chipam i pa̱t xk'ormojic wi̱' reh chi wilic cho wi̱' i Sa̱wlo eh nok wilic chic cok ar, je' wili xik'or reh:«Wasbe̱s ma' Sa̱wlo, re' kAja̱w Jesus re' xk'o'ronic aweh pan be̱h naxatchalic chipam i tinamit wili, xiritak'a̱' cho awu̱c' reh chi narisakombic wo' chic pa̱m i nak' awach je' wo' reh chi nariye'eric ransil ak'orbal ru'um i Lok' laj rUxlabal i Dios, nqui reh.Chiri̱j chic ru' re' Anani̱yas xicoj i k'ab china̱ i Sa̱wlo.
Ar ajic xa chiwach wo' ti junc'am re're' xsakombic pa̱m nak' wach eh xik'ehbic wo' take lok pan nak' wach take xa je' take ri̱j car. Chiri̱j chic ru' xa re' wo' ti naxuctic johtok i Sa̱wlo, xo̱j wo' ti kahsjok riha̱'.
Chiri̱j chic re' xichop wo' chic riwa' riha̱' eh ru̱c' re're' xc'ulic wo' chic ransil. Chi je' re' cu xcahnic pe chic quib xib ok k'i̱j cu̱c' take aj niminel wilque̱b ar Tama̱sco.
Re' Sa̱wlo xcansjic nak ru'um c'uhbalanic xiban ar Tama̱scoXa ma' q'uih ta wo' chic k'i̱j xiq'uic lok ru', re' Sa̱wlo xip'ut rik'ormojic ribiral chiri̱j i Jesus ar chipam take pa̱t ntijiljic wi̱' ri̱j i C'uhbal Ye'o̱j reh Moyses, chi c'ahchi' rik'orom queh take c'acharel chi re' Jesus re' i Pahbamaj chi K'atal K'oric, til re're' rAc'u̱n i Dios.
Ru̱c' aj c'uhbalanic riban Sa̱wlo, re' nic' pa' q'uihal take quibirinic reh je' wili nquik'or chi quiwach chi xa nsahchic chic quic'ux:«Re' winak wili re' nak re' nbanic ti'c'axic ar Jerusalen queh take quik'oric ribihnal i Jesus pan quiti̱j, maje'? nqui nquik'or.Je' wo', wilic wo' nquik'or chi je' wili chiri̱j:«Re' winak re're' xc'ulic lok ayu' chi quichoporic take aj niminel chi naric'amam je take chi quiwach take c'amol quibe̱h take aj k'ahsem si̱ chiwach i Dios, nqui nquik'or.Je' re' nok nanquibiraj chi re' Sa̱wlo c'ahchi' rik'orom ribiral i Jesus, wilic take c'acharel xquicapaj chi xa jot'o̱l queh take aj niminel reh Jesus no̱j c'olok pan tak pa̱t ntijiljic wi̱' ri̱j i C'uhbal Ye'o̱j reh Moyses,
xa re' la' re' riman chic ricowsaj ric'ux chi quiwach chi rik'ormojic chi re' Jesus til re're' i Pahbamaj chi K'atal K'oric. Ru̱c' take k'oric re're' riyew wach ac'al i quicapew-bal take rich ra̱' ri'sil cho ma' Israhel wilque̱b ar Tama̱sco.
Chi je' aj re' nok q'uih chic k'i̱j riwih'ic i Sa̱wlo ar Tama̱sco, re' take c'amol quibe̱h take rich ra̱' ri'sil cho ma' Israhel wilque̱b ar xquimol qui̱b eh xquitik'a̱' wach quino'jbal chi naquicansam i Sa̱wlo ru'um reh c'uhbalanic riban.
Je' re' ajic chi k'i̱j chi ak'ab xquicha'jej take elbal reh tinamit chi richoporic nak i Sa̱wlo na elok je, xa re' la' i cha'janic c'ahchi' ca'nam take winak re're' xponic pan xiquin i Sa̱wlo,
je' wo' pan quixiquin take rich aj niminel quipatanic ar Tama̱sco. Je' re' nok pan jenaj chak'ab re' take aj niminel re're' xquicoj i Sa̱wlo chipam jenaj ma' laj chacach eh xquikahsaj jok chiwach i ma' laj tz'ak nsutunic ri̱j i tinamit re're'. Je' re' ritobjic i Sa̱wlo xca'n chi elic je chipam i tinamit re're' eh xo̱j ar Jerusalen.
Re' Wernaweh xk'oric chiri̱j i Sa̱wlo chiri̱j niminic ribanNaxponic i Sa̱wlo ar Jerusalen, re' take aj niminel xquilow chi re' Sa̱wlo xa̱j nak ricojom ri̱b chi quiman, ma' xquic'ul ta chi quixilac yo'jic la' chic xchalic queh maj pan quic'ux ru', re' Sa̱wlo ma' re' ta til coric laj aj niminel chiri̱j i Jesus.
Chi quixilac take aj niminel wilque̱b ar, wilic i jenaj re' Wernaweh ribihnal, cu re're' xk'oric chiri̱j Sa̱wlo. Je' re' nok xic'am cho i Sa̱wlo chi quiwach take nahsil c'amol be̱h chi quina̱ take aj niminel eh chi xik'or queh nic' wach rik'o'rjic i Sa̱wlo xbanaric ru'um i kAja̱w Jesus naxic'uhtaj ri̱b reh chipam i be̱h no̱j pan tinamit Tama̱sco. Je' wo' xik'or queh chiri̱j riwih'ic i Sa̱wlo pan tinamit re're', nic' wach je' i c'uhbalanic xiban chiri̱j i Jesus chi ma'xta nech' ok riyo'jic.
Je' aj re' riwi̱' k'uru' naxoquic i Sa̱wlo chi quiman take aj niminel ar Jerusalen eh xwih'ic ar chi quihch'iljic chi ma' xquiyohbalej ta chic chi wilic chi quixilac.
Chiwach take k'i̱j reh riwih'ic ar pan tinamit Jerusalen, re' Sa̱wlo ma' nyo'jic ta wo' q'uisi̱n ok chi k'oric chiri̱j i Jesus eh je' re' xiban cu rehtal re' take rich ra̱' ri'sil cho ma' Israhel je' ru̱c' quik'oric pan criye̱co re' xquisolq'uij pa ri̱j rik'orbal, xquiyew quic'ux chi risiq'uiric ri̱j nic' wach ricansjic naca'nam ru'um reh c'uhbalanic riban.
Naxquibiraj take rich aj niminel chi je' re' nca'n take c'acharel re're', xquic'am je cu chipam i tinamit Sesare̱ya ribihnal eh chiri̱j chic re' xquitak'a̱' je chipam i tinamit Ta̱rso ribihnal.
Je' aj re' xc'uluric ru̱c' i Sa̱wlo chipam take k'i̱j re're' nok re' take moloj wach aj niminel wilque̱b pan tak tinamit pa riyuk'ul Jure̱ya, pa riyuk'ul Calile̱ya ch'i̱l wo' pa riyuk'ul Sama̱rya, xiwih'ic chic pan sukquil c'uxlis. Je' wo', re' take aj niminel re're' til xquiyohbalej wach i Dios eh til xic'acharic wo' chi cowjonak quic'ux pan quiniminic. Je' wo' chic, re' take quicomonil eli̱c xq'uihic wach ru'um til to'bomaj wo' take cho ru'um Lok' laj rUxlabal i Dios.
Re' Ene̱yas xesmejic lok riya'bilalJunpech re' ma' Luch, nok c'ahchi' risutem pa̱m riyuk'ul i Jure̱ya, xo̱j wo' c'olok chi quik'o'rjic take rich aj niminel wilque̱b ar pan tinamit Li̱ra.
Ar xirak jenaj winak Ene̱yas ribihnal wahxaki̱b ha̱b riyohquic wach yoca̱b ru'um chi sicrinak riti'jolal chi junpech.
Je' aj wili xik'or i ma' Luch reh na xo̱j rirak:«Ma' Ene̱yas, re' hin nik'or aweh chi re' hat xatcowjic chic ru'um i Jesus re' Pahbamaj chi K'atal K'oric. Je' re' nok tucten johtok yu'na, chamol wach apohp eh chac'ol, nqui reh.Ru̱c' k'oric re're', xa chiwach wo' ti junc'am re're' xuctic johtok i Ene̱yas chi elenak chic lok riya'bilal.
Ar ajic naxquilow chi je' re', q'uihal take c'acharel je' ricab aj Li̱ra ch'i̱l take aj Saron xquicana̱' quimahc eh xquinimej i kAja̱w Jesus.
Re' Lo̱rcas xc'acharic wo' chicChiwach aj wo' take k'i̱j nok wilic ponok ma' Luch ar Li̱ra, ar chipam i tinamit Jo̱pe ribihnal wilic jenaj ixok aj niminel re' rito'bej wo' take niba̱' ru̱c' yohbal wach to'bonic riban queh. Re' ixok re're' Tawi̱ta ribihnal eh nanjalmajic i bihnal pan quik'orbal aj criye̱co, Lo̱rcas nelic wi̱'.
Re' Lo̱rcas re're', pan jenaj queh take k'i̱j nok re' ma' Luch cu wilic ponok ar Li̱ra, xchop pe' cho reh jenaj ya'bilal cu rehtal xquimic je. Je' ricab tijimaj take wi̱' tinamit chi cu nquitinej je riti'jolal jeno' c'acharel nquimic je, je' wo' re' xca'n reh Tawi̱ta eh chiri̱j chic ru', xquiyoc'a̱' pan jenaj ye'a̱b wilic ar pa rica'tik pa̱t.
Ar ajic naxquibiraj ribiral take aj niminel ar Jo̱pe chi re' ma' Luch ar wilic cho pan tinamit Li̱ra eh ru'um chi xa ma' naht ta wo' wilic je ar ru̱c' i tinamit Jo̱pe, xquitak'a̱' je take quib chi winak chi rik'ormojic reh chi je' wili:«Chacuy ma' Luch, ma' haj chic niq'uic acham cho awi̱b pan jeno' chic tinamit. Chaloq'uej ti cho awi̱b, tichalok ku̱c' chi katobjic maj jenaj kich aj niminel Lo̱rcas ribihnal xquimic je, nqui xquitak'a̱' je rik'ormojic chiqui̱j take quib re're'.
Chipam wo' ti' junc'am re're', re' ma' Luch xitak'a̱' quesmejic take lok chi'nchel wilque̱b ar eh nok elenak chic take lok, xixuc'a̱' ri̱b chi ti̱j. Nok ribanam chic riti̱j, je' wili xik'or je reh camnak naxisolq'uij je rilbal chi rilmijic:«Tawi̱ta, tucten johtok, nqui reh.Xa chiwach wo' ti junc'am re're', re' Lo̱rcas xiteh cho nak' wach eh xitz'uka̱' johtok ri̱b chi xa cow chic rilow i ma' Luch.
Chiri̱j chic re', re' ma' Luch xichop johtok chi k'ab i Lo̱rcas, xucsaj johtok eh nok riyuk'em chic take je aj niminel ch'i̱l take cahnel ixok wilque̱b ar, xipahba̱' chi quiwach chi c'achlic wo' chic.
Re' ribiral chi xc'acharic wo' chic i Lo̱rcas, xelic lok chi junsut tinamit Jo̱pe eh ru̱c' re're' yohbal wach take c'acharel xquinimej i kAja̱w Jesus.
Ar pan tinamit Jo̱pe cu xcahnic pe chic so' q'uih k'i̱j i ma' Luch chi patanic ru̱c' jenaj winak aj jotzol wach tz'uhu̱m, Simon ribihnal.
Re' c'uhbalanic xiban i ma' Luch pa ripa̱t i Corne̱lyoJunpech aj cho, ar chipam i tinamit Sesare̱ya ribihnal c'acharic riban jenaj winak aj Ro̱ma Corne̱lyo ribihnal, aj c'amol quibe̱h take sol aj Ita̱lya ribihnal quicomonil.
Re' winak re're' k'e̱' riyohbalej wach i Dios eh nc'utunic wo' lok chi coric wach rino'jbal ch'i̱l take raj pan pa̱t. Je' wo' chic, xa eli̱c wo' riban riti̱j eh yohbal wo' wach tumi̱n riyew queh take ra̱' ri'sil cho i ma' Israhel chi quitobjic.
Pan jenaj k'i̱j ajic nok c'ahchi' ribanam riti̱j je' na xib o̱ra risoljic i k'i̱j, til xilow wach jenaj raj tz'e' wa̱ch i Dios xchalic pan taxa̱j, xoquic cok ru̱c' eh xik'o'rej cok i Corne̱lyo ru̱c' ribihnal.
Naxibiraj ribihnal i Corne̱lyo, xa cow chic xitz'ehtaj i raj tz'e' wa̱ch i Dios eh je' wili xik'or reh chi xa yo'jic chic wilic:«Chaj nak bih Ha̱w? nqui reh.Re' raj tz'e' wa̱ch i Dios je' wili xik'or reh:«Je' ricab nok re' Dios ma' niq'uic ta pa ric'ux i sukquil c'uxlis nwih'ic ru̱c' ru'um risibil jeno' si̱ nc'ataric johtok chiwach, je' wo' re' risukquil ric'ux nwih'ic ru'um ati̱j ch'i̱l wo' take to'bonic nayew queh tinamit eh re' pahkanic xa'n reh, til wilic wo' pa ric'ux ric'u'ljic cho.
Ru'um chi naribanam cho i ric'u'ljic re're', chatak'a̱' je take quib xib ok awaj camanom ar chipam i tinamit Jo̱pe chi ric'amaric i jenaj winak Simon ribihnal re' ribihnej wo' chi Luch
maj re're' narik'oric aweh nic' wach namanlajok wach animinic chiwach i Dios. Re' ma' Luch nik'or aweh re're', ar wilic ponok chi patanic pa ripa̱t jenaj winak aj jotzol wach tz'uhu̱m Simon wo' ribihnal re' wilic ma' naht ta chi chi̱' ma' laj ha', nqui xik'or i raj tz'e' wa̱ch i Dios.
Nok ojonak chic i raj tz'e' wa̱ch Dios re' xc'ulic k'o'ronok reh, re' Corne̱lyo xiyuk'ej take je qui̱b raj camanom ch'i̱l i jenaj riso̱l ncamanic ru̱c' re' rilok'ej wo' wach i Dios
eh xik'or queh chaj bih xk'ormojic reh ru'um raj tz'e' wa̱ch i Dios. Chiri̱j chic ru' xitak'a̱' take je pan tinamit Jo̱pe chi ric'amaric ma' Luch.
Je' chic ikal je' na cablaj o̱ra reh k'i̱j nok ojic chic nca'n take c'acharel re're' pa ribehil i tinamit Jo̱pe, re' ma' Luch xjohtic johtok china̱ rica'tik pa̱t wilic wi̱' eh ar xoquic chi ti̱j.
Nok je' re' c'ahchi' ribanam, tz'eht pe' c'ahchi' ritik'injic cho c'uxbal. Ru'um aj re' xchalic ric'ahric pan yejal riti̱j eh chi je' re' xc'amaric ricapew-bal ru'um i Dios.
Ar ajic xilow chi re' pan taxa̱j xteh cok pa̱m eh xkajic cho wach ac'al i xa je' jenaj ma' laj tz'ih pixo̱j cho chi ju'jun reh ricajtz'u'c,
re' wilque̱b wi̱' q'uih ch'uk wach chicop quic'acharic wach ac'al. Ar wilic take je' ru̱c' wilic quejeb cok, ch'i̱l take xa nquijuquej qui̱b wach ac'al, ch'i̱l wo' take quirupunic wa taxa̱j.
Chi je' aj re' c'ahchi' rilom, re' ma' Luch xibiraj jenaj k'oric chi je' wili:«Luch, chacansaj aweh xa pa' jaric chicopquilal queh wili eh chac'ux aweh, nqui xibiraj.
Chalic i ma' Luch je' wili xik'or:«Ha̱w, re' take chicop re're' ma'eta riban chi enic'ux maj re' hin ma' janc'al ta nic'uxum take chicop k'oro̱j cho ru'um i C'uhbal Ye'o̱j reh Moyses chi ma' tare̱t ta chi c'uxuric, nqui xik'or ma' Luch.
Chiri̱j re', xibiraj wo' chic rica'pech k'oric chi je' wili:«Luch, eriban chi enac'ux take chicop re're' ru'um nok re' rik'or i Dios yu'na chi ta chic re̱t chi c'uxuric, ma' ric'ul ta chic chi enak'or i hat chi ma' tare̱t ta chi c'uxuric, nqui wo' chic xibiraj.
Nok oxpech chic ribiram i ma' Luch take k'oric re're', xkirmijic wo' chic johtok pan taxa̱j i xa je' ma' laj tz'ih re're'.
Ar ajic, xicohlaj riti̱j i ma' Luch eh chi xa nsahchic chic ric'ux chi ricapewjic ri̱j chaj bih ra̱j rik'orom re' xc'uhtjic reh, re' take winak xitak'abjic je ru'um i Corne̱lyo xiponic ar Jo̱pe. Re' take re' chi c'ahchi' quibiram haj wilic cok ripa̱t i Simon re' jotzol wach tz'uhu̱m nk'ormojic reh, xi'o̱j wo' c'olok ru̱c' pa̱t re're'
eh chi je' re' xquibiraj cok wi ar c'ahchi' chi patanic i Simon re' ribihnej wo' chi Luch.
Chi cu capewenic pe wo' riban i ma' Luch chiri̱j re' xc'uhtjic reh, je' wili xk'ormojic reh ru'um Lok' laj rUxlabal i Dios:«Chabiraj i wili: Xib take winak c'ahchi'ca̱t quisiq'uim.
Je' re' k'uru' tucten, tikajen jok cu̱c' eh naquik'or aweh chi nawojic chiqui̱j ma' ak'ihtaj awi̱b chi quiwach maj nik'orbal i hin chi xtak'abjic cho ac'amaric, nqui Lok' laj rUxlabal i Dios reh.
Chalic i ma' Luch xkajic cho cu̱c' take winak tak'amaj take je re're' eh je' wili xik'or queh:«Re' hin i winak re' c'ahchi'qui̱n asiq'uim tak. Pa' nak bih abe̱h tak wu̱c', nqui queh.
Chalic take winak re're' je' wili xquik'or reh:«Pan katinami̱t wilic jenaj ajabe̱s c'amol quibe̱h sol Corne̱lyo ribihnal re' riyohbalej wach i Dios eh nc'utunic wo' lok chi coric wach rino'jbal chi quiwach take tinamit. Re' ajabe̱s wili, ru'um reh to'bonic riban, holohic laj k'oric nbanaric chiri̱j cu'um chi'nchel take ra̱' ri'sil cho ma' Israhel wilque̱b pan katinami̱t. Re're', xk'o'rjic ru'um jenaj raj tz'e' wa̱ch i Dios re' xk'oric reh chi je' wili:‹Chatak'a̱' je take quib xib ok awaj camanom ar chipam i tinamit Jo̱pe chi ric'amaric cho ayu' pan apa̱t i jenaj winak Simon ribihnal. Nok wilic chic ayu' chabiraj i narik'orom aweh nqui xik'or, nqui take reh.
Naxibiraj chi je' re' ma' Luch xicoj take cok pan pa̱t take winak re're' eh xiyew quiwarbal. Naxsak'ic lok je' ikal, re' ma' Luch ch'i̱l take ju'jun chic aj niminel ar Jo̱pe xi'o̱j chiqui̱j take winak re're' ar Sesare̱ya.
Je' chic ikal xiponic pa ripa̱t i Corne̱lyo re' chi ximol quiwach take ru̱c' take cho ch'i̱l take suk quik'oric ru̱c', uyunic chic riban quich'i̱l.
Ar ajic naxponic i ma' Luch chi chi̱' i ripa̱t, re' Corne̱lyo xelic cho chi ric'uluric eh rehtalil chi c'ahchi' riyeb rilok'il i ma' Luch, xixuc'a̱' ri̱b chiwach,
Chiri̱j re're', re' ma' Luch xoquic cok pan pa̱t chi c'uta̱j chic riban rich'i̱l i Corne̱lyo. Nok wilic chic pan pa̱t, re' ma' Luch xilow take riq'uihal tinamit quimolom qui̱b ar
eh je' wili xik'or queh:«Re' hat-tak was tak nicha̱k' aweht'alim tak chi re' hoj ra̱' ri'sil cho ma' Israhel ma' riwi̱' ta chiwach i katijbal chi ta nak etikihch'ilej tak, xa ta wo' nak chi ekoj-oquic pan apa̱t hat-tak ma' re' ta hat-tak kich ra̱' ri'sil cho ma' Israhel. To̱b ta nak je' re' katijbal, re' hin ma' xnibiraj ta k'oric chiwach katijbal re're' ru'um nok re' Dios xic'uhtaj wi̱n pa niti̱j chi je' ricab nok re' take chicop xic'uhtaj chi niwach ma'eta riban chi enik'or chi ma' tare̱t ta chi c'uxuric, je' wo' re' hat-tak ma' riban ta chi enik'or aweh tak chi ma' tare̱t ta awihch'iljic tak.
Ru'um aj re' naxinponic c'amarok cho, re' hin ma' xnik'ihtaj ta cho wi̱b chi chalic ayu'. Chaj aj bih riwi̱' chi naxinayuk'ej cho ayu'? nqui ma' Luch.
Chalic Corne̱lyo je' wili tohk' rik'orom reh:«Ha̱w, quejeb cho k'i̱j yu'na je' wo' na ricab i o̱ra wili, re' hin cuyuj wi'c niban chi ti̱j ayu' pa nipa̱t. Nok c'ahchi'qui̱n chi ti̱j xib o̱ra chic risoljic i k'i̱j, xwilow chi jenaj winak xa nrepretic chic risakomil i riso' xpa'lajic chi niwach
eh je' wili xik'or wi̱n:‹Corne̱lyo, re' pahkanic na'n johtok chiwach i Dios til wilic wo' cho pa ric'ux chi naca̱t ric'u'lem cho ru'um reh risukquil c'uxlis riyew take to'bonic na'n queh tinamit eh ru'um aj re' c'ahchi' ric'u'lem cho na̱ yu'na.
Re' aj wili cha'n k'uru': Chatak'a̱' je take quib xib ok awaj camanom chipam i tinamit Jo̱pe chi ric'amaric cho awu̱c' i jenaj winak Simon ribihnal re' ribihnej wo' chi Luch maj re're' narik'oric aweh chaj chic bih raj chi na̱banam na'ocok i Lok' laj rUxlabal i Dios pan awa̱mna. Re' ma' Luch re're', ar patanic riban ponok pa ripa̱t i jenaj winak aj jotzol wach tz'uhu̱m, Simon wo' ribihnal re' wilic ma' naht ta chi chi̱' ma' laj ha', nqui wi̱n.
«Ru'um aj chi je' re' xk'ormojic wi̱n, re' hin xnitak'a̱' je ac'amaric chi jumehk'il eh k'e̱' tare̱t chi re' hat xac'u'lej cho na̱ i chalic ayu'. Yu'na aj ru', ayu' wilco̱j chi'nchel hoj chiwach i Dios chi ribirmijic haj wilic narik'orom ru̱c' achi̱' i hat, nqui Corne̱lyo.
Naxibiraj i ma' Luch chi je' re', je' wili xik'or queh:«Yu'na aj ru' re' hin til xnirak chiri̱j chi re' Dios til ma' hab ta wach toco̱m riliric riban maj re' Dios ma' xa re' ta take wich ra̱' ri'sil cho ma' Israhel
nponic chiwach quico'ljic, je' la' wo' take ma' re' ta ra̱' ri'sil cho ma' Israhel je' ru̱c' nquiyohbalej wach eh nquic'uhtaj lok i coric laj no'jbal.
Ru'um aj re' to̱b ta ma' re' hat-tak ra̱' ri'sil cho ma' Israhel, nanik'orom wo' aweh tak riC'uhbal i Dios re' c'ahchi' wo' rik'ormojic queh take ra̱' ri'sil cho ma' Israhel maj queh take ru' c'ahchi' nik'orom i holohic laj k'oric chiri̱j i Jesus chi re're' i Ajabe̱s Pahbamaj chi K'atal K'oric chi kana̱ chi'nchel i hoj c'acharel.
«Chiri̱j i holohic laj k'oric chiri̱j i Jesus, re' hat-tak aweht'alim tak i ribiral wili: Nok re' Wa̱n rip'utum chic cho rik'ormojic queh tinamit chi naquikahsam quiha̱', xa ar wo' pa riyuk'ul Calile̱ya xp'uhtic cho rik'ormojic ribiral i Jesus cu rehtal xo̱j lok rik'ormojic chi junsut riyuk'ul Jure̱ya. Re' ribiral re're' rik'or
chi re' Jesus re' ribihnej chi aj Nasaret re' xye'eric rajawric ru'um i Dios naxtak'abjic cho Lok' laj Uxlabal ru̱c', yohbal wach ato'bil xiban ru̱c' rito'bal i Dios je' ricab naxicowsaj take chi'nchel yowa'i̱b ch'i̱l take ti' wilque̱b pan k'ab aj Yahm.
«Re' hoj xkilow chi'nchel re' chaj bih xiban pan tinamit Jerusalen, je' wo' pan toco̱m chic tinamit reh riyuk'ul Jure̱ya eh ru'um re' nkayew kachi̱' chi je' re' xiban cho. Je' wo' nkayew kachi̱' chi re' Jesus re're', re' xquich'ila̱' wach curu̱s chi ricansjic,
re' Dios xucsaj cho pa ro̱x k'i̱j reh riquimic eh ru̱c' chi je' re' xiban i Dios, re' Jesus xic'uhtaj wo' chic ri̱b chi c'achlic.
Re' cok ru' ma' queh ta chic chi'nchel tinamit xic'uhtaj ri̱b, xa keh la' chic i hoj re' richihim cho kawach i Dios nok chi cu c'achlic pe cho Jesus reh chi re' hoj nakaye'bic kachi̱' chiri̱j ructic cho chi quixilac camnak. Je' aj re' ru', re' hoj re' xka'n cho kawa' kaha̱' ru̱c' Jesus nok uctunak chic cho chi quixilac camnak,
xojritak'a̱' i Jesus chi rik'ormojic queh chi'nchel i tinamit chi xuctic wo' chic chi c'acharic. Je' wo', xik'or wo' keh chi nakayeb kachi̱' chiri̱j i c'uhbal je' wili rik'or:‹Re' Jesus re' xcojoric ru'um i Dios chi ch'ukul wach mahc queh take c'achalque̱b, je' wo' chi queh take camnak chic take,
re' aj re' xk'ormojic cahnok ribiral cu'um take aj k'orol riC'uhbal i Dios najtir cho k'i̱j naxquik'or cho chi re' ye'o̱j cho rajawric chi K'atal K'oric, re're' naricuybic wo' rimahc i xa hab wach narich'ica̱b ric'ux chiri̱j, nqui rik'or i c'uhbal re're', nqui ma' Luch.
Cu k'oric pe wo' riban i ma' Luch, xchalic i Lok' laj rUxlabal i Dios chi wih'ic pan ca̱mna take nic' nimal c'ahchi'que̱b chi birinic.
Re' take aj niminel ra̱' ri'sil cho take ma' Israhel quihch'ilinic ponok reh ma' Luch, naxquilow chi re' take ma' re' ta ra̱' ri'sil cho ma' Israhel xye'eric wo' queh i Lok' laj Uxlabal chi je' ricab jeno' quisi̱, k'e̱' xsahchic quic'ux
ru'um xquibiraj chi re' take c'acharel re' cu re' ti junc'am quinimem i Dios, pan toco̱m chic k'oric c'ahchi' quiyeb johtok rilok'il ribihnal i Dios.
Ar aj ru' naxilow ma' Luch chi xchalic i Lok' laj rUxlabal i Dios cu̱c' chi'nchel take wilque̱b ar, je' wili xik'or queh take wilque̱b ponok chiri̱j:«Re' take kas kacha̱k' wili xquic'ul chic i Lok' laj rUxlabal i Dios je' ricab naxkac'ul i hoj aj niminel reh Jesus je' ru̱c' ra̱' ri'sil cho ma' Israhel. Yu'na k'uru' ma' eta chic riban chi enpitjic queh chi enkahsjic quiha̱', nqui queh.
Chi je' re' xpahkaljic queh chi naquikahsam quiha̱' chi naca'nam chi raj tahkanel chic Ajabe̱s Jesus re' Pahbamaj chi K'atal K'oric. Je' aj re' ru' nok kajanak chic quiha̱', re' take ac' aj niminel re're' xquipahkaj reh ma' Luch chi naricahnic quib xib ok k'i̱j chi quixilac chi ula'anic ch'i̱l take rich'i̱l.
Re' ma' Luch xnakaric cu'um take ra̱' ri'sil cho ma' IsrahelNaxponic ribiral cu̱c' take rich nahsil chi c'amol be̱h i ma' Luch, je' wo' cu̱c' take rich aj niminel wilque̱b pa riyuk'ul Jure̱ya chi juntuhm chi c'acharel je' ru̱c' ma' re' ta ra̱' ri'sil cho ma' Israhel take, xquicoj wo' wach riC'uhbal i Dios
wilic take aj niminel ra̱' ri'sil cho ma' Israhel p'uht quinakam i ma' Luch naxponic wo' chic cho ar Jerusalen.
Je' aj wili xquik'or reh:«Re' hat ma'xta nak bih aweh chi xatoquic pan quipa̱t take ma' re' ta kich ra̱' ri'sil cho ma' Israhel, ma' wo' nak chi xa'n nak awa' aha̱' cu̱c'. Ma' riyew ta ri̱b xa'n chi junpech, nqui take reh.
Chalic ma' Luch naxibiraj chi je' re', p'uht rik'orom queh chi chaklic chi̱' nic' wach riwi̱' xc'uluric cho ar. Je' aj wili p'uht rik'orom queh:
«Re' hin nok c'ahchi'qui̱n ti̱j ar ponok pan tinamit Jo̱pe, xc'amaric nicapew-bal ru'um i Dios. Chi je' aj re' xwilow chi jenaj xa je' ma' laj tz'ih pixo̱j cho chi ju'jun reh ricajtz'u'c cu ar pan taxa̱j c'ahchi' rikajic cho chi niwach.
Naxwilow chi je' re' xnitz'ehtaj chi coric eh xwilow chipam i xa je' ricab ma' laj tz'ih re're' wilque̱b take q'uih ch'uk wach chicop quic'acharic wach ac'al je' ru̱c' take quejeb cok ch'i̱l take josk' laj chicop, ch'i̱l take chicop xa nquijuquej qui̱b wach ac'al, ch'i̱l wo' take quirupunic wa taxa̱j.
Ar nok c'ahchi' wilom re're' xnibiraj jenaj k'oric chi je' wili:‹Ma' Luch, chacansaj aweh xa pa' jaric chicopal queh wili eh chac'ux aweh, nqui xnibiraj.
«Chiri̱j re' xnibiraj wo' chic rica'pech chi je' wili k'oric xiban cho cu ar pan taxa̱j:‹Ma' Luch, eriban chi enac'ux take chicop re're' ru'um nok re' rik'or i Dios yu'na chi ta chic re̱t chi c'uxuric, ma' ric'ul ta chic chi enak'or i hat chi ma' tare̱t ta chi c'uxuric, nqui xnibiraj.
«Je' re' ajic nok nibiram chic oxpech i k'oric re're', re' xa je' ma' laj tz'ih re're' xkermejic wo' chic johtok pan taxa̱j ch'i̱l take chicop wilque̱b chipam.
Chiri̱j aj chic junc'am naxnicohlaj niti̱j, xib take winak cu ar tak'amaj take cho Sesare̱ya chi nic'amaric, xiponic chipam i pa̱t wilqui̱n wi̱'.
Ar ajic re' Lok' laj Uxlabal xik'or wi̱n chi ma'xta nik'ihtam wi̱b chi quiwach take winak re're' naxquipahkaj wi̱n chi nawojic chiqui̱j. Ru'um aj re', re' hin xino̱j chiqui̱j quich'i̱l take waki̱b chic chi aj niminel wili eh chi je' re' xojponic pa ripa̱t i jenaj winak Corne̱lyo ribihnal.
Re' Corne̱lyo re're' xik'or keh nic' wach nok jenaj raj tz'e' wa̱ch i Dios xchalic pan taxa̱j xipahba̱' ri̱b chiwach ar pa ripa̱t eh je' wili xk'ormojic reh:‹Yu'na chatak'a̱' je take quib xib ok awaj camanom ar chipam i tinamit Jo̱pe chi ric'amaric cho jenaj winak Simon ribihnal re' ribihnej wo' chi Luch
maj re're' naric'uhbalanic aweh. Wi xac'am na̱ haj wilic c'uhbal narik'orom, re' Dios naricuyum amahc i hat ch'i̱l take awaj pan pa̱t, nqui banol reh.
«Je' aj re' nok cu c'uhbalanic pe wo' niban chipam ripa̱t i winak re're', xchalic i Lok' laj rUxlabal i Dios chi wih'ic pan ca̱mna take wilque̱b ar je' ricab wo' naxchalic ku̱c' hoj nok re' Jesus xip'ut cho ritak'abjic i Lok' laj Uxlabal.
Nok quic'ulum ok chic i Lok' laj Uxlabal, xc'ulic cho pa nic'ux i rik'orom cho i kAja̱w Jesus naxik'or chi je' wili:‹Je' ricab chi til coric chi re' Wa̱n xikahsaj aha̱' tak, til coric wo' chi re' Dios nariyeb cho aweh tak i Lok' laj rUxlabal, nqui rik'orom cho.
«Je' aj re' ru' ru'um nok re' wo' kAja̱w Dios xye'bic cho Lok' laj rUxlabal chi jenaj si̱ queh take ma' re' ta ra̱' ri'sil cho ma' Israhel je' ricab naxiyew wo' cho keh i hoj ra̱' ri'sil cho ma' Israhel naxkach'ica̱' kac'ux chiri̱j i Jesus re' Pahbamaj chi K'atal K'oric, re' hin ma' xiban ta chi xnipit queh ric'uluric re're' maj chaj bih wajawric i hin chiwach i Dios chi je' re' eniban? nqui ma' Luch queh.
Nok re' take rich aj niminel i ma' Luch quibiram chic re're', ma'xta chic bih xquik'or chiri̱j i xiban cho, rilok'onjic la' chic i Dios xca'n chi je' wili c'ahchi' quik'orom:«Ru̱c' xiban i Dios pa ripa̱t i Corne̱lyo epo' wo' riban chi re' take ma' re' ta ra̱' ri'sil cho ma' Israhel enquirak i junelic c'acharic nok quijalam chic quino'jbal. Ru̱c' chi je' re' xiban i Dios, lok'omaj ok ribihnal, nqui take.
Re' take ma' re' ta ra̱' ri'sil cho ma' Israhel xk'ormojic queh i c'uhbal chiri̱j JesusTo̱b ta chiwach take k'i̱j re're', re' Lok' laj Uxlabal xchalic chi quina̱ juntuhm chi c'acharel je' ru̱c' take ma' re' ta ra̱' ri'sil cho ma' Israhel, re' take aj niminel reh Jesus wilque̱b ar Jerusalen re' xquipuhcaj qui̱b ru'um i ti'c'axic tohk'ic cho ru̱c' ricansjic i Te̱wan, ma'xta nquik'or c'uhbal chiri̱j i Jesus queh take ma' re' ta ra̱' ri'sil cho ma' Israhel naxiponic chipam take tinamit Peni̱sya, Chi̱pire ch'i̱l Antiyoqui̱ya. Xa queh la' ti take ra̱' ri'sil cho ma' Israhel xquik'or i c'uhbal re're'.
To̱b ta je' re' c'ahchi' ribanaric chipam take tinamit re're', ar pe' pan tinamit Antiyoqui̱ya wilic take aj Chi̱pire ch'i̱l take aj Sire̱ne je' ru̱c' xiponic ar chi quixilac take aj niminel quipuhcam qui̱b xquik'or i c'uhbal k'oro̱j chiri̱j kAja̱w Jesus ma' xa re' ta queh take ra̱' ri'sil cho ma' Israhel je' la' wo' queh take ma' re' ta ra̱' ri'sil cho ma' Israhel je' ru̱c' quik'oric pan criye̱co.
Ru'um aj chi je' re' xca'n take aj niminel re're', re' wilic cu̱c' i Lok' laj rUxlabal i Dios chi quitobjic, q'uihal take c'acharel je' ru̱c' aj criye̱co xquicoj wach i c'uhbalanic xquibiraj eh naxquicana̱' ribanaric i quinajtir laj no'jbal, p'uht quinimem i kAja̱w Jesus.
Nok re' ribiral i c'ahchi' ric'ulmujic ar Antiyoqui̱ya xponic cu̱c' take moloj wach aj niminel wilque̱b ar Jerusalen, re' take re' xquitak'a̱' je i Wernaweh chi narojic rilom chaj bih c'ahchi' ribanaric ar Antiyoqui̱ya.
Re' Wernaweh naxponic ar Antiyoqui̱ya, k'e̱' xsukbic ric'ux chi riliric rato'bil i Dios wilic chi quina̱ take aj niminel quik'oric ribiral i Jesus. Je' wo' wili xik'or queh nic' q'uihal c'ahchi' quiniminic reh c'uhbal:«Ma̱poh'aj acapew-bal tak chi rinimjic i kAja̱w Jesus, chayew la' ac'ux tak chiri̱j chi manlic, nqui queh.
Re' Wernaweh re're' wilic riwi̱' chi rik'ororic chi je' re' maj til coric wach ric'ux, til behsemaj ru'um Lok' laj rUxlabal i Dios eh til ch'iclic wo' ric'ux chiri̱j i Dios. Je' re' nok ru̱c' i xik'or queh, q'uihal take aj Antiyoqui̱ya xquicoj qui̱b chi quixilac take quiniminic reh kAja̱w Jesus.
Chiri̱j chic riwih'ic ar Antiyoqui̱ya, re' Wernaweh nok xelic je chipam i tinamit re're' xo̱j chipam i tinamit Ta̱rso ribihnal chi risiq'uiric i Sa̱wlo. Naxirak, xic'am cho chiri̱j ar Antiyoqui̱ya chi ric'uhtjic queh take aj niminel wilque̱b ar.
Chipam aj i tinamit re're', xiwih'ic i Wernaweh ch'i̱l i Sa̱wlo chiwach jenaj ha̱b chi quic'uhbaljic take q'uihal tinamit xquitok'a̱' niminic. Chipam aj wo' i tinamit Antiyoqui̱ya re're' xp'uhtic cho rik'ormojic queh take quiniminic reh Jesus chi je' wili: “Re' take c'acharel quiniminic reh chi re' Jesus re're' i xipahba̱' i Dios chi k'atal k'oric”.
Re' Aca̱wo xik'or ribiral jenaj wi'jalel narichalic chi junsut riyuk'ul Jure̱yaChiwach aj take cho k'i̱j nok cu wilque̱b ar Antiyoqui̱ya i Wernaweh ch'i̱l Sa̱wlo, xi'o̱j c'olok ar juntuhm chi aj k'orol riC'uhbal i Dios xichalic ar Jerusalen.
Pan jenaj k'i̱j nok quimolom qui̱b take aj niminel, jenaj queh aj k'orol re're' Aca̱wo ribihnal, xpa'lajic johtok chi quiwach take wilque̱b ar eh je' wili take k'oric xik'or queh chi ye'o̱j reh ru'um Lok' laj Uxlabal:«Chi junsut riyuk'ul Jure̱ya narichalic jenaj rinimal wi'jalel, nqui xik'or queh.Re' wi'jalel c'ahchi' rik'oric chiri̱j, re' aj wo' re' xc'uluric pa rik'ijil rik'atoj k'oric ma' Cala̱wyo.
Je' re' nok naxquibiraj chi je' re' xik'or Aca̱wo, re' take aj niminel ar Antiyoqui̱ya xquitik'a̱' wach ritak'abjic je to'bal queh take aj niminel wilque̱b ar pa riyuk'ul Jure̱ya, re' k'orel nic' pa' nimal to'bonic nca'n canar riye'eric.
Chiri̱j aj chic ru' nok quimolom chic wach nic' pa' nimal i to'bal xquiyew, xquitak'a̱' je chiqui̱j i Wernaweh ch'i̱l i Sa̱wlo reh chi nariye'eric queh take quinahsil aj niminel wilque̱b ar Jure̱ya.
Re' Hero̱res p'uht ribanam ti'c'axic queh take aj niminel ar JerusalenChiwach aj wo' cho take k'i̱j nok c'ahchi' rimoloric quito'bal take aj niminel wilque̱b pa riyuk'ul Jure̱ya, xchalic jenaj ti'c'axic chi quina̱ take aj niminel ar Jerusalen nok re' raj to'o̱l i aj k'atal k'oric Ro̱ma re' Hero̱res xitak'a̱' ricojoric pan che̱' take ju'jun aj niminel.
Chipam aj take k'i̱j re're', re' Hero̱res xitak'a̱' ricansjic i Jaco̱wo re' richa̱k' i Wa̱n, chi c'ul k'as re̱ mache̱t.
Chiri̱j chi ribanam chic re're', re' Hero̱res naxilow chi re' take ra̱' ri'sil cho ma' Israhel xponic chi quiwach chi xicansaj i Jaco̱wo, re' aj chic i ma' Luch xitak'a̱' richoporic chiwach take k'i̱j re're' nok c'ahchi' i nink'i̱j Pa̱scuwa ribihnal re' nc'uxuric wi̱' caxlan wi'c ma' cojo̱j ta rik'omil chi sipsbal wach.
Je' re' ru' nok chopo̱j chic i ma' Luch xc'amaric je chiwach i Hero̱res. Chalic ru' xitak'a̱' chi xtz'aparic pan che̱' eh ar xcahnic chi cha'jamaj cu'um take cajch'uk chi sol cajcaj quiwi̱' cu rehtal xponic ri'orahil ricansjic maj re' Hero̱res ritik'a̱b chic wach pa ric'ux chi na'ic'ok i nink'i̱j Pa̱scuwa naritak'a̱b resmejic cho ma' Luch pan che̱' reh chi narich'ukum ri̱j riquimic chi quiwach i tinamit.
Xa re' la' nok je' re' ricapaj i Hero̱res, re' quicomonil take moloj wach aj niminel, chi k'i̱j chi ak'ab xca'n quiti̱j chiwach i Dios chiri̱j i ma' Luch.
Je' aj re' chipam i ak'ab nok re' Hero̱res naritak'a̱b nak resmejic cho ma' Luch na sak'ok lok je' ikal, re' ma' Luch til cha'jamaj chi coric cu'um take sol cha'janic nca'n lok chi chi̱' i tz'ahp eh til wo' quib chi sol xquipix qui̱b chi k'ab ma' Luch ru̱c' jenaj c'aham ch'ihch' naxiwiric cok chi riche̱l. Chi je' aj re' riwi̱' wih'ic i ma' Luch ar pe' pan che̱',
cu re' pe' chic ru' ruhmumaj cho jenaj raj tz'e' wa̱ch i Dios xchalic pan taxa̱j eh xisakomej pa̱m i pa̱t tz'apalque̱b wi̱' aj tz'ahpel. Re' aj tz'e' wa̱ch re're' je' wili xik'or reh ma' Luch naxitz'a'j cok nah teleb chi ric'a'chsjic wach:«Chat'ohcaj awi̱b, tucten ti yu'na, nqui xik'or reh.Chi je' re' xa chiwach wo' ti junc'am re're' xit'upubic wo' ti lok i c'aham ch'ihch' pixilque̱b wi̱' take k'ab.
Chi je' aj re', re' ma' Luch xelic cho chipam i ye'a̱b wilic nak wi̱' eh xitahkej lok i raj tz'e' wa̱ch i Dios xa re' la' cu suk wira̱l wo' na maj chi reh ru', xa pan wiric la' c'ahchi' ric'uhtjic reh i c'ahchi' ribanam aj tz'e' wa̱ch re're' nok c'ahchi' rilom eh ma' coric ta la' pa ric'ux.
Chi je' aj re', re' ma' Luch naxic'saj lok i pe̱t tz'ahp ch'i̱l wo' i ricab tz'ahp re' wilque̱b wi̱' toco̱m chic aj cha'janel, xponic lok chiwach i ch'ihch' laj tz'ahp re' wilic lok chi chi̱' be̱h eh re' tz'ahp re're' xiteh ri̱b chi rutquel. Chiri̱j re', re' ma' Luch ch'i̱l raj tz'e' wa̱ch i Dios xi'elic lok eh naxibehic chic je junc'am ok pan jenaj chic be̱h, xcanabjic cahnok i ma' Luch chi rutquel.
Cu re' aj ar xna'lajic reh i ma' Luch eh je' wili xik'or:«Yu'na nwilow chi til coric chi re' Dios xitak'a̱' cho raj tz'e' wa̱ch chi nico'ljic chiwach Hero̱res maj naqui̱n nak riyeb pan ti'c'axic re' xa cuy'em chic take wich ra̱' ri'sil cho ma' Israhel chi enchalic chi nina̱, nqui xik'or.
Chiri̱j chic ru', re' ma' Luch xicora̱' je pa ripa̱t i Mari̱ya re' ritu̱t i Wa̱n re' ribihnej wo' chi Cus. Chipam i pa̱t re're' q'uihal take aj niminel quimolom qui̱b ar chi ti̱j
eh nok re' ma' Luch xponic ar, p'uht rik'oric cok chi' tz'ahp re' wilic lok pan be̱h. Chi je' aj re', jenaj k'ahxok Ro̱wre ribihnal xelic cho chi riliric hab wach nk'oric cok
eh xina'bej pa̱m rik'orbal chi re' ma' Luch c'ahchi' rik'oric cok, xa re' la' ru'um risukquil pa ric'ux ma' xiteh'aj ta wo' ti cho tz'ahp reh, cu xsoljic wo' chic cok rajim chi rik'ororic queh take aj niminel wilque̱b ar chi re' ma' Luch pa'lic cho chi' tz'ahp.
Re' take aj niminel re're' naxquibiraj chi je' re', je' pe' wili xquik'or reh Ro̱wre:«Hat ixk'un, tz'a' pa̱m ana̱. Chaj bih nawilow wach? nqui take reh.To̱b ta wo' re' ixk'un re're' xa nch'uk chic ric'ux chi rik'ormojic queh chi til re' ma' Luch pa'lic cho chi' tz'ahp, re' take aj niminel re're' ma' nquicoj ta wach i c'ahchi' rik'ormojic queh, re' la' chic xquik'or chi xa ranxelex i ma' Luch wilic lok chi' tz'ahp.
Nok je' re' c'ahchi' quik'orom cok pan pa̱t, re' ma' Luch chayew k'o'ronic riban cok chi naquitehem reh i tz'ahp xa re' la' take aj niminel re're' cu k'u̱n xi'elic lok chi riteheric i tz'ahp. Cu re' aj chic ar xquilow chi til re' po' wo' ma' Luch c'ahchi' rik'o'ronic cok queh eh ru'um re' k'e̱' xsahchic quic'ux.
Ar aj ru' re' take aj niminel re're' xquitok'a̱' xa quichokonic chic cok ar ru'um reh risukquil quic'ux chi xquilow wach i ma' Luch, xa re' la' re' xiban k'ab queh chi ma'xta chic qui'ahnic. Chi je' re' xitok'a̱' rik'ormojic queh nic' wach naxesmejic cho pan che̱' eh xik'or wo' queh chi je' wili:«Re' xnik'or aweh tak wili, chak'or tak reh Jaco̱wo re' richa̱k' cahnok i kAja̱w Jesus je' wo' queh take kich niminel, nqui xik'or queh.Chiri̱j chic ru', re' ma' Luch xelic je pa ripa̱t i Mari̱ya eh xo̱j pan jenaj chic toco̱m ye'a̱b
maj nok sak'anak chic lok, re' take sol aj cha'janel xiban xa naho̱l chic quiwach chi ribirmijic chi quiwach chaj bih xc'uluric ru̱c' i ma' Luch.
Chi je' aj re' naxibiraj Hero̱res chaj bih xc'ulmujic, xitak'a̱' je take sol re're' chi risiq'uiric i ma' Luch xa re' la' nok ma' xquirak ta wo' cho, re' take sol re're' xitak'a̱' quicansjic ru'um chi ma' xic'u'lunic ta wo' naxbirmijic queh chaj bih xc'uluric.
Re' ribiral nic' wach naxquimic i Hero̱resChiri̱j chic ru' re' Hero̱res xelic je pa riyuk'ul i Jure̱ya eh ar chic xo̱j chipam i tinamit Sesare̱ya re' xcahnic wi̱' chi c'acharic xa re' la' ma' chi junpech ta.Nok ar aj chic wilic ponok i Hero̱res, pa' bih riwi̱' naxchalic ric'a̱ cu̱c' take aj Ti̱ro ch'i̱l take aj Siron. Ru'um chi re' chi'nchel pa' bih queh nquic'ux, ar nelic je pa riyuk'ul Hero̱res, re' take c'acharel chipam i quib chi tinamit re're' xquituna̱' qui̱b eh xca'n jenaj wach quic'ux chi nacojic quik'o'rem i Hero̱res. Xa re' cok ru' reh chi xca'n canar oquic ru̱c', pe̱t quik'unej wach chi tumi̱n i jenaj queh ajabe̱s qui'ilbic reh pa̱m ripa̱t Hero̱res Wala̱sto ribihnal, reh chi re're' naric'ambic cok queh ar. Naxc'amaric cok quibe̱h ru'um i Wala̱sto, re' take c'acharel reh quib chi tinamit re're' xquipahkaj reh Hero̱res chi naquicahnic pan sukquil c'uxlis
eh ru̱c' re're', re' Hero̱res xipahba̱' jenaj k'i̱j reh chi narimolom ri̱b cu̱c' take tinamit re're'. Chipam aj i k'i̱j re're', re' Hero̱res xicoj riso' je' ru̱c' chak'wach laj tz'ih ncojoric cu'um take k'atal k'oric eh xoquic cho chi k'oric cu̱c' take tinamit re're' nok tz'uklic cho pa rik'atbal k'oric.
Naxquibiraj i c'ahchi' rik'orom i Hero̱res, re' take tinamit re're' p'uht quiq'uerem quichi̱' chi je' wili:«Re' cok i c'ahchi' rik'oric wili ma' re' ta winak, jenaj la' dios, nqui take.
Chiwach aj junc'am re're' nok je' re' c'ahchi' quik'orom take tinamit, jenaj raj tz'e' wa̱ch i Dios xchalic ar pan taxa̱j xc'ulic ricoj jenaj ya'bilal pa riti'jolal i Hero̱res xa ru'um chi ma' xiyew ta rilok'il i Dios chi je' wili:“Re' Dios wilic cho pan taxa̱j, xa re' wo' re' i Dios, ma' nqui ta xik'or.Xa ru̱c' aj ya'bilal xcojoric pa riti'jolal, re' Hero̱res xa chi yu'na ti xquimic je eh chi je' re' xc'uxuric rak'sa̱' cu'um take sa'ha̱.
Je' aj re' ru' chiwach cho rik'ijil riquimic Hero̱res xq'uihbic wach take c'acharel quibirinic reh riC'uhbal i Dios eh ru̱c' re're', k'e̱' wo' naxq'uihbic wach i quicomonil take aj niminel ar Jerusalen.
Re' aj chic i Wernaweh ch'i̱l Sa̱wlo naxquicana̱' cho Jerusalen i to'bal xquimol cho chi quina̱ take niminel aj Antiyoqui̱ya, xisoljic wo' chic je ar Antiyoqui̱ya eh xquic'am je chiqui̱j i Wa̱n re' ribihnej wo' chi Cus.
Re' Wernaweh ch'i̱l ma' Sa̱wlo xipahbabjic chi nacojic chi c'uhbalanicChiwach aj wo' take cho k'i̱j nok re' take aj niminel c'ahchi' riq'uihbic wach quicomonil, re' rik'orbal i Dios xa xk'ormojic wo' eh xa xc'uhtjic wo' queh take aj niminel nquimol qui̱b ar Antiyoqui̱ya. Re' take quik'oric reh riC'uhbal i Dios, re' take je' wili quibihnal: Re' ma' Wernaweh, re' ma' Simon re' K'ek Winak nquik'or reh ru'um k'ek rilbal, re' ma' Lu̱syo aj Sire̱ne, re' ma' Sa̱wlo ch'i̱l i ma' Manahen re' rich q'uihic cho i k'atal k'oric Hero̱res.
Junpech cho nok re' take aj c'uhbalanel re're' quimolom qui̱b chi cuyuj wi'c chi rilok'onjic i Dios, re' Lok' laj rUxlabal i Dios je' wili xik'or ru̱c' chi̱' i jenaj queh aj c'uhbalanel re're':«Re' ma' Wernaweh ch'i̱l i Sa̱wlo xnichih quiwach chi nacojic chi aj c'uhbalanel. Je' re' nok chapahba̱' tak wi̱n chi nacojic ca'nam i camanic re're', nqui xik'or Lok' laj rUxlabal i Dios.
Chi je' re', re' take rich'i̱l ma' Wernaweh ch'i̱l i Sa̱wlo, xquicoj quik'ab china̱ Wernaweh ch'i̱l i Sa̱wlo naxi'oquic chic chi ti̱j ru̱c' cuyuj wi'c chi quich'i̱l take aj niminel ar Antiyoqui̱ya. Chiri̱j aj chic re' xitak'abjic je ma' Wernaweh ch'i̱l i Sa̱wlo reh chi nacojic chi c'uhbalanic.
Re' ma' Wernaweh ch'i̱l i Sa̱wlo xquik'or riC'uhbal i Dios pa riyuk'ul i Chi̱pireNok pahbamaj chic take je ru'um i Lok' laj rUxlabal i Dios, re' ma' Wernaweh ch'i̱l i Sa̱wlo xi'o̱j chipam i tinamit Sele̱wsya ribihnal eh nok pononak chic take ar, xi'oquic je chipam jenaj ma' laj cano̱wa reh chi nacojic pa riyuk'ul i Chi̱pire
quich'i̱l i caj to'o̱l Wa̱n re' ribihnej wo' chi Cus. Je' aj re' ru' naxiponic chipam i tinamit Salami̱na ribihnal re' wilic lok chi chi̱' riyuk'ul i Chi̱pire, re' ma' Wernaweh ch'i̱l i Sa̱wlo ch'i̱l wo' i Wa̱n xquik'or riC'uhbal i Dios nk'oric chiri̱j i Jesus queh take ra̱' ri'sil cho ma' Israhel nquimol qui̱b pan tak pa̱t ntijiljic wi̱' ri̱j i C'uhbal Ye'o̱j reh Moyses.
Chiri̱j wili nok wilque̱b chic take ponok chi chi̱' ric'ula't riyuk'ul i Chi̱pire re' wilic wi̱' i tinamit Pa̱pos ribihnal, ar xquirak jenaj winak aj war je' ru̱c' ra̱' ri'sil cho ma' Israhel Warjesus ribihnal. Re' winak re're' xa je' chic jenaj aj k'orol riC'uhbal i Dios nariban ri̱b
pa ricamaj chiwach cok i k'atal k'oric Se̱rjiyo Pa̱wlo ribihnal re' jenaj winak k'e̱' t'ulic ru̱c' rino'jbal. Junpech ajic nok re' ma' Se̱rjiyo Pa̱wlo xiyuk'ej i ma' Wernaweh ch'i̱l ma' Sa̱wlo ru'um chi ra̱j ribiram riC'uhbal i Dios,
re' aj war re're', re' Eli̱mas wo' nelic wi̱' ribihnal pan criye̱co, xiyew ric'ux chi ripitiric i ma' Se̱rjiyo Pa̱wlo reh chi ma'xta nak ricojom wach ribiral i Jesus. Naxilow chi ma' xiban ta canar ripitiric, re' aj chic rik'orbal ma' Wernaweh ch'i̱l i Sa̱wlo xoquic risolc'jic pa ri̱j,
xa re' la' re' i Sa̱wlo re' ribihnej wo' chi Lu̱', naxye'eric ricowil rik'orbal ru'um Lok' laj Uxlabal xchalic ru̱c' chiwach i junc'am re're', cow xitz'ehtaj
eh je wili xik'or reh:«Re' hat nahsil banol reh c'ahbilal, je' acab aj Yahm chi rixowjic quiwach take nca'n i coric. Re' hat k'e̱' jot'o̱j na'n queh c'acharel maj to̱b ta nak re' Dios rik'or chi re' ribiral i Jesus, re're' naric'ambic cho queh c'acharel ru̱c', re' hat ma' namay ta rik'ormojic chi ma' je' ta re' eh ru̱c' re're', re' hat je' acab jeno' winak riyoj wach jeno' nt'oric laj be̱h.
Chi je' re', re' Dios xa chi yu'na ti nariyeb chana̱ i ti'c'axic narimoysonic pa̱m i nak' awach eh na̱cahnic chi je' re' cu rehtal chic na̱wilbic wo' chic, nqui ma' Lu̱' reh.Xa chiwach wo' ti junc'am re're' xmoyric ti pa̱m nak' wach i winak re' chi manlic. Je' re' nok p'uht rimajem hab wach take wilque̱b cok chi riche̱l chi risiq'uiric hab wach jeno' narich'ihlinic je reh chi k'ab.
Ar ajic re' k'atal k'oric re're' xich'ica̱' wo' ric'ux chiri̱j i Jesus naxilow chaj bih xc'uluric eh je' wo' ru'um chi xa xsahchic chic ric'ux chiri̱j nic' wach rik'ormojic ribiral kAja̱w Jesus xca'n take ma' Wernaweh ch'i̱l ma' Lu̱'.
Chi je' aj re', re' ma' Lu̱' ch'i̱l ma' Wernaweh naxi'elic je pan tinamit Pe̱rque, xquitik ju' quibe̱h chi c'ahchi' quiq'uic je pa ric'ula't riyuk'ul i Pisi̱rya cu rehtal xiponic chipam jenaj chic tinamit Antiyoqui̱ya ribihnal. Ar ajic pan jenaj hi'lbal k'i̱j xi'o̱j chipam i pa̱t ntijiljic wi̱' ri̱j C'uhbal Ye'o̱j reh Moyses eh xi'o̱j tz'uhkok ar chi ribirmijic i c'ahchi' rik'ormojic.
Nok cux'unak aj chic riliric wach i hu̱j tz'ihmbimaj wi̱' i C'uhbal Ye'o̱j reh Moyses ch'i̱l quic'uhbal take aj k'orol riC'uhbal cho i Dios, re' take c'amol be̱h chipam i pa̱t re're' xquitak'a̱' rik'ormojic reh ma' Lu̱' ch'i̱l Wernaweh chi je' wili:«Hat-tak kas kacha̱k', wi wilic jeno' ak'orbal na̱k'orom tak chi kac'uhbaljic eriban chi enak'or tak, nqui xquitak'a̱' je rik'ormojic.
Je' aj re', re' ma' Lu̱' xpa'lajic johtok eh naxiban k'ab queh wilque̱b ar chi ma'xta qui'ahnic je' wili xik'or queh chi cunchelal:«Hat-tak was tak nicha̱k' ra̱' ri'sil cho ma' Israhel ch'i̱l hat-tak ma' re' ta ra̱' ri'sil cho ma' Israhel re' tilok'onic wo' tak reh kaDios, chabiraj tak i nanik'orom wili:
Re' Dios nkalok'ej wach i hoj ra̱' ri'sil cho ma' Israhel xa nok wo' richihim cho quiwach take kama̱m kati't chi quiwach toco̱m tinamit chi naquilok'em wach. Re' aj i Dios re're' k'e̱' nimal rajawric xic'uhtaj cho chiqui̱j take kama̱m kati't naxesaj take cho chi xa yohbalamaj chic quiwach chipam ponok i toco̱m tinamit Eji̱pto ribihnal. Chipam i tinamit re're', re' take kama̱m kati't xic'acharic cho chi xa iq'ue̱l take ar.
Chiri̱j chic ru' nok esemaj chic take cho ar, xquicora̱' je chipam ye'a̱b chik yu̱k' re' ma'xta wi̱' patanel. Ar ma' xcanabjic ta quiliric ru'um i Dios chiwach i ca'winak  ha̱b xibehic chipam ye'a̱b re're', to̱b ta cow take chi ribirmijic k'oric chiwach i Dios.
«Re' aj wo' Dios re're' xisach quiwach i wuku̱b queh q'uih ch'uk wach tinamit wilque̱b pa riyuk'ul i Canahan eh re' take ye'a̱b re're' xik'ahsaj queh take kama̱m kati't reh chi naquehcham.
Je' re' ajic ar chipam i ye'a̱b Canahan re're', re' Dios xipahba̱' take ch'ukul k'oric chi quina̱ take kama̱m kati't chiwach junik'ob lajeb roxc'ahl  ha̱b cu rehtal nponic ru̱c' rik'ijil ric'acharic i Samwel re' aj k'orol riC'uhbal wo' i Dios.
Cu ru̱c' aj i Samwel xponic quicojoric take ch'ukul k'oric chi quina̱ take kama̱m kati't maj re' take re' p'uht quipahkam chi naroquic jeno' k'atal k'oric chi quina̱. Ru'um aj chi je' re' xquipahkaj, re' Dios xipahba̱' jenaj quik'atal k'oric, Sawul ribihnal rac'u̱n cho ma' Si̱s re' ra̱' ri'sil cho i Wenjamin. Re' Sawul re're' ca'winak  ha̱b xk'atbic k'oric chi quina̱ take kama̱m kati't
eh naxesmejic wo' chic lok pa ricamaj chi k'atal k'oric, re' chic i ma' Tawiy xcojoric chi rijelow-bal, maj chiri̱j i Tawiy je' wili rik'orom cho Dios:‹Re' Tawiy wili re' rac'u̱n ma' Isayih k'e̱' nponic chi niwach rino'jbal. Re' cok i winak wili naribanam nic' pa' nimal nwa̱j i hin, nqui rik'orom cho.
«Ru'um aj re', re' Dios xik'or wo' cho reh ma' Tawiy chi re' i c'acharel re' narico'lonic queh take rich ra̱' ri'sil cho ma' Israhel, ar chi quixilac take ra̱' ri'sil ru' narelic cho.«Je' ricab aj rik'orom cho Dios reh ma' Tawiy, re' Jesus xpahbabjic chi kajco'lonel.
Xa re' la' ru' nok chi cu ja' nc'ulic ta ayu' wach ac'al eh chi cu ja' richop ta wo' k'oro̱j c'uhbal, re' Wa̱n je' wili xik'or queh chi'nchel tinamit ra̱' ri'sil cho ma' Israhel:‹Chacana̱' tak ribanaric i mahc eh cu re' aj ru' enikahsaj aha̱' tak, nqui xik'or queh.
«Je' re' xik'or queh, maj nok q'uisi̱n chic ma' ricohlaj wach ricamaj ye'o̱j cho reh ru'um i Dios, re' Wa̱n je' wo' wili xik'or cho:‹Re' hat-tak nacapaj tak chi re' hin nawoquic cho chi k'atal k'oric pan tinamit, maje'? Til pan coric ma' je' ta re'. Re' la' naroquic chi kak'atal k'oric re' i winak c'ulic lok reh chiwi̱j hin. Re're' k'e̱' wo' chic xi̱c' na̱ rajawric chi xa ta nak re' t'uch wach camanic je' ricab richejeric riper xijab riban raj camanom jeno' ajabe̱s, ric'ul chi wi̱n chi eniban chiwach, nqui xik'or cho Wa̱n.
«Chiri̱j aj i Jesus re're', re' hoj c'ahchi' kak'orom i c'uhbal xojtak'abjic wi̱' chi nakak'orom aweh hat-tak was tak nicha̱k' wich ra̱' ri'sil cho ma' Awraham je' wo' aweh hat-tak ma' re' ta ra̱' ri'sil cho ma' Awraham. Re' c'uhbal re're' je' wili rik'or:‹Re' Jesus, re' aj co'lonel queh chi'nchel c'acharel
eh to̱b ta wo' nak je' re', re' take tinamit aj Jerusalen ch'i̱l take nahsil chi quina̱, xa xquich'uk wo' k'oric china̱ i Jesus. Ru̱c' aj xca'n take tinamit re're', xo̱j manlajok wach i quik'orbal take aj k'orol riC'uhbal i Dios re' quitz'ihmbam cho chiri̱j i Jesus chipam take hu̱j nilmijic wach pan tak hi'lbal k'i̱j, xa re' la' to̱b ta wo' nilmijic wach take hu̱j re're' pan tak hi'lbal k'i̱j, re' take tinamit xa ma' xquirak ta wo' chiri̱j i k'oric xca'n take aj k'orol riC'uhbal i Dios eh xa ta wo' nak xquina'bej chi re' Jesus aj co'lonel queh c'acharel.
Chiri̱j chic ru' nok xich'uk chic k'oric china̱ i Jesus, re' take tinamit quipahkaj reh Po̱nsyo Pila̱to chi naritak'a̱b ricansjic to̱b ta nak ma'xta nech' ok rimahc chi nariquimic.
Je' re' quimic xiban i Jesus reh chi xmanlajic wach nic' nimal tz'ihmbimaj cho chiri̱j. Chiri̱j wili naxkahsjic cho Jesus wach curu̱s, xo̱j cojorok pan jenaj muk'unbal,
xa re' la' re' Dios xucsaj wo' cho chi quixilac camnak, nqui i c'uhbal re're'.
«Nok ucsumaj chic cho Jesus, q'uih k'i̱j xic'uhtaj ri̱b chi c'achlic queh take wich aj niminel re' xa re' wo' xiponic cu ar Jerusalen naxichalic ar Calile̱ya, xa c'ahchi' wo' quiyeb quichi̱' queh aj Jerusalen chiri̱j i holohic laj c'uhbal wili
re' c'ahchi' wo' kak'orom aweh tak yu'na chi je' wili: Re' rik'orom cho Dios queh take kama̱m kati't najtir k'i̱j,
xmanlajic wo' wach ru'um nok re're' xucsaj cho Jesus chi quixilac camnak. Je' re' k'uru', ma' xa ta queh take kama̱m kati't xmanlajic wach rik'orbal i Dios riyeb cho najtir k'i̱j, je' la' wo' xmanlajic wach ku̱c' i hoj ca̱' qui'sil c'achalco̱j yu'na. Je' re' nik'or maj chi c'ahchi' rik'oric i Dios chiri̱j ripahba̱bjic i Jesus chi k'atal k'oric, je' wili xik'or pa ricab moloj wach bi̱ch ritz'ihmbam ma' Tawiy:“Re' hat, hat wAc'u̱n eh chiwach i k'i̱j wili tinipahba̱' yu'na chi K'atal K'oric, nqui xik'or.
«Ma' xa re' ta re' xik'or, je' la' wo' xik'or chi je' wili:“Re' lok' laj k'oric xnik'or cho reh Tawiy chi narich'ica̱b wi̱' ric'ux awu̱c' hat-tak narimanlajic wach, nqui xik'or.«Ru̱c' xik'or i Dios chi je' re', xo̱j wo' manlajok wach i k'oric k'oro̱j cho ru'um wili chi ru̱c' rucsjic cho chi quixilac take camnak c'ahchi' ribanam chi re' riti'jolal i c'acharel xipahba̱' chi K'atal K'oric ma' jaruj ta narimikric ac'al.
Je' re' xiban, je' ricab tz'ihmbimaj wo' cho wili ru'um i ma' Tawiy ar chipam jenaj chic ribi̱ch:“Re' hat Dios ma'xta ayeb k'ab chi re' riti'jolal i Lok' laj Ajabe̱s narimikric ac'al, nqui xitz'ihmbaj cho ma' Tawiy.
«Yu'na k'uru' charak tak chiri̱j i wili: Re' k'oric xik'or ma' Tawiy re're' ma' re' ta chiri̱j chi ribil ri̱b xk'oric cho, chiri̱j la' Jesus xk'oric. Je' re' nok re' hin ma' re' ta chucuj k'oric niban aweh tak nanik'or i wili: Re' ma' Tawiy re' xiban ricamaj chi k'atal k'oric chi quina̱ take rich c'acharel je' ricab rik'atam cho ri̱j i Dios, re're' naxquimic je xmikric wo' ac'al chipam i muk'unbal xmuk'unjic wi̱' cu̱c' take rima̱m rati't
raj nchel Jesus re' xucsjic cho ru'um i Dios chi quixilac take camnak, ma' xmikric ta nchel ac'al.
«Je' aj re' ru' was tak nicha̱k' chana'bej tak chi xa ru'um i Jesus re' xc'a'chsjic cho ru'um i Dios chi quixilac camnak, re' hoj xkac'ul kajawric chi c'uhbalanic eh ru'um re' c'ahchi' kak'orom aweh tak yu'na chi wilic cuybal mahc pa ribihnal.
Je' wo' nkak'or aweh tak chi re' nic' pa' q'uihal take nquich'ica̱' quic'ux chiri̱j ru' ewo' ncuyuric quimahc chiwach chi'nchel chaj bih ma' cuyu̱j ta nak chic ru'um i C'uhbal Ye'o̱j reh Moyses.
Je' re' k'uru' chana'bej tak chi coric i c'ahchi' kak'orom aweh tak eh ma̱yak'abej pan awo̱k tak. Chayohbalej awi̱b tak eh ma' ok nchel chana̱ hat-tak ncutbic i c'uhbal k'oro̱j cho chi je' wili cu'um take aj k'orol riC'uhbal i Dios najtir k'i̱j:
“Hat-tak re' nayak'abej pan awo̱k tak nik'orbal,til wo' chic k'e̱' cowil awa̱mna tak chi ricojoric wach re' nik'or aweh tak.Je' re' nik'or maj to̱b ta nak re' hin nik'or aweh tak chi nanisacham awach tak chiwach take k'i̱j c'achalca̱t tak wi̱' wili,ma' nacoj ta wo' tak wach.Ma' xa re' ta wo' re', ticahnic la' wo' tak chi ma'xta bih nana'bej tak.Xa ta wo' nak riban naho̱l awach tak chi ripech'jic ri̱j i wili, nqui rik'or, nqui ma' Lu̱'.Ru̱c' aj re' xicohlaj i c'uhbalanic ar.
Chiri̱j re', nok re' ma' Lu̱' c'ahchi' relic je ch'i̱l i Wernaweh chipam i pa̱t re're', re' take c'amol quibe̱h take c'acharel nquimol qui̱b ar, xquipahkaj reh chi naritikim ju' rik'ormojic ribiral i Jesus chipam i jenaj chic ponok hi'lbal k'i̱j
Chiri̱j chic ru' naxponic i jenaj chic hi'lbal k'i̱j reh xama̱na, re' take c'acharel chipam i tinamit re're' naxquibiraj ribiral chi re' ma' Lu̱' ch'i̱l Wernaweh wilque̱b ar chipam i pa̱t re' ntijiljic wi̱' ri̱j i C'uhbal Ye'o̱j reh Moyses, q'uihal take xquimol qui̱b ar chi ribirmijic riC'uhbal i Dios rik'or i ma' Lu̱' ch'i̱l Wernaweh.
Nok juntuhm take ra̱' ri'sil cho ma' Israhel xquilow chi yohbal wach q'uihal tinamit xquimol quib chi ribirmijic i ma' Lu̱' ch'i̱l Wernaweh, k'e̱' naxchalic quic'a̱ eh ru'um re' je' wili p'uht quik'orom chi risolc'jic pa ri̱j rik'orbal ma' Lu̱':«Re' nak'or i hat rik'ebil awach ma' Lu̱' ma' coric ta, nqui p'uht quik'orom.
Raj la' ma' Lu̱' naxpah'ic johtok ch'i̱l i Wernaweh je' wili xik'or queh chi ma' nyo'jic ta nech' ok:«Re' hoj riwi̱' chi keh, chi aweh hat-tak kich ra̱' ri'sil cho ma' Israhel nakak'orom chi pe̱t i riC'uhbal i Dios nk'oric chiri̱j i Jesus. Xa re' la' ru'um chi c'ahchi' ak'ebem tak lok chiri̱j ac'ux tak i c'uhbal re're', nc'utunic lok chawach tak chi ma' ric'ul ta chaweh tak chi na̱wucsjic wo' tak chic chi quixilac camnak reh chi na̱c'acharic tak chi junelic. Yu'na k'uru' re' hoj cu̱c' chic take ma' re' ta ra̱' ri'sil cho ma' Israhel wilque̱b chipam i yuk'ul wili nakojic chi rik'ormojic i c'uhbal re're'
maj re' tak'anic xiban keh i kAja̱w Jesus jenaj wach ch'i̱l je' ricab k'oro̱j cho reh raj k'orol C'uhbal i Dios Isayi̱yas ribihnal naxk'ormojic reh chi je' wili:“Je' ricab nok jenaj sakombal cojo̱j chi quisakom take xa hab pa' wach c'acharel,re' hin Dios c'ahchi' wo' ca̱t nipahba̱b chi waj tz'e' wa̱ch aj sakomonel pa̱m quino'jbal take ma' re' ta ra̱' ri'sil cho ma' Israhel.Je' re' apahbabjic niban reh chi xa haj pa' yu̱k' q'uixca̱b wilque̱b wi̱' take c'acharelewo' quico'ljic, nqui rik'or, nqui ma' Lu̱' queh.
Naxquibiraj chi je' re' take ma' re' ta ra̱' ri'sil cho ma' Israhel birinic nca'n cok ar, xa suk chic quic'ux p'uht quitioxem johtok reh Dios ru'um i C'uhbal chiri̱j i Lok' laj Ajabe̱s Jesus c'ahchi' rik'ormojic queh. Je' re' nok, chi quixilac take ma' re' ta ra̱' ri'sil cho ma' Israhel re're', re' ch'uku̱j wo' cho qui̱j ru'um i Dios chi naquico'ljic, yohbal wach q'uihal take xiniminic reh c'uhbal chiri̱j Jesus re' xiban i ma' Lu̱'.
Je' re' ajic re' C'uhbal chiri̱j i Lok' laj Ajabe̱s Jesus q'uihal take c'acharel quiniminic reh eh ru'um re' c'ahchi' wo' rojic lok rik'ormojic cu'um ma' Lu̱' ch'i̱l Wernaweh chipam i yuk'ul re're'.
Xa re' la' c'uhbal re're' ma' nponic ta chi quiwach take ra̱' ri'sil cho ma' Israhel, re' la' chic xca'n xi'oquic chi rihunuric quipa̱m take nahsil chipam i tinamit re're' ch'i̱l take ju'jun ixok yohbalamaj quiwach ch'i̱l wo' c'amol take na̱ i C'uhbal Ye'o̱j reh Moyses. Chi je' re' p'uht ca'nam ti'c'axic reh ma' Lu̱' ch'i̱l Wernaweh cu rehtal xquesaj lok chiri̱j quitinami̱t.
Ar ajic re' ma' Lu̱' ch'i̱l Wernaweh nok elic chic nca'n je chipam i tinamit re're', xquipuh lok i poklaj ch'ihlic pan co̱k rehtalil chi re' take c'acharel re're' xkajic mahc chi quina̱. Chi je' re', re' ma' Lu̱' ch'i̱l i Wernaweh xi'o̱j chipam i tinamit Ico̱nyo ribihnal
naxquicana̱' cahnok take quich aj niminel ar Antiyoqui̱ya chi xa suk chic pan quic'ux ru'um xchoporic quina̱ ru'um i Lok' laj rUxlabal i Dios.
Riq'uihal take aj Ico̱nyo xquinimej riC'uhbal i DiosNic' pa' wach xc'uluric ar Antiyoqui̱ya je' wo' chic re' xc'uluric ar pan tinamit Ico̱nyo. Q'uihal take tinamit ra̱' ri'sil cho ma' Israhel ch'i̱l wo' take ma' re' ta ra̱' ri'sil cho ma' Israhel xquinimej ribiral i Jesus re' xik'or i ma' Lu̱' naxoquic cok ch'i̱l i Wernaweh ar chipam i pa̱t ntijiljic wi̱' ri̱j C'uhbal Ye'o̱j reh Moyses.
Ma' xa re' ta re' xc'uluric ar, je' la' wo' wilic take ma' re' ta ra̱' ri'sil cho ma' Israhel re' xjot'oric quicapew-bal cu'um take ra̱' ri'sil cho ma' Israhel re' ma' nquinimej ta i c'uhbal rik'or ma' Lu̱', xquimin qui̱b chi aj ixowonel chic queh take aj niminel.
Je' aj re' chiwach q'uih k'i̱j xiwih'ic ar i ma' Lu̱' ch'i̱l i Wernaweh, ma' xiyo'jic ta nech' ok chi rik'ormojic ribiral i kAja̱w Jesus maj re' wo' re' xc'uhtunic queh chi til coric i rik'orbal xiyew queh chi quitobjic naxik'or queh chi je' wili:«Re' hin naniyeb aweh tak ribanaric yohbal wach lok' laj nawa̱l rehtalil chi til coric ak'orbal tak, nqui rik'orom queh.
Ma' xa re' ta re' xc'uluric ar, je' la' wo' take c'acharel chipam i tinamit re're', xquich'ak qui̱b ru̱c' quino'jbal ru'um ma' jenaj ta chic wach quicapew-bal. Je' re' nok wilic xquichop quic'ux chiqui̱j take ra̱' ri'sil cho ma' Israhel re' ma' quiniminic ta reh riC'uhbal i Dios eh wilic wo' xquichop quic'ux chiqui̱j ma' Lu̱' ch'i̱l i Wernaweh re' pahbamaj take chi quinahsil aj niminel.
Chi je' aj re' wilque̱b wi̱' take c'acharel re're', re' take ra̱' ri'sil cho ma' Israhel ch'i̱l take ma' re' ta ra̱' ri'sil cho ma' Israhel xquitik'a̱' wach quino'jbal ch'i̱l take quinahsil chi naquitz'ujum je' wo' chi naquicansam chi abaj ma' Lu̱' ch'i̱l Wernaweh.
Xa re' la' naxponic pan quixiquin ma' Lu̱' ch'i̱l Wernaweh i chaj bih xquitik'a̱' wach take caj ixowonel, xi'elic je chipam tinamit re're' eh xi'o̱j c'olok chipam i tinamit Li̱stra ribihnal re' wilic pa riyuk'ul i Licaho̱nya rich'i̱l ri̱b ch'i̱l i tinamit Te̱rwe ribihnal. Chipam aj take tinamit re're' je' wo' pan tak cuc' tinamit wilque̱b lok chiri̱j i yuk'ul re're'
xquitik ju' rik'ormojic ribiral i Jesus.
Chi quiwach take aj Li̱stra re' ma' Lu̱' ch'i̱l i Wernaweh xa je' chic dios takeAr chipam i tinamit Li̱stra wilic jenaj winak ma' riniq'uem ta behic chi junpech ru'um chi si̱c cho cu pa rasbal. Junpech nok re' winak re're' chi tz'uklic jok wach ac'al
c'ahchi' ribiram riC'uhbal i Dios, re' ma' Lu̱' xicoj rehtal chi re're' ch'iclic ric'ux chiri̱j i Jesus chi re're' encowsonic reh. Je' re' nok re' ma' Lu̱' xitz'ehtaj chi coric i winak re're'
eh je' wili xik'or reh chi cow:«Quicowjok take awo̱k. Tipa'lajok johtok chi coric, nqui reh.Xa re' wo' ti xk'ormojic reh chi je' re', xpurunic johtok i winak re're' eh xoquic chi behic.
Naxquilow take tinamit aj Li̱stra re' nic' wach xiban i ma' Lu̱' ru̱c' i si̱c nak re're', je' wili p'uht quik'orom pan quik'orbal Licaho̱nya ribihnal:«Re' take wili, dios take je' quiwi̱' winak xikajic cho ayu' ku̱c', nqui p'uht quik'orom take c'acharel re're'
chi c'ahchi' quibihnem i Wernaweh chi Ju̱piter eh re' ma' Lu̱' c'ahchi' quibihnem chi He̱rmes ru'um chi re're' nbanic i k'oric.
Chi je' aj re' c'ahchi'que̱b take tinamit, re' aj k'ahsem si̱ chiwach i tiyo̱x Ju̱piter ribihnal re' nlok'onjic wach chipam i ripatil wilic lok ma' naht ta chi' ocbal reh tinamit re're', xic'am cho quib xib chi wacax xoyomaj calak chi ihtz'ub eh xa̱j nak ricansam take wacax re're' ar lok chi chi̱' lok i ocbal reh tinamit, reh chi rich'i̱l take tinamit nariyeb nak rilok'il ma' Lu̱' ch'i̱l Wernaweh.
Xa re' la' ma' Lu̱' ch'i̱l Wernaweh naxquirak chiri̱j chi naquicansjic nak take wacax chi ye'bal quilok'il, xquik'ihtaj qui̱b chiwach i aj k'ahsem si̱ re're' chi ma'xta ribanam chi je' re'. Chiri̱j re' nok quiwekem chic quiso' rehtalil chi ma' xic'ul ta quiwach chi je' re' naribanaric nak queh, xquiminej cok qui̱b chi quixilac take tinamit chi xa q'ueric chic quichi̱'
chi je' wili c'ahchi' quik'orom:«Hat-tak kas kacha̱k', ma̱ban tak keh je' re' maj re' hoj xa hoj wo' ti winak je' ricab hat-tak. Re' hoj xa xojc'ulic wo' ti lok ayu' chi rik'ormojic aweh tak chi na̱cana̱b tak i lok'onic wach tiyo̱x re' ma'xta bih ritik aweh tak. Re' aj re' xchalic kak'or aweh tak reh chi re' chic i c'achlic Dios re' aj tik'inel reh taxa̱j, aj tik'inel reh wach ac'al, aj tik'inel queh ha', aj tik'inel wo' queh nic' pa' nimal quic'acharic chipam take re', re' chic i Dios re're' enalok'ej tak wach.
«Til coric, xa haj atinami̱t wilca̱t hat-tak ma' re' ta ra̱' ri'sil cho ma' Israhel, re' kaDios xicana̱' take cho ama̱m awati't tak chi cutquel ru'um reh lok'onic wach tiyo̱x xquichih lok wach ribanaric,
xa re' la' ru' to̱b ta je' re' xiban cu̱c', ma' xicana̱' ta wo' ric'uhtjic i rajawric chi re're' i Dios chi quina̱. Je' wo' ma' xicana̱' ta riye'eric cho rato'bil chi kana̱ i hoj chi'nchel c'acharel. Ru'um aj cho ric'axbal wilic chi kana̱, re' Dios riyew cho jab narirak cho rik'ijil chiwach, je' wo' ricoj cho rik'ijil chi re' take tic naquiwachanic eh xa ma' nech' ta ti wach take katic nkamol, til q'uih la' wo' chic riyew cho keh chi suksbal cho kac'ux, nqui ma' Lu̱' ch'i̱l Wernaweh queh.
Re' take aj Li̱stra xquik'ojlom i ma' Lu̱' chi abajNaxquicohlaj rik'ormojic re're', re' ma' Lu̱' ch'i̱l Wernaweh p'uht quik'oric cu̱c' take tinamit re're' ch'uksbal quic'ux chi ma'xta quicansam take wacax re're' chi ye'bal quilok'il. Xa re' la' c'axic naxca'n canar quipitjic take tinamit chi ma'xta ca'nam re're'.
Ar ajic nok je' re' xca'n i ma' Lu̱' ch'i̱l Wernaweh, juntuhm chi ra̱' ri'sil cho ma' Israhel je' ru̱c' xichalic ar pan tinamit Antiyoqui̱ya ch'i̱l wo' ar Ico̱nyo xi'oquic chi k'oric cu̱c' take tinamit re're' chi naquicansam i ma' Lu̱' eh ma' c'axic ta wo' ti naxch'uk quic'ux chi ric'amaric na̱ xquik'or take ru'.Nok ch'ukunak chic quic'ux take aj Li̱stra, xquik'ojobej i ma' Lu̱' chi abaj eh naxquicapaj chi camnak chic, xquijuquej lok chiri̱j i tinamit
xa re' la' ma' Lu̱' cu c'achlic wo' cho. Je' re' k'uru' nok re' take aj niminel chipam i tinamit re're' xquimol qui̱b china̱ ma' Lu̱', xuctic cho eh xoquic wo' chic cok chiqui̱j chipam i tinamit re're' xa re' la' xa ic'sbal chic reh chak'ab maj naxsak'ic lok je' ikal, xo̱j ch'i̱l i Wernaweh ar pan tinamit Te̱rwe.
Chipam take tinamit re're', re' take aj niminel xcowsjic quic'ux chiri̱j i Jesus ru̱c' i c'uhbalanic xiban ma' Lu̱' chi je' wili:«Re' ti'c'axic ma' haj ta iq'ue̱l keh. Re' cok ru' ma̱cana̱' tak rinimjic i kAja̱w Dios maj reh chi nakoquic chi k'atoj k'oric rich'i̱l i Jesus curman chi nakac'ulum ti'c'axic, nqui c'uhbalanic xiban.
Ma' xa re' ta re' xiban i ma' Lu̱', je' la' wo' chi quixilac take ju'jun tuhm chi moloj wach aj niminel xipahba̱' take aj nahsil chi quixilac. Nok ca'nam chic re're', re' ma' Lu̱' ch'i̱l Wernaweh xca'n quiti̱j ru̱c' cuyuj wi'c chiqui̱j take nahsil re're' reh chi naquitobjic ru'um i Dios. Chiri̱j chic ru' xi'okxa'njic pa rik'ab i kAja̱w Jesus re' ch'iclic wi̱' quic'ux take c'amol be̱h re're'.
Chiri̱j aj chic ru', re' ma' Lu̱' ch'i̱l Wernaweh xi'elic je chipam take tinamit re're', xi'iq'uic chi pe̱t chipam i yuk'ul Pisi̱rya ribihnal eh chiri̱j chic ru' xi'o̱j c'olok pa riyuk'ul i Panpi̱lya.
Ar pa riyuk'ul Panpi̱lya, chipam i tinamit Pe̱rque ribihnal xquik'or ribiral i Jesus eh chiri̱j chic ribanaric re're', re' ma' Lu̱' ch'i̱l Wernaweh xi'o̱j chipam i tinamit Ata̱lya ribihnal.
Ar ajic chipam i tinamit Ata̱lya, re' ma' Lu̱' ch'i̱l Wernaweh xi'oquic je pan jenaj ma' laj cano̱wa eh xi'o̱j wo' chic ar Antiyoqui̱ya, re' tinamit elenak cho take wi̱' naxitak'abjic take cho cu'um take quich aj niminel re' xipahkanic reh rato'bil i Dios chi quina̱ naxo̱j ca'n i camanic cu re' xquicohlaj cho ribanaric.
Nok ar chic wilque̱b Antiyoqui̱ya, re' ma' Lu̱' ch'i̱l Wernaweh xquimol wach take moloj wach aj niminel eh je' wili p'uht quik'orom:«Awilo̱j ta nak tak ti katobjic riban i Dios je' wo' nic' wach i rato'bil xiyew queh take ma' re' ta ra̱' ri'sil cho ma' Israhel chi xquich'ica̱' wo' quic'ux chiri̱j Jesus, nqui xik'or queh.
Je' re' ajic re' ma' Lu̱' ch'i̱l i Wernaweh xicahnic cu̱c' take aj niminel ar Antiyoqui̱ya chiwach q'uih k'i̱j.
Re' ma' Lu̱' ch'i̱l Wernaweh xipahbabjic chi nacojic ar JerusalenChiwach aj wo' take k'i̱j nok re' ma' Lu̱' ch'i̱l Wernaweh wilque̱b ar Antiyoqui̱ya, ju'jun take aj niminel xichalic ar pa riyuk'ul Jure̱ya xi'o̱j c'olok ar eh je' wili p'uht quik'orom queh take ma' re' ta ra̱' ri'sil cho ma' Israhel je' ru̱c' aj niminel chic take:«Re' hat-tak re' ma' re' ta hat-tak ra̱' ri'sil cho ma' Israhel, ma' eta tico'ljic tak ru'um i Dios to̱b ta nak ch'iclic ac'ux tak chiri̱j i Jesus wi ma' nak'at tak lok ritz'uhmal na̱ ac'achanbal tak je' ricab k'oro̱j cho chipam i C'uhbal Ye'o̱j reh Moyses, nqui p'uht quik'orom.
Ru'um reh k'oro̱j re're', re' ma' Lu̱' ch'i̱l Wernaweh xca'n jenaj rinimal wolic quich'i̱l take aj niminel xiponic ar. Ru'um re', re' take aj niminel ar Antiyoqui̱ya xquipahba̱' i ma' Lu̱' ch'i̱l Wernaweh ch'i̱l take ju'jun chic quich aj niminel chi nacojic ar Jerusalen reh chi naquimolom qui̱b cu̱c' take pahbamaj chi nahsil c'amol quibe̱h take aj niminel reh i Jesus quich'i̱l wo' take quinahsil aj niminel wilque̱b chipam i tinamit re're'. Chi je' re' naquisiq'uim ri̱j chaj bih naquicahnic wi̱' take ma' re' ta ra̱' ri'sil cho ma' Israhel ru̱c' quiniminic.
Je' re' nok re' ma' Lu̱' ch'i̱l Wernaweh chiri̱j chic naxic'ulic canabjok nah be̱h cu'um take aj niminel wilque̱b ar Antiyoqui̱ya, xi'o̱j ar Jerusalen xa re' la' ru' pe̱t xi'iq'uic ponok chipam riyuk'ul i Peni̱sya je' wo' pa riyuk'ul i Sama̱rya, re' k'e̱' xsukbic wi̱' quic'ux take quich aj niminel naxk'ormojic queh nic' wach rijalaric wach quino'jbal c'ahchi' ca'nam take ma' re' ta ra̱' ri'sil cho ma' Israhel wilque̱b pan tak toco̱m chic tinamit.
Nok pononak chic take ar Jerusalen, re' ma' Lu̱' ch'i̱l Wernaweh xic'uluric chi suk cu'um take aj niminel ch'i̱l take quinahsil, je' wo' cu'um take pahbamaj chi nahsil raj tahkanel i Jesus. Chiri̱j chic ru' xi'oquic chi rik'ororic nic' wach quitobjic xiban cho Dios chi quic'uhbaljic take ma' re' ta ra̱' ri'sil cho ma' Israhel
xa re' la' ru' naxquibiraj chi je' re' take ju'jun aj niminel je' ru̱c' wilque̱b nak cho chipam quicomonil take cow laj aj niminel reh C'uhbal Ye'o̱j reh Moyses, xipa'lajic johtok eh je' wili xquik'or:«Re' take ma' re' ta ra̱' ri'sil cho ma' Israhel quiniminic reh ac'uhbal tak, tak'abjok je rik'ormojic queh chi naquic'amam na̱ i k'oro̱j cho chipam i C'uhbal Ye'o̱j reh Moyses. Je' re' ajic til k'ormojok je queh chi quik'at lok ritz'uhmal na̱ quic'achanbal, nqui take.
Chi je' re' k'uru' re' take quinahsil aj niminel ch'i̱l wo' take pahbamaj chi nahsil raj tahkanel i Jesus xquimol wach nic' nimal take aj niminel chi ritik'injic wach i c'axquilal c'ahchi' ric'ulmujic re're'.
Ar aj ru' nok re' take mololque̱b ar p'uht quichopom qui̱b chiri̱j c'axquilal re're', re' ma' Luch xipahba̱' johtok ri̱b eh je' wili xik'or queh:«Was tak nicha̱k', najtir chic niyeb aweh tak reht'aljic chi re' Dios richihim cho niwach i hin chi rik'ormojic riC'uhbal queh take ju'jun c'acharel ma' re' ta ra̱' ri'sil cho ma' Israhel. Re' take c'acharel re're' naxquibiraj i c'uhbal, xquich'ica̱' wo' quic'ux chiri̱j i kAja̱w Jesus.
Je' wo', xniyew wo' aweh tak chi eht'aljic chi re' Dios re' nilbic reh pa̱m i ka̱mna chi'nchel i hoj c'acharel, xik'or chiqui̱j take ju'jun c'acharel xiniminic re're' chi coric chic wach i ca̱mna eh xic'uhtaj wo' chi til je' re', naxitak'a̱' cho queh i Lok' laj rUxlabal tak'amaj chic cho keh hoj ra̱' ri'sil cho ma' Israhel je' ru̱c' kojniminic reh Jesus.
Je' aj re' ru', re' Lok' laj Uxlabal ma' xilow ta ca̱mna take c'acharel re're' chi toco̱m ta nak chiwach i ka̱mna hoj, xisaksaj la' wach queh eh je' re' xiban ru'um chi re' take c'acharel re're' xquich'ica̱' quic'ux chiri̱j i Jesus.
Chi k'oro̱j chic aweh tak re're', yu'na re' hin niban aweh tak i pahkanic wili: Nic' wach nok re' take c'uhbal hoj tijimaj wi̱' na̱tak'a̱b tak je ripahkaljic queh take kich aj niminel ma' re' ta ra̱' ri'sil cho ma' Israhel chi naquic'amam na̱, wi xa ta nak re' hoj ch'i̱l kama̱m kati't xkac'am na̱ i c'uhbal re're' ru'um reh ric'ayew-bal? Ru̱c' re're' c'ahchi' abanam tak chi re' Dios encakric cho awu̱c' tak
ru'um chi cu nacoj tak wach chi xa ru'um rinimjic take c'uhbal re're' na̱co'ljic tak. Haj cok wilic riwi̱' chi keh hoj aj niminel chi nakacojom wach, re' chi re' kAja̱w Jesus narico'lonic keh hoj aj niminel ra̱' ri'sil cho ma' Israhel ch'i̱l wo' take kich aj niminel ma' re' ta take ra̱' ri'sil cho ma' Israhel. Je' re' naribanam chiki̱j ru'um chi k'e̱' ti' kojric'raj cho, nqui ma' Luch.
Naxquibiraj chi je' re', re' take tinamit mololque̱b ar, ma' cu ta chic xik'oric ru'um ricorquilal xk'ormojic queh, re' la' chic xca'n p'uht quibiram i ma' Lu̱' ch'i̱l Wernaweh naxi'oquic chi rik'ormojic nic' wach nok re' Dios yohbal wach lok' laj nawa̱l xiban ru̱c' co̱k quik'ab ru' c'uhtbal reh chi til coric i c'uhbal xquik'or chi quixilac take ma' re' ta ra̱' ri'sil cho ma' Israhel.
Nok k'oro̱j chic re're' ru'um ma' Lu̱' ch'i̱l i Wernaweh, re' ma' Jaco̱wo je' wili xik'or:«Was tak nicha̱k', chacoj tak axiquin chi ribirmijic i nanik'orom wili:
Re' Luch re' ribihnej wo' chi Simon, rik'orom chic cho aweh tak ricorquil nic' wach nok re' Dios xc'ulic chi quitobjic take ma' re' ta ra̱' ri'sil cho ma' Israhel re' xicojbic cho wach ribiral i Jesus pan pe̱t eh nic' wach wo' nok re' Dios chi quixilac take chi'nchel c'acharel re're' xichih take chi naca'nam chi ritinami̱t reh chi naquilok'em wach.
Re' rik'orom cho ma' Luch, ric'u'lej ri̱b rich'i̱l quik'orbal take aj k'orol riC'uhbal i Dios je' ricab xitz'ihmbaj cho jenaj queh aj k'orol riC'uhbal i Dios chi je' wili:
“Nok bokoj chic i pa̱t tik'imaj ru'um ma' Tawiy reh chi ar narilok'onjic niwach,re' hin naniwih'ic wo' chic awu̱c' tak.Nok wilqui̱n ok chic chaxilac tak, re' pa̱t re' xbokoric re're' naritik'injic wo' chiceh narijohsjic wo' chic take tz'ak xik'ehbic lok chiri̱j.
Je' re' k'uru' re' hin nanijohsam wo' chic i pa̱t re're'reh chi naricamanic chi jenaj ye'a̱b re' naqui̱nquisiq'uim wi̱' pan ti̱j take tinamit ma' re' ta ra̱' ri'sil cho ma' Israheleh ru̱c' chi je' re' enca'n, re' take quich quitinami̱t take cho tinamit re're'ewo' quinquisic' pan quiti̱j chi nilok'onjic.
Re' hin Dios re' xnik'or cho re're' najtir k'i̱j reh chi na̱weht'alim tak,re' wo' hin c'ahchi' nik'oric reh take k'oric wili, nqui xik'or i Dios.
«Ru'um aj chi je' re' xik'or cho i Dios, re' wili capewenic niban eh re' wo' re' nik'or aweh tak chi na̱banam tak: Re' nic' pa' nimal c'uhbal hoj tijimaj wi̱', ma' nkahamej chi quina̱ take ma' re' ta ra̱' ri'sil cho ma' Israhel,
re' la' ka'n tak katz'ihmbaj je jeno' hu̱j re' enkak'or je wi̱' queh chi je' wili:‹Ma̱ban tak chic aweh take xa je' na ricab jeno' mahc chi quiwach take kich ra̱' ri'sil cho ma' Israhel je' ricab ribanaric take wili: Re' ruc'jic riquiq'ue̱l jeno' chicop, on re' ric'uxuric ritibquilal jeno' chicop k'ahsamaj chiwach tiyo̱x, on re' ric'uxuric jeno' chicop biyo̱j chi ralak. Je' wo' ma̱ban tak chic ribanaric i c'oyomal, nqui katz'ihmbaj je queh pan hu̱j.
«Re' aj re' til raj tz'ihmjic je queh pan hu̱j chi quitobjic reh chi wilque̱b pan sukquil c'uxlis quich'i̱l kich ra̱' ri'sil cho ma' Israhel ar re' quic'acharic wi̱'. Je' re' nik'or maj c'olok pan ac'ux tak chi pan tak ju'jun tinamit wilque̱b wi̱' take ma' re' ta ra̱' ri'sil cho ma' Israhel, wilque̱b wo' take kich ra̱' ri'sil cho ma' Israhel je' ru̱c' eli̱c hi'lbal k'i̱j nquilow wach take C'uhbal Ye'o̱j ru'um Moyses ar chipam take pa̱t ntijiljic wi̱' ri̱j c'uhbal re're', nqui Jaco̱wo.
Nic' pa' nimal xik'or ma' Jaco̱wo, xponic chi quiwach take rich pahbamaj chi nahsil raj tahkanel i Jesus ch'i̱l take moloj wach aj niminel ch'i̱l wo' take quinahsil ru'. Ru'um aj re', re' take nahsil re're' xquipahba̱' chi caj tz'e' wa̱ch quib chi winak nimak quiwach chi quixilac take aj niminel, re' je' wili quibihnal: Re' Ju̱ras re' ribihnej wo' chi Warsawas ch'i̱l i Si̱las. Je' re' xca'n reh chi re' take re' naquitak'abjic je ar Antiyoqui̱ya chiri̱j ma' Lu̱' ch'i̱l Wernaweh eh nok na quiponok ar, naquik'oric wo' cu̱c' take aj niminel je' ru̱c' ma' re' ta ra̱' ri'sil cho ma' Israhel.
«Ru'um nok xkabiraj chi xyojoric acapew-bal tak cu'um ju'jun take kich niminel ra̱' ri'sil take cho ma' Israhel re' xiponic awu̱c' tak chi c'uhbalanic chi ma' re' ta katak'anic take je eh ru'um wo' chi xquiham chana̱ tak i nic' pa' nimal i c'uhbal hoj tijimaj nak wi̱',
re' hoj yu'na xkatik'a̱' wach kano'jbal chi kawach eh xkacapaj chiri̱j chi tare̱t chi xkapahba̱' take qui̱b kich'i̱l wili chi nacojic awu̱c' tak chiqui̱j take kasbe̱s re' til k'e̱' ti' nkic'raj take, re' ma' Lu̱' ch'i̱l Wernaweh.
Re' take re' ma' nquiyohlej ta nech' ok quic'acharic chiwach i quimic naquik'oric chiri̱j rajawric Lok' laj Ajabe̱s Jesus re' Pahbamaj chi K'atal K'oric.
Je' aj re', re' hoj c'ahchi' katak'a̱b je awu̱c' tak i Ju̱ras ch'i̱l i Si̱las re' naquisakomem wach aweh tak take i tik'inic xka'n i hoj
maj to̱b ta ma' chi'nchel ta chic take c'uhbal hoj tijimaj cho wi̱' enkahamej chana̱ tak, re' hoj ch'i̱l Lok' laj rUxlabal i Dios xkacapaj ri̱j chi tare̱t chi enkapahkaj aweh i ajwal wach chi banaric wili:
Chi ma̱wuq'uej tak chic riquiq'ue̱l jeno' chicop on ma̱c'ux tak chic ritibquilal jeno' chicop k'ahsamaj chi si̱ chiwach tiyo̱x on jeno' chicop biyo̱j chi ralak eh ma̱ban wo' tak chic c'oyomal. Ru̱c' aj chi je' re' ena'n tak, re' hat-tak na̱wih'ic tak pan sukquil c'uxlis cu̱c' take kich aj niminel ra̱' ri'sil cho ma' Israhel.«Chawic'raj tak ar k'uru', nqui xquitz'ihmbaj je pan hu̱j xquitak'a̱' je take nahsil aj c'amol be̱h.
Je' aj re' naxiponic Antiyoqui̱ya take xitak'abjic je, xquik'ahsaj i hu̱j queh take moloj wach aj niminel xquimol wach.
Chi je' re' k'e̱' naxsukbic quic'ux take aj niminel naxquilow wach i hu̱j re're'. Ru̱c' risukquil quic'ux xye'eric queh ru̱c' i hu̱j re're',
re' take aj niminel xquicowsaj riman quic'ux chiri̱j i Jesus naxquibiraj xquik'or i Ju̱ras ch'i̱l i Si̱las. Je' re' nik'or chi xc'uluric cu̱c' maj re' take re' chiwach take k'i̱j naxiwih'ic ar ru'um chi aj k'orol wo' reh take k'oric nquic'ul ru̱c' i Dios, xquik'or wo' queh take aj niminel chi til quichop quic'ux chiri̱j Jesus.
Nok q'uih k'i̱j chic quiwih'ic ar i Si̱las ch'i̱l i Ju̱ras, re' take aj niminel ar Antiyoqui̱ya xquitak'a̱' wo' chic je take pan sukquil c'uxlis cu̱c' take hab wach xitak'anic cho queh ar Jerusalen
xa re' la' chic ru', re' Si̱las xicapaj ri̱j chi tare̱t chi naricahnic ar Antiyoqui̱ya chi quihch'iljic
ma' Lu̱' ch'i̱l i Wernaweh, maj re' take re' chiwach take k'i̱j naxicahnic ar Antiyoqui̱ya xquitik ju' c'uhtunic chiri̱j i Jesus chi c'ahchi' quik'orom riC'uhbal i Dios quich'i̱l take riq'uihal aj niminel ar.
Re' ma' Lu̱' ch'i̱l Wernaweh xquicana̱' rihch'iljic qui̱bChiri̱j chic nic' pa' nahtil wih'ic xca'n ar Antiyoqui̱ya, re' ma' Lu̱' je' wili xik'or reh Wernaweh:«Wernaweh, tak wo' chic chipam take tinamit xojponic cho wi̱' chi rik'ormojic i C'uhbal chiri̱j i Lok' laj Ajabe̱s Jesus. Chi je' re' enkilow take kich aj niminel nic' wach wilque̱b pan quiniminic, nqui xik'or reh.
Nok re' Wernaweh xa̱j nak chi re' Wa̱n re' ribihnej wo' chi Cus narojic wo' nak chic chiqui̱j chipam take behenic nacojic ca'nam,
re' ma' Lu̱' je' wili xik'or:«Re' Cus re're', ma' xojritahkej ta wo' je chipam take tinamit nakojic wo' chic wi̱' chi c'uhbalanic yu'na maj nok wilic nak ponok chiki̱j xojricana̱' cho ar Panpi̱lya. Ma' riban ta chi wi̱n k'uru' chi eno̱j chiki̱j yu'na, nqui xik'or reh Wernaweh.
Chi je' aj re' ricapew-bal i ma' Lu̱', re' Wernaweh xic'am chiri̱j i Cus eh xichop je ribe̱h pan ma' laj cano̱wa reh chi narojic pa riyuk'ul i Chi̱pire.
Re' chic ma' Lu̱' nok okxa'namaj chic pan k'ab i kAja̱w Dios cu'um take aj niminel ar Antiyoqui̱ya reh chi re're' narito'bonic reh, xelic je ar eh xo̱j ch'i̱l i Si̱las re' xichih wach chi narihch'ilem.
Chi je' aj re', re' ma' Lu̱' xiq'uic ponok chi pe̱t chipam riyuk'ul i Si̱rya ch'i̱l i Sili̱sya re' xicowsaj wi̱' quic'ux take moloj wach aj niminel ru̱c' quic'uhbaljic xiban.
Chiri̱j chic ru' nok iq'uinak chic ponok chipam i tinamit Te̱rwe, re' ma' Lu̱' ch'i̱l take c'ahchi' quihch'ilinic reh xiponic chipam i tinamit Li̱stra re' nc'acharic wi̱' jenaj aj niminel Timote̱yo ribihnal, rac'u̱n jenaj winak ma' re' ta ra̱' ri'sil cho ma' Israhel ch'i̱l jenaj ixok aj niminel je' ru̱c' ra̱' ri'sil cho ma' Israhel.
Re' Timote̱yo wili, holohic laj k'oric nk'ormojic chiri̱j rino'jbal cu'um take aj niminel ar Li̱stra ch'i̱l wilque̱b ar Ico̱nyo
xa re' la' ma' ja' npahkaljic ta nak reh rik'ataric lok ritz'uhmal na̱ ric'achanbal. Ru'um aj chi re' ma' Lu̱' xponic chiwach chi re' Timote̱yo narojic chiri̱j chi c'uhbalanic, xipahkaj reh chi narik'atam lok ritz'uhmal na̱ ric'achanbal xa cu'um queh take rich ra̱' ri'sil cho ma' Israhel wilque̱b pan tak tinamit nariq'uic ponok wi̱' maj q'uihal take queht'alanic reh chi re' Timote̱yo wili to̱b ta rac'u̱n jenaj winak ma' re' ta ra̱' ri'sil cho ma' Israhel, wilic wo' chi ra̱' ri'sil cho ma' Israhel ru' ru'um i ritu̱t.
Chiri̱j aj chic nok re' Timote̱yo k'atoj chic lok ritz'uhmal na̱ ric'achanbal, re' ma' Lu̱' ch'i̱l i Si̱las quich'i̱l chic Timote̱yo xquitik ju' quibe̱h chipam take tinamit wilque̱b chipam take ye'a̱b re're' eh chi je' re', re' ma' Lu̱' xiq'uic wo' rik'or ponok queh aj niminel ma' re' ta ra̱' ri'sil cho ma' Israhel, haj wilic take tak'anic xquiyew rik'ormojic take pahbamaj chi nahsil raj tahkanel i Jesus ch'i̱l wo' take quinahsil aj niminel wilque̱b ar Jerusalen chi naric'amaric na̱ cu'um take aj niminel ma' re' ta take ra̱' ri'sil cho ma' Israhel.
Je' aj re' ru̱c' i c'uhbal xik'or ma' Lu̱', re' take ju'jun tuhm chi moloj wach aj niminel xcowjic quic'ux chiri̱j i Jesus eh chi je' re' eli̱c i k'i̱j c'ahchi' riq'uihbic quiwach take aj niminel.
Nok elenak chic je ma' Lu̱' ch'i̱l Si̱las ch'i̱l Timote̱yo chipam riyuk'ul i Cala̱sya, re' aj wili xk'ormojic queh ru'um Lok' laj rUxlabal i Dios naxi'oquic chic pa riyuk'ul i Pirji̱ya:«Ma̱ban tak c'uhbalanic chipam riyuk'ul i A̱sya, nqui xk'ormojic queh.Chi je' re' xca'n wo' je' ricab xk'ormojic queh ru'um i Lok' laj Uxlabal.
Nok wilque̱b chic pa ric'ula't i Mi̱sya, je' wo' chic re' xk'ormojic queh ru'um i Lok' laj Uxlabal naxquicapaj nak cok oquic chipam riyuk'ul i Witi̱nya.
Je' aj re' ru' nok iq'uinak chic je take chi riche̱l ric'ula't i Mi̱sya, xiponic chipam i tinamit Tro̱yas ribihnal re' xnirak take wi̱' hin ma' Cax chi nanip'utum je quihch'iljic.
Pan jenaj chak'ab chipam i tinamit re're', re' ma' Lu̱' xilow pan jenaj je' la'wa̱ch chi jenaj winak je' ru̱c' aj pa riyuk'ul Masero̱nya je' wili c'ahchi' ripahkam reh nok pa'lic chiwach:«Chacuy ha̱w, tichalok ku̱c' i hoj aj riyuk'ul Masero̱nya eh koj-ato'bej, nqui pahkanic c'ahchi' ribanaric reh pa riwiric.
Nok rilom chic re're' ma' Lu̱' chipam je' jenaj la'wa̱ch, je' wili xkak'or chi kawach:«Re' aj wili kojra̱j wi̱' i Dios chi nakojic chi c'uhbalanic ar Masero̱nya, nqui xkak'or chi kawach.Xa chiwach wo' ti junc'am re're' xkasic' jenaj ma' laj cano̱wa reh chi nakojic ar Masero̱nya.
Re' resmejic lok jenaj ma' tob laj uxlabal ru̱c' jenaj k'ahxok aj k'ijinelNok kachopom chic je ma' laj cano̱wa ar Tro̱yas, xchalic jenaj te̱w re' xojricora̱' je ar Samotra̱sya re' xka'n wi̱' junwar eh chiri̱j chic ru' xoj-o̱j ar Neya̱polis.
xoj-elic lok chiri̱j i tinamit pan jenaj hi'lbal k'i̱j chi keh hoj ra̱' ri'sil cho ma' Israhel eh xojponic ar chi chi̱' jenaj ha'. Ar wilic jenaj pa̱t re' xkacapaj i hoj chi wih'inak chi banbal ti̱j. Ar ajic naxquimol qui̱b take ju'jun ixok, re' hoj xkak'or ribiral i Jesus queh naxojtz'uhkic ar.
Ru̱c' ribiral xkak'or re're', jenaj ixok aj Tiyati̱ra Li̱rya ribihnal re' c'ahchi' wo' ribiram i c'ahchi' rik'orom ma' Lu̱' chiri̱j i kAja̱w Jesus, xteheric pa̱m ricapew-bal ru'um kAja̱w Dios reh chi narirakam chiri̱j chi coric eh je' wo' chi naroquic chi aj lok'em chic reh.
Je' re' k'uru' chiri̱j naxkahsjic riha̱' ixok re're' ch'i̱l take rac'u̱n rixk'u̱n, je' wili pahkanic riban keh:«Yu'na re' hat-tak nacoj tak rehtal chi hin chic aj niminel reh kAja̱w Jesus. Chacuy tak k'uru', tak-tak chiwi̱j pa nipa̱t reh chi ena'n tak so' apatal ku̱c', nqui xik'or keh.Je' re' rik'or keh cu rehtal xch'uk kac'ux chi xojcahnic so' chipam ripa̱t ixok re're'.
Naxojcahnic wo' chic ar Pili̱pos, pan jenaj k'i̱j nok ojic nka'n chipam i ye'a̱b wilic nak wi̱' i pa̱t banbal ti̱j, xkarak jenaj k'ahxok ye'o̱j rik'orbal chi k'ijinic ru'um jenaj ma' tob laj uxlabal wilic ru̱c'. Re' k'ahxok wili ma' xa reh ta chi rutquel i tumi̱n riban canar nariban i k'ijinic, riyew la' wo' queh take rehreh chi ajabe̱s rirak wi̱' ricamaj. Til wo' k'e̱' q'uihal i tumi̱n nquic'ul take ajabe̱s re're' ru'um ricamaj i k'ahxok re're'!
Re' k'ahxok wili nok xa ritahkem chic ma' Lu̱' chi kich'i̱l i hoj, je' wili rik'or chi xa q'ueric chic chi̱' chiki̱j:«Re' take winak wili, aj tz'e' wa̱ch take reh i Dios re' k'e̱' rinimal rajawric eh re're' c'ahchi' quik'orom aweh tak chi re' Dios eriban chi etirico'lej tak, xa nqui chic rik'or chi cow.
Nok q'uih chic k'i̱j ritok'a̱b cho k'ahxok re're' chi je' re' rik'or, pan jenaj k'i̱j re' ma' Lu̱' ru'um chi xch'i'tjic ru'um riwi̱' rino'jbal i k'ahxok re're', xisolq'uij je rilbal chiri̱j eh je' wili xik'or reh ma' tob laj uxlabal nchoponic na̱ ric'acharic i k'ahxok re're':«Ma' ato̱b laj uxlabal, re' Jesus re' Pahbamaj chi K'atal K'oric, re're' nye'bic wajawric chi naca̱t nit'erem lok. Yu'na k'uru' telen lok ru̱c' i k'ahxok re're', nqui reh.Je' aj re', re' ma' ato̱b laj uxlabal xa chiwach wo' ti junc'am re're' xelic lok ru̱c' i k'ahxok re're' eh chi je' re' xcahnic chi suk chic riti'jolal,
xa re' la' take rehreh chi ajabe̱s rirakam wi̱' ricamaj chi k'ijinic naxquilow chi xesmejic chic lok i ma' tob laj uxlabal re' ch'iclic wi̱' quic'ux chi nca'n wi̱' canar quitz'a̱k, xquichop i ma' Lu̱' ch'i̱l Si̱las eh xquic'am je' take chipam i pa̱t nquimol wi̱' qui̱b i tinamit chiwach take nahsil.
Ar xik'ahsjic pan quik'ab take nahsil eh je' wili xquik'or cok:«Re' take winak wili ra̱' ri'sil cho ma' Israhel take c'ahchi' quijot'om kacapew-bal i hoj c'acharel chipam i katinami̱t wili
maj re' take re' c'ahchi' quik'orom keh toco̱m laj no'jbal re' ocronak take cho wi̱' ru'. Re' toco̱m laj no'jbal c'ahchi' quic'uhtam keh ma' riban ta chi keh hoj chi enkac'am na̱, ma' wo' chi eta nak nka'n ribanaric ru'um nok re' hoj, ma' re' ta hoj ra̱' ri'sil cho ma' Israhel hoj la' aj Ro̱ma, nqui take
chi quiwach i tinamit re' xa junchalic chic take china̱ ma' Lu̱' ch'i̱l i Si̱las chi quich'eyeric.Naxquibiraj chi je' re', re' quinahsil take nimak quiwach xitak'a̱' chi naresmejic lok quiso' i ma' Lu̱' ch'i̱l i Si̱las reh chi naquitz'uhumjic.
Chiri̱j chic ru' nok yohbal wach quitz'uhumjic xbanaric, xicanabjic pan k'ab aj cha'janel tz'ahpel. Naxk'ormojic reh chi naricha'jem take chi coric,
re' aj cha'janel re're' cu chipam cok i cohlsbal wach tz'apbal xitz'ap take cok i ma' Lu̱' ch'i̱l i Si̱las. Ma' xa ta re're' xiban, xilutz' la' wo' i co̱k ru̱c' jenaj che̱' hopo̱j pa̱m reh chi naquicahnic chi tz'ukulque̱b wach ac'al.
Chiri̱j aj ru' naxponic tic'lic ak'ab, nok re' ma' Lu̱' ch'i̱l i Si̱las bi̱ch nca'n pan quiti̱j chi c'ahchi' quibirmijic cho cu'um toco̱m chic aj tz'ahpel,
cu re' pe' chic queh ru', xchalic jenaj cow laj hihc re' xic'uyu'saj pa̱m chi'nchel i pa̱t re're' cu rehtal xitehebic chi'nchel ritz'ahpil i tz'apbal re're' eh xit'upubic take c'aham ch'ihch' pixilque̱b wi̱' chi'nchel tz'ahpel.
Chi je' aj re' naxc'a'chic wach aj cha'jem tz'ahpel re're' eh naxilow chi tehlic chic take ritz'ahpil i pa̱t re're', xesaj cho rik'as laj ch'ihch' chi naricansam nak ri̱b maj xicapaj chi chi'nchel take tz'ahpel xi'elic je,
xa re' la' ma' Lu̱' xiq'uer je chi̱' chi je' wili:«Ma̱cansaj awi̱b, ayu' wilco̱j chi'nchel, nqui je reh.
Naxibiraj chi je' re' i cha'janel re're', xipahkaj jenaj risakombal, xoquic cok cu re' wilque̱b wi̱' take tz'ahpel eh chi xa cu nbarbatic wo' reh yo'jic ru'um reh ti'c'axic narichalic nak china̱ wi ta nak xi'elic je take tz'ahpel, xixuc'a̱' ri̱b chiwach ma' Lu̱' ch'i̱l i Si̱las eh xitioxej queh chi cu wilque̱b ar chi'nchel take tz'ahpel.
Chiri̱j ru' nok c'ahchi' resam lok ma' Lu̱' ch'i̱l i Si̱las chipam i tz'apbal re're' reh chi ar chic pa ripa̱t naricha'jem take ru', re' aj cha'jem tz'ahpel re're', je' wo' wili xik'or queh:«Hat-tak ajabe̱s, chaj bih raj chi nanibanam reh chi enirak nico'lbal? nqui xik'or.
Re' ma' Lu̱' ch'i̱l i Si̱las je' wili xquik'or reh:«Re' hat chach'ica̱' ac'ux chiri̱j kAja̱w Jesus chi je' re' etico'ljic i hat ch'i̱l take awaj pan pa̱t wi xquich'ica̱' wo' quic'ux chiri̱j kAja̱w Jesus, nqui take reh.
Je' aj re' naxiponic pan pa̱t, re' aj cha'jem tz'ahpel re're' ch'i̱l take raj pan pa̱t xquinimej wo' i C'uhbal chiri̱j i Lok' laj Ajabe̱s Jesus re' xk'ormojic queh.
Chi je' re' xa chipam wo' ti chak'ab re're', ar chipam i ye'a̱b re' xic'am je take wi̱' ma' Lu̱' ch'i̱l i Si̱las chi ritz'ajaric wach quiti'quilal xbanaric ru'um i tz'uhu̱m, ar xkahsjic riha̱' aj cha'janel re're' ch'i̱l take raj pan pa̱t.
Nok ca'nam chic cho re're', re' aj cha'jem tz'ahpel xic'am wo' chic take je ma' Lu̱' ch'i̱l i Si̱las ar pa ripa̱t eh xiban riwa' riha̱' quich'i̱l. Chi je' re' xiban xa suk chic pa ric'ux ch'i̱l take raj pan pa̱t ru'um chi xquinimej i Dios.
Chiri̱j ru' nok sak'anak chic, re' take nimak quiwach nahsil xquitak'a̱' je take ju'jun sol ru̱c' aj cha'jem tz'ahpel re're' chi rik'ormojic reh chi je' wili:«Chawok'taj take je qui̱b winak re're', nqui k'oric xquitak'a̱' cho take nimak quiwach aj nahsil.
Naxibiraj chi je' re' aj cha'jem tz'ahpel je' wili xo̱j rik'ohraj queh ma' Lu̱' ch'i̱l i Si̱las:«Re' nimak quiwach aj nahsil xquitak'a̱' cho rik'ormojic cu̱c' take sol wili chi naca̱t tak wok'tam je. Je' re' k'uru', telen tak je eh chawic'raj tak je pan abe̱h tak, nqui xik'or queh.
Re' ma' Lu̱' naxibiraj k'oric re're', je' wili xik'or queh take sol xic'ambic cho reh k'oric:«To̱b ta hoj wo' nak aj Ro̱ma i hoj, re' take aj nahsil ma' xquich'uk ta wach kamahc xquitak'a̱' la' katz'uhumjic chi quiwach i tinamit eh xquitak'a̱' wo' kacojoric pan che̱'. Re' aj chic yu'na nca̱j kojquesam je pan c'olic xa re' la' hoj ma' eta koj-elic je chi je' re'. Kojc'olok pe quesaj take nahsil re're' cu re' aj ekoj-elic je, nqui ma' Lu̱' queh.
Je' re' nok re' take sol re're' xponic quic'u'tjaj queh take nimak quiwach nahsil re' chaj bih xquik'or je ma' Lu̱' ch'i̱l Si̱las eh ru̱c' re're', re' take nimak quiwach nahsil naxquibiraj chi aj Ro̱ma take, chi xa yo'jic chic wilque̱b
xi'o̱j re' wilque̱b wi̱' ma' Lu̱' ch'i̱l i Si̱las chi ripahkaljic cuybal quimahc queh. Je' aj re', re' take nahsil re're' xquesaj je ma' Lu̱' ch'i̱l i Si̱las chipam i pa̱t c'ahchi' quicha'jaljic wi̱' ru'um aj cha'jem tz'ahpel re're' eh xquipahkaj wo' chi naquelic je chipam i tinamit re're'.
Je' aj re' ru' naxi'elic je chipam i pa̱t c'ahchi' quicha'jaljic wi̱', re' ma' Lu̱' ch'i̱l i Si̱las pe̱t xiponic wo' chic cho pa ripa̱t i Li̱rya re' xquimol wi̱' qui̱b cu̱c' take aj niminel chi ricowsjic quic'ux chiri̱j Jesus eh cu re' aj ru' xi'elic je chipam i tinamit re're'.
Re' ma' Lu̱' rik'or riC'uhbal i Dios queh take aj Tesalo̱nicaChi je' aj re', re' ma' Lu̱' ch'i̱l i Si̱las xquitik ju' quibe̱h. Naxi'iq'uic ponok chipam i tinamit Anpi̱polis je' wo' pan jenaj chic tinamit Apolo̱nya ribihnal, xiponic chipam tinamit Tesalo̱nica ribihnal. Chipam i tinamit re're' wilic jenaj pa̱t ntijiljic wi̱' ri̱j C'uhbal Ye'o̱j reh Moyses re' nquimol wi̱' qui̱b take kich ra̱' ri'sil cho ma' Israhel wilque̱b ponok ar.
Je' aj wili rik'or queh:«Ar pan Lok' laj Hu̱j tz'ihmbimaj wi̱' riC'uhbal i Dios rik'or chi re' Pahbamaj chi K'atal K'oric curman chi xquimic, je' wo' chi xuctic wo' cho chi quixilac take camnak. Re' Pahbamaj chi K'atal K'oric re're', re' wo' i Jesus re' c'ahchi' nik'orom aweh tak chi xcansjic eh xuctic cho chi quixilac take camnak, nqui rik'or queh.
Ru̱c' xik'or i ma' Lu̱', wilic take ra̱' ri'sil cho ma' Israhel quich'i̱l wo' take yohbal quiwach winak ma' re' ta take ra̱' ri'sil cho ma' Israhel je' ru̱c' aj c'amol take na̱ i C'uhbal Ye'o̱j reh Moyses, ch'i̱l wo' take q'uihal ixok je' ru̱c' yohbalamaj quiwach, xquinimej i c'uhbal chiri̱j i Jesus eh xi'oquic jenaj chi quixilac ma' Lu̱' ch'i̱l i Si̱las chi aj niminel chic take.
Raj nchel take ju'jun chic ra̱' ri'sil cho ma' Israhel ma'xta nquicoj wach i c'uhbal xik'or ma' Lu̱' re're'. Re' take re', ru'um chi k'e̱' quic'a̱ xchalic cu'um queh take xiniminic reh c'uhbal xk'ormojic re're', xquimol wach juntuhm chi siqui̱l laj winak ma' holohic ta quino'jbal eh xquituhbej cho qui̱b pa ripa̱t jenaj aj niminel Jason ribihnal re' patanic nca'n wi̱' ma' Lu̱' ch'i̱l i Si̱las. Naxiponic chipam i pa̱t re're', re' take juntuhm re're' xca̱j nak quic'amam je ma' Lu̱' ch'i̱l i Si̱las chi riye'eric chi quiwach take toco̱m wo' tinamit johsomaj quic'a̱ cu'um juntuhm re're'
xa re' la' ru'um chi ma' xquirak ta ar ma' Lu̱' ch'i̱l i Si̱las, re' chic i Jason ch'i̱l ju'jun take aj niminel xquirak ar xquic'am je reh chi xi'o̱j pahbabjok chi quiwach take nimak quiwach chipam i tinamit re're'. Nok wilque̱b chic ponok ar, je' wili xquik'or chi xa q'ueric chic quichi̱':«Qui̱b take winak je' ru̱c' aj jot'o̱l quicapew-bal take c'acharel xa haj tinamit qui'oquic wi̱', xic'ulic lok ayu' pan katinami̱t.
Re' take re' xye'eric quipatal ru'um i Jason wili eh re' take quib re're' nok wilque̱b chi quiwach take c'acharel, nquic'uhtaj i tijbal rik'or chi wilic jenaj chic k'atal k'oric Jesus ribihnal. Ru'um reh tijinic nca'n take quib winak re're', chi'nchel take c'acharel wili ma' c'ahchi' ta chic quinimem i tak'anic riban i k'atal k'oric aj Ro̱ma, nqui take.
Naxquibiraj chi je' re', re' take nimak quiwach xjohtic cho quic'a̱ ch'i̱l take tinamit
xa re' la' take nimak quiwach re're' ma' xquicoj ta wo' pan che̱' i Jason ch'i̱l take rich'i̱l, xi'ok'tjic la' je take naxquitoj cahnok ri̱j quelbal je.
Q'uihal aj Were̱ya xquicoj wach i c'uhbalanic xiban i ma' Lu̱'Chiwach aj wo' ak'ab re're', re' take aj niminel chipam i tinamit re're', xquitak'a̱' je ma' Lu̱' ch'i̱l i Si̱las chipam i tinamit Were̱ya. Nok wilque̱b chic ponok ar xa re' wo' ti xisak'ic lok, re' ma' Lu̱' ch'i̱l i Si̱las xi'o̱j pe' wo' chic chi quik'o'rjic take ra̱' ri'sil cho ma' Israhel chipam i pa̱t ntijiljic wi̱' ri̱j i C'uhbal Ye'o̱j reh Moyses
xa re' la' take ra̱' ri'sil cho ma' Israhel wilque̱b ar k'ochlic wach quic'ux chiwach take quich ra̱' ri'sil cho ma' Israhel wilque̱b pan tinamit Tesalo̱nica. Je' re' ajic re' take tinamit re're' xiban xa suk chic quic'ux naxquicoj wach i c'uhbal xik'or ma' Lu̱', xa re' la' ilbal reh ricorquilal nc'uhtjic queh, eli̱c i k'i̱j re' riban wi̱' c'uhtunic ma' Lu̱' xquitijej ri̱j riC'uhbal i Dios tz'ihmbimaj chipam i Lok' laj Hu̱j canamaj cahnok ru'um i Dios.
Je' aj re' ru' ru̱c' i c'uhbalanic xiban ar i ma' Lu̱', k'e̱' q'uihal take ra̱' ri'sil cho ma' Israhel ch'i̱l wo' q'uihal take ma' re' ta ra̱' ri'sil cho ma' Israhel chi winak chi ixok je' ru̱c' nimak quiwach, xquicoj wach i ribiral chiri̱j i Jesus xik'or i ma' Lu̱'.
Naxquibiraj cho take ra̱' ri'sil cho ma' Israhel wilque̱b ar Tesalo̱nica chi je' re' c'ahchi' ric'uluric ru'um reh rik'ormojic riC'uhbal i Dios nk'oric chiri̱j i Jesus re' c'ahchi' ribanam ma' Lu̱' ar chipam i tinamit Were̱ya, xi'o̱j wo' chic c'olok ar eh xquijohsaj quic'a̱ take c'acharel wilque̱b ar
xa re' la' take aj niminel ar Were̱ya naxquina'bej ti re're', xa chi yu'na ti xquitak'a̱' je ma' Lu̱' ch'i̱l take ju'jun aj niminel ar chi chi̱' i ma' laj ha' reh chi narichopom je jeno' cano̱wa. Je' aj re' ru', xa chic cutquel i Si̱las ch'i̱l Timote̱yo xicahnic ar Were̱ya chi quic'uhbaljic take aj niminel reh chi naquichopom quic'ux chiri̱j i Jesus.
Ar aj chic ponok chi' ha', re' ma' Lu̱' xichop je jenaj ma' laj cano̱wa eh xo̱j pan tinamit Ate̱nas. Je' re' xka'n naxojc'amaric je cu'um take xitak'abjic je chiki̱j chi nakojic. Chiri̱j chic ru' nok quicana̱b chic cho ma' Lu̱' chipam i tinamit re're', re' take aj niminel tak'amaj je take chi cananic, xisoljic wo' chic je Were̱ya eh xponic quik'or i k'oric xtak'abjic je chiqui̱j ru'um ma' Lu̱', chi re' Si̱las ch'i̱l i Timote̱yo naquiloq'uem je qui̱b chi nacojic quirakam ar Ate̱nas.
Re' ma' Lu̱' nk'oric chiri̱j i Dios re' ma' k'oro̱j ta ribiral queh c'acharel aj Ate̱nasAr chic Ate̱nas nok c'ahchi' ruy'em i Si̱las ch'i̱l i Timote̱yo chi naquiponic ar, re' ma' Lu̱' xoquic cho jenaj riyot'quil ric'ux ru'um xilow chi xa haj reh tinamit re're' wilic take tz'akoj tiyo̱x.
Ru'um aj re' chipam i pa̱t ntijiljic wi̱' ri̱j C'uhbal Ye'o̱j reh Moyses, re' ma' Lu̱' nok wilic chic ar, xichop ri̱b chiri̱j riC'uhbal i Dios cu̱c' take rich ra̱' ri'sil cho ma' Israhel je' wo' cu̱c' take ma' re' ta take ra̱' ri'sil cho ma' Israhel je' ru̱c' aj c'amol take na̱ i C'uhbal Ye'o̱j reh Moyses. Je' wo' re' xiban kalakal cu̱c' take nic' pa' nimal nquimol qui̱b chipam i c'aybal re' ncamanic wo' chi molbal i̱b.
Junpech aj cho nok re' ma' Lu̱' c'ahchi' richopom ri̱b chiri̱j riC'uhbal i Dios cu̱c' ca'ch'uk chi winak aj sic'ol ri̱j no'jbal, Epicu̱ryos ch'i̱l Esto̱ycos quibihnal, wilic queh winak re're' xquik'or chi re' ma' Lu̱' xa je' nchel aj k'orol ribiral toco̱m chic wilic quibiral chi dios je' ru̱c' ma' queht'alim ta wach ru'. Je' aj re' nquik'or ru'um xquibiraj i holohic laj ribiral c'ahchi' rik'orom i ma' Lu̱' chiri̱j ructic i Jesus chi quixilac camnak eh wilic wo' take xquik'or chi ma' nquirak ta chiri̱j i c'uhbalanic riban ru'. Je' re' k'oric nca'n maj chi queh ru' re' k'oric riban i ma' Lu̱' xa je' na ricab nk'oric jeno' aj tijinel ma' suk ta pa̱m na̱.
Je' re' nok re' take ca'ch'uk chi winak re're' xquic'am je ma' Lu̱' ar chipam jenaj ye'a̱b molbal i̱b “Aryo̱paco” ribihnal eh je' wili xquik'or reh nok pononak chic ar:«Chacuy Ha̱w, chasakomej wach keh i c'uhbal c'ahchi' ak'orom reh chi re' hoj nakeht'alim chi manlic ribiral i nak'or.
Je' re' nkapahkaj aweh maj re' toco̱m chic c'uhbal nak'or re're' ma' kabiram ta so' i hoj chi junpech. Ru'um aj re' nka̱j chi enasakomej wach keh yu'na, nqui take reh.
Je' re' xquik'or reh ru'um chi chi'nchel take c'acharel je' chi asjanak take ar Ate̱nas, je' chi chalanak take chi c'acharic ar, ma' nquicham ta qui̱b chi birinic wi ma' toco̱m chic no'jbal nc'uhtjic queh on ma' toco̱m chic ribiral nquibiraj rik'ormojic.
Ar aj ru' re' ma' Lu̱' xipahba̱' johtok ri̱b chi quiwach take quimolom qui̱b chipam ma' laj pa̱t re're' eh je' wili xik'or queh:«Hat-tak c'acharel aj Ate̱nas, ru̱c' take tiyo̱x wilom wach xa haj reh atinami̱t tak nirak chiri̱j chi q'uih take dios nalok'ej tak wach.
Je' wo' nirak wo' chiri̱j chi nalok'ej wo' tak wach i jenaj Dios re' ma' ja' k'oro̱j ta aweh tak ribiral i rajawric. Je' re' nirak chiri̱j maj junpech nok c'ahchi' nibehem pan atinami̱t tak, re' hin xwilow take tiyo̱x nalok'ej tak wach eh xnirak wo' jenaj ye'a̱b lok'onbal re' tz'ihmbimaj wi̱' chi je' wili:‹Re' wili ye'a̱b nlok'onjic wi̱' i Dios re' ma' ja' k'oro̱j ta ribiral keh i rajawric wilic, nqui tz'ihmbimaj chiwach.«Re' aj i Dios re're', re' nalok'ej tak wach chi ma' ja' k'oro̱j ta aweh tak ribiral rajawric, re're' nanip'utum rik'ormojic aweh tak yu'na:
Re' Dios wili re' aj re' xtik'inic reh wach ac'al ch'i̱l take nic' nimal wilic chiwach eh re' wo' re' nk'atbic k'oric china̱ nic' nimal quic'acharic chiwach i taxa̱j rich'i̱l ac'al.«Ru'um chi re' aj re' nk'atbic k'oric china̱ chi'nchel, re' riye'a̱b i Dios ma' ar ta wilic junpech chipam jeno' pa̱t tik'imaj cu'um take quilok'onic wach.
Je' wo' chic, re're' ma' cu re' ta nchel pa' bih i si̱ nye'eric chiwach chi je' wilic ta nak jeno' ric'axquilal, cu re' ta nak re're' c'achlic wi̱'. Re' la' Dios, re're' nbanic chi chi'nchel take c'acharel wilque̱b pan suk laj c'acharic eh suk wo' quiwa' quiha̱'.
Je' wo', re're' xitik'a̱' wach chi re' ju'jun ch'uk chi c'acharel tz'uhcrunak cho ru̱c' i xa jenaj chi winak, xquipuhcaj qui̱b pan tak tinamit chi junsut wach ac'al maj re' aj wo' re' xk'atbic ri̱j haj yuk'ul naquiwih'ic eh je' wo' nic' nahtil ro̱k c'acharic naca'nam.
«Re' aj i Dios re're', c'ahchi' nik'orom ribiral aweh tak reh chi enasic' tak je' ricab riban jeno' sot' chi c'ahchi' rimajem i pa' bih c'ahchi' risiq'uim. Til coric nik'or, wi eta nak nasic' tak i Dios, enak narak tak maj re're' ma' cu naht ta nchel wilic awu̱c' tak
ru'um nok xa pa' wilco̱j on xa pa' koj-o̱j, re're' xa wilic wo' ku̱c'. Je' re' riban i Dios ru'um nok re're' xtik'inic keh je' ricab xk'ormojic cho najtir k'i̱j ru'um jenaj awich atinami̱t tak re' xtz'ihminic reh i bi̱ch je' wili rik'or:‹Re' hoj, hoj ritik'inic cho kAja̱w Dios, nqui rik'or.
«Je' re' k'uru' chi hoj ritik'inic i Dios ma' riban ta chi encapewjic chi re're' je' ricab take tiyo̱x chi xa holohic chic ritik'injic bano̱j cu'um take c'acharel ru̱c' nworwotic laj ch'ihch' on sak laj ch'ihch' on ru̱c' take holohic laj abaj, xa ru'um ncapewjic chi je' re' riwachbal i Dios.
«Ru'um aj chi ma' je' ta ricab take tiyo̱x, re' Dios chiwach i rik'ijil wilco̱j wi̱' wili, xiyew keh chi nakeht'alim chi xic'saj chic lok i najtir rik'ijil re' ma' xeht'aljic ta wi̱' chi chalic reh ti'c'axic chi quina̱ take quilok'onic tiyo̱x. Ru'um aj re' xa haj pa' ye'a̱b re' wilque̱b wi̱' take aj lok'onel tiyo̱x, riyew rik'ormojic queh chi naquicana̱b i lok'onic tiyo̱x nca'n
maj tiklic chic wach i k'i̱j chi re' c'acharel re' Pahbamaj ru'um i Dios chi Ch'ukul wach K'oric chi quina̱ chi'nchel c'acharel, til narich'ukum wach quimahc. Re' Pahbamaj re're' coric wach ch'ukuj k'oric naribanam maj til coric wach rino'jbal je' ricab xc'uhtunic chi quiwach chi'nchel c'acharel ar Jerusalen chiwach i rik'ijil ric'acharic. Ru'um chi je' re' riwi̱' rino'jbal, re' Dios xucsaj cho chi quixilac take camnak, nqui xik'or ma' Lu̱'.
Chi je' re', re' ma' Lu̱' xicana̱' take cho, xelic cho chi quixilac.
Je' aj re' to̱b ta ma' chi'nchel ta xicojbic wach i c'uhtunic xiban ma' Lu̱' chiri̱j i Jesus, wilic wo' take xicojbic wach je' ricab ixok Ta̱maris ribihnal ch'i̱l take toco̱m chic c'acharel, ch'i̱l wo' i winak ncamanic chipam i pa̱t Aryo̱paco, re' Liyoni̱syo ribihnal. Chi'nchel take re're' ch'i̱l toco̱m chic xicojbic wo' wach i c'uhtunic xiban i ma' Lu̱' chiri̱j i Jesus, xquimol qui̱b ru̱c' reh chi naquitikim ju' ribirmijic i c'uhbalanic riban ru'.
Re' ma' Lu̱' xc'uhbalanic pan tinamit Cori̱ntoChiri̱j chic riwih'ic pan tinamit Ate̱nas, re' ma' Lu̱' xelic je ar eh xo̱j pan jenaj chic tinamit Cori̱nto ribihnal
re' xirak wi̱' jenaj rich ra̱' ri'sil cho ma' Israhel asjanak ar pan tinamit Po̱nto, Aqui̱la ribihnal. Re' winak re're' ch'i̱l i rehq'ue̱n re' Pirsi̱la ribihnal, ma' ja' naht ta c'ulunak lok reh riyuk'ul Ita̱lya ru'um chi re' Cala̱wriyo re' k'atal k'oric aj Ro̱ma xitak'a̱' jenaj k'oric queh chi'nchel ra̱' ri'sil cho ma' Israhel chi naquelic chipam i tinamit Ro̱ma.Junpech ajic re' ma' Lu̱' naxo̱j rik'o'rej pan quipa̱t take quib chi aj niminel re're',
xa cahnic xo̱j riban cu̱c' chi patanic ru'um chi re' ricamaj ru' jenaj wach ch'i̱l ricamaj i Aqui̱la. Re' quicamaj take re', aj p'ojol pi̱m laj tz'ih je' ru̱c' nquicoj chi quipa̱t take aj behel. Je' re' ajic pan tak xilac k'i̱j reh xama̱na, re' ma' Lu̱' riban ricamaj ch'i̱l Aqui̱la
eh pan tak hi'lbal k'i̱j nanwih'ic chipam i pa̱t ntijiljic wi̱' ri̱j i C'uhbal Ye'o̱j reh Moyses, rik'or ribiral i Jesus. Chi je' re' nank'oric, riban c'ulwa̱ch je' chi cu̱c' take ra̱' ri'sil cho ma' Israhel, je' chi cu̱c' take ma' re' ta ra̱' ri'sil cho ma' Israhel eh je' wo' rich'uksaj quic'ux take re' chiri̱j ribiral i Jesus.
Je' aj re' riwi̱' c'acharic xiban ma' Lu̱' ar Cori̱nto, cu rehtal xiponic ar i ma' Si̱las ch'i̱l i Timote̱yo nok soljonak chic take cho reh Masero̱nya. Ar aj ru' ma' xa ta chic re' pan tak hi'lbal k'i̱j xiban c'uhbalanic i ma' Lu̱', eli̱c la' chic i k'i̱j p'uht risakomem wach riC'uhbal i Dios queh take rich ra̱' ri'sil cho ma' Israhel quiponic chipam i pa̱t nquimol wi̱' qui̱b chi ritijiljic ri̱j i C'uhbal Ye'o̱j reh Moyses.Chi je' aj re' pan jenaj k'i̱j chipam i pa̱t re're', re' ma' Lu̱' p'uht rik'orom queh rich ra̱' ri'sil cho ma' Israhel chi re' Jesus re' i Pahbamaj chi K'atal K'oric,
xa re' la' take re', p'uht quik'ihtam qui̱b chiwach i c'uhbalanic riban ru' eh p'uht wo' quitz'ujlom. Ru'um aj re', re' ma' Lu̱' xituhp'aj cahnok wach risu't rijela̱' chi ralak rehtalil chi ma'xta chic ric'uhbalem take chipam i pa̱t re're' eh je' wili xik'or queh:«Yu'na nanijalam je niye'a̱b re' nanik'orom wi̱' riC'uhbal i Dios. Queh chic take ma' re' ta ra̱' ri'sil cho ma' Israhel nanik'orom. Je' re' k'uru' chawihklej ano'jbal tak nakajok i ti'c'axic chana̱ tak maj re' hin ma'xta chic bih wi̱n ru̱c' ano'jbal na'n tak, nqui ma' Lu̱'.
Chi je' re' naxelic je ar, xo̱j pa ripa̱t i jenaj winak ma' re' ta ra̱' ri'sil cho ma' Israhel aj lok'em reh Dios, Ju̱sto ribihnal. Re're' ar wilic ma' naht ta je chi riche̱l i pa̱t molbal i̱b re're'
eh chi je' re', ar chic xiban c'uhbalanic pa ripa̱t i winak re're'. Ru̱c' i c'uhbalanic xiban i ma' Lu̱' ar, re' winak c'amol be̱h chipam i pa̱t ntijiljic wi̱' ri̱j C'uhbal Ye'o̱j reh Moyses, re' Cri̱spo ribihnal, xinimej wo' riC'uhbal i Dios ch'i̱l chi'nchel take raj pan pa̱t. Ma' xa re' ta re' xniminic reh c'uhbal re're', q'uihal la' wo' take aj Cori̱nto je' re' xca'n naxquibiraj wo' i c'uhbal re're' eh chi je' re' xkahsjic wo' quiha̱'.
Chiri̱j aj re' pan jenaj chak'ab re' kAja̱w Jesus je' wili xik'or reh ma' Lu̱' pa riwiric:«Ma' timemric ma' Lu̱', chak'or la' niC'uhbal chi ma'xta ayo'jic so'.
Cu yohbal wach take tinamit je' ru̱c' naqui̱nquinimem wilque̱b chipam i tinamit wili. Je' re' nok, ma' tiyo'jic chi k'oric maj ma' hab ta wach eriban ti'c'axic aweh ru'um nok re' hin wilqui̱n awu̱c' chi aco'ljic, nqui reh pa riwiric.
Chi je' aj re', re' ma' Lu̱' cu xcahnic chi c'acharic ar Cori̱nto eh ar jenaj ha̱b ru̱c' waki̱b poh xiban i c'uhtunic chiri̱j riC'uhbal i Dios chi ma' hab ta wach ahnic ru̱c'.
Re' ma' Lu̱' ixowjic wach ar pa riyuk'ul i Aca̱yaChiwach rik'ijil rik'atoj k'oric i Calyon re' nk'atbic k'oric pa riyuk'ul Aca̱ya, re' take ra̱' ri'sil cho ma' Israhel ma' xiniminic ta reh i c'uhbal nk'oric chiri̱j i Jesus xquimol qui̱b chi jenaj wach quic'ux chi rixowjic wach ma' Lu̱'. Ru'um aj re' xquic'am je chiwach i k'atal k'oric re're'
eh je' wili xquik'or cok reh:«Ha̱w k'atal k'oric, re' winak wili c'ahchi' rich'uksam quic'ux take tinamit chi naquilok'em wach i Dios ru̱c' jenaj chic no'jbal ma' riwi̱' ta chiwach i C'uhbal Ye'o̱j reh Moyses, nqui take reh.
Ar aj ru' nok re' ma' Lu̱' narip'utum nak chic k'oric chi rico'ljic ri̱b, re' Calyon je' wili xik'or queh take winak re're':«Hat-tak ra̱' ri'sil cho ma' Israhel, wi ta nak re' rimahc i winak wili sakom wach chi niwach, ma' k'orel ta wi nim wach on t'uch wach, riwi̱' nak chi wi̱n chi enicham wi̱b chi abirmijic tak.
Raj nchel wili, re' hat-tak xac'am tak cho chi niwach i winak wili xa ru'um chi re' hat-tak ma' ric'ul ta awach tak i c'uhbal riban ch'i̱l take bihnal rik'or chiri̱j i Jesus on rik'or chiri̱j i c'uhbal hat-tak tijimaj wi̱'. Je' re' k'uru' chawilow pe tak chic hat-tak nic' pa' wach nachatik'a̱' tak wach a-ahnic tak maj re' hin ma' wilqui̱n ta chi rich'ukuric wach re're', nqui queh.
Chiri̱j re', re' Calyon xitak'a̱' take riso̱l chi naquesam lok take tinamit wilque̱b chiwach rik'atbal k'oric
xa re' la' xa ma'xta wo' bih xik'or naxilow chi re' take tinamit re' xquimol qui̱b chiwach i ye'a̱b rik'atbal k'oric, xa junchalic chic take chi richoporic je' wo' chi rich'eyeric i So̱stenes re' rijelow-bal i c'amol be̱h chipam i pa̱t ntijiljic wi̱' ri̱j i C'uhbal Ye'o̱j reh Moyses.
Re' ma' Lu̱' xich'ica̱' ric'ux chi soljic je ar JerusalenChiri̱j chic naxwih'ic quib xib chic k'i̱j ar Cori̱nto, re' ma' Lu̱' xich'ak cahnok take aj niminel ar eh xo̱j pan tinamit Sencre̱ya rich'i̱l Aqui̱la ch'i̱l Pirsi̱la. Ar Sencre̱ya re' ma' Lu̱' xibuja̱' lok wach na̱ rehtalil chi xinimej i rik'orbal ribanam chiwach Dios eh chiri̱j chic ru', xichop je jenaj ma' laj cano̱wa re' ojic riban ar pa riyuk'ul i Si̱rya.
Naxponic pan tinamit E̱peso, re' ma' Lu̱' xicana̱' quihch'iljic Aqui̱la ch'i̱l Pirsi̱la re' naquicahnic cahnok chipam i tinamit re're'. Ar aj chipam i tinamit re're', re' ma' Lu̱' xo̱j chipam i pa̱t ntijiljic wi̱' ri̱j i C'uhbal Ye'o̱j reh Moyses eh xisakomej wach riC'uhbal i Dios queh take rich ra̱' ri'sil cho ma' Israhel nquimol qui̱b ar.
Ar ajic nok re' take rich ra̱' ri'sil cho ma' Israhel xquipahkaj reh ma' Lu̱' chi cu xcahnic nak chic so' q'uih k'i̱j chi quixilac, ma' xic'u'lej ta na̱ cahnic cu̱c'.
Je' re' nok naxich'ak take cahnok take tinamit re're', je' wili xik'or cahnok queh:«K'e̱' ajwal wach chi wi̱n chi ar Jerusalen nawic'sam i nink'i̱j oquic cho reh. Ru'um aj re' ma' eta riban chi equincahnic awu̱c' tak yu'na. Re' cok ru' pa' bih nqui Dios, equinsoljic wo' chic cho awu̱c' tak pan jeno' chic pech, nqui cahnok queh.Je' re' nok, re' ma' Lu̱' xelic je chipam i tinamit re're' eh xichop je ma' laj cano̱wa
re' naric'ambic je reh pan tinamit Sesare̱ya. Chiri̱j wili naxponic pan tinamit re're', re' ma' Lu̱' xichop je behic chi ro̱k ar Jerusalen chi quik'o'rjic take moloj wach aj niminel wilque̱b ar eh chiri̱j chic quik'o'rjic xsoljic wo' chic je ar pan tinamit Antiyoqui̱ya.
Je' aj re', nok sak naht chic riwih'ic ar Antiyoqui̱ya, re' ma' Lu̱' xelic je ar xo̱j chi ribehsjic pa̱m ju'jun tinamit reh riyuk'ul i Cala̱sya ch'i̱l pa riyuk'ul i Pirji̱ya. Chipam i tinamit re're', re' take aj niminel k'e̱' naxquichop quic'ux chiri̱j i Jesus ru'um reh c'uhbalanic xiban ma' Lu̱' chi quixilac.
Re' Apo̱los xponic ar E̱peso chi c'uhbalanicChiwach aj wo' take k'i̱j nok re' ma' Lu̱' xelic je Antiyoqui̱ya, xponic ar pan tinamit E̱peso jenaj ra̱' ri'sil cho ma' Israhel asjanak ar Alejantri̱ya Apo̱los ribihnal. Re're' ma' ahl ta nech' ok chi̱' chi rik'ormojic i k'oric wilic chipam i Lok' laj Hu̱j tz'ihmbimaj wi̱' riC'uhbal i Dios re' reht'alim pa̱m chi coric.
Re' Apo̱los wili, to̱b ta xa cu re' pe ti kahsanic ha' je' ricab rik'orom i Wa̱n reht'alim, xa ji̱k' chic pa ric'ux chi c'uhtunic, p'uht ric'uhbalem chi coric i nic' pa' nimal c'uhtumaj reh chiri̱j Ajabe̱s Jesus re' Nc'ambic je Be̱h ru̱c' i Dios.
Chi je' re' c'ahchi' ribanam, junpech ajic nok re' Apo̱los xoquic cok ar chipam i pa̱t ntijiljic wi̱' ri̱j C'uhbal Ye'o̱j reh Moyses, xoquic chi c'uhbalanic chi ma' nyo'jic ta nech' ok eh ar c'ahchi' wo' ribirmijic ru'um i Pirsi̱la ch'i̱l i Aqui̱la re' wilque̱b wo' cok ar. Nok quibiram chic i c'uhbalanic riban i Apo̱los re' ma' ja' rina'bem ta chi manlic ribiral i Ajabe̱s Jesus, re' Pirsi̱la ch'i̱l i Aqui̱la xquic'am je pan quipa̱t i Apo̱los eh chiwach take k'i̱j re're' xquik'or riman reh chi chaklic chi̱' i ricorquilal ribiral Ajabe̱s Jesus re' Nc'ambic je Be̱h ru̱c' i Dios.
Chiri̱j chic ru', nok rina'bem chic chi manlic ribiral Ajabe̱s Jesus, re' Apo̱los na xicapaj ojic chi c'uhbalanic pa riyuk'ul Aca̱ya xcowsjic je riman ric'ux cu'um take aj niminel ar E̱peso chi narojic ar. Ru'um aj re', re' take re' xquitz'ihmbaj je jenaj hu̱j queh aj niminel ar Aca̱ya reh chi naquic'ulum Apo̱los pan sukquil c'uxlis. Rich'i̱l i hu̱j re're' k'uru', re' Apo̱los xo̱j ar Aca̱ya eh nok wilic chic ponok ar, yohbal wach to'bonic xiban queh take rich aj niminel re' xitobjic ru'um i Lok' laj rUxlabal i Dios chi naxquinimej cho i Jesus.
Juntuhm chi aj niminel xquic'ul Lok' laj rUxlabal i DiosNok re' Apo̱los wilic chic ponok ar Cori̱nto, re' ma' Lu̱' xo̱j pan tinamit E̱peso nok iq'uinak chic cho chipam take tinamit wilque̱b johtok chiwach naht na̱ yu̱k' wilic pa riyuk'ul Cala̱sya ch'i̱l Pirji̱ya. Ar ajic E̱peso naxirak take ju'jun aj niminel reh c'uhbal xiban i Wa̱n aj kahsem ha'
je' wili xik'or queh:«Naxanimej tak c'uhbal xik'or i Wa̱n, xtak'abjic na cho chana̱ tak i Lok' laj Uxlabal chi naroquic pan awa̱mna tak on ma'xta? nqui queh.Re' take re' je' wili xquik'or:«Ma'xta! Xa ta wo' nak kabiram chi wilic take c'acharel xtak'abjic chic cho i Lok' laj Uxlabal chi quina̱, nqui take.
Re' ma' Lu̱' je' wo' chic wili xik'or queh:«Haj wilic i c'uhbal xanimej tak k'uru' naxkahsjic aha̱' tak? nqui queh.Nok re' take aj niminel re're' xquik'or chi xa re' wo' i c'uhbal c'uhtumaj ru'um i Wa̱n naxiban cho kahsanic ha' xquinimej,
re' ma' Lu̱' je' wili xik'or queh:«Naxiban cho kahsanic ha' i Wa̱n, je' wili xik'or queh tinamit xquikahsaj quiha̱' naxquijal wach quino'jbal:‹Chach'ica̱' ac'ux tak chiri̱j i c'uhbalanel c'ulic lok reh chiwi̱j i hin, nqui queh.«Re' c'uhbalanel re're', re' aj wo' i Jesus re' Pahbamaj chi K'atal K'oric. Chiri̱j aj re' curman chi re' take c'acharel naquich'ica̱b quic'ux, nqui ma' Lu̱'.
Naxquibiraj i k'oric re're', re' take aj niminel re're' xquikahsaj wo' chic quiha̱' re' cok ru' chi c'ahchi' quik'orom chi re' Jesus Ajabe̱s chi quina̱.
Chi je' re' xchalic cu̱c' i Lok' laj Uxlabal nok re' ma' Lu̱' xicoj k'ab chi quina̱. Ru̱c' aj re' p'uht quik'orom i k'oric nk'ormojic queh ru'um Lok' laj Uxlabal eh p'uht wo' quik'oric pan toco̱m chic k'oric take aj niminel re're',
re' cablaj chi winak quiwi̱'.
Re' ma' Lu̱' ma' xiban ta chic c'uhbalanic chipam i pa̱t ntijiljic wi̱' ri̱j C'uhbal Ye'o̱j reh MoysesChiri̱j chic re', re' ma' Lu̱' xitik ju' c'uhbalanic ar chipam i pa̱t ntijiljic wi̱' i C'uhbal Ye'o̱j reh Moyses eh je' re' xiban chiwach i xib poh chi cu wilic chipam i tinamit re're'. Chiwach aj xib poh xcahnic cu̱c' take nquimol qui̱b ar, re' ma' Lu̱' xk'oric chiri̱j i Jesus chi ma'xta nech' ok riyo'jic eh ru̱c' i c'uhbalanic riban chiri̱j rajawric i Dios chi k'atal k'oric, p'uht wo' rich'uksam quic'ux take c'ahchi' quibirinic reh.
Xa re' la' wilic take je' ru̱c' ma' xquichop ta quic'ux chiri̱j c'uhbal rik'or ma' Lu̱' xquicowsaj quic'ux eh chi quiwach take riq'uihal nquimol qui̱b ar xi'oquic chi ritz'ujuric i Jesus re' aj C'amol Be̱h ru̱c' i Dios. Xa re' aj wo' cho ru', re' ma' Lu̱' ma' cu ta chic xponic chipam i pa̱t re're', re' la' chic xiban, jarub pa' take c'acharel xiniminic reh Jesus xic'am je take chiri̱j ar chipam i ma' laj pa̱t re' riban wi̱' c'uhtunic i winak Tira̱no ribihnal eh ar chic xitik ju' quic'uhbaljic.
Je' aj re' ru' chiwach i quib chic ha̱b cu xcahnic i ma' Lu̱' ar pan tinamit E̱peso re' wilic pa riyuk'ul i A̱sya, je' chi ra̱' ri'sil eh je' chi ma' re' ta ra̱' ri'sil cho ma' Israhel quipatanic chipam i yuk'ul re're', xquibiraj i c'uhbalanic riban ma' Lu̱' chiri̱j kAja̱w Jesus.
Wilic take xca̱j nak quitijem queh bano̱j sachbal c'uxlis riban i ma' Lu̱'Chiwach aj quib ha̱b re' cu xcahnic wi̱' i ma' Lu̱' ar pan tinamit E̱peso, re' Dios yohbal wach lok' laj nawa̱l sachbal c'uxlis xic'uhtaj ru̱c' ro̱k k'ab ru'.
Til k'e̱' wo' chic rajawric i Dios wilic ru̱c' i ma' Lu̱' chi xa pa' jaric su'tal ricojom chi juc'bal riwach on chi juc'bal rik'ab, quicowjic take yowa'i̱b nanquitz'a'j i xa pa' jaric su'tal nc'amaric je queh. Je' wo' take c'acharel wilic ma' tob laj uxlabal cu̱c', quicahnic wo' chi suk nanquitz'a'j i xa pa' jaric su'tal re're'.
Raj nchel take ju'jun ra̱' ri'sil cho ma' Israhel je' ru̱c' aj t'erem take ma' tob laj uxlabal qui'o̱j xa pa' tinamit, naxquitijej nak ti queh je' ricab riban i ma' Lu̱' chi quit'ermejic lok take ma' tob laj uxlabal, ma' xibirinic ta k'oric. Je' re' ajic, chi quesmejic lok take ma' tob laj uxlabal cu̱c' take c'acharel p'uht quik'orom ribiral rajawric i Jesus chi je' wili:«Ma' tob laj uxlabal, ru̱c' rajawric i Lok' laj Ajabe̱s Jesus re' rik'or ribiral i ma' Lu̱', nkak'or aweh chi telen lok ru̱c' c'acharel wilca̱t wi̱', nqui nquik'or.
Je' re' xquitik ju' ribanaric xa re' la' junpech je' wilic xquic'ul take wuku̱b chi winak quipatanic ar E̱peso. Re' take re' rac'u̱n take i jenaj ra̱' ri'sil cho ma' Israhel, Ese̱wa ribihnal re' c'amol quibe̱h take aj k'ahsem si̱ chiwach i Dios. Re' take c'acharel re're' k'uru' naxquik'or nak ti reh ma' tob laj uxlabal chi narelic lok ru̱c' i c'acharel wilic wi̱',
je' pe wili xk'ormojic queh ru'um ma' tob laj uxlabal:«Re' hin weht'alim nic' wach rajawric i Jesus, je' wo' i rajawric ma' Lu̱', raj nchel hat-tak ma'xta nech' ok awajawric tak chi equinawesaj tak lok, nqui xk'ormojic queh.
Chiri̱j re', re' winak wilic wi̱' i ma' tob laj uxlabal naxye'eric reh ransil ru'um ma' tob laj uxlabal, xicut je ri̱b chi quina̱ take wuku̱b re're'. Chiri̱j ru' xichacabej take pan ac'al, xisec'lom take cu rehtal xicahnic chi xa ti' chic wilque̱b. Ar ajic xa wekwek chic xcahnic i quiso' chiqui̱j naxi'elic je chipam ripa̱t i winak re're'.
Nok quibiram chic ribiral chaj bih xquic'ul take wuku̱b chi rac'u̱n i Ese̱wa, re' take ra̱' ri'sil cho ma' Israhel ch'i̱l take ma' re' ta ra̱' ri'sil cho ma' Israhel quipatanic ar E̱peso, xoquic cho jenaj rinimal yo'jic cu̱c' eh ru̱c' re're' p'uht quik'orom chi re' Lok' laj Ajabe̱s Jesus til wilic rajawric.
Chi quixilac take xquiyew rilok'il i Jesus, wilic take quichopom nak quic'ux chiri̱j banoj waranic i̱b. Re' take tinamit re're' naxquich'ahba̱' wach quimahc chiwach ma' Lu̱', xquipahkaj cuybal quimahc reh Dios
je' ricab xca'n wo' take wilic nak quicamaj chi aj war take. Re' take aj war re're' xquic'am cho quihu̱j ncamanic queh chi banoj war eh xquic'at. Chi'nchel take hu̱j re're' xponic wakc'ahl ik'ob ho'ik'ob (50,000) riq'uihal ritz'akil naxajlanjic ri̱j.
Ru̱c' aj rinimal rajawric i Ajabe̱s Jesus, re' quicomonil take quiniminic reh c'uhbal chiri̱j ru', xiq'uihbic wach eh ru̱c' wo' rinimal rajawric ru', k'e̱' chic take tinamit quibirinic reh c'uhbal re're'.
Re' ma' Lu̱' xich'ica̱' ric'ux chi ojic ar JerusalenChiri̱j aj chic ric'uluric chi'nchel re're', re' ma' Lu̱' xich'ica̱' ric'ux chi ojic ar Jerusalen chi je' wili c'ahchi' rik'orom pa ric'ux:«Nok wilqui̱n chic ar Jerusalen, curman chi wi̱n chi nawojic wo' ar Ro̱ma, nqui c'ahchi' rik'orom pa ric'ux.Nok rik'orom chic re're' pa ric'ux, xoquic wo' cho pa ricapew-bal i ma' Lu̱' chi naquiq'uic ponok chi pe̱t pa riyuk'ul Masero̱nya ch'i̱l ar pa riyuk'ul Aca̱ya.
Je' re' nok re' ma' Lu̱' xitak'a̱' je ar Masero̱nya take quib chi raj to'o̱l, re' Timote̱yo ch'i̱l Era̱sto quibihnal nok re're' cu xcahnic pe chic so' chi naht ar E̱peso re' wilic pa riyuk'ul A̱sya.
Re' ma' Reme̱triyo xucsaj jenaj wolic ar pan tinamit E̱pesoChiwach wo' take k'i̱j re're' nok cu wilic ma' Lu̱' ar E̱peso, jenaj rinimal wolic xuctic chi quina̱ take xquinimej i Jesus re' C'amol Be̱h ru̱c' i Dios.
Re' wolic re're' xch'ihquic cho ru'um reh winak Reme̱triyo ribihnal aj ch'eyol wach sak laj ch'ihch' eh re're' ncamanic reh chi tik'inbal take cu̱c' rijalwachil ripatil tiyo̱x Riya̱na ribihnal. Re' Reme̱triyo wili ch'i̱l take toco̱m rich ehcham reh camanic re're', ru'um chi yohbal wach tumi̱n nquic'ul ru̱c' ritik'injic take rijalwachil ripatil tiyo̱x nca'n,
ximol quiwach take rich'i̱l ch'i̱l chi'nchel take caj camanom eh je' wili xik'or queh:«Hat-tak was nicha̱k', re' hat-tak aweht'alim chi ru̱c' i kacamaj wili q'uih tumi̱n nkac'ul maj re' take tinamit nquicoj chi re' take tiyo̱x nkatik'a̱' i hoj, re're' i quidios take ru'.
Raj la' yu'na nawilom tak eh nabiraj wo' tak chi yohbal wach take tinamit c'ahchi' quicana̱b ricojoric wach re're' ru'um c'ahchi' rich'uksjic quic'ux ru'um ma' Lu̱' chi naquik'ebem lok rij quic'ux re're', maj ma' xa re' ta ayu' E̱peso je' la' wo' chi junsut riyuk'ul A̱sya c'ahchi' rik'orom chi re' take tiyo̱x xa tik'imaj cu'um winak ma' re' ta dios take.
Ru̱c' c'ahchi' ribanam i winak re're', yohbal chi re' kacamaj nka'n i hoj eno̱j pa ri̱j, je' wo' chi re' pa̱t nlok'onjic wi̱' i lok' laj katiyo̱x nim riwa'ric, Riya̱na ribihnal, ma' eta chic no̱j ilmijok cu'um take tinamit. Wi je aj re' enc'uluric, yohbal wo' chi re' rilok'onjic i lok' laj katiyo̱x Riya̱na nbanaric cu'um i tinamit chi junsut E̱peso je' wo' pa riyuk'ul i A̱sya, ensahchic wach chi junpech, nqui xik'or i Reme̱triyo.
Ar ajic chi'nchel take xmoloric quiwach ru'um Reme̱triyo naxquibiraj chaj bih xk'ormojic queh, k'e̱' naxchalic quic'a̱ eh p'uht quiq'uerem quichi̱' chi je' wili:«Re' Riya̱na re' katiyo̱x hoj aj E̱peso k'e̱' rinimal rajawric. Ma' re' ta nchel i Dios c'ahchi' rik'orom ribiral ma' Lu̱', nqui take.
Je' aj re' k'uru' re' quic'a̱ take winak re're' xinih ri̱b cu̱c' take toco̱m chic quich quitinami̱t eh ru'um re' xquichop take qui̱b rich'i̱l ma' Lu̱' aj Masero̱nya take, re' Ca̱yo ch'i̱l Arista̱rco quibihnal eh xquic'am je take chipam jenaj ma' laj pa̱t nquimol wi̱' qui̱b reh chi ar rich'ukuric k'oric chi quina̱.
Je' wo' re' xca'n take ju'jun c'acharel wilic cajawric chipam riyuk'ul A̱sya eh ti' wo' nquic'raj i ma' Lu̱', maj re' take re' xquitak'a̱' cho rik'ormojic reh chi ma'xta rojic chipam i pa̱t molbal i̱b re're' ru'um nok yohbal chi reh chi eno̱j ric'uhtaj ri̱b.
Chiri̱j chic ru' naxiponic take tinamit chipam i pa̱t quimolom wi̱' qui̱b take c'acharel johtonak quic'ux re're', re' take tinamit p'uht quipahkam chi quiwach chi je' wili:«Chaj wo' bih nk'oric wi̱' i moloj i̱b wili? nqui take.Je' re' nquik'or ru'um chi ma' sakom ta wach chi queh chaj bih riwi̱' i moloj i̱b re're', maj chi'nchel take johtonak quic'ux, rehreh wach nquik'or chi xa q'ueric chic quichi̱'.
Je' re' nok wilic take ra̱' ri'sil cho ma' Israhel xquic'am cok i jenaj ma' winak Lej ribihnal eh nok cu chi quiwach chic pa'lic cho, quipahkaj reh chi narik'oric cho chi quina̱ take tinamit re're'. Je' re' nok re' ma' Lej xiban je k'ab chi naquimayam ahnic eh chi je' re' narip'utum nak je k'oric cu̱c' tinamit chi rico'ljic ri̱j quiniminic take ra̱' ri'sil cho ma' Israhel,
xa re' la' take tinamit re're' naxquina'bej wach i ma' Lej chi ra̱' ri'sil wo' cho ma' Israhel, xa junk'oric chic take xquiq'uer quichi̱' chi je' wili:«Re' Riya̱na, re' katiyo̱x hoj aj E̱peso, k'e̱' rinimal rajawric, nqui take.Chi je' re' xquitik ju' chi q'ueric quichi̱' chiwach quib o̱ra
cu rehtal xipitiric ru'um aj tz'ihm chipam quitinamital. Re' aj tz'ihm re're' je' wili xik'or queh:«Hat-tak wich nitinami̱t aj E̱peso, re' hat-tak aweht'alim chi chi'nchel tinamit pa riyuk'ul i A̱sya queht'alim chi re' hoj, hoj aj camaj chipam ripa̱t i tiyo̱x nim rajawric Riya̱na ribihnal. Je' wo' queht'alim chi hoj aj lok'onel wach rijalwachil i tiyo̱x re're', re' xchalic ar pan taxa̱j.
Ru'um aj chi re' xnik'or wili ma' hab ta wach enk'oric chi ma' coric ta, chamay tak ahnic yu'na eh ma' chi bih pe aban tak chi cu ja' na'n ta pe tak ri̱j chi coric.
Je' re' nik'or maj re' hat-tak ma' xac'am ta tak cho take winak wili chi narich'ukuric k'oric chi quina̱ ru'um chi aj banol ta take c'ahbilal chipam ripatil i katiyo̱x, on chi aj tz'uju̱l ta nak take reh lok' laj katu̱t Riya̱na re' katiyo̱x,
re' la' hat-tak xac'am tak cho take winak wili xa ru'um reh Reme̱triyo ch'i̱l take rich'i̱l. Je' re' ajic wi re' Reme̱triyo ch'i̱l rich ehcham reh camanic chi tik'inic tak tiyo̱x wilic ta nak jeno' quiwolic, ar nak xi'o̱j cu̱c' take aj ch'ukul wach mahc maj re' take re' nanquimol qui̱b pan quicamaj, wilque̱b chi rich'ukuric wach jeno' mahc. Ru'um aj re' hiy tak cu̱c' take aj ch'ukul wach mahc eh ar chak'or tak cok amahc chi aju'junal tak,
on chapahkaj tak jeno' k'i̱j re' ench'ukuric wi̱' wach amahc tak. Je' re' k'uru' re' ok take aj ch'ukul wach mahc quich'ukbok wach amahc tak nok quimolom chic qui̱b awu̱c' tak je' ricab rik'or i c'uhbal nchoponic na̱ katinami̱t
maj je' ricab c'ahchi'co̱j yu'na chi ma' kich'i̱l ta take kaj ch'ukul wach mahc, wilco̱j pan yohbal chi ekojquitz'ak chi ma' nkabiraj ta k'oric chi quiwach ru'. Je' re' nik'or maj xa ta nak enkarak kak'orbal chiri̱j chaj bih riwi̱' i moloj i̱b wili ru'um nok xa ta wo' nak re' wolic xa'n tak wili, wilic jeno' riwi̱', nqui xik'or queh rich ritinami̱t.
Naxicohlaj rik'ororic re're', xich'ak je take tinamit mololque̱b chipam i pa̱t re're'.
Juntuhm take chi ra̱' ri'sil cho ma' Israhel xca̱j nak quicansam ma' Lu̱'Nok chuhpunak chic wach i wolic re're', re' ma' Lu̱' xitak'a̱' riyuk'unjic take aj niminel eh naxiponic ru̱c' je' wili xik'or queh:«Re' hin nawelic wo' chic je chaxilac tak, re' cok ru' re' hat-tak til chachop ac'ux tak chiri̱j i Jesus, nqui queh.Chiri̱j chic ru' nok rik'ahchem chic take cahnok chi rich'akaric je ri̱b cu̱c', xichop je ribe̱h pa riyuk'ul i Masero̱nya
eh xibehej pa̱m chi'nchel ye'a̱b re're'. Chiri̱j chic ru' nok ric'uhbalem chic take aj niminel chipam i yuk'ul re're' chi naquichopom quic'ux chiri̱j Jesus ru̱c' nic' pa' nimal k'oric xik'or queh, re' ma' Lu̱' xelic je ar Masero̱nya cu rehtal xponic ar Cre̱sya
re' xwih'ic wi̱' xib poh.Ar aj ru' nok tiklic nak chic chi narojic richopom jenaj ma' laj cano̱wa reh chi narojic ar Jerusalen, ma' xo̱j ta chic richop i cano̱wa cu'um queh take rich ra̱' ri'sil cho ma' Israhel re' xquitik'a̱' wach chi quiwach chi naquicansam ma' Lu̱' na'ojok richop nak i ma' laj cano̱wa re' iq'uic ponok reh chi pe̱t ar pa riyuk'ul i Si̱rya. Ru'um aj re', re' ma' Lu̱' xichih wach chi narisoljic je chi ro̱k reh chi nariq'uic wo' chic ponok pa riyuk'ul Masero̱nya
chi rich'i̱l take winak je' wili quibihnal: Re' Timote̱yo, re' So̱pater aj Were̱ya, re' Arista̱rco ch'i̱l i Sewu̱nto re' aj Tesalo̱nica take, re' Ca̱yo re' aj Te̱rwe, ch'i̱l wo' take aj pa riyuk'ul i A̱sya, re' Ti̱quico ch'i̱l i Tro̱pimo.
Chi'nchel take re're' naxquicana̱' cahnok ma' Lu̱' chipam i tinamit Pili̱pos chi wich'i̱l hin ma' Cax, xquichop je jenaj ma' laj cano̱wa chi nacojic uyunel keh ar pan tinamit Tro̱yas re' ojic wi̱' wi̱n chiri̱j ma' Lu̱'
chiri̱j chi iq'uinak chic i nink'i̱j Pa̱scuwa ribihnal re' nc'uxuric wi̱' i caxlan wi'c ma' cojo̱j ta rik'omil. Je' aj re' nok iq'uinak ok chic i nink'i̱j re're', re' hoj xkachop je jenaj ma' laj cano̱wa ar pan tinamit Pili̱pos eh cu re' chic pa ro̱' k'i̱j xojponic ar Tro̱yas re' xkarak wi̱' ki̱b quich'i̱l take rich'i̱l ma' Lu̱' nok c'ahchi'co̱j cuy'em ponok ar. Chi je' aj re', xojcahnic wuku̱b k'i̱j cu̱c' take kich aj niminel quipatanic ar.
Jenaj q'uijol xk'ehbic cho nah oxtik pa̱t nok c'uhbalanic riban i ma' Lu̱'Chipam roquic i chak'ab reh hi'lbal k'i̱j naxquimol qui̱b take kich aj niminel aj Tro̱yas chi rinimjic quiwa' quiha̱' je' ricab ric'uhtam i Jesus, re' ma' Lu̱' xoquic chi c'uhbalanic eh to̱b ta nak xa je' chic ikal nelic je chipam i tinamit re're', ma' xipit ta i c'uhbalanic c'ahchi' ribanam xinimsaj la' ro̱k cu rehtal xponic tic'lic ak'ab.
Je' re' xiban maj xa sakom chic pa̱m i ye'a̱b re're' ru'um take riq'uihal sakombal kopolque̱b nah oxtik pa̱t kamolom wi̱' ki̱b.
Chi ribirmijic aj i nim ro̱k c'uhbal c'ahchi' ribanam i ma' Lu̱' wilic take xchalic quiwiric, je' ricab i jenaj q'uijol Ewti̱co ribihnal, tz'uklic johtok nah wenta̱na reh oxtik pa̱t re're'. Re' q'uijol re're' naxchalic xa suk chic riwiric, xk'ehbic jok wach ac'al eh chi je' re' xquimic ar. Ar aj re' ru' naxc'ulic ucsjok riti'jolal i ac'un re're' cu'um take wilque̱b ar,
re' ma' Lu̱' xkajic wo' cho nah oxtik pa̱t. Nok wilic chic re' wilic wi̱' i q'uijol a̱mna chic, re' ma' Lu̱' ximuc'a̱' jok ri̱b china̱ ac'un re're', xiyew johtok wach teleb eh je' wili xik'or queh aj niminel:«Ma' yo'slom awi̱b tak. Re' q'uijol wili ma' camnak ta, nqui queh.Je' re' xik'or ru'um nok ribanam nak chic chi xc'acharic wo' chic cho.
Chiri̱j chic re', xoj-johtic wo' chic johtok nah oxtik pa̱t eh xoj-oquic chi ribanaric kawa' kaha̱'. Naxkacohlaj kawa' kaha̱', re' ma' Lu̱' xichop wo' chic jenaj c'uhbalanic nim ro̱k cu rehtal xoquic cho sak'ic. Chiri̱j re', xicana̱' cahnok take aj niminel re're'
chi ye'o̱j chic cahnok riman ricowil quic'ux chiri̱j Jesus eh re' take re' xi'o̱j pan quipa̱t chi quich'i̱l i q'uijol re're' chi c'achlic wo' chic.
Re' ma' Lu̱' xo̱j chi ro̱k ar pan tinamit AsonChiri̱j chic ru' nok re' ma' Lu̱' elenak chic je pan tinamit Tro̱yas eh ru'um chi xa̱j ojic chi ro̱k chi rutquel cu ar pan tinamit Ason, xitik'a̱' wach ku̱c' i hoj re' koj-ihch'ilinic reh, chi ar nakarakam ki̱b rich'i̱l chipam i tinamit re're'. Je' re' nok re' hoj xkachop je jenaj ma' laj cano̱wa re' ojic riban ar Ason eh chi je' re' xoj-o̱j chi pe̱t reh chi nakuy'em ponok i ma' Lu̱' ar.
Naxponic i ma' Lu̱' ar Ason re' xkarak wi̱' ki̱b rich'i̱l, xoj-o̱j chipam i tinamit Mitile̱ne ribihnal.
Je' chic ikal nok ka'nam chic lok jenaj ak'ab ar, xoj-o̱j wo' chic pan jenaj ma' laj cano̱wa eh chi je' re' xoj-iq'uic ponok chiwach i t'uch tinamit Qui̱yo ribihnal. Jenaj chic k'i̱j chiri̱j re', xoj-iq'uic ponok chiwach i tinamit Sa̱mos cu rehtal xojponic pan tinamit Troji̱lyo ribihnal re' xkic'saj wi̱' i chak'ab. Nok xka'n cahnok junwar ar, xoj-o̱j wo' chic nah ha' cu rehtal xojponic pan tinamit Mile̱to
chi ma' xoj-iq'uic ta pan tinamit E̱peso ru'um chi re' ma' Lu̱' ritik'a̱b wach pa ric'ux chi ma'xta richamam ri̱b pa riyuk'ul i A̱sya. Je' aj re' xka'n ru'um chi re' ma' Lu̱' rajamem ri̱b reh ojic ar Jerusalen reh chi ar narojic ric'sam i nink'i̱j Pentecostes ribihnal, wila' cu manlic xponic.
Re' ma' Lu̱' xic'uhbalej take c'amol be̱h aj niminel aj E̱pesoNok wilco̱j ar Mile̱to, re' ma' Lu̱' xitak'a̱' je jenaj raj tz'e' wa̱ch ar E̱peso chi quic'amaric take quinahsil moloj wach aj niminel ar.
Naxic'ulic lok take c'amol be̱h re're', re' ma' Lu̱' je' wili k'oric p'uht rik'orom queh:«Re' hat-tak aweht'alim tak chi xa re' wo' cho chiwach i pe̱t k'i̱j reh woquic chipam riyuk'ul i A̱sya cu chiwach i k'i̱j yu'na je' wili no'jbal xawilow tak wu̱c':
To̱b ta wo' je' re' xnic'ul, re' hat-tak xawilow wo' tak chi ma'xta bih xpitbic wi̱n chi rik'ormojic i c'uhbal corsbal wach ac'acharic tak, xnik'or la' aweh tak i ricorquil ru̱c' take c'uhbalanic xniban pan apa̱t tak on xa haj namol wi̱' awi̱b tak.
Ma' xa ta aweh tak xniban i c'uhbalanic je' la' wo' xniban wo' queh take kich ra̱' ri'sil cho ma' Israhel chi queh take ma' re' ta kich ra̱' ri'sil cho ma' Israhel. Re' hat-tak chi'nchel xnik'or wo' aweh tak chi na̱cana̱b tak ribanaric i mahc chiwach i Dios, je' wo' chi na̱chopom ac'ux tak chiri̱j i kAja̱w Jesus.
Yu'na k'uru' chi ojic wi̱n ar Jerusalen, re' hin nwa̱j chi na̱weht'alim tak chi c'ahchi' wojic chi hin c'amoj je ru'um Lok' laj rUxlabal i Dios. Chi ma' weht'alim ta nak chaj bih narichalic chi nina̱ ar,
re' Lok' laj rUxlabal i Dios xa haj tinamit quiniq'uic wi̱' c'ahchi' riyeb rehtalil wi̱n chi ar Jerusalen nanic'ulum wo' ti'c'axic, je' wo' chi nanicojoric wo' pan che̱'.
Je' re' k'uru' re' hin ma' eta nipoh'aj so' nic'ux ru'um take ti'c'axic chalic reh chi nina̱ maj ru'um chi to̱b ta nak k'e̱' lo̱k' chi wi̱n nic'acharic, k'e̱' wo' chic lo̱k' chi wi̱n chi chipam ta nak nicamaj riyeb wi̱n i kAja̱w Jesus chi aj k'orol reh lok' laj c'uhbal chiri̱j richak'lamil i Dios enponic ricux'ic wach nic'acharic.
«Je' re' k'uru' ru'um chi hin raj k'orol i Dios eh je' wo' ru'um weht'alim chi re' hat-tak re' xatiq'uic nic'uhbalej tak ponok chiri̱j rik'atoj k'oric i Dios ma' eta chic nawilow tak niwach china̱ ac'al wili,
re' wili nik'or cahnok aweh tak chiwach i k'i̱j wili: Wi hab wach jeno' aweh tak encojoric rimahc, ma' rik'or chi re' hin wilic nimahc chi je' re' ric'ul.
Je' re' nik'or maj nic' pa' nimal i no'jbal xiyew wi̱n i Dios chi ac'uhbaljic tak, re' hin ma' xnipoy ta wach aweh tak, xnisakomej la' wach chi coric.
Je' aj re' ru' coric ok wach acamaj cha'n tak chi quiliric take aj lok'em reh Dios rimolom quiwach ru̱c' riquimic i Jesus. Je' ok re' cha'n tak maj re' take re' xi'okxa'njic pan ak'ab tak ru'um Lok' laj Uxlabal chi je' na ricab juntuhm ok chi me̱' reh chi nawilom tak eh nac'axam wo' tak take chi coric. Je' wo', re' hat-tak chawil wo' awi̱b chi awibil awi̱b tak chi coric.
Je' re' nik'or maj chiri̱j i welic je hin chaxilac tak weht'alim chi wilic take winak nacoquic cho chaxilac tak chi aj tijinel re' ma' ti' ta naquic'ram take moloj wach aj niminel chiri̱j i Jesus, naca'nam la' je' ricab nca'n take josk' laj q'uiche̱' tz'i' chi ma' nquiquetelej ta wach take me̱'.
Je' wo' naquinelok je, wilic take chaxilac tak naquimiksam qui̱b chi jot'o̱l aj tijinel take maj re' take re' naca'nam c'uhbalanic xa reh chi re' chic take re' naquitahkaljic cu'um take quiniminic reh Jesus.
«Chi je' aj re' ru'um chi xacoj tak rehtal chi chiwach i xib ha̱b xniban chaxilac tak, re' hin chi k'i̱j chi ak'ab xatnic'uhbalej tak to̱b ta nchel k'e̱' ti'c'axic xnic'ul chiri̱j ac'uhbaljic tak. Chi je' re' k'uru' re' hin nik'or aweh tak chi chac'a'chmej awi̱b tak eh je' wo' chac'ax wo' acamaj tak.
Reh chi je' re' ena'n tak, yu'na was tak nicha̱k' naca̱t nik'ahsam tak johtok pan k'ab i Dios re' xiyew rik'orbal chi katobjic. Je' re' nanibanam maj re' cok re' wilic rajawric chi ricowsjic ac'ux tak, je' wo' chi riye'eric aweh tak ricuse'sbal ric'olom lok ri̱j chi queh take quik'ahsam qui̱b chi rilok'onjic.
Je' wo' chic, re' Dios riyew cho rito'bal chi kana̱ eh ru'um re', re' hin ma' xiban ta ji̱k' i nic'ux chiri̱j chak'wach laj riso' jeno' xa hab wach aweh tak, ma' wo' chiri̱j riq'uihal ritz'a̱k,
chi jelow-bal la' re're' ru̱c' ritz'awumal nicamaj, yohbal wach nitz'a̱k xnimol wach ma' xa ta reh pa' bih ajwal wach chi wi̱n hin je' la' wo' reh pa' bih queh take quibehic chiwi̱j je' ricab wo' aweht'alim hat-tak.
Yu'na nipahkaj aweh tak chi aju'junal tak chi chato'bej tak take c'axic ti nca'n, je' ricab xnic'uhtaj aweh tak chi ru̱c' kacamaj naka'nam nakato'bem wo' take kas kacha̱k'. Chi'nchel re're' xnik'or aweh tak chipam take c'uhbalanic xniban chaxilac tak re' xc'ulic wi̱' pa nic'ux riC'uhbal i Jesus re' rik'or chi je' wili:«K'e̱' wo' chic sukquil c'uxlis nchalic ru̱c' i c'acharel riban i to'bonic, chiwach i c'acharel re' nc'ulbic reh to'bonic, nqui rik'or i riC'uhbal i Jesus, nqui ma' Lu̱' queh c'amol be̱h re're'.
Nok ricohlam chic take k'oric re're', re' ma' Lu̱' xixuc'a̱' ri̱b, xiban riti̱j ch'i̱l take chi'nchel rich c'amol be̱h re're'
eh chi je' re' k'e̱' naxcok'ej wach i ma' Lu̱'. Nok quicohlam chic i ti̱j, chi quiju'junal take c'amol be̱h re're' xquik'ahchej ma' Lu̱' eh p'uht quitz'artz'am i ri̱j
chi xa ti' chic pan quic'ux ru'um i xik'or queh chi ma'xta chic quilow wach china̱ ac'al wili. Je' aj re' ru' naxquicohlaj re're', re' take c'amol be̱h re're' xquihch'ilej je ma' Lu̱' cu re' wilic wi̱' ma' laj cano̱wa re' narichopom je reh rojic ar Jerusalen.
Re' ti'c'axic naric'ulum i ma' Lu̱' ar JerusalenChiri̱j aj chic rich'akaric je ki̱b cu̱c' take c'amol be̱h re're', re' hoj xoj-oquic je pan jenaj ma' laj cano̱wa re' xojric'am je pan tinamit Cos ribihnal. Je' chic ikal re' ma' laj cano̱wa re're' xojric'am je pan jenaj chic tinamit Ro̱wras ribihnal eh chiri̱j chic ru' xojric'am je ar Pa̱tara.
Nok wilco̱j chic ar, xkarak jenaj ma' laj cano̱wa ojic reh chipam riyuk'ul i Peni̱sya eh xoj-johtic je chipam.
Chiri̱j re' naxoj-iq'uic ponok chiwach riyuk'ul Chi̱pire re' til xkilow je wach naxoj-iq'uic je chi riche̱l, re' ma' laj cano̱wa xojric'am je pan tinamit Ti̱ro ar pa riyuk'ul Si̱rya ru'um nok ar xkahsjic lok take rihk.
Ru'um aj re' wuku̱b k'i̱j xojcahnic cu̱c' take aj niminel xkarak take ar. Re' take re' p'uht quipitim i ma' Lu̱' chi ma'xta nak rojic ar Jerusalen ru'um chi c'ahchi' rik'ormojic queh ru'um i Lok' laj Uxlabal chi ar Jerusalen re' ma' Lu̱' narojic ric'ulum ti'c'axic.
Naxponic i riwu̱k k'i̱j reh kawih'ic ar Ti̱ro, re' hoj xoj-elic je pan tinamit re're' chi xojquihch'ilej je take aj niminel ch'i̱l quehq'ue̱n ch'i̱l wo' take cac'u̱n quixk'u̱n. Nok wilco̱j chic lok chiri̱j i tinamit, chi kunchelal xkaxuc'a̱' ki̱b chi chi̱' i ma' laj ha' eh xoj-oquic chi ti̱j.
Chiri̱j chic ru' nok kak'ahchem chic ki̱b chi kaju'junal chi rich'akaric ki̱b, re' hoj xoj-oquic cok chipam ma' laj cano̱wa eh re' take aj niminel xitahkanic cho keh xisoljic wo' chic je pan quipa̱t.
Nok hoj chic elenak cho ar Ti̱ro, xkachop wo' chic je kabe̱h nah ha' cu rehtal pan tinamit Tolema̱yra ponok kawach. Ar xojcahnic jenaj k'i̱j eh chiwach i jenaj k'i̱j re're' xponic kayew cho risukquil quic'ux take aj niminel wilque̱b ar.
Naxsak'ic lok je' ikal, re' hoj ch'i̱l i ma' Lu̱' xoj-elic je ar eh xoj-o̱j chipam jenaj ma' laj cano̱wa cu rehtal xojponic pan jenaj tinamit Sesare̱ya ribihnal re' xojcahnic wi̱' pa ripa̱t ma' Peh re' aj k'orol ribiral i Jesus eh re' wo' jenaj chi quixilac take wuku̱b chi winak chiho̱j lok take reh puhcunic to'bal chi quina̱ take cahnel ixok.
Re' ma' Peh re're' wilic quejeb rixk'u̱n cu k'ahxok take eh aj k'orol wo' take reh k'oric nye'eric queh ru'um Lok' laj rUxlabal i Dios.
Chiwach aj take quib xib k'i̱j xojcahnic ar, xponic pan tinamit Sesare̱ya jenaj winak xchalic pa riyuk'ul Jure̱ya, Aca̱wo ribihnal re' aj k'orol wo' reh k'oric nye'eric reh ru'um Lok' laj rUxlabal i Dios. Re' winak re're' naxponic chipam i tinamit re're',
Naxkabiraj aj re're', re' hoj koj-ihch'ilinic reh ma' Lu̱' ch'i̱l wo' take ju'jun chic aj niminel kihch'ilem take, chi xa nch'uk chic kac'ux xkak'or reh chi ma'xta nak rojic ar Jerusalen,
xa re' la' re' ma' Lu̱' je' wili xik'or keh:«Re' hin ma' ru'um ta so' chi equinquibac' on equinquicansaj ru'um rik'ormojic ribiral i Lok' laj Ajabe̱s Jesus enipoh'aj nic'ux chi ojic ar Jerusalen. Ma̱capaj tak k'uru' chi ru̱c' ok'ic na'n tak eh je' wo' chi ru̱c' riyot'quil i wa̱mna c'ahchi' acojom tak enipit i wojic ar Jerusalen, nqui xik'or keh.
Chi je' aj re' naxkilow i hoj chi ma' pitiric ta ra̱j chi ojic ar Jerusalen, re' wili xkak'or reh:«Wi re' aj wo' ojic ar Jerusalen, re're' ra̱j i Dios chi na̱banam, re' aj wo' re' chanimej, kojqui reh.Ru̱c' re're' xkacana̱' rik'ormojic reh chi ma'xta rojic ar.
Re' richoporic i ma' Lu̱' chipam i Lok' laj Pa̱t re' nlok'onjic wi̱' wach i DiosChiri̱j chic take k'i̱j reh kawih'ic ru̱c' ma' Peh, re' hoj xkatik'a̱' ki̱b chi nakelic je ar eh chi je' re' xkachop je kabe̱h chi ko̱k chi ojic ar Jerusalen
chi xojquihch'ilej je take ju'jun aj niminel aj Sesare̱ya. Re' take aj niminel re're' xic'ambic je kabe̱h chi nakojic chipam ripa̱t jenaj najtir aj niminel aj Chi̱pire Manason ribihnal re' nakiq'uic ponok wi̱' chi ula'anic.
Naxojponic ar Jerusalen re' take aj niminel xojquic'ul chi xa suk chic quic'ux.
Je' chic ikal re' ma' Lu̱' chi kich'i̱l wo' i hoj re' koj-ihch'ilinic reh, xo̱j rik'o'rej i ma' Jaco̱wo ar pa ripa̱t re' quimolom wi̱' qui̱b take quinahsil aj niminel.
Ar aj ru' re' ma' Lu̱' xic'alenej take eh p'uht rik'orom queh chi chaklic chi̱' i nic' pa' nimal xiban i Dios chi quixilac take ma' re' ta ra̱' ri'sil cho ma' Israhel ru̱c' i c'uhbalanic xiban chi quixilac.
Nok quibiram chic i xik'or ma' Lu̱', re' take c'amol quibe̱h aj niminel quimolom qui̱b re're' je' wili xquik'or:«Kasbe̱s ma' Lu̱', re' hoj k'e̱' nkatioxej reh Dios ru̱c' i c'uhbalanic xa'n chi quixilac take ma' re' ta ra̱' ri'sil cho ma' Israhel, xa re' la' chic re' hat aweht'alim chi re're' ricoj c'axic chi quixilac take q'uihal queh kich ra̱' ri'sil cho ma' Israhel quiniminic chic reh Jesus maj re' take re' xa cu re' wo' i C'uhbal Ye'o̱j reh Moyses cow c'ahchi' quik'orom chi narinimjic.
Queh take kich ra̱' ri'sil cho ma' Israhel, re're' xk'ormojic chic chi re' hat c'ahchi' ak'orom queh kich ra̱' ri'sil cho ma' Israhel quic'acharic pan quitinami̱t take ma' re' ta ra̱' ri'sil cho ma' Israhel chi naquimayam ric'amaric na̱ i C'uhbal Ye'o̱j reh Moyses, je' wo' chi ma'xta chic quik'atam lok ritz'uhmal na̱ ric'achanbal quiha'lac'u̱n, on chi ma'xta chic quinimem take c'uhbal cocsam wi̱' qui̱b.
Chaj bih naka'nam k'uru' ru̱c' re're'? Je' re' nkabiraj maj re' take kich ra̱' ri'sil cho ma' Israhel re're' naquimolom qui̱b ku̱c' ru'um xquibiraj chic chi re' hat xatc'ulic lok ayu' Jerusalen.
Ru'um aj re', re' hat sakbih chi ena'n i nakak'orom aweh yu'na: Chi kaxilac i hoj wilque̱b quejeb chi kich aj niminel tanlic chiqui̱j chi naquinimem i quik'orbal quiyew chiwach i Dios.
Re' take re' chac'am take je chawi̱j ar cu̱c' aj k'ahsem si̱ chiwach i Dios eh chawitinej awi̱b tak chi saksbal awach tak. Chi je' re' nok re' take aj k'ahsem si̱ enquik'or aweh tak chi ta chic re̱t chi enak'ahsaj asi̱ tak, re' hat titojbok reh ritz'akil i johybal lok wach quina̱ take quejeb chi aj niminel re're'. Nacha'n chi je' re', re' take kich ra̱' ri'sil cho ma' Israhel enquicoj wach chi ma' coric ta i k'oro̱j queh chawi̱j eh je' wo' chi re' hat ma' c'ahchi' ta ayak'abem pan awo̱k i C'uhbal Ye'o̱j reh Moyses, nqui take reh ma' Lu̱'.
Chiri̱j ru' je' wo' chic wili xquik'or reh ma' Lu̱':«Re' hat ma' ticapewenic chiqui̱j take ma' re' ta ra̱' ri'sil cho ma' Israhel xiniminic reh Jesus maj re' hoj xkatz'ihmbaj chic je queh re' tik'inic wach no'jbal xka'n wili:‹To̱b ta ma'xta animem tak chi'nchel i C'uhbal Ye'o̱j reh Moyses, re' hoj nka̱j chi xa re' ti take wili chanimej tak: Ma̱wuq'uej tak chic riquiq'ue̱l jeno' chicop, on ma̱c'ux chic tak ritibquilal jeno' chicop k'ahsamaj chi si̱ chiwach tiyo̱x, on jeno' chicop xa biyo̱j chi ralak. Je' wo', ma̱ban tak chic c'oyomal, nqui xkatz'ihmbaj je, nqui take reh ma' Lu̱'.
Je' re' nok je' chic ikal re' ma' Lu̱' xo̱j ar chi chi̱' i Lok' laj Pa̱t re' nlok'onjic wi̱' wach i Dios eh xic'am je take chiri̱j i quejeb chi aj niminel xk'ormojic reh chi naric'amam je take. Chiri̱j chic ru' nok re' ma' Lu̱' ritinem chic ri̱b quich'i̱l take quejeb chi aj niminel re're' reh chi narik'ormojic queh cu'um take aj k'ahsem si̱ chi ta chic re̱t chi enquik'ahsaj quisi̱, re' ma' Lu̱' xoquic cok chi rik'ormojic chi xinimej chic i ritinjic ri̱b reh chi ta chic re̱t chi erik'ahsaj risi̱ eh je' wo' xik'or chi pa riwu̱k k'i̱j narik'ahsam wo' i si̱ chiqui̱j take quejeb aj niminel xic'am je take chiri̱j.
Chiri̱j re' nok q'uisi̱n chic ma' nponic i riwu̱k k'i̱j chi narik'ahsam i si̱ chiqui̱j take quejeb aj niminel ric'amam je take chiri̱j, wilic take ju'jun rich ra̱' ri'sil cho ma' Israhel je' ru̱c' aj pa riyuk'ul A̱sya take xquimol qui̱b chi rijohsjic quic'ux take riq'uihal tinamit. Ar ajic naxquilow wach ma' Lu̱' chi chi̱' i Lok' laj Pa̱t re' nlok'onjic wi̱' wach i Dios. Re' take re' xa nquiminlom chic qui̱b, xi'oquic cok chi richoporic ma' Lu̱'
eh je' wili xquik'or chi xa q'ueric chic quichi̱':«Hat-tak kas kacha̱k' ra̱' ri'sil cho ma' Israhel, re' winak wili xa pa' tinamit niq'uic ponok wi̱' ma' holohic ta c'uhtunic riban chiri̱j katinami̱t je' wo' chiri̱j i C'uhbal Ye'o̱j reh Moyses eh je' wo' chiri̱j i lok' laj pa̱t ye'a̱b wili. Ma' xa re' ta re', je' la' wo' yu'na ru̱c' ricojoric take winak ma' re' ta kich ra̱' ri'sil cho ma' Israhel c'ahchi' riyak'abem pa ro̱k rilok'il i lok' laj ye'a̱b wili re' xa keh hoj ra̱' ri'sil cho ma' Israhel ye'o̱j chi kojwih'ic ayu', xa nqui chic take.
Re' riwi̱' chi je' re' xquik'or maj nok ja' noquic ta cok i ma' Lu̱' chi chi̱' i pa̱t re're' xquilow cho wach i winak aj E̱peso re' Tro̱pimo ribihnal chi rich'i̱l eh pan quic'ux ru', re' ma' Lu̱' xic'am la' cok i winak re're' chiri̱j.
Naxquibiraj take k'oric xca'n take aj A̱sya re're', q'uihal take tinamit xa johtonak chic quic'a̱ xquimol qui̱b chi richoporic ma' Lu̱'. Chiri̱j re're' xquijuquej lok chiri̱j i pa̱t re're' eh re' take aj cha'janel reh pa̱t xquitz'ap cho ritz'ahpil xa re' wo' ti xi'elic lok take tinamit.
Re' ma' Lu̱' xco'ljic cu'um take solNok xa pan quimic nak chic wilic ma' Lu̱' cu'um take tinamit xichopbic reh, xponic k'ormojok reh nahsil c'amol quibe̱h take sol chi juntuhm chi tinamit aj Jerusalen wolic nca'n ru'um chi xjohsjic quic'a̱.
Re' nahsil i sol re're' naxibiraj chi je' re', ximol cho quiwach take riso̱l ch'i̱l take c'amol quibe̱h eh xichalic re' wilque̱b wi̱' tinamit re're', re' xa cu c'ahchi' wo' quik'ojobem i ma' Lu̱'. Naxquilow take tinamit chi xo̱j c'olok i quinahsil take sol chi rich'i̱l take riso̱l, xa nok wo' xquimay rik'ojoric ma' Lu̱'.
Chiri̱j ru', re' nahsil c'amol quibe̱h take sol xitak'a̱' take riso̱l chi naquichopom ma' Lu̱' je' wo' chi naquibac'am ru̱c' quib chi c'aham ch'ihch' maj pa ric'ux ru', re' la' ma' Lu̱' xjohsonic quic'a̱ take tinamit re're'. Xa re' la', nok re' nahsil sol xibiraj hab wach i winak re're' eh je' wo' xibiraj chaj bih mahc xiban chi xijohsaj quic'a̱ take tinamit
ma' hab ta wach queh xk'oric ricorquil ru'um nok chi quixilac take tinamit re're' rehreh wach k'oric xquik'or chi ricojoric rimahc ma' Lu̱'. Je' re' nok ru'um chi ma' rirak ta chiri̱j hab ta wo' wach queh tinamit re're' coric i c'ahchi' rik'orom, re' nahsil re're' xik'or queh take riso̱l chi naquic'amam je ma' Lu̱' ar chipam i pa̱t wilque̱b wi̱' take toco̱m chic quich sol.
Chiri̱j ru' naxiponic chi chi̱' i nim wach ka'a̱b tz'ak re' no̱j johtok chipam pa̱t quiwih'ic wi̱' take sol, re' take sol quichoponic reh ma' Lu̱' xquijehlej johtok chi teleb eh xquic'am johtok chipam i pa̱t re're' chi quisutem ri̱j ru'um xiyo'jic chi re' take tinamit enquicansaj
maj re' take tinamit re're' xa xam chic je take chiqui̱j take sol, xa je' chic wili nquik'or je:«Sahchok wach i winak re're', nqui take.
Chiri̱j wili nok c'ahchi' nak chic ricojoric cok chipam i pa̱t re're', re' ma' Lu̱' je' wili xik'or reh nahsil c'amol quibe̱h take sol:«Ajabe̱s chacuy, chayew k'ab wi̱n chi enipahkaj jeno' ato'bil aweh, nqui xik'or reh.Naxibiraj chi je' re' i nahsil c'amol quibe̱h sol, je' wili xik'or reh ma' Lu̱':«Ha̱', tichol po' nchel k'oric pan quik'orbal take aj criye̱co.
Re' po' nchel hat k'uru' re' aj Eji̱pto cu ja' naht ta rijohsam quic'a̱ take tinamit chiri̱j i kak'atal k'oric hoj aj Ro̱ma, naxic'am je take chiri̱j i lajeb ik'ob (4,000) chi k'ak'anel ar chipam ye'a̱b chik yu̱k' re' ma'xta wi̱' patanel reh chi nacoquic nak cho chi k'ak'anic, nqui reh ma' Lu̱'.
Ar aj ru' re' ma' Lu̱' je' wili xik'or reh nahsil re're':«Ajabe̱s, re' hin, hin ra̱' ri'sil cho ma' Israhel eh ar hin asjanak chipam ma' laj tinamit Ta̱rso ribihnal re' wilic ar pa riyuk'ul i Sili̱sya. Je' re' nok nipahkaj aweh chi enayew k'ab wi̱n chi equink'oric junc'am ok chi quina̱ take tinamit wili, nqui reh.
Je' re' nok naxye'eric k'ab reh chi narik'oric chi quina̱ take tinamit, re' ma' Lu̱' xpa'lajic cho chi chi̱' nim wach ka'a̱b re're' eh naxiban cho k'ab queh tinamit chi naquimayam ahnic, je' wili xik'or cho queh pan k'oric hewre̱yo, re' quik'orbal take rich ra̱' ri'sil cho ma' Israhel:
Naxquibiraj chi c'ahchi' quik'o'rjic pan hewre̱yo re' quik'orbal ru', re' take tinamit re're' riman chic xquicoj rehtal i c'ahchi' rik'orom. Je' re' nok je' wili xitik ju' rik'ormojic ma' Lu̱':
«Re' hin to̱b ta coric chi ar pan tinamit Ta̱rso re' wilic chipam i riyuk'ul i Sili̱sya xinasjic cho, til hin wo' ra̱' ri'sil cho ma' Israhel eh chipam aj wo' tinamit wili xinq'uihic. Je' wo' ayu' xnic'ul nitijbal ru̱c' i ma' Camalyel re' xc'uhtunic wi̱n ric'amaric na̱ chi coric i C'uhbal Ye'o̱j reh Moyses re' Dios c'amoj wo' cho na̱ cu'um take kama̱m kati't. Je' ricab na'n hat-tak yu'na, re' hin xnik'or wo' cho wi̱n chi curman chi narinimjic chi coric i C'uhbal re're'
eh ru'um aj re', chi quiye'eric pan quimic take quicojbic wach ric'uhbal i winak rik'orom cahnok chi re're' aj C'amol Be̱h je ru̱c' i Dios, xino̱j chi quisiq'uiric xa haj pa' tinamit. Je' aj re' nanichop take cho chi winak chi ixok, re' hin nik'ahsaj take pan quik'ab take nimak quiwach reh katinami̱t chi naquicojoric pan che̱'.
Je' re' junpech, nok re' take aj k'ahsem si̱ ch'i̱l take c'amol be̱h chipam tinamit wili xquiyew je take nihu̱j wocbal ponok cu̱c' take wich ra̱' ri'sil cho ma' Israhel wilque̱b ponok pan tinamit Tama̱sco, xnichop je nibe̱h chi ojic ar chi quic'amaric cho ayu' Jerusalen take toco̱m chic aj niminel reh Jesus wilque̱b ponok, reh chi ayu' enbanaric ti'c'axic queh. Re' nik'or wili ma' chucuj k'oric ta maj re' nahsil c'amol quibe̱h take aj k'ahsem si̱ ch'i̱l take c'amol be̱h chipam tinamit wili xquilow eh queht'alim wo' chi je' re' xinbanic i hin.
«Chi je' aj re' quinbanic cho, re' hin xino̱j ar Tama̱sco eh nok xa chic q'uisi̱n ma' quinponic ar, cu re' chic wi̱n ru' je' na cablaj o̱ra reh k'i̱j xisutej wi̱j jenaj rinimal sakom xelic cho cu pan taxa̱j.
Chi je' re', re' hin xink'ehbic wach ac'al ru'um ransil i sakom re're' eh xnibiraj chi je' wili xik'or cho wi̱n i jenaj xk'oric cho cu pan taxa̱j:‹Chabiraj i nanik'orom aweh wili hat Sa̱wlo: Chacana̱' ribanaric i ti'c'axic na'n wi̱n ru̱c' ribanaric ti'c'axic queh waj tahkanel, nqui xik'or cho wi̱n.
«Chalic i hin je' wili xnibiraj reh:‹Ajabe̱s, hab wach i hat? quinqui reh.«Re' nk'o'ronic cho wi̱n re're' je' wili k'oric xiban cho:‹Re' hin, hin i Jesus re' ribihnej chi aj Nasaret re' c'ahchi' abanam ti'c'axic wi̱n ru̱c' ribanaric ti'c'axic queh take waj tahkanel, nqui cho wi̱n.
«Re're' take k'oric re're' xquibiraj wo' take winak qui'ihch'ilinic wi̱n, xa re' la' ma' xquirak ta chiri̱j i k'oric xquibiraj maj k'e̱' na xoquic cho quiyo'jic ru'um rinimal wach rich'a̱b i sakom xquilow wach re're'.
Chi je' re' ajic re' hin xnik'or chi je' wili:‹Ajabe̱s, chaj bih nawa̱j chi nanibanam chi rijelow-bal take xniban? quinqui reh.«Re' Ajabe̱s re're' je' wo' chic wili xik'or cho wi̱n:‹Ar chipam i tinamit Tama̱sco narik'ormojic aweh chaj bih k'oro̱j chi na̱banam i hat. Je' re' nok tucten je, hiy cok chipam tinamit re're', nqui wi̱n.
«Re' hin k'uru' xinuctic je, xinoquic cok ar Tama̱sco chi hin chic ch'ihlimaj je cu'um take wich'i̱l ru'um chi ma' quinilbic ta chic.
Chipam i tinamit re're', ar c'acharic riban jenaj winak Anani̱yas ribihnal holohic ribiral k'oro̱j cu'um take ra̱' ri'sil cho ma' Israhel wilque̱b ar. Re' winak aj lok'onel reh Dios re're',
xc'ulic lok wu̱c' eh je' wili xik'or wi̱n:‹Wasbe̱s ma' Sa̱wlo, sakombok wo' chic pa̱m take nak' awach, nqui wi̱n.«Nok rik'orom chic re're', xa chiwach wo' ti junc'am re're' xisakombic wo' chic pa̱m take nak' niwach eh ar xwilow chic wach i ma' Anani̱yas.
Chiri̱j chic ru' je' wo' chic wili xik'or wi̱n:‹Ma' Sa̱wlo, re' Dios lok'omaj cho wach cu'um take kama̱m kati't xichih awach chi xawilow wach i Lok' laj kAja̱w Jesus reh chi xabiraj rik'orbal. Je' wo', re're' xichih wo' awach chi naweht'alim riwi̱' i camanic tira̱j ricojom wi̱'.
Ru'um aj chi re' Dios xatripahba̱' chi raj k'orol, yu'na hat ma' Sa̱wlo chayew achi̱' chiri̱j i Jesus queh i tinamit eh chak'or wo' queh chaj bih xawilow ch'i̱l chaj bih xabiraj ru̱c' kAja̱w Jesus.
Je' re' nok ma' chi bih chic awuy'ej, chatik'a̱' la' awi̱b chi rikahsjic aha̱' reh chi re' Jesus ericuy amahc nachak'or reh chi re're' i Lok' laj Ajabe̱s china̱ ac'acharic, nqui wi̱n ma' Anani̱yas.
«Chiri̱j chic re' nok hin chic soljonak cho ayu' Jerusalen, junpech nok c'ahchi'qui̱n chi ti̱j chi chi̱' i Lok' laj Pa̱t re' nlok'onjic wi̱' wach i Dios, xc'amaric nicapew-bal ru'um i Dios
eh ar xic'uhtaj wo' chic ri̱b wi̱n i Jesus chi je' wili c'ahchi' rik'orom wi̱n:‹Chaloq'uej awi̱b chi elic chipam i tinamit wili ru'um re' c'uhbal na̱k'orom chiwi̱j wilic take tinamit ma'xta quicojbic wach, nqui wi̱n.
«Re' hin je' wili xnik'or reh:‹Ha̱w, re' take tinamit equinquibiraj nanik'or queh i c'uhbal chawi̱j maj queht'alim chi nok ja' tininimej ta, re' hin quino̱j nak pan tak pa̱t ntijiljic wi̱' ri̱j i C'uhbal Ye'o̱j reh Moyses chi quisiq'uiric take jarub pa' quiniminic aweh eh nanirak take cho, nik'ahsaj take pan che̱' reh chi naquitz'uhumjic.
Je' wo' queht'alim chi nok c'ahchi' ricansjic i Te̱wan re' xik'or i c'uhbal chawi̱j, xnicapaj chi tare̱t chi nariquimic nok hin wo' jenaj ponok chiqui̱j take cansanel reh. Naxnicapaj chi je' re', re' hin xnik'or cok wi̱b chi nanicha'jem i quijuc ro̱k tz'ih roxlo̱c' lok quiso' take xicansanic reh Te̱wan, quinqui reh Jesus.
«Raj la' Jesus je' wo' chic wili xik'or cho wi̱n:‹Ma'eta riban chi eticahnic ayu' Sa̱wlo, maj cu naht la' ponok yu̱k' q'uixca̱b pan quitinami̱t take ma' re' ta ra̱' ri'sil cho ma' Israhel naca̱t nitak'a̱b je chi aj k'orol reh niC'uhbal. Je' re' nok telen je ayu' eh hiy, nqui wi̱n, nqui ma' Lu̱' queh take tinamit re're'.
Naxquibiraj i xik'or ma' Lu̱' chi xtak'abjic je cu̱c' take ma' re' ta ra̱' ri'sil cho ma' Israhel, re' take tinamit p'uht quiq'uerem quichi̱' chi je' wili:«Chasach tak wach i winak re're' ru'um nok ma' riwi̱' ta chi c'achlic, nqui take.
Ar aj ru' nok re' take tinamit xa q'ueric chic quichi̱' p'uht quitup'lom wach i quiso' eh p'uht quipokem johtok poklaj pan te̱w rehtalil chi k'e̱' quic'a̱ xchalic,
re' nahsil c'amol quibe̱h take sol xitak'a̱' ricojoric cok ma' Lu̱' chipam i pa̱t re're'. Chiri̱j ru' xik'or wo' reh jenaj queh c'amol quibe̱h take sol chi naritak'a̱b ritz'uhumjic i ma' Lu̱' cu rehtal narik'orom chaj bih riwi̱' c'ahchi' quiwolem wi̱' qui̱b tinamit chiri̱j
xa re' la' nok pixlic chic ma' Lu̱' cu'um take sol re' naquiye'bic nak chic reh chi tz'uhu̱m, re' ma' Lu̱' je' wili xik'or reh c'amol quibe̱h sol:«Re' c'uhbal nchoponic na̱ i tinamit Ro̱ma ma' riyew ta k'ab aweh tak chi naqui̱natz'uhumem tak i hin maj re' hin, hin wo' ritinami̱t i Ro̱ma eh xa na̱ ru' cu ma' ja' nach'uk ta tak k'oric chi nina̱, nqui ma' Lu̱'.
Naxibiraj xik'or ma' Lu̱', re' c'amol quibe̱h sol re're' xo̱j rik'ohraj reh rinahsi̱l chi je' wili:«Ajabe̱s, chacapaj ri̱j wi tare̱t i xatak'a̱' keh chi naka'nam maj re' winak xkachop re' po' wo' ru̱c' ritinami̱t i Ro̱ma, nqui xik'or reh.
Je' re' ajic re' nahsil c'amol quibe̱h sol re're' xchalic ru̱c' ma' Lu̱' eh je' wili xik'or reh:«Chak'or wi̱n, coric na chi hat ritinami̱t i Ro̱ma? nqui xik'or reh.Nok re' ma' Lu̱' rik'orom ricorquilal chiri̱j re're',
re' nahsil je' wo' chic wili xik'or reh ma' Lu̱':«Re' hin naxinoquic chi hin ritinami̱t i Ro̱ma yohbal wach tumi̱n xnitojbej wi̱' ri̱j. Raj ti hat k'uru', nic' ti wach na xa'n canar ritojoric ri̱j re're'? nqui reh.Chalic i ma' Lu̱' je' wili xic'u'lej wi̱':«Re' hat cu ru̱c' na nchel atumi̱n ru' xatoquic chi ritinami̱t i Ro̱ma, raj hin xa wasba̱l wo' cho maj re' take nitu̱t waja̱w najtir k'i̱j quicojom qui̱b chi ritinami̱t i Ro̱ma, nqui reh nahsil re're'.
Naxibiraj i xik'or ma' Lu̱', re' nahsil sol re're' xoquic cho riyo'jic ru'um chi xitak'a̱' ripixiric i ma' Lu̱'. Je' re' nok, re' take sol re' nacoquic nak chi ritz'uhumjic i ma' Lu̱', ma' cu ta chic xca'n ritz'uhumjic.
Re' ma' Lu̱' xpahbabjic chi quiwach take nimak quiwach pan tinamit JerusalenJe' chic ikal re' nahsil c'amol quibe̱h take sol, ru'um chi raj reht'alim chaj bih riwi̱' quiwolic take ra̱' ri'sil cho ma' Israhel chiri̱j ma' Lu̱', xitak'a̱' quic'amaric take c'amol quibe̱h take aj k'ahsem si̱ ch'i̱l nic' nimal take nimak quiwach pan tinamit reh chi naquimolom qui̱b ru̱c'. Nok wilque̱b chic ru̱c', re' quinahsil take sol xitak'a̱' je take riso̱l chi naquichejem cho c'aham ch'ihch' bac'lic wi̱' ma' Lu̱' eh chiri̱j chic ru', xc'ulic pahbabjok chi quiwach take c'amol be̱h xiyuk'unjic re're'.
Naxquibiraj re're', re' nahsil c'amol quibe̱h take aj k'ahsem si̱ Anani̱yas ribihnal xik'or queh take sol wilque̱b cok ru̱c' ma' Lu̱' chi xquiper je ware̱.
Re' ma' Lu̱' je' wo' chic wili xik'or:«Re' hat ajabe̱s re' cojo̱j chi rich'ukuric k'oric chi nina̱ ru̱c' i C'uhbal Ye'o̱j reh Moyses, re' hat je' acab tz'ak reh jeno' pa̱t xa chu̱n chic npoybic wach chi xa q'uisi̱n ma' nk'ehbic je. Je' re' awi̱' chi niwach maj ru̱c' chi xatak'a̱' cho ripereric wach we̱ c'ahchi' apoyom wach chi re' hat ma' nanimej ta i C'uhbal Ye'o̱j reh Moyses. Je' ricab nantuhyjic cok i tz'ak reh jeno' pa̱t nesmejic lok wach sakom chi xa q'uisi̱n po' nak chic ma' nk'ehbic je, re' ok wo' i Dios esenok lok wach sakom chi re' hat ma' c'ahchi' ta animem i c'uhbal re're', nqui reh nahsil aj k'ahsem si̱.
Naxquibiraj re're' take mololque̱b ar, je' wili xquik'or:«Re' hat ma' c'ahchi' ta ayohbalem wach nahsil c'amol quibe̱h take aj k'ahsem si̱ chiwach i Dios, nqui take reh ma' Lu̱'.
Chalic ma' Lu̱' je' wo' chic wili xic'u'lej take wi̱':«Chacuy tak nimahc was tak nicha̱k'. Pan coric, re' hin ma' weht'alim ta chi re' po' nchel i winak re're' i nahsil c'amol quibe̱h take aj k'ahsem si̱ chiwach i Dios. Wi ta nak xk'ormojic wi̱n chi je' re', re' hin ma' xnik'or ta nak i k'oric re're' maj re' C'uhbal Ye'o̱j reh Moyses je' wili rik'or:“Ma' ayak'abej pan awo̱k rilok'il i nahsil chipam atinami̱t, nqui rik'or, nqui xic'u'lej take wi̱'.
Chiri̱j chic ru' re' ma' Lu̱' xicoj rehtal chi quixilac take wilque̱b ar, yejal queh re' je' ru̱c' aj k'ahsem si̱ je' ru̱c' ca̱' qui'sil cho aj k'ahsem si̱ Saroc eh yejal je' ru̱c' take cow laj aj niminel reh C'uhbal Ye'o̱j reh Moyses. Chi je' aj re', je' wo' chic wili xik'or queh chi cow:«Was tak nicha̱k', re' hin ch'iclic nic'ux chi re' take camnak nacuctic wo' chic cho. Ru'um aj chi nicoj wach i tijbal re're', re' hat-tak xamol awi̱b tak chi rich'ukuric i k'oric chi nina̱ eh re' hin, je' wo' hin ru̱c' cow laj aj niminel reh C'uhbal Ye'o̱j reh Moyses je' ricab xca'n take cho nitu̱t waja̱w, nqui xik'or.
Nok rik'orom chic re're' i ma' Lu̱', re' take cow laj aj niminel reh C'uhbal Ye'o̱j reh Moyses xquesaj lok qui̱b chi quixilac take aj k'ahsem si̱ je' ru̱c' ca̱' qui'sil cho aj k'ahsem si̱ Saroc eh p'uht quichopom qui̱b chiri̱j re're'
maj re' take cow laj aj niminel reh c'uhbal re're' nquicoj wach cuctic take camnak eh je' wo' nquicoj wo' wach chi re' Dios wilic take raj tz'e' wa̱ch on chi wilic kanxelex i hoj. Tz'a̱b ru' take junch'uk, ma' nquicoj ta wach chi'nchel re're'.
Nok yohbal chic wach ahnic ca'nam lok chi quibil qui̱b, re' take aj tijem ri̱j C'uhbal Ye'o̱j reh Moyses je' ru̱c' quicomo̱n take cow laj aj niminel reh c'uhbal re're', xa cakranak chic take xquipahba̱' johtok qui̱b eh je' wili xquik'or:«Ru̱c' take chaj bih riban i Dios, re' hoj ma'xta bih enkak'ihtaj wi̱' ki̱b. Wi nchel jeno' raj tz'e' wa̱ch xitak'a̱' cho chi rik'o'rjic i ma' Lu̱', re' hoj ma'xta ta bih enkak'or chiri̱j. Je' re' nok re' hoj xkach'uk chic wach chi re' winak wili ma'xta bih c'ahbilal ribanam, nqui take.
Je' re' xquik'or chi quiwach chi'nchel take aj k'ahsem si̱ mololque̱b ar, re' xquisutej ri̱j ma' Lu̱' eh riman chic wolic p'uht ca'nam chi quiwach. Ar aj ru' re' nahsil c'amol quibe̱h take sol, ru'um riyo'jic xoquic cho chi enquicansaj i ma' Lu̱', xik'or queh riso̱l quicha'janic reh ma' Lu̱' chi naquesam je chi quixilac take tinamit quimolom qui̱b re're'. Nok je' re' xca'n, re' take aj cha'janel re're' xquic'am wo' chic je chipam i pa̱t quiwih'ic wi̱' take sol.
Ar aj chipam i pa̱t re're', re' kAja̱w Jesus xic'uhtaj ri̱b reh ma' Lu̱' pa riwiric eh je' wili xik'or reh chiwach ak'ab re're':«Ma' tiyo'jic ma' Lu̱' chacowej la' ac'ux. Nic' pa' wach naxak'or nik'orbal ayu' Jerusalen curman wo' chi je' re' na̱wojic ak'orom ar pan tinamit Ro̱ma, nqui xik'or reh.
Jenaj chic pech niq'uinjic wo' nak chic ricansjic i ma' Lu̱'Chiri̱j chic ru' nok sak'anak chic lok, juntuhm take winak je' ru̱c' ra̱' ri'sil cho ma' Israhel xquitik'a̱' wach quino'jbal chi naquicansam i ma' Lu̱' eh chi riye'eric quik'orbal chi ricansjic ru', je' wili xquik'or:«Re' hoj wi xka'n kawa' kaha̱' chi ja' nkacansaj ta ma' Lu̱', kojsihtjok ru'um i Dios, nqui take.
Re' take winak re're' ma' xa ta wilque̱b ca'winak ok chi winak naxquiyew quik'orbal chi cansanic.
Chiri̱j aj chic riye'eric quik'orbal, re' take winak re're' xichalic cu̱c' take c'amol quibe̱h take aj k'ahsem si̱, je' wo' cu̱c' take nahsil chipam tinamit eh je' wili xquik'or:«Re' hoj je' wili kak'orbal xkayew chikawach chi ricansjic i ma' Lu̱':‹Re' hoj wi xka'n kawa' kaha̱' chi ja' nkacansaj ta ma' Lu̱', kojsihtjok ru'um i Dios, nqui xkak'or.
«Yu'na k'uru' re' hat-tak ch'i̱l take acomo̱n re' namol awi̱b tak quich'i̱l, cha'n awi̱b tak chiwach i nahsil c'amol quibe̱h take sol chi je' nawa̱j asakomem tak wach rimahc ma' Lu̱' eh chapahkaj tak reh chi ikal chic'am wo' chic cho chawach tak reh chi re' hoj nok katik'a̱b chic ki̱b, enkacansaj i ma' Lu̱' nok ja' ta nc'ulic lok chipam i pa̱t wili, nqui take.
Chi je' aj nak re' naca'nam take winak re're', re' ribiral chi nca̱j nak quicansam ma' Lu̱', xponic pe' pan xiquin i jenaj rac'u̱n rana̱b i ma' Lu̱'. Re' ac'un re're' naxibiraj ribiral re're' xo̱j chipam i pa̱t wilque̱b wi̱' take sol eh xponic rik'or reh ma' Lu̱' nic' wach i no'jbal xquitik'a̱' wach take winak re're'.
Naxibiraj re're' ma' Lu̱', xiyuk'ej je jenaj queh take c'amol quibe̱h sol chi rik'ormojic reh chi je' wili:«Ajabe̱s, re' ac'un wili wilic k'oric xibiraj cho chiwi̱j eh yu'na ra̱j rik'orom reh nahsil chana̱ tak. Chacuy, chac'am je wi̱n chiwach anahsil tak, nqui reh.
Chalic i c'amol quibe̱h sol re're' xic'am je ac'un chiwach rinahsi̱l eh je' wili xponic rik'or reh:«Ajabe̱s, re' kaj tz'ahpel ma' Lu̱' xiriyuk'ej je ru̱c' eh xipahkaj ato'bil wi̱n chi xnic'am cho ac'un wili chawach ru'um nok ra̱j rik'orom aweh jenaj k'oric xibiraj cho chiri̱j kaj tz'ahpel re're', nqui reh rinahsi̱l.
Je' re' ajic re' nahsil re're' xichop chi k'ab ac'un re're', xic'am lok pa reh eh je' wili xibiraj reh:«Chaj bih na̱k'orom wi̱n? nqui reh.
Chalic ac'un je' wili xik'or reh:«Ajabe̱s, re' nahsil aj k'ahsem si̱ ch'i̱l take quinahsil i tinamit xquitik'a̱' wach quino'jbal chi naquik'orom aweh, chi ikal naquimolom wo' chic qui̱b chi risakomsjic wach aweh rimahc ma' Lu̱'. Ru'um aj re' naquipahkam aweh chi na̱c'amam wo' chic je ma' Lu̱' chi quiwach,
xa re' la' hat ma̱c'u'lej na̱ queh maj ma' xa ta wilque̱b ca'winak  chi ra̱' ri'sil cho ma' Israhel naquic'olom qui̱b chi ruyu'njic ma' Lu̱' reh chi naquicansam. Yu'na, xa chic re' ak'orbal hat c'ahchi' cuy'em chi naca'nam re' xquitik'a̱' wach, ru'um nok xquiyew chic quik'orbal chi naquisihtjic ru'um i Dios wi xca'n quiwa' quiha̱' chi cu ja' nquicansaj ta pe i ma' Lu̱', nqui xik'or reh nahsil re're'.
Chi je' re', re' nahsil sol naxitak'a̱' je i q'uijol laj ac'un re're', xik'or reh chi ma' hab ta wach eh narik'orom chi xc'ulic riyew rehtalil i chaj bih xquitik'a̱' wach take juntuhm chi ra̱' ri'sil cho ma' Israhel.
Chiri̱j chic ru' xik'o'rej je take quib chi c'amol quibe̱h sol eh je' wili xik'or queh:«Chatak'a̱' tak k'oric chi beleje̱b o̱ra reh chak'ab nacojic ar Sesare̱ya lajc'ahl  chi sol je' ru̱c' ch'i̱l quimache̱t, lajc'ahl (200) je' ru̱c' ch'i̱l quik'as ju' ch'ihch' tz'ob-bal eh lajeb ricajwinak (70) je' ru̱c' ri̱j cawa̱y wilque̱b. Chak'or tak queh sol re're' k'uru' chi quitik'a̱' qui̱b reh ojic.
Reh aj chi ma' eta ncansjic i ma' Lu̱', c'amarok je ru̱c' ajabe̱s ma' Pe̱lix re' raj to'o̱l k'atal k'oric aj Ro̱ma ar Sesare̱ya eh chatik'a̱' tak jeno' ricawa̱y i ma' Lu̱' c'ambal je reh, nqui nahsil c'amol quibe̱h sol re're'.
Chiri̱j chic ru' xitz'ihmbaj je jenaj hu̱j reh ma' Pe̱lix re' rik'or chi je' wili:
«Ajabe̱s k'atal k'oric ma' Pe̱lix: Re' hin Cala̱wriyo Lisi̱yas nibihnal c'ahchi' nitak'a̱b je risukquil ac'ux. Je' wo' c'ahchi' nik'orom je aweh take k'oric wili chiri̱j
i winak wili re' ritinami̱t wo' i Ro̱ma je' ricab xnibiraj chi xik'or. Re' aj wili k'oric nik'or je aweh: Re' hin xnichop cho winak wili naxinponic ch'i̱l take niso̱l ar chipam i ye'a̱b naricansjic nak wi̱' cu'um take juntuhm chi ra̱' ri'sil cho ma' Israhel xichopbic je reh. Chi je' aj re' c'ahchi' ca'nam reh, xnimak' cho pan quik'ab take juntuhm re're'
eh ru'um chi xwa̱j nibiram chaj bih riwi̱' chi c'ahchi' quitz'akam i mahc chiri̱j, re' hin xnipahba̱' chi quiwach take nahsil nquimol qui̱b chi ch'ukuj wach mahc
xa re' la' hin ma' xnirak ta jeno' mahc chiri̱j i winak wili chi eta nak ncahnic pan che̱' chi junpech on chi eta nak ncansjic je' ricab rik'or i tak'anic nchoponic kana̱ hoj aj Ro̱ma. Xa re' cok xwilow chi re' winak wili c'ahchi' rich'ukuric wach rimahc chiri̱j i c'uhbal tijimaj take wi̱' ra̱' ri'sil cho ma' Israhel.
«Je' re' k'uru' to̱b ta chiwach kac'uhbal hoj ma'xta jeno' rimahc, re' hin xa chiwach wo' ti junc'am naxc'ulic k'ormojok wi̱n chi juntuhm take ra̱' ri'sil cho ma' Israhel nca̱j quicansam pan c'olic i winak wili, c'ahchi' nitak'a̱b je awu̱c' reh chi ar chic chawach ch'ukurok wach rimahc. Yu'na ti tikilqui̱n chic chi nanitak'a̱b je k'oric cu̱c' take aj tz'akol wach rimahc chi chawach ok chic i hat ojok quich'uk wach rimahc. Re' aj wili k'oric xnitz'ihmbaj je aweh ajabe̱s ma' Pe̱lix. Chawic'raj awi̱b ar k'uru', nqui rik'or hu̱j xitz'ihmbaj je ma' Cala̱wriyo Lisi̱yas.
Naxsak'ic, re' take sol re're' xisoljic wo' chic cho chipam i pa̱t wilque̱b wi̱', nok quicana̱b chic cho ma' Lu̱' pan quik'ab take sol quibehic ri̱j cawa̱y chi naquic'amam je ar Sesare̱ya. Re' take sol re're' xquic'am je ma' Lu̱'
ar Sesare̱ya eh naxiponic ar xquipahba̱' cok chiwach i rijelow-bal k'atal k'oric pahbamaj ar. Naxquik'ahsaj i hu̱j xitz'ihmbaj je ma' Cala̱wriyo Lisi̱yas,
re' pahbamaj chi rijelow-bal i k'atal k'oric ar Sesare̱ya, p'uht rilom wach i hu̱j re're' eh chiri̱j chic ru' xibiraj reh ma' Lu̱' haj wilic i yuk'ul asjanak wi̱'. Nok ribiram chic chi re' ma' Lu̱' ar pa riyuk'ul Sili̱sya asjanak,
je' wili xik'or reh:«Re' hin nanibiram i k'oric na̱banam chi rico'ljic awi̱b, xa re' la' nwuy'ej pe naquic'olok lok take aj tz'akol wach mahc chawi̱j, nqui reh.Chiri̱j ru', je' aj wili xik'or queh take riso̱l:«Re' winak wili ar chacha'jej tak chipam i pa̱t xitik'a̱' cahnok i k'atal k'oric Hero̱res, nqui queh.
Re' rico'ljic ri̱b xiban i ma' Lu̱' chiwach k'atal k'oric ma' Pe̱lixHo'o̱b chic k'i̱j riponic ma' Lu̱' ar Sesare̱ya, xo̱j c'olok i nahsil c'amol quibe̱h take aj k'ahsem si̱ re' Anani̱yas ribihnal ch'i̱l take ju'jun chic nahsil chipam tinamit eh ch'i̱l wo' jenaj winak ma' ahl ta chi̱' chi k'oric Te̱rtulo ribihnal. Re' take re' xiponic chi ritz'akaric wach rimahc ma' Lu̱' chiwach ma' Pe̱lix.
Nok c'amoj chic cho ma' Lu̱' chi quiwach chi'nchel re're', re' Te̱rtulo tohk' rik'oric cok chi ritz'akaric wach rimahc ma' Lu̱' xa re' la' pe̱t xic'alenej ma' Pe̱lix chi je' wili:«Ajabe̱s ma' Pe̱lix, re' hat k'e̱' wilic ano'jbal eh ru'um re're' pan katinami̱t holohic chic k'atoj k'oric c'ahchi' ribanaric. Je' wo', re' hoj ra̱' ri'sil cho ma' Israhel k'e̱' chic sukquilal wilco̱j awu'um.
Ru'um aj re' lok' laj ajabe̱s ma' Pe̱lix, pan quibihnal take chi'nchel i wich nitinami̱t wilque̱b xa haj yu̱k' re' queht'alim wi̱' ac'axbal nayew keh, til k'e̱' nitioxej ac'axbal chi kana̱.
«Ajabe̱s ma' Pe̱lix, to̱b ta nchel nanicojom riman rilahtz'il awach yu'na, chacuy nipahkaj aweh chi ma' tich'i'tjic ku'um. Koj-abiraj ti junc'am ok ru̱c' i nakak'orom aweh chiri̱j i winak wili.
Re' winak wili re' nc'ambic quibe̱h junch'uk chi aj niminel reh Jesus re' ribihnej chi aj Nasaret, re're' jenaj aj yojol c'uxlis chi keh hoj, xa je' na nchel ricab jeno' ya'bilal nok wilic maj xa haj pa' yu̱k' c'ahchi' rijohsam quic'a̱ take kich ra̱' ri'sil cho ma' Israhel.
Ru'um aj chi je' re' riban, re' hoj xkachop cho maj junpech cu xiniq'uej wo' riye'eric pa ro̱k rilok'il i Lok' laj Pa̱t re' nlok'onjic wi̱' wach i Dios naxicoj take tinamit chipam je' ru̱c' ma' re' ta ra̱' ri'sil cho ma' Israhel take. Ru'um chi je' re' xiban, re' hoj xkap'ut nak rich'ukuric k'oric china̱ je' ricab rik'or i kac'uhbal hoj tijimaj wi̱'
xa re' la' chic ru' re' nahsil c'amol quibe̱h take sol Lisi̱yas ribihnal xojripit chi nakacohlam wach rich'ukuric k'oric china̱ nok xitak'a̱' take riso̱l chi naquimak'am chikawach eh xa na̱ ru', xojquich'eylom take riso̱l.
Ru'um aj re' yu'na awu̱c' chic i hat xojritak'a̱' cho chi rich'ukuric wach rimahc i winak wili. Yu'na chi wilco̱j chic chawach i hat k'uru', nkapahkaj aweh chi ru̱c' i birinic na̱banam reh winak wili, re' ok hat ticojbok rehtal chi coric wach mahc nkak'or aweh chiri̱j, nqui reh.
Ru'um chi re' take k'oric re're' c'ahchi' wo' ribirmijic cu'um take rich'i̱l wilque̱b cok ar, je' wo' wili xquik'or cok:«Re' k'oric c'ahchi' rik'orom ma' Te̱rtulo til coric, xa nqui chic take cok.
Nok ribiram chic re're', re' k'atal k'oric ma' Pe̱lix xiban je rehtalil reh ma' Lu̱' chi narik'oric. Je' aj wili p'uht rik'orom ma' Lu̱':«Ajabe̱s ma' Pe̱lix, re' wili co'lbal wi̱b nanik'orom chawach chi til ch'iclic nic'ux ru'um nok weht'alim chi re' hat, ru'um q'uih chic ha̱b ap'utum ch'ukuj k'oric chi kana̱ i hoj ra̱' ri'sil cho ma' Israhel, aweht'alim chic chaj bih nc'uluric chi kaxilac.
Re' hat eta nak nabiraj queh toco̱m chic c'acharel, enak narak chiri̱j chi til coric i nanik'orom wili: Naxinponic Jerusalen chi riye'eric nisi̱ chi lok'onbal wach i Dios ar chipam i Lok' laj Pa̱t re' nlok'onjic wi̱' wach i Dios cablaj cho k'i̱j yu'na,
re' hin xa ta nak chipam lok' laj pa̱t re're' on chipam i pa̱t ntijiljic wi̱' ri̱j i C'uhbal Ye'o̱j reh Moyses, on pan tak ribehil tinamit xinquirak ta take quitz'akbic wach nimahc wili chi c'ahchi' niwolem jeno' c'acharel, on chi c'ahchi' nimolom quiwach take tinamit chi rucsjic jeno' wolic.
«Chi je' re' i ricorquilal, re' mahc nquitz'ak chiwi̱j ma'xta bih jeno' rehtalil enquic'uhtaj wi̱' aweh chi til coric, maj ma'xta bih c'ahchi' nibanam.
Haj ti cok wilic enquik'or aweh chi til coric, re' chi re' hin nilok'ej wach i kAja̱w Dios re' xquilok'ej wo' cho wach take kama̱m kati't, xa re' la' ru' re' lok'onic niban yu'na re' chic je' ricab ric'uhtaj wi̱n i c'uhbal chiri̱j i Jesus re' aj C'amol Be̱h je ru̱c' i Dios, to̱b ta nchel nquik'or take winak wili chi ma' coric ta wach i c'uhbal re're'. Je' re' niban maj re' hin xnich'ica̱' nic'ux chiri̱j take C'uhbal k'oro̱j cho chipam take hu̱j xitz'ihmbaj i Moyses ch'i̱l wo' take hu̱j xquitz'ihmbaj take cho aj k'orol riC'uhbal i Dios.
Je' wo', re' hin xnich'ica̱' nic'ux chiri̱j nquichop wo' wi̱' quic'ux take winak wili chi re' Dios xik'or chi re' take coric wach quic'ux ch'i̱l take ma' coric ta wach quic'ux nacuctic cho rica'pech.
«Chi je' aj re' nicamaj chiwach i Dios, re' hin xa nicowej wo' wi̱b reh chi ma' jaruj ta encojoric rimahquilal wo̱k nik'ab chiwach i Dios, on chi quiwach take wich c'acharel,
je' ricab wo' xniban naxinponic cho c'acharok pan toco̱m chic tinamit. Nok hin chic wih'inak cho quib xib ok ha̱b ar, re' hin xinsoljic wo' chic je pan tinamit Jerusalen re' quitinamital take wich ra̱' ri'sil cho ma' Israhel eh ar re' tumi̱n moloj cho wach wu'um chi quito'bal take wich aj niminel quic'acharic pan tinamit re're', xo̱j nik'ahsaj chipam i Lok' laj Pa̱t re' nlok'onjic wi̱' wach i Dios eh ar, je' wo' nanik'ahsam jeno' nisi̱ chiwach i Dios chipam i lok' laj pa̱t re're'.
«Chi je' re' ajic nok witinem chic wi̱b chi chi̱' i lok' laj pa̱t re're' eh nok manlic oquic nak chic cok wi̱n ar chi rik'ahsjic nisi̱, xinponic rakmajok cu'um take wich ra̱' ri'sil cho ma' Israhel xichalic pa riyuk'ul i A̱sya. Re' take re' ma' xinquirak ta chi nituhbem ta nak take tinamit chi rijohsjic quic'a̱
maj wi ta nak chi quiwach take re' wilic jeno' nimahc je' ricab nquitz'ak chiwi̱j yu'na, ayu' nak wilque̱b take cho chi rik'ormojic chawach.
Je' wo', re' take winak wilque̱b chawach wili xa ta nak enquik'or wo' aweh chi xquirak jeno' mahc chiwi̱j naxinpahbabjic chi quiwach naxquimol qui̱b wich'i̱l ch'i̱l wo' take toco̱m chic quich nahsil china̱ katinami̱t.
Haj cok wilic enquik'or nak aweh take winak wili, re' hin naxinpahbabjic chi quiwach ru' xnik'or i k'oric wili ru̱c' cow laj k'oric: Re' hat-tak was tak nicha̱k' c'ahchi' ach'ukum tak k'oric chi nina̱ xa ru'um chi nicoj wach cuctic take cho camnak, quinqui queh, nqui ma' Lu̱' reh ma' Pe̱lix.
Nok ribiram chic quik'orbal take winak re're' ch'i̱l rik'orbal i ma' Lu̱', re' ma' Pe̱lix chi reht'alim chic chi manlic nic' wach riwi̱' ribiral chiri̱j i Jesus re' C'amol je Be̱h ru̱c' i Dios, xich'ak je take tinamit re're' chi je' wili c'ahchi' rik'orom je queh:«Cu c'olok pe chic lok i Lisi̱yas ayu' cu re' aj chic nanicohlam wach rich'ukuric i wili, nqui queh.
Chi je' re', xik'or wo' reh c'amol quibe̱h take sol chi naricha'jaljic wo' chic i ma' Lu̱' chipam i pa̱t xesmejic cho wi̱', xa re' la' je' wili wo' xk'ormojic je reh c'amol quibe̱h sol re're':«Re' ma' Lu̱' chayew tak k'ab reh chi naric'ulic k'o'rjok cu'um take ti' qui'ic'rinic reh. Je' wo', naquic'olok lok take rula̱' re're' chayew wo' tak k'ab queh chi naquic'amam cok pa' bih reh, reh chi enwih'ic chi suk, nqui xik'or.
Re' ma' Pe̱lix xipahkaj reh ma' Lu̱' chi narik'orom ribiral i Jesus rehNok ribanam chic lok quib xib ok k'i̱j i ma' Lu̱' chipam i pa̱t canamaj wi̱', junpech re' ma' Pe̱lix xo̱j c'olok chipam i pa̱t re're' chi ihch'ilimaj ru'um rehq'ue̱n Trusi̱la ribihnal re' je' ru̱c' ra̱' ri'sil wo' cho ma' Israhel. Ar xitak'a̱' je ric'amaric ma' Lu̱' eh naxc'ulic lok ru̱c', re' ma' Pe̱lix xipahkaj reh chi narik'orom reh nic' wach riwi̱' ch'iquinic c'uxlis chiri̱j i Jesus re' Pahbamaj chi K'atal K'oric. Naxoquic chi k'oric i ma' Lu̱', re' ma' Pe̱lix xoquic chi ribirmijic chaj bih c'ahchi' rik'orom.
Je' re' nok re' ma' Lu̱' p'uht rik'orom i c'uhbal re' rik'or chi re' take c'acharel tanlic chiqui̱j chi naca'nam i coric on chi naquik'ebem lok rij quic'ux i c'ahbilal. Je' wo', p'uht rik'orom i c'uhbal re' nk'oric chiri̱j chi chalic reh k'i̱j nok re' Dios narich'ukum k'oric chi quina̱ take c'acharel. Naxibiraj chi je' re', re' ma' Pe̱lix xich'ak je ma' Lu̱' ru'um chi k'e̱' naxyo'jic ru'um take k'oric re're'. Je' aj wili xk'ormojic reh i ma' Lu̱' naxelic je:«Re' hin naca̱t wo' chic niyuk'em je natehok chic junc'am ok niwach ru̱c' take nilahtz'il wilic. Yu'na k'uru' hiy wo' chic pan aye'a̱b, nqui reh.
xa re' la' ma'xta wo' bih xbehsjic reh. Je' re' nok re' ma' Pe̱lix ma' xesaj ta je ma' Lu̱' pan che̱', xa reh chi re' take ra̱' ri'sil cho ma' Israhel ensukbic nak quic'ux ru̱c'. Re' la' chic xiban, xicana̱' pan k'ab i Po̱rsyo Pele̱sto re' xijelow-bej chi k'atal k'oric.
Re' ma' Lu̱' nk'oric chi rico'ljic ri̱b chiwach ma' Pele̱stoNaxponic ma' Pele̱sto chipam i yuk'ul naroquic wi̱' chi k'atoj k'oric, pe̱t xo̱j chipam i tinamit Sesare̱ya re' naric'acharic wi̱' eh xib chic k'i̱j riponic ar, xo̱j ar Jerusalen.
Ar ajic Jerusalen re' take c'amol quibe̱h take aj k'ahsem si̱ chiwach i Dios ch'i̱l nic' pa' nimal take c'amol quibe̱h ra̱' ri'sil cho ma' Israhel xi'o̱j c'olok chiwach eh naxquitz'ak cok rimahc ma' Lu̱' chiwach i ma' Pele̱sto, je' wili xquipahkaj reh:«Ajabe̱s ma' Pele̱sto, chacuy,
koj-aban ato'bil. Chatak'a̱' je ric'amaric keh ma' Lu̱' reh chi enach'uk k'oric china̱ ayu' Jerusalen, nqui take reh.Je' re' xquik'or reh maj tik'imaj nak chic wach cu'um chi naquicansam nak i ma' Lu̱' nah be̱h nac'amarok cho,
xa re' la' ma' Pele̱sto je' wili xik'or queh:«Re' ma' Lu̱' ma' eta riban chi enchalic ayu' maj re' hin ojic wo' chic wi̱n chipam quib xib ok k'i̱j ar Sesare̱ya. Ru'um aj chi re' ma' Lu̱' cu ar tz'aplic ponok pan che̱'
sakbih chi re' hat-tak eto̱j tak chiwi̱j naquinelok je chipam i tinamit wili eh ar ojok ak'or tak rimahc i winak re're' wila' chawach hat-tak wilic jeno' rimahc, nqui queh.
Chiri̱j re' nok ribanam chic wahxaki̱b k'i̱j on lajeb k'i̱j ar Jerusalen, re' ma' Pele̱sto soljic wo' chic cho ar Sesare̱ya chi tahkamaj je cu'um take raj tz'akol wach rimahc ma' Lu̱'. Nok jenaj chic k'i̱j riponic ar, re're' xitz'uka̱' ri̱b pa rich'ukbal k'oric eh xitak'a̱' je ric'amaric i ma' Lu̱' chiwach.
Naxpahbabjic i ma' Lu̱' chiwach, re' take rich ra̱' ri'sil cho ma' Israhel xichalic ar Jerusalen p'uht quisutem ri̱j eh p'uht quitz'akam nimak tak wach mahc chiri̱j, xa re' la' re' mahc nquitz'ak cok chiri̱j, ma' hab ta wo' wach xiyew richi̱' chi til coric.
Chi je' re', re' ma' Lu̱' je' wili rico'ljic ri̱b xiban:«Re' hin ma' janc'al ta niyak'abem pan wo̱k i c'uhbal hoj tijimaj wi̱' i hoj ra̱' ri'sil cho ma' Israhel, ma' wo' re' rilok'il i Lok' laj Pa̱t re' nlok'onjic wi̱' wach i Dios. Ma' niyak'abem ta wo' pan wo̱k take ric'uhbal i k'atal k'oric aj Ro̱ma, nqui xik'or.
Chiri̱j chic ru' to̱b ta ma' xirak ta jeno' mahc chiri̱j ma' Lu̱', re' ma' Pele̱sto ru'um chi xa̱j cahnic pan sukquil c'uxlis cu̱c' take ra̱' ri'sil cho ma' Israhel, je' pe' nchel wili xik'or reh:«Ma' Lu̱', re' hin naniyeb k'ab chi re' take quinahsil aj Jerusalen naquisakomem wach chi niwach haj wilic amahc nquitz'ak wach chawi̱j. Chaj aj bih nak'or chiri̱j nicapew-bal chi etinic'am je ar Jerusalen? nqui reh.
Re' ma' Lu̱' je' wili xik'or reh:«Re' ye'a̱b wili canamaj cahnok ru'um k'atal k'oric aj Ro̱ma chi ch'ukbal k'oric. Ru'um aj re' curman chi ayu' chach'uk k'oric chi nina̱. Re' hin ma'xta jeno' nimahc chi quiwach take wich ra̱' ri'sil cho ma' Israhel eh re' hat aweht'alim wo' chi je' re'.
Ru'um aj re', re' hin nipahkaj aweh chi ma' quinak'ahsaj pan quik'ab take nahsil re're' maj re' hin ma'xta jeno' mahc nibanam queh je' ricab nquik'or chawach chi xniban. Haj cok wilic ma' xta bih enik'or chiri̱j chi enbanaric wu̱c', re' chi re' k'atal k'oric aj Ro̱ma eritak'a̱' nicansjic wi la' erirak chi wilic jeno' mahc chiwi̱j je' ru̱c' quimic ri̱j. Je' re' k'uru' nipahkaj aweh chi quinac'am je chiwach i k'atal k'oric aj Ro̱ma, nqui ma' Lu̱'.
Je' aj re' ru', re' ma' Pele̱sto nok ribanam chic ric'uta̱j cu̱c' take raj cojol no'jbal chiri̱j chaj bih pahkanic xiban ma' Lu̱', je' wili xik'or reh:«Chiwach k'atal k'oric aj Ro̱ma xapahkaj ojic, ar aj wo' na̱wojic pa'lajok, nqui reh.
Re' ma' Lu̱' naxpahbabjic chiwach i ma' Acri̱paNok wilic chic so' k'i̱j ribanam cho pahkanic re're' i ma' Lu̱', re' Acri̱pa, re' pahbamaj wo' chi raj to'bonel i k'atal k'oric aj Ro̱ma, xo̱j c'olok ar pan tinamit Sesare̱ya ch'i̱l i rana̱b re' Wereni̱se ribihnal chi rik'o'rjic i ma' Pele̱sto.
Nok q'uih chic k'i̱j ricahnic ar i ma' Acri̱pa, re' ma' Pele̱sto xik'or reh nic' wach riwi̱' nok cahnanak cho ma' Lu̱' pan che̱'. Je' aj wili p'uht rik'orom reh chiri̱j:«Jenaj winak Lu̱' ribihnal xcanabjic cahnok pan che̱' ru'um ma' Pe̱lix naxelic chi k'atal k'oric.
Re' winak re're' cow npahkaljic cu'um take ra̱' ri'sil cho ma' Israhel chi narich'ukuric ri̱j riquimic. Chi je' aj re' junpech naxinponic ar Jerusalen, re' take c'amol quibe̱h take aj k'ahsem si̱ ch'i̱l take quinahsil ra̱' ri'sil cho ma' Israhel xquimol qui̱b wu̱c' chi ripahkaljic wi̱n chi nanich'ukum ri̱j riquimic.
Naxquipahkaj wi̱n chi je' re', re' hin xnik'or queh take c'amol be̱h re're' chi xichalic chiwi̱j ayu' Sesare̱ya maj ru'um reh tak'anic nchopbic kana̱ i hoj aj Ro̱ma, re' hoj ma' nkayew ta k'ab chi enk'ahsjic pan quimic jeno' c'acharel wi ma' ribanam c'ulwa̱ch ch'i̱l take aj tz'akol wach rimahc, on wi ja' riyew rik'orbal chi rico'ljic ri̱b chiwach i mahc nquitz'ak chiri̱j.
«Je' aj re' ru' nok re' take nahsil re're' xichalic chiwi̱j cu ayu' Sesare̱ya, re' hin ma' xnicham ta wi̱b chi ch'ukuj wach k'oric je' la' ikal xnitz'uka̱' ti wi̱b pa nich'ukbal k'oric eh xnitak'a̱' je ric'amaric i winak re're'
reh chi naripahbabjic chi quiwach take aj tz'akol wach rimahc. Nok wilic chic i ma' Lu̱' chi quiwach take nahsil re're', ma' xquik'or ta wo' jeno' mahc chiri̱j je' ru̱c' quimic ta nak ri̱j chi wi̱n.
Re' take nahsil re're', xa chiri̱j la' i niminic chiri̱j jenaj winak camnak chic Jesus ribihnal c'ahchi' quitz'akam wach rimahc maj re' ma' Lu̱' re're' til ch'iclic ric'ux eh cow rik'or chi re' Jesus til c'achlic wo' chic.
Je' aj re' ru'um chi ma' nirak ta chic chiri̱j chaj bih nanibanam chi risakomsjic wach rimahc, re' hin xnibiraj reh ma' Lu̱' wi tare̱t chi reh chi enic'am je ar Jerusalen reh chi ar entikiric ju' rich'ukuric wach rimahc.
Raj nchel ma' Lu̱' xipahkaj wi̱n chi naricahnic ayu' pan che̱' eh je' wo' xipahkaj wi̱n chi narich'ukuric wach rimahc ar ponok chiwach kajabe̱s k'atal k'oric aj Ro̱ma. Ru'um aj re', re' hin xnik'or queh take niso̱l chi naquitikim ju' richa'jaljic pan che̱' cu rehtal nitak'a̱' je ru̱c' ajabe̱s re're', nqui ma' Pele̱sto.
Naxibiraj chi je' re' i ma' Acri̱pa je' wili xik'or reh ma' Pele̱sto:«Re' hin k'e̱' nak nwa̱j nibiram rik'orbal i winak re're', nqui reh.Re' ma' Pele̱sto je' wili c'u'lunic xiban reh ma' Acri̱pa:«Ikal nipahba̱' chawach i winak re're'. Ar na̱biram rik'orbal, nqui reh.
Je' chic ikal, re' ma' Acri̱pa ch'i̱l Wereni̱se xi'oquic cok chipam ye'a̱b rik'atbal k'oric ma' Pele̱sto chi behsemaj cu'um take q'uihal nahsil c'amol quibe̱h take sol je' wo' cu'um take quinahsil i tinamit. Chi je' re' ajic re' ma' Pele̱sto xitak'a̱' je ric'amaric i ma' Lu̱'
eh nok xc'amaric chic cho chiwach, je' wili xik'or reh ma' Acri̱pa:«Ajabe̱s raj to'o̱l k'atal k'oric aj Ro̱ma ch'i̱l hat-tak nahsil wilca̱t tak ayu' chi kaxilac, chawach hat-tak c'ahchi' nipahba̱b i winak wili re' ma' xa re' ta ar Jerusalen je' la' wo' ayu' Sesare̱ya xa c'ahchi' chic quipahkam wi̱n take juntuhm chi ra̱' ri'sil cho ma' Israhel chi nanich'ukum ri̱j riquimic.
Re' winak wili xnich'uk chic wach ribano̱j xa re' la' hin xnirak chiri̱j chi ma'xta jeno' mahc ribanam je' ta nak ru̱c' quimic ri̱j. Ru'um aj re' xnitik'a̱' chic wach chi nanitak'a̱b je ru̱c' i kajabe̱s k'atal k'oric aj Ro̱ma, je' ricab xipahkaj wi̱n i winak wili,
xa re' la' ru' ru'um chi ma' nirak ta jeno' rimahc re' nanitz'ihmbam je reh kajabe̱s k'atal k'oric aj Ro̱ma, yu'na c'ahchi' nipahba̱b chawach hat ajabe̱s ma' Acri̱pa, je' wo' chawach hat-tak wilca̱t tak ayu' chi je' ta nak nchel enarak tak jeno' rimahc nacha'n tak i pahkanic reh eh chi je' re', re' nak i mahc re're' enitz'ihmbaj je reh wajabe̱s aj Ro̱ma.
Wi ma' xarak ta tak jeno' rimahc ma' eta wo' nak niban chi eno̱j ar Ro̱ma maj chi wi̱n hin ma' riwi̱' ta chi jeno' tz'ahpel entak'abjic je ru̱c' kajabe̱s aj Ro̱ma chi ma' sakomomaj ta je wach reh chaj bih i mahc narich'ukum wach, nqui xik'or ma' Pele̱sto.
Re' ma' Lu̱' nk'oric chi rico'ljic ri̱b chiwach i ma' Acri̱paChi je' aj re' k'uru', re' ma' Acri̱pa je' wili xik'or reh ma' Lu̱':«Yu'na echic riban chi etik'oric chawi̱j chi co'lbal awi̱b, nqui reh.Naxibiraj chi je' re' i ma' Lu̱', xiban je k'ab chi ric'alenjic i ma' ajabe̱s re're' eh je' wili p'uht rik'orom chi rico'ljic ri̱b:
Je' re' nik'or maj re' cok hat ma' xa ta re' narak chiri̱j chi coric nic' wach riwi̱' kac'acharic hoj ra̱' ri'sil cho ma' Israhel, je' la' wo' aweht'alim take rehreh wach tijbal nkachop wi̱' ki̱b. Ru'um aj re' nipahkaj aweh chi chacuy ti so' ac'axquilal chi ribirmijic i nanik'orom wili:
«Re' riwi̱' nic'acharic cu pa niq'uihbal cho til queht'alim take wich ra̱' ri'sil cho ma' Israhel re' queht'alanic wo' reh chi ar Jerusalen xnicohlaj wach niq'uijolal nip'utum cho chipam i tinamit hin q'uihinak cho wi̱'.
Wi ta nak enpahkaljic queh wi ricorquilal i c'ahchi' nik'orom wili, re' take re' k'i̱j wo' nak enquiyew quik'orbal chi coric c'ahchi' nik'orom eh je' re' nik'or maj queht'alim wo' chic chi coric chi cu pa niq'uihbal cho xp'uturic cho nitijiljic chi ric'amaric na̱ i C'uhbal Ye'o̱j reh Moyses eh chi ru'um chi xniyew wi̱b chi ric'amaric na̱ chi manlic i c'uhbal re're' xniban wo' je' ricab nca'n take cow laj aj niminel reh C'uhbal Ye'o̱j reh Moyses chi til cow nquik'or chi re' take qui'oquic chi rinimjic kaDios hoj ra̱' ri'sil cho ma' Israhel curman chi naquic'amam na̱ i c'uhbal re're'.
«Je' aj re' riwi̱' ru' nic'acharic ajabe̱s ma' Acri̱pa, raj yu'na re' take wich ra̱' ri'sil cho ma' Israhel re're' xquipahkaj reh ajabe̱s ma' Pele̱sto chi narich'ukum k'oric chi nina̱ xa ru'um chi re' hin til ch'iclic nic'ux chiri̱j i Dios c'ahchi' wuy'em chi narimansam wach i rucsjic take cho camnak xik'or cho queh kama̱m kati't chi naribanam.
Chi re' aj i Dios xk'oric cho chi re' take camnak nacucsjic wo' chic cho, re' take kama̱m kati't xquich'ica̱' wo' cho quic'ux chi narimanlajic wach i k'oric re're' eh ru'um aj re' xa eli̱c wo' c'ahchi' quilok'em wach i kaDios. Je' re' k'uru' ajabe̱s ma' Acri̱pa, re' take wich ra̱' ri'sil cho ma' Israhel xa ru'um pe' chi re' hin ch'iclic wo' nic'ux chiri̱j take k'oric re're' c'ahchi' quitz'akam wach nimahc! nqui ma' Lu̱'.
Chiri̱j chic ru' re' ma' Lu̱' je' wili xik'or queh rich ra̱' ri'sil cho ma' Israhel:«Re' chic hat-tak wich ra̱' ri'sil cho ma' Israhel wilca̱t tak ayu', chaj bih riwi̱' chaweh tak k'uru' chi ma' nacoj ta tak wach chi re' Dios narucsam take cho camnak? nqui queh.
Chiri̱j chic rik'ormojic lok re're', re' ma' Lu̱' je' wili xik'or reh Acri̱pa:«Yu'na nanik'oric so' awu̱c' tak chiri̱j chic chaj bih take nibanam cho: Pan nic'ux i hin, riwi̱' la' nchel take xniban cho najtir chi ribanaric take nic' nimal ti'c'axic xniban cho queh take quiniminic reh Jesus re' ribihnej chi aj Nasaret.
Je' ricab ar Jerusalen je' wo' re' xniban. Nok ye'o̱j chic wajawric cu'um take c'amol quibe̱h take aj k'ahsem si̱ ar reh chi nanichopom take nic' nimal quiniminic reh Jesus, re' hin xniban chi xicojoric take pan che̱' ar. Ma' xa re' ta la' wo' re' xniban, xniban la' wo' jenaj wach nic'ux cu̱c' take xich'ukbic ri̱j quiquimic take aj niminel.
Je' wo', q'uih pech xniban chi xbanjic ti'c'axic queh aj niminel quirakmajic take pan tak pa̱t ntijiljic wi̱' ri̱j i C'uhbal Ye'o̱j reh Moyses eh je' re' xniban maj re' nak nwa̱j chiqui̱j chi xquicana̱' ta nak rinimjic i Jesus.«Chi je' re' ajic nok xnip'ut chic ojic pan tak toco̱m chic tinamit chi quichoporic take aj niminel ru'um reh rinimal nic'a̱ xjohtic cho chiqui̱j,
junpech nok re' take c'amol quibe̱h take aj k'ahsem si̱ chiwach i Dios xinquitak'a̱' je ar Tama̱sco ch'i̱l jenaj nihu̱j ye'o̱j wi̱' wajawric chi quichoporic take aj niminel reh Jesus, xino̱j chipam i tinamit re're'
xa re' la' ru' wach be̱h, je' pe' nchel wili xc'uluric je' na cablaj o̱ra reh k'i̱j, ajabe̱s ma' Acri̱pa: Re' hin xwilow jenaj sakom yohbal wach sakomil cu pan taxa̱j xelic cho. Chiri̱j ru', nok re' hin ch'i̱l take wich'i̱l chi sutumaj chic ki̱j ru'um i sakom re' xiq'uic wo' chic na̱ risakomal chiwach risakomil i k'i̱j,
xojk'ehbic wach ac'al eh ar xnibiraj chi jenaj xk'oric cho chi je' wili pan k'oric hewre̱yo re' kak'orbal hoj ra̱' ri'sil cho ma' Israhel:‹Chabiraj i nanik'orom aweh wili hat Sa̱wlo: Chacana̱' ribanaric i ti'c'axic na'n wi̱n ru̱c' ribanaric ti'c'axic queh waj tahkanel maj xa awi̱b c'ahchi' ayeb chi ti' ru̱c' i c'ahchi' abanam re're', xa je' na nchel nac'ul aweh je' ricab ric'ul jeno' bo̱yex chi xa ri̱b riyew chi ti' nariyak' je i k'as ju' ch'ihch' tok'bal reh, nqui xnibiraj.
«Chalic i hin je' wili xnik'or reh:‹Ajabe̱s, hab wach i hat k'uru'? quinqui reh.«Re' nk'oric cho re're' je' wo' chic wili xik'or cho wi̱n:‹Re' hin, hin i Jesus re' c'ahchi'qui̱n ayeb chi ti' ru̱c' i ti'c'axic na'n queh take waj tahkanel.
Tipa̱' johtok k'uru' chabiraj chaj bih i camanic na̱banam chi niwach: Re' riwi̱' chi yu'na xnic'uhtaj wi̱b aweh ru'um chi c'ahchi'ca̱t nipahba̱b chi waj tz'e' wa̱ch aj ye'ol ak'orbal chiri̱j i c'ahchi' awilom chiwach junc'am wili ru̱c' rilmijic niwach eh je' wo' chiri̱j take ric'uhtjic wi̱b aweh nanibanam johtok chi kawach.
«Chi je' aj re' i camanic na̱banam k'uru', re' hin naca̱t nico'lem chi quiwach take c'acharel naca̱t nitak'a̱b je wi̱'. Je' re' nanibanam nok wilca̱t chic cu̱c' take awich ra̱' ri'sil cho ma' Israhel on cu̱c' take ma' re' ta ra̱' ri'sil cho ma' Israhel
maj cu̱c' take chi'nchel re're' naca̱t nitak'a̱b je chi riteheric pa̱m quicapew-bal, je' ricab chi c'ahchi' ta nak ritehic i nak' quiwach chi ilo̱j, je' wo' chi equi'elic ri'sil ro̱k k'ab aj Yahm je' ricab chi c'ahchi' ta nak quelic cho pan jeno' k'ekom eh chi je' re' chi ri'sil chic i ro̱k k'ab i Dios equiwih'ic je' ricab chi pan sakom ta nak chic c'ahchi' quik'ahxic je.«Je' wo' chic, re' riwi̱' chi naca̱t nitak'a̱b je cu̱c' take c'acharel re're' chi re' nic' pa' nimal take naquichopom quic'ux chiwi̱j naricuyaric quimahc eh nariye'eric wo' queh nicuse'sbal c'olo̱j lok wu'um chi xa queh take quik'ahsam qui̱b chi nilok'onjic, nqui wi̱n.
«Je' aj re' ru' ajabe̱s ma' Acri̱pa, ru̱c' i k'oric xiban wi̱n i winak xic'uhtaj ri̱b wi̱n naxkajic cho pan taxa̱j, re' hin ma' xnik'ihtaj ta wi̱b chiwach
re' la' i k'oric xik'or wi̱n re're' p'uht nik'orom queh take wich ra̱' ri'sil cho ma' Israhel wilque̱b ar Tama̱sco je' wo' queh take wilque̱b Jerusalen ch'i̱l wo' take wilque̱b pan tak toco̱m chic tinamit pa riyuk'ul Jure̱ya. Chi je' aj re', re' hin xnik'or wo' queh chi naquicana̱b ribanaric i mahc eh chi naquic'acharic chi jalo̱j chic wach quino'jbal c'uhtbal reh chi xquinimej chic i Dios.
Ru'um aj take k'oric niban re're', re' take wich ra̱' ri'sil cho ma' Israhel wili xinquichop nok wilqui̱n ar chipam i Lok' laj Pa̱t re' nlok'onjic wi̱' wach i Dios eh xca̱j nak quinquicansam
xa re' la' re' Dios xirico'lej pan quik'ab. Ru'um aj re' xa cu c'ahchi' wo' nitikim ju' rik'ormojic queh take nimak quiwach chi cuc'tak quiwach je' ricab riwi̱' rik'ormojic xniban aweh tak yu'na chi re' Jesus xic'uhtaj ri̱b wi̱n.«Til nik'or aweh, ajabe̱s ma' Acri̱pa chi re' rik'ormojic niban re're' ar wilic wo' ribiral chipam take hu̱j tz'ihmbimaj ru'um i Moyses eh je' wo' cu'um take aj najtir raj k'orol c'uhbal i Dios. Re' take re' naxquik'or chaj bih naric'uluric ru̱c' i Pahbamaj chi K'atal K'oric xquik'or wo'
chi tanlic chi reh chi xquimic eh chi re're', i pe̱t uctel chi quixilac take camnak reh chi enk'ormojic queh take wich ra̱' ri'sil cho ma' Israhel ch'i̱l take ma' re' ta ra̱' ri'sil cho ma' Israhel i c'uhbal nbanic chi nsakomjic pa̱m quicapew-bal je' ricab riban jenaj sakombal chi quisakomjic take c'acharel, nqui ma' Lu̱'.
Nok rico'lem chic cok ri̱b ma' Lu̱' chi je' re', re' ma' Pele̱sto xiq'uer cho chi̱' chi je' wili:«Hat saban hat ma' Lu̱'! Re' yohbal wach tijinic abanam cho c'ahchi' rijot'bic pa̱m ana̱! nqui reh.
Ar aj ru' re' ma' Lu̱' je' wili xic'u'lej wi̱':«Ajabe̱s ma' Pele̱sto, re' hin coric laj k'oric c'ahchi' nik'orom aweh. Ma' re' ta nchel hin saban
maj re' k'oric nik'or chawach tak til eht'alamaj ru'um ajabe̱s ma' Acri̱pa. Je' re' ajic re' c'ahchi' nik'orom chiwach ajabe̱s ma' Acri̱pa til ch'iclic nic'ux chi reht'alim chi'nchel re're' ru'um nok ma' re' ta pan c'olic xbanaric cho take re're', nqui ma' Lu̱' reh ma' Pele̱sto.
Chiri̱j chic ru' re' ma' Lu̱' je' wili xik'or reh ma' Acri̱pa:«Ajabe̱s k'atal k'oric ma' Acri̱pa, re' hat nacoj wach quic'uhbal take raj k'orol C'uhbal i Dios, ma' je'? Nibiraj chi je' re' maj weht'alim chi til nacoj wach, nqui reh.
Re' ma' Acri̱pa je' wili xik'or reh:«Ma' Lu̱', ma̱capaj i hat chi ma' c'axic ta ti chi ench'uk nic'ux chi equinoquic chi aj niminel reh Jesus, nqui xik'or reh chi balak'il.
Chalic ma' Lu̱' je' wo' chic wili xik'or reh:«To̱b ta la' c'axic on ma' c'axic chi etoquic chi niminic, je' ta la' nak re' hat ch'i̱l take nic' nimal c'ahchi' quibirinic wi̱n eta nak je na'n tak je' nicab i hin yu'na chi hin chic aj niminel reh Jesus, re' cok ru' ma' nwa̱j ta chi na̱c'ulum tak je' ricab nic'ul i hin chi wilqui̱n pan che̱', nqui ma' Lu̱' reh ma' Acri̱pa.
Nok rik'orom chic i ma' Lu̱' re're', re' k'atal k'oric ma' Acri̱pa ch'i̱l ma' Pele̱sto ch'i̱l wo' Wereni̱se xi'uctic lok pan quitz'uka̱b ch'i̱l take xitz'uhkic cok cu̱c'
eh nok xa cutquel chic lok, je' wili p'uht quik'orom chi quibil qui̱b:«Re' winak re're' ma'xta nech' ok rimahc chi eta nak ncahnic pan che̱' chi junpech, ma' wo' chi eta nak ncansjic, nqui p'uht quik'orom.
Re' ma' Lu̱' xtak'abjic je pan tinamit Ro̱ma ru'um ma' Pele̱stoNok wilic chic k'i̱j rik'oric cho ma' Lu̱' chi rico'ljic ri̱b, xtik'injic wach chi re' ma' Lu̱' re' nanwihch'ilem je hin Cax, naritak'abjic je ar Ro̱ma re' wilic pa riyuk'ul Ita̱lya. Chi je' re' xk'ahsjic pan k'ab jenaj winak Ju̱lyo ribihnal, re' c'amol quibe̱h juntuhm chi sol Awu̱sto ribihnal chi naricha'jaljic cu rehtal rojic ar Ro̱ma.Naxponic i k'i̱j chi nakojic ar Ro̱ma,
chi kich'i̱l je Arista̱rco aj Tesalo̱nica re' wilic pa riyuk'ul Masero̱nya, xoj-oquic je chipam jenaj ma' laj cano̱wa re' xchalic pan tinamit Atrami̱to ribihnal eh iq'uic nak ponok reh pan tak tinamit wilque̱b chi chi̱' ha' pa riyuk'ul i A̱sya eh chipam i cano̱wa re're' xoj-elic je chipam i tinamit re're', re' Sesare̱ya ribihnal.
Cu je' chic ikal xojponic chipam jenaj tinamit Siron ribihnal. Ar chipam i tinamit re're' k'e̱' wo' chic richak'lamil xic'uhtaj i ma' Ju̱lyo reh i ma' Lu̱' maj xiyew k'ab queh take rich aj niminel wilque̱b chipam tinamit re're' chi xc'amaric je pa' bih reh cu'um take xi'o̱j k'o'ronok reh.
Naxoj-elic je chipam tinamit re're', re' ma' laj cano̱wa re' xoj-o̱j wi̱' ma' xiban ta chic canar ritikiric ju' rojic ru'um ransil take te̱w quic'ulic lok chi kawach. Ru'um aj re' ar chic chiri̱j riyuk'ul i Chi̱pire re' wilic pan yejal ha', xicot je ribe̱h chi co'lbal keh.
Chi je' re' ajic xojric'saj ponok chiwach riyuk'ul i Sili̱sya ch'i̱l i Panpi̱lya cu rehtal xojponic pan jenaj tinamit wilic pa riyuk'ul i Li̱sya, Mi̱ra ribihnal.
Ar ajic re' c'amol quibe̱h take sol naxina'bej chi jenaj ma' laj cano̱wa nchalic ar Alejantri̱ya ojic wo' reh pa riyuk'ul Ita̱lya, xojrik'ahsaj je chipam
eh chi je' re' xkatik ju' kojic nah ha' chiwach q'uih k'i̱j, xa re' la' ru' k'u̱n ti nka'n je ru'um ransil take te̱w quisolc'onic cho keh chiki̱j. Chi je' aj re', re' hoj xoj-iq'uic je chiwach i tinamit Cu̱nilo ribihnal chi xa c'axic chic nka'n eh chi c'olbal ki̱b chiwach ransil i te̱w xkacora̱' je chiwach i tinamit Salmon ribihnal re' wilic chipam i yuk'ul wilic pan yejal ha' Cre̱ta ribihnal.
Xa c'axic aj chic nka'n naxkacot ri̱j kabe̱h chiri̱j i tinamit re're' eh chi je' re' xojponic chipam i ye'a̱b “Holohic laj Ye'a̱b Kahsbal Quihk Cano̱wa” ribihnal re' wilic ma' naht ta je ru̱c' tinamit Lase̱ya ribihnal.
Naxojponic chipam ye'a̱b re're', re' hoj xa re' wo' kelic cho cu ar Sesare̱ya q'uih chic k'i̱j ka'nam lok chi ojic nah ha' eh chi je' re', re' ma' Lu̱' xicoj rehtal chi k'e̱' rinimal ti'c'axic enkac'ul je wi re' hoj cu wilco̱j nah ha' na'ic'ok lok i nink'i̱j nquicuy wi̱' quiwa' take rich ra̱' ri'sil cho ma' Israhel chi ripahkaljic cuybal quimahc. Ru'um aj re' je' wili xik'or reh aj behsenel reh ma' laj cano̱wa re're' ch'i̱l i winak re' nahsil c'amol be̱h chipam i cano̱wa re're':
«Hat-tak wasbe̱s, yu'na nik'or aweh tak chi ma' nkatik pe chic ju' kojic nah ha' maj ru̱c' riyohbalil wach i te̱w c'ahchi' ribanam ch'i̱l wo' i rinimal jab narip'utum cok rik'ijil, nirak chiri̱j chi wi xkatik ju' kojic k'e̱' ti'quilal enkilow wach. Je' aj re' ru' yohbal chi reh ma' laj cano̱wa ch'i̱l i rihk chi ensahchic wach eh yohbal wo' chi keh hoj chi ekojquimic pan ha', nqui ma' Lu̱' queh.
Re' k'oric re're', to̱b ta nchel xibiraj wo' nak i c'amol quibe̱h take sol, ma' xinimej ta maj re're' xa re' chic quik'orbal take aj behsenel reh cano̱wa riyew rajawric, ma' re' ta la' chic i xik'or ma' Lu̱'.
Re' rinimal ti'c'axic xc'uluric je nah ha'Je' re' ajic chiwach take k'i̱j xojwih'ic wi̱' chipam ye'a̱b re' kahsbal quihk take cano̱wa, re' take aj behsenel reh cano̱wa xquitik'a̱' wach chi nakelic je chipam i ye'a̱b wilco̱j wi̱' re're' ru'um chi queh ru' re' ye'a̱b re' ma' holohic ta laj ye'a̱b co'lbal ki̱b chiwach i te̱w. Chi je' aj re' xca'n, xkatik ju' kojic nah ha' chi pan quic'ux take kich'i̱l xa ela' wo' nchel kojponic pan jenaj chic ye'a̱b kahsbal quihk i cano̱wa, Peni̱se ribihnal re' wilic wo' pa riyuk'ul i Cre̱ta. Ar aj nak ru' c'ahchi' quicapam take kich'i̱l chi nakojic kaco'lem ki̱b chiwach take te̱w quichalic chi kawach maj xa pan tak riche̱l i Peni̱se qui'iq'uic je take te̱w qui'elic cho pa nisec'a̱j nkajic wi̱' k'i̱j ch'i̱l i qui'elic cho pa ritz'e̱t nkajic wi̱' k'i̱j.
Je' re' k'uru' nok re' take kich'i̱l xquicapaj chi xca'n nak chic canar ojic chi coric je' ricab nca̱j ru' ru'um xquilow chi xip'ut cho jenaj te̱w xa suk ti wach re' xchalic pa risec'a̱j nkajic wi̱' i k'i̱j, xkatik ju' kojic nah ha' ma' naht ta chi chi̱' riyuk'ul i Cre̱ta
xa re' la' ru', nok junc'am chic kabehic je chi suk, xchalic pe' jenaj ma' laj te̱w Ewrocliron ribihnal re' yohbal wach naxucsaj take ribohl ha' cu rehtal xa rik'ojlom chic ri̱b chiwach ma' laj cano̱wa wilco̱j wi̱'.
Ru'um aj ransil i te̱w re're', re' ma' laj cano̱wa wilco̱j wi̱' xc'amaric cok cu pa richamil ha'. Je' aj re' k'uru' nok ma' xkacuy ta chic ransil i te̱w, ma' xkaniq'uej ta chic kak'i̱j chi xojsoljic wo' chic lok chi chi̱' ha', xkacana̱' la' ki̱b chi re' te̱w xojric'am je
cu rehtal xojponic chiwach jenaj chic t'uch ye'a̱b wilic pan yejal ha' Cala̱wra ribihnal re' xkaco'lej wi̱' ki̱b chiwach take te̱w. Ar aj chic ponok, re' take quicamanic chipam ma' laj cano̱wa re're' xa c'axic chic naxquikerej je t'uch cano̱wa kirimaj ru'um ma' laj cano̱wa
chi rijohsjic johtok chipam ma' laj cano̱wa re're' eh xa c'axic wo' chic naxquitumej pa̱m chi la̱sa i ma' laj cano̱wa re're'. Chiri̱j i wili ru'um reh quiyo'jic chi enkacora̱' chipam i ye'a̱b ma'xta wi̱' richamil i ha' Si̱rte ribihnal, re' tz'ih rik'oj wi̱' ri̱b i te̱w xquikahsaj cho reh chi re' ma' laj kacano̱wa naric'amaric je ru'um take ribohl i ha'
re' xa cuc' tak nak chic ma' nquisolq'uij i cano̱wa nanponic quik'oj qui̱b chiwach ru̱c' ansil.Chiri̱j re're' nok ka'nam chic lok jenaj k'i̱j chi je' re' ojic nka'n, re' take quicamanic chipam ma' laj cano̱wa p'uht quicutum take jok ju'jun ihk pan ha' maj pan yohbal nak chic wilco̱j chi ekojbut'lujic jok pan ha' ru'um rahlil rihk i ma' laj cano̱wa re're'.
Pa ro̱x chic k'i̱j, re' aj chic take camanbal ma' ajwal ta quiwach chipam ma' laj cano̱wa p'uht kacutum jok pan ha'.
Ar ajic ru', chipam i yohbal wilco̱j wi̱' re're' ru'um take ribohl i ha', re' hoj re' wilco̱j pan ma' laj cano̱wa ma' keht'alim ta chic haj c'ahchi' kojic lok ru'um chi ma' xkilow ta wach i k'i̱j, ma' wo' re' take ch'imi̱l chiwach q'uih k'i̱j. Chi je' aj re' i c'axquilal wilco̱j wi̱', xkacapaj chi ma'xta nak chic bih narico'lonic keh chiwach i quimic.
Ar ajic nok wilco̱j chipam i yohbal re're', re' ma' Lu̱' xipahba̱' johtok ri̱b chi kaxilac i hoj re' ma' hoj ta chic wa'anak eh je' wili xik'or keh:«Hat-tak wasbe̱s nicha̱k', xanimej ta nak tak nik'orbal chi ma' xkacana̱' ta nak cho i pe̱t ye'a̱b xkarak chi chi̱' riyuk'ul i Cre̱ta, suk nak wilco̱j cho ar yu'na chi ma' c'ahchi' ta nak kac'ulum i ti' wili eh ma' c'ahchi' ta wo' nak rojic chi k'e̱b take rihk ma' laj cano̱wa wili.
Raj yu'na to̱b ta nchel awu'um aweh tak c'ahchi' kac'ulum wili, chacowej ac'ux tak ru'um nok to̱b ta sahchok wach i ma' laj cano̱wa wili ma' hab ta wach keh nariquimic.
Je' re' nik'or maj chiwach ak'ab wili re' Dios re' nilok'ej wach, jenaj raj tz'e' wa̱ch xic'uhtaj ri̱b wi̱n i hin re' raj k'orol riC'uhbal i Dios re're'
eh je' wili xik'or wi̱n:‹Ma' Lu̱', re' hat curman chi na̱wojic pa'lajok chiwach k'atal k'oric aj Ro̱ma. Ru'um aj re' ma' tiyo'jic chiwach i ti'c'axic wili maj ma' eta tiquimic. Yu'na k'uru', chacoj rehtal i wili: Re' Dios xic'u'lej cho na̱ apahkanic chi re' take qui'ihch'ilinic aweh chi ojic ar Ro̱ma naquico'lem wo' qui̱b awich'i̱l chiwach i ti'c'axic c'ahchi' ac'ulum tak wili, nqui wi̱n.
«Je' re' k'uru' chacowej ac'ux hat-tak ru'um nok re' Dios re' nich'ica̱' wi̱' nic'ux chi naribanam je' ricab xk'ormojic wi̱n, re're' naco̱j rico'lem chiwach ti'c'axic wili.
Re' cok ru' curman chi nakarakam jeno' ye'a̱b wilic pan yejal ha' eh chi je' re' ekoj-elic lok cu chi chi̱' chi muhx reh chi enkaco'lej ki̱b, nqui ma' Lu̱'.
Ru̱c' take k'oric xik'or ma' Lu̱', chi'nchel i hoj xcowjic wo' chic kac'ux.Chiri̱j chic re' naxponic i tic'lic ak'ab reh ricajlaj k'i̱j kelic cho cu pa riyuk'ul Cre̱ta, re' take quicamanic chipam i ma' laj cano̱wa re' c'ahchi' rik'ahxic je chipam i ha' Atriya̱tico ribihnal xquicapaj chi je' wilco̱j chic lok ma' naht ta chi chi̱' jeno' ye'a̱b.
Chi je' re' ru', p'uht quipajam nic' chamil pa̱m i ha' ilbal reh nic' chic nahtil wilic lok chi̱' ac'al. Nok quilom chic chi cu juninak ja̱ chic richamil pa̱m i ha' wilco̱j wi̱', cu xojbehic wo' chic je so' naxkapaj wo' chi richamil pa̱m i ha' re're'. Ar aj ru' naxquilow chi xa chic ho'lajuj ja̱ richamil pa̱m,
re' take quicamanic chipam ma' laj cano̱wa k'e̱' naxoquic cho quiyo'jic chi eno̱j katuhyaj ki̱b chiwach jeno' ma' laj abaj maj re' take ribohl ha' xa ma' ximay ta wo' kac'amaric lok chi chi̱' ha', to̱b ta xicuturic nak chic jok pan ha' take quejeb chi nimak tak ahl laj ch'ihch' wilque̱b chiri̱j ma' laj cano̱wa re' quicamanic chi pah'ab-bal reh cano̱wa.Ar ajic re' take quicamanic chipam ma' laj cano̱wa xquicapaj chi ma'xta nak chic ripah'ic i ma' laj cano̱wa. Je' re' ajic chi xa yo'jic chic wilque̱b wi̱', xiban chi xa ji̱k' chic pan quic'ux chi nsak'ic ta nak ti lok ilbal nak reh haj enquic'am lok i ma' laj cano̱wa reh chi ma' eta rituhyaj ri̱b chiwach take abaj.
re' ma' Lu̱' je' wili xik'or reh c'amol quibe̱h take sol ch'i̱l take riso̱l:«Wi re' take quicamanic chipam i cano̱wa wili equi'elic je, til nakaquimic chi kunchelal i hoj re' ekojcahnic ayu', nqui xik'or queh.
Xa re' wo' xibiraj chi je' re' i c'amol quibe̱h take sol, xik'or queh riso̱l chi xquiyoc' je c'aham bac'lic wi̱' t'uch cano̱wa eh chi je' re' xc'amaric je ru'um ribohl ha'.
Chiri̱j chic ru' na xilow i ma' Lu̱' chi xoquic wo' chic cho quiyo'jic chi'nchel take c'acharel wilque̱b pan cano̱wa chi til narisahchic quiwach eh ru'um re're' ma' c'ahchi' ta chic ca'nam quiwa' quiha̱' chi suk, je' wili xik'or queh nok c'ahchi' chic roquic cho sak'ic:«Re' hat-tak cajlaj chic cho k'i̱j ap'utum tak cuyuj wiric eh ma' abanam ta wo' awa' aha̱' tak chi suk.
Ru'um aj re' til nipahkaj aweh tak yu'na chi cha'n awa' aha̱' tak chi suk ru'um nok curman chi nariwih'ic awansil tak chi muhx chi elic lok cu chi chi̱' jeno' ye'a̱b. Nipahkaj wo' aweh tak chi ma' tiyo'jic tak maj ma' hab ta wach keh nariquimic chipam i c'axic wilco̱j wi̱' wili, nqui queh.
Nok rik'orom chic re're', re' ma' Lu̱' xichop johtok riwa' riha̱' eh xitioxej johtok reh i Dios. Nok rich'akam chic yejal, p'uht ric'uxum chi quiwach chi'nchel take wilque̱b ar.
Xichalic take re', xquicowsaj wo' chic quic'ux ru'um k'oric xik'or ma' Lu̱' eh xi'oquic chi wi'c chi cunchelal. Re' take winak re're'
nponic waklaj ricajlaj c'ahl  q'uihal take chi wilco̱j wo' cok pa riman i hoj.
Re' ma' laj cano̱wa x-xerebic ru'um i ribohl ha'Nok chi kunchelal i hoj ka'nam chic kawa' kaha̱' chi suk, xoj-oquic chi ricuturic jok pan ha' take birin wilic wi̱' ixi̱m reh chi narich'akic so' wach rahlil rihk i ma' laj cano̱wa re're'.
Chiri̱j ru' naxsak'ic lok, xkilow je wach jenaj ye'a̱b ma' keht'alim ta ribihnal xa re' la' ru' xkilow je chi chi̱' i ye'a̱b re're' wilic lok nech' rocbal cok i ha'. Naxkilow chi je' re', xkatik'a̱' wach chi nakesam lok ar i ma' laj cano̱wa wi la' xka'n lok canar resmejic cu ar.
Je' re' ajic nok quiyoc'om chic jok ric'ahamil take i ahl laj ch'ihch' wilque̱b jok pan ha', re' take quicamanic chipam ma' laj cano̱wa xquichej i la̱sa pixlic wi̱' behsbal reh ma' laj cano̱wa. Chiri̱j chic ru' nok quijohsam chic i t'uch tz'ih ncojoric chiwach cano̱wa re' rik'oj wi̱' ri̱b i te̱w, xi'oquic je chi ribehsjic i ma' laj cano̱wa cu chi chi̱' lok i ye'a̱b re're'
xa re' la' ma' xojponic ta lok cu chi chi̱' maj re' ma' laj cano̱wa naxponic rik'oj pan ju' chiwach i juntuhy chi abaj wilic pan ha', ma' cu ta chic xc'uyu'jic so' p'uht la' ritokic cho pa riyejal ru'um ransil take ribohl ha' nc'ulic quik'oj qui̱b chiwach.
Nok je' re' xc'uluric, re' take sol xquitik'a̱' wach chi quiwach chi naquicansam nic' nimal take tz'ahpel reh chi ma' eta qui'elic je chi muhx
xa re' la' re' c'amol quibe̱h, ru'um chi raj rico'lem ri̱j ric'acharic i ma' Lu̱', ma' xiyew ta k'ab queh chi naca'nam chi je' re'. Je' re' ajic re' c'amol quibe̱h take sol xitak'a̱' rik'ormojic chi nic' pa' nimal take tz'ahpel quichol muhx quicut je qui̱b chi pe̱t pan ha' reh chi naquelic lok chi chi̱' ye'a̱b re're' chi co'lbal qui̱b.
Je' aj re' ru' ma' xa ta re' take nic' q'uihal quichol muhx xquico'lej ri̱j quic'acharic naxi'elic lok chi chi̱' ye'a̱b re're', je' la' wo' take xi'elic lok xa nah tak ritz'ilomil ma' laj cano̱wa, on china̱ xa pa' chic jaric ncamanic chipam.
Nok re' ma' Lu̱' xti'iric ru'um jenaj a̱k' ar Ma̱ltaNok kaco'lem chic lok ki̱b chipam ye'a̱b re're', cu re' aj chic ru' keht'alij chi re' ye'a̱b wilic pan yejal ha' re're' Ma̱lta po' ribihnal. Re' take patanel xkarak take ar re're' xik'oric keh chi je' re' bihnal.
Re' take c'acharel re're' xojquic'ul wo' chi suk quic'ux je' wo' k'e̱' xojquic'ax maj xquic'ula̱' i k'a̱k' reh chi naka'nam kak'ixinic ru'um nok yohbal wach jab ch'i̱l c'uxic c'ahchi' ribanam.
Ar ajic nok re' ma' Lu̱' xo̱j rimol junk'ahl chi xiq'uey eh nok c'ahchi' riyeb cok pan k'a̱k', xelic cho jenaj a̱k' xilac tak si̱' ru'um ritz'a'quilal i k'a̱k' eh chi je' re' xichohpaj cho ri̱b chi k'ab ma' Lu̱'.
Naxquilow take aj Ma̱lta chi re' a̱k' t'uylic chic chi k'ab ma' Lu̱', je' wili p'uht quik'orom chi quiwach:«Re' winak wili til je' ru̱c' aj cansanel ras richa̱k', maj to̱b ta nak xico'lej cho ri̱b chi ma'xta nquimic pan ha', re' pe' chic i a̱k' naricansanic reh yu'na. Je' re' k'uru' re' rimahc i winak wili ma' iq'ue̱l ta wach na̱, nqui take chi quiwach.
Chi je' aj re' ru', re' take re' c'ahchi' cuy'em chi nariquimic nak i ma' Lu̱', chaj nawa̱j reh ru' ma' je' ta re' xc'uluric ru̱c', re' la' chic i xiban ru' xikerej lok i a̱k' chi k'ab eh xicut jok pan k'a̱k'!
Naxquilow chi ma'xta bih xic'ul i ma' Lu̱' chiwach i junc'am re're', re' take aj Ma̱lta xa cu c'ahchi' wo' cuy'em nic' o̱ra ensipjic cho rik'ab ma' Lu̱', on nic' o̱ra enoquic cho riquimic, xa re' la' naxquilow chi q'uih chic o̱ra xiq'uic lok eh ma'xta bih c'ahchi' ric'ulum i ma' Lu̱' je' chic wili p'uht quik'orom:«Re' c'acharel wili jenaj po' dios winak riwi̱', nqui p'uht quik'orom.
Re' ma' Lu̱' xesaj lok riya'bilal raja̱w i ma' Puwli̱yoNok xib chic k'i̱j hoj wih'inak ar Ma̱lta, re' c'amol be̱h chipam i ye'a̱b re're', re' Puwli̱yo ribihnal re' q'uih take rac'a̱l wilic ar, re're' xa suk chic xojric'ul chi xa xiyew chic kawarbal ch'i̱l kawa' kaha̱' chiwach take k'i̱j re're'.
Chiwach take k'i̱j nok wilco̱j ar, tz'eht re' raja̱w xriplijic wach yoca̱b ru'um jenaj tz'a' xchalic chiri̱j ch'i̱l wo' jenaj quic' pamis xchalic chi pa̱m. Naxibiraj i ma' Lu̱', xo̱j rik'o'rej eh nok wilic chic ponok ru̱c', xicoj rik'ab china̱ eh xo̱c chi ti̱j chiri̱j. Chiwach i junc'am re're', re' raja̱w ma' Puwli̱yo xiq'uic je riya'bilal.
Naxelic lok i ribiral re're', q'uihal take yowa'i̱b chipam i ye'a̱b re're' xic'amaric cho ru̱c' ma' Lu̱' eh xicahnic chi suk naxesaj lok quiya'bilal.
Ru'um xiban i ma' Lu̱', re' take aj Ma̱lta k'e̱' xojquic'ax chi xquisi̱j pa' bih keh chiwach take k'i̱j xojwih'ic ar. Je' wo', xquiyew je pa' bih ajwal wach keh reh nah kabe̱h nah ha' naxojcojoric je chipam jenaj chic ma' laj cano̱wa
cahnanak chipam i ye'a̱b re're' chi ric'sjic i k'elej naxc'ulic lok reh tinamit Alejantri̱ya ribihnal.
Re' ma' Lu̱' xcowjic ric'ux ru'um xca'n juntuhm chi aj niminel aj Ro̱maNok xib chic poh hoj wih'inak ar Ma̱lta, re' hoj xkatik ju' kojic nah ha' chipam ma' laj cano̱wa re' xkachop chi chi̱' i ye'a̱b re're'. Re' cano̱wa re're' wilic wo' chi rehtalil i quijalwachil qui̱b chi tiyo̱x Ca̱stor ch'i̱l Po̱lux quibihnal.Nok hoj chic oconak je chipam i cano̱wa re're' xojponic chipam jenaj ye'a̱b quihi'lic wi̱' take cano̱wa Siracu̱sa ribihnal re' xojcahnic wo' wi̱' xib k'i̱j.
Chiri̱j chic ru', nok iq'uinak chic i xib k'i̱j re're', re' ma' laj cano̱wa xbehsjic je ma' naht ta chi chi̱' lok ac'al eh chi je' re' xojponic chipam jenaj toco̱m chic ye'a̱b kahsbal quihk take cano̱wa, Re̱jyo ribihnal. Ar chipam i ye'a̱b re're' xka'n jenaj ak'ab eh chiri̱j chic ru' xoj-elic wo' chic je naxchalic jenaj te̱w xchalic pa risec'a̱j nkajic wi̱' k'i̱j. Chiri̱j chic ru' nok ricab chic k'i̱j kelic cho ar Siracu̱sa xojponic pan tinamit Potyo̱li ribihnal.
Ar xojcahnic wuku̱b k'i̱j ru'um nok re' take aj niminel xkarak take ar xiban xa nch'uk chic quic'ux chi ripahkaljic keh chi xojcahnic ar. Ka'nam chic wuku̱b k'i̱j ar, chiri̱j ru' xkachop aj je behic chi ko̱k reh kojic pan tinamit Ro̱ma.
«Chipam je kabehic re're', re' take aj niminel quic'acharic ar Ro̱ma xojc'ulic quic'ul pan be̱h eh ru̱c' re're' xcowsjic ric'ux i ma' Lu̱' ru'um i Dios. Ru̱c' xca'n take aj niminel re're', re' ma' Lu̱' xitioxej johtok i Dios. Je' re' riban maj chi quixilac take aj niminel re' xibirinic reh chi nakaponic i hoj, wilic take xojc'ulic quic'ul cu chipam take tinamit je' wili quibihnal: “Re' C'aybal wilic pa ribe̱h A̱pyo” ch'i̱l i “Xib C'aybal”.
Chi je' aj re', re' ma' Lu̱' nok xib chic k'i̱j riponic ar Ro̱ma xitak'a̱' je quic'amaric take nahsil ra̱' ri'sil cho ma' Israhel eh je' wili xik'or queh:«Was tak nicha̱k', re' hin to̱b ta nak ma'xta bih jeno' mahc xniban chi quiwach take kich ra̱' ri'sil cho ma' Israhel on chiwach take c'uhbal hoj tijimaj wi̱' cu'um take cho kama̱m kati't, wilic take kich ra̱' ri'sil cho ma' Israhel xinquik'ahsaj ar Jerusalen pan quik'ab take sol aj Ro̱ma re' xicojbic wi̱n pan che̱'.
Re' cok ru' re' take nimak cajawric aj Ro̱ma wilque̱b ar Jerusalen nok ca'nam chic i pech'oj wi̱n chi coric, xca̱j nak quincok'tam je ru'um chi ma' xquirak ta jeno' mahc chiwi̱j je' ru̱c' quimic ta nak ri̱j
xa re' la' naxquik'ihtaj qui̱b take kich ra̱' ri'sil cho ma' Israhel re're' chi ma'xta wok'tjic je, ma' xincok'taj ta chic je xink'ahsjic la' wo' nak chic pan quik'ab chi naquich'ukum i k'oric chi nina̱. Ru'um aj reh re' til tok'lic xnipahkaj rich'ukuric k'oric chi nina̱ chiwach i k'atal k'oric ayu', ma' ru'um ta nchel chi nwa̱j ta nak nitz'akam jeno' mahc chiqui̱j take kich katinami̱t re're'.
Je' re' nok re' hin xa je' na nchel hin jeno' tz'ahpel naxinc'amaric cho chiwach i k'atal k'oric ayu' xa ru'um ti ru' chi nicoj wach chi coric i ch'iclic wi̱' kac'ux i hoj ra̱' ri'sil cho ma' Israhel chi re' take camnak naquic'acharic wo' chic cho. Je' aj re' ru', chi ma' tehlic ta wi̱j yu'na re' hin xnitak'a̱' je ayuk'unjic tak reh chi nanik'orom aweh tak i ch'iclic wi̱' kac'ux re're'. Xa re' cok ru' nanik'orom wo' aweh tak nic' wach rich'iquinjic quic'ux nca'n take quiniminic reh Jesus, nqui ma' Lu̱'.
Naxquibiraj re're' take quimolom qui̱b ru̱c' ma' Lu̱' je' wili xquik'or reh:«Re' hoj ma' kac'ulum ta jeno' hu̱j nk'oric chawi̱j je' ru̱c' quitak'a̱b ta nak cho keh kas kacha̱k' wilque̱b ar Jure̱ya. Je' wo', xa ta nak c'ulunak jeno' queh chi rik'ormojic keh chi re' hat c'ahbilal ta nak c'ahchi'ca̱t chi quixilac.
Chi je' aj re' ma' ru'um ta re're' xojc'ulic awu̱c' ru'um la' nka̱j kabiram ru̱c' achi̱' re' nacapaj chiri̱j i toco̱m chic niminic xak'or re're' maj re' take kich ra̱' ri'sil cho ma' Israhel wilque̱b xa haj ye'a̱b xa re' wo' c'ahbil laj k'oric nkabiraj chi nca'n chiqui̱j take wilque̱b pan niminic re're', nqui take reh.
Re' ma' Lu̱' xik'or i c'uhbal chiri̱j Jesus queh take niminel ar Ro̱maJunpech naxquipahba̱' jenaj k'i̱j chi naquimolom qui̱b take ra̱' ri'sil cho ma' Israhel ru̱c' ma' Lu̱', yohbal wach q'uihal xquimol qui̱b chipam i pa̱t wilic wi̱' ma' Lu̱'. Ar ajic re' ma' Lu̱' xa re' wo' xip'ut wahk'ek cu rehtal xoquic i k'i̱j, xik'or queh tijbal chiri̱j rajawric i Dios chi K'atal K'oric. Ma' xa ta re' risakomsjic wach i tijbal re're' xiban, xik'or la' wo' i k'oro̱j cho chipam take hu̱j wilic wi̱' i C'uhbal Ye'o̱j reh Moyses, je' wo' chipam take hu̱j wilic wi̱' i c'uhbal xquik'or take raj k'orol C'uhbal i Dios. Je' aj re' ru', re' ma' Lu̱' til xiyew ric'ux chi c'uhbalanic reh chi re' take c'ahchi' quibirinic reh ench'uk quic'ux eh enquicoj wach chi coric chi re' i Jesus re' i K'atal K'oric k'oro̱j cho ribiral najtir k'i̱j.
Ru̱c' aj c'uhbalanic xiban ma' Lu̱' re're', wilic take xquinimej i c'uhbal xik'or eh wilic wo' take ma'xta nca̱j niminic.
Nok re' take ma' xca̱j ta niminic naquich'akam nak chic je qui̱b cu̱c' take quich'i̱l re' jalic chic wach quino'jbal, re' ma' Lu̱' je' wili xik'or queh:«Naxk'oric i Lok' laj Uxlabal cu̱c' take kama̱m kati't ru̱c' chi̱' i raj k'orol C'uhbal i Dios Isayi̱yas ribihnal, riwi̱' po' nchel chi reh naxik'or chi je' wili:
“Re' Dios rik'or chi je' wili:‘Hiy cu̱c' nitinami̱t eh chak'or queh chi re' take niC'uhbal xa naquibiram wo'xa re' la' ma'xta chic quirakam chiri̱j;xa naric'uhtjic wo' take lok' laj nawa̱l chi quiwach,xa re' la' ma'xta chic quilom ricorquil
ru'um nok re' take re' xquicowsaj chic i ca̱mna.Je' wo' xquicupsaj qui̱b eh xquisot'saj wo' qui̱b chipam quino'jbal.Ru'um chi je' re' xca'n, re' hin ma'xta chic nito'bem takemaj re' take re' ru'um chi ma' quinquisic' ta chic,naquicahnic chi cup nah chic takeje' wo' chi sot' wach chic take chipam quino'jbal.Chi je' aj re' ma'xta chic quirakam chiri̱j nic'uhbal ru̱c' chi'nchel i ca̱mna, nqui Dios, nqui Lok' laj Uxlabal.
«Chi c'ahchi' aj rojic elok wach awu̱c' tak i xik'or cho Lok' laj Uxlabal, re' hat-tak k'uru' chaweht'alij tak chi cu̱c' chic take ma' re' ta ra̱' ri'sil cho ma' Israhel c'ahchi'qui̱n ritak'a̱b je Dios chi rik'ormojic i c'uhbal nk'oric chiri̱j i co'lbal i̱b riyew ru'. Cu̱c' nanibanam chi je' re' maj re' take re' til naquibiram i c'uhbal nanik'orom queh, nqui ma' Lu̱' queh.
Chi xquibiraj chic i xik'or i ma' Lu̱' queh re're', re' take rich ra̱' ri'sil cho ma' Israhel xi'o̱j chi xa quiwolem chic qui̱b chiri̱j take k'oric xik'or ma' Lu̱'.
Je' aj re' ru', re' ma' Lu̱' cu xcahnic chic quib ha̱b ar Ro̱ma chipam jenaj quimel pa̱t re' ncha'jaljic wi̱' eh chi je' re' nic' pa' q'uihal take c'acharel qui'o̱j c'olok ru̱c' chi rik'o'rjic, xic'ul take pan sukquil c'uxlis.
Je' wo', ru'um chi xye'eric k'ab reh chi c'uhbalanic ar, re' ma' Lu̱' chi ma' nyo'jic ta nech' ok, xisakomej wo' wach queh i tijbal nk'oric chiri̱j rajawric i Dios chi K'atal K'oric eh je' wo' xik'or queh chi re' Jesus til re're' Ajabe̱s Pahbamaj chi K'atal K'oric.
Re' hu̱j xitz'ihmbaj i ma' Lu̱' queh niminelAj Ro̱maRe' c'alenenic xiban je ma' Lu̱' queh aj niminel ar Ro̱maRe' hin ma' Lu̱' c'ahchi' nitz'ihmbam je i hu̱j wili. Re' hin nwa̱j nik'orom je aweh tak take k'oric wili chiwi̱j: Re' hin, hin pahbamaj chi aj k'oro̱l, banol reh camanic xiritak'a̱' wi̱' i Jesus re' Pahbamaj chi K'atal K'oric. Je' wo', nik'or wo' aweh tak chi re' Dios xchihbic wi̱n chi nanik'orom take holohic laj k'oric nchalic ru̱c' eh je' wo' chi re' wo' re' xk'oric wi̱n chi je' wili:«Quim hat Lu̱', re' hat naca̱t nipahba̱b chi hat waj k'oro̱l C'uhbal, nqui wi̱n.
Chiri̱j chi nik'orom chic lok re're', nanik'orom take holohic laj k'oric wili re' chalanak ru̱c' i Dios: Chipam i Lok' laj Hu̱j wilic wi̱' riC'uhbal i Dios rik'or chi re're' xiyew cho rik'ormojic queh take raj k'orol C'uhbal tak'amaj take cho ru'um chi wilic take holonquilal naribanam
eh chi je' re', re' hoj keht'alim chi re' take holohic laj k'oric re're' nk'oric chiri̱j i rAc'u̱n i Dios re' Pahbamaj chi K'atal K'oric, Jesus ribihnal. Chiri̱j i Jesus re're' keht'alim i wili: Chi re're' naxc'acharic ayu' wach ac'al ar chalanak rija'quil ru̱c' i k'atal k'oric aj najtir k'i̱j ma' Tawiy.
Je' wo' keht'alim chi re' Lok' laj rUxlabal i Dios je' wili rik'or chiri̱j i Jesus:«Re' rAc'u̱n i Dios wilic rajawric, nqui rik'or.Ru̱c' i rucsjic cho chi quixilac take camnak chi xc'acharic wo' chic, re're' nc'uhtunic keh hoj chi re' Jesus til wilic rajawric.
Ru'um aj chi re' Jesus wilic rajawric, re're' xiban chi xnic'ul ru̱c' i Dios i ato'bil wili: Chi re're' xiripahba̱' chi raj k'oro̱l eh chi ru̱c' nicamaj niban re' ok i Jesus chic'ul rilok'il. Nok nic'ulum aj chic i ato'bil re're', niban nicamaj re're' reh chi xa pa' tinamit wilque̱b wi̱' take c'acharel je' ru̱c' enquich'ica̱' quic'ux chiri̱j i Jesus, ewo' nquinimej.
Re' hat-tak aj niminel je' ru̱c' tic'acharic tak ar Ro̱ma, wilca̱t wo' tak pa riman quich'i̱l take je' re' nca'n maj re' hat-tak k'oro̱j chic aweh tak chi je' wili ru'um i Jesus re' Pahbamaj chi K'atal K'oric:«Quim tak wu̱c' eh re' hin etinicoj tak chi waj tahkanel, nqui k'oro̱j cho aweh tak.
Aweh hat-tak re' tic'acharic tak ar Ro̱ma nitz'ihmbaj je i hu̱j wili eh ayu' tinic'alenej tak je hat-tak re' k'e̱' ti' tiric'raj tak i Dios eh xatriyuk'ej tak chi ribanaric chi hat-tak chic lok' laj ritinami̱t. Je' aj wili ac'alenjic tak niban je k'uru': Re' ta nak rato'bil eh je' wo' i sukquil c'uxlis riyew cho kAja̱w Dios ch'i̱l i Lok' laj Ajabe̱s Jesus re' Pahbamaj chi K'atal K'oric, re' ta nak re' wih'ok pan ac'acharic tak.
Re' ma' Lu̱' xa riban wo' riti̱j chiqui̱j take aj niminel aj Ro̱maRu̱c' i pe̱t k'oric nwa̱j nitok'a̱b wi̱' nihu̱j wili, nwa̱j nik'orom chi awu'um aweh hat-tak wilic tioxonic pan wa̱mna naniban johtok niti̱j eh re' nbanic chi quintioxonic johtok chiwach i Dios re' nilok'ej wach, re' i Jesus re' Pahbamaj chi K'atal K'oric. Je' re' niban maj xa haj tinamit nelic lok abiral tak, nk'ormojic chiri̱j nic' wach rich'iquinjic ac'ux na'n tak chiri̱j i Jesus.
Chipam take ti̱j niban, re' hin xa quink'oric wo' chawi̱j hat-tak. Re' ok Dios k'orok aweh tak chi til je' re' niban maj re're' quirilow cho ru̱c' chi'nchel chaj bih niban ru'um nok wilic cho chi Ajabe̱s reh camanic niban ru̱c' chi'nchel i wa̱mna. Re' camanic niban re're', re' i rik'ormojic ribiral i Ac'unbe̱s ru̱c' take k'oric nye'bic sukquil c'uxlis queh c'acharel quic'ulbic reh.
Je' re' ajic ma' xa ta re' chawi̱j tak quink'oric naniban niti̱j je' la' wo' nipahkaj reh Dios wi la' je' re' ra̱j ru', chiyew ta nak k'ab wi̱n chi equino̱j awu̱c' tak pan jeno' k'i̱j chi nawojic tak ca̱t wic'ram cho.
Je' re' nipahkaj reh maj til nwa̱j wilom awach tak eh nok wilqui̱n ok chic chaxilac tak nwa̱j chi je' ricab nok nk'ahsjic jeno' si̱ reh jeno' hab wach je' wo' re' nye'eric aweh hat-tak take no'jbal to'bal aweh tak ru'um i Lok laj rUxlabal i Dios reh chi je' re' cow enatik tak ju' rich'iquinjic ac'ux tak chiri̱j i Jesus.
Je' aj re' k'uru' wi re' Dios xiyew k'ab wi̱n chi nawojic awu̱c' ra̱j rik'orom ma' xa re' ta hat-tak riman chic enach'ica̱' ac'ux tak chiri̱j i Jesus je' la' wo' re' eniban i hin. Ru̱c' re're' ewo' nwih'ic sukquil c'uxlis pan ka̱mna.
Re' ma' Lu̱' til rik'or ric'ux ojic ar pan tinamit Ro̱maNwa̱j chi na̱na'bem hat-tak was tak nicha̱k' aj niminel chi re' hin k'e̱' nwa̱j cho ojic awu̱c' tak eh q'uih pech quincapewenic chiri̱j re're', xa re' la' cu yu'na chi k'i̱j ma' nibanam ta canar i ojic ru'um chi nk'eteric pa̱m nibe̱h chi ribanjic re're'. Re' hin k'e̱' nak nwa̱j ojic awu̱c' tak ru'um nok nwa̱j nito'bem take c'acharel chaxilac tak je' ru̱c' ma' ja' nquich'ica̱' ta quic'ux chiri̱j i Jesus reh chi ewo' nquich'ica̱' ta quic'ux chiri̱j. Je' re' to'bonic nwa̱j nibanam je' ricab wo' niban nok wilqui̱n pan toco̱m chic tinamit re' quic'acharic wo' wi̱' take junleh chic ma' re' ta ra̱' ri'sil take cho ma' Israhel
ru'um nok re' hin cu̱c' chi'nchel c'acharel niban rik'ormojic ribiral i Jesus, ma' k'orel ta haj wilic i k'oric quik'oric wi̱' wi nchel pan k'oric criye̱co on pan toco̱m chic k'oric on to̱b ta wo' haj wilic riwi̱' i no'jbal nquic'am na̱ pan quic'acharic, wi nchel aj no'jbal take on ma' re' aj no'jbal take. Chi'nchel aj eh nik'or ribiral i Jesus ru'um nok je' ricab chi wilic ta nak jeno' nic'a̱s re' curman chi wi̱n chi nanitojom lok, je' wo' re' curman chi wi̱n chi nanik'orom i c'uhbal chiri̱j i Jesus.
Re' hin xa quink'oric wo' chiri̱j take k'oric re're' chi ma' quinq'uix'ic ta so' eh je' re' niban maj re' take k'oric re're', re' xquibiraj chi pe̱t be̱h take wich ra̱' ri'sil cho ma' Israhel eh chiri̱j chic ru' xquibiraj wo' take ma' re' ta ra̱' ri'sil cho ma' Israhel re' wo' re' nc'uhtunic wi̱' chi re' Dios wilic rajawric chi rico'ljic xa hab pa' wach ncojbic wach rik'orbal.
Je' re' nik'or maj re' take k'oric re're' nquiyew wo' chi eht'aljic i wili chiri̱j chaj bih riban i Dios: Chi re' take c'acharel nquich'ica̱' quic'ux chiri̱j i Jesus, quicahnic chi coric chic wach quic'ux. Re' xnik'or lok re're' no̱j elok wach chi til coric ru̱c' i tz'ihmbimaj cahnok ru'um jenaj raj k'oro̱l i Dios chi je' wili:«Re' c'acharel re' pahbamaj ru'um i Dios chi coric wach rino'jbalchi junelic k'i̱j sakom naric'acharic ru'um nok xich'ica̱' ric'ux chiri̱j i Dios, nqui xitz'ihmbaj cho.
Re' Dios ma' suk ta rilow cho take c'acharel je' ru̱c' c'ahbil quino'jbalQueh take c'acharel je' ru̱c' c'ahbilal nca'n eh ma' coric ta wach quino'jbal, re' Dios riyeb cho chi eht'aljic cu ar pan taxa̱j chi ma' suk ta rilow cho re're' eh ru'um re' riyew cho ti'c'axic chi quina̱. Re' take c'acharel je' re' quiwi̱' ma' nquicana̱' ta wo' chi toco̱m c'acharel nquicoj wach i coric laj tijinic chiri̱j i Dios
eh je' re' nca'n to̱b ta re' Dios xiyew chic queh chi xquina'bej wo' chi ma' suk ta rilow take c'acharel re' c'ahbilal nca'n. Ru'um aj re' nik'or chi re' take c'acharel re're' quina'bem chic i chaj bih eht'alamaj chiri̱j i Dios.
Je' re' nik'or maj nanquilow i nic' pa' nimal tik'imaj ru'um i Dios ayu' wach ac'al, to̱b ta ma' nquilow ta wo' wach i Dios take ru', nquilow i xitik'a̱' eh ru̱c' re're' nquirak chiri̱j chi manlic chi re' wo' Dios xtik'inic reh chi'nchel wilic ayu' wach ac'al. Ma' xa re' ta re', nquirak la' wo' chiri̱j chi re're' xa wilic wo' rajawric. Ru'um aj chi nquirak chiri̱j re're', ma' eta riban chi enquik'or chi re' Dios ma' xiyew ta queh chi nabjic i ribiral ru'.
To̱b ta quina'bem chiri̱j i til manlic Dios, ma' xquilok'ej ta wo' wach eh ma' xquitioxej ta wo' johtok nanquic'ul i ricuse'sbal. Chi jelow-bal la' re', re' chic i wili nca'n: Nquiyew quicapew-bal chi ritijiljic ri̱j take tijinic je' ru̱c' ma' ncamanic ta queh chi naquina'bem ribiral i Dios eh chi je' re' ma' nquirak ta chic chiri̱j re' xquina'bej nak ti chiri̱j i Dios.Je' re' k'uru' re' take c'acharel re're' ma' sakom ta chic pa̱m quino'jbal.
To̱b ta nak nca'n qui̱b chi xa wilic chic quino'jbal, xa ric'uhtjic la' wo' lok qui̱b nca'n chi ma'xta so' quino'jbal.
Ru'um aj re', re' take c'acharel re're' quimay i lok'onic nca'n nak reh i Dios re' c'achlic chi junelic eh re' chic take tiyo̱x nquilok'ej wach je' ricab quica'yic chicop quirupunic wa taxa̱j, on je' ricab quica'yic chicop quibehic, on je' ricab quica'yic chicop je' ru̱c' nquijuquej qui̱b wach ac'al na quibehic, on je' ricab wo' take je' kojca'yic i hoj c'acharel re' quimic ki̱j.
Je' re' nok ru'um chi xquimay rilok'onjic wach i Dios, re're' ma' ximin ta chic ri̱b ru̱c' quino'jbal nok xa ncotowej chic ribanaric i mahc ru̱c' chi'nchel i ca̱mna eh chi je' re' quicapew-bal, re' chic i nim laj q'uixbilal nca'n ribanaric chi quixilac.
Je' aj re' nca'n chi'nchel take c'acharel re're' ru'um nok nquilok'ej wach take quitiyo̱x re' nc'uhtunic lok reh haj wilic take ritik'inic i Dios. Tz'a̱b ru' i Dios re' nkak'or johtok pan kati̱j i hoj chi ye'o̱j rilok'il chi junelic k'i̱j sakom, ma' nquilok'ej ta chic wach to̱b ta nak re're' xtik'inic reh na̱ ac'al ch'i̱l take c'acharel, ch'i̱l wo' take chicop wilque̱b chiwach. Chi re' aj chic take tiyo̱x nquilok'ej take c'acharel re're', ma' re' ta chic i coric laj rilok'onjic i Dios nca'n, re' la' chic i ma' coric ta laj lok'onic ru̱c' take tiyo̱x.
Ru'um aj re', re' Dios ma' ximin ta chic ri̱b ru̱c' quino'jbal eh chi je' re' xquiyew wo' quic'ux chiri̱j i c'ahbilal re' nca'n ru̱c' chi'nchel i ca̱mna cu̱c' take toco̱m chic c'acharel to̱b ta nchel q'uixbilal ric'am cho chi quina̱. K'e̱' wo' chic nim wach i c'ahbilal nca'n take c'acharel re're' k'uru' maj chi quixilac take re' wilic take ixok je' ru̱c' ma' nca̱j ta chic tuhnic ru̱c' winak chi c'acharic je' ricab tik'imaj cho wach chi jenaj ixok eh jenaj winak narituna̱b ri̱b chi c'acharic. Je' re' ajic re' take ixok re're' nquisic' toco̱m chic quich ixok chi ritunabjic qui̱b chi c'acharic to̱b ta nak ma' riwi̱' ta chi je' re' nca'n.
Je' wo' re' nca'n take winak, wilic take ma' nca̱j ta chic tuhnic ru̱c' ixok chi c'acharic je' ricab tik'imaj cho wach chi jenaj winak eh jenaj ixok narituna̱b ri̱b chi c'acharic. Je' re' ajic re' take re' xa cu̱c' chic i quich winak k'e̱' nquitowej wih'ic eh chi je' re' nca'n i c'ahbil laj mahc re' q'uixbilal ric'am cho chi quina̱. Re' cok ru' nanca'n chi je' re', re' quiti'jolal quibakil take c'acharel re're' rijot' wo' ri̱b eh ru̱c' re're' enquic'ul i ti'c'axic re' ric'ul chi queh chi naquic'ulum ru'um reh c'ahbilal nca'n.
Nok re' Dios ma' ximin ta chic ri̱b cu̱c' take c'acharel je' ru̱c' ma' nca̱j ta chi re're' nwih'ic cu̱c' pan quic'acharic, re' take c'acharel re're' xa chiri̱j chic i c'ahbilal nwih'ic quicapew-bal eh ru'um re're' nca'n i ma' ric'ul ta chi banaric.
Chi je' aj re' quicapew-bal, yohbal wach take riman chic c'ahbilal nca'n je' ricab take wili: Re' ribanaric c'oyomal, re' ribanaric i balc'uxquilal, re' ric'axaric wach i bihomal, re' ma' suk ta rilmijic jeno' hab wach ric'ul ricuse'sbal i Dios. Nca'n wo' ribanaric i cansanic, ribanaric i wolic, ribanaric i chucuj k'oric eh re' pa' chic bih nca'n, nca'n ru̱c' ma' holohic ta laj capew-bal.
Ma' xa ta re're' take no'jbal nca'n, je' la' wo' nca'n take no'jbal wili: Aj molol c'uta̱j take, aj c'u'tjem cas quicha̱k' take, aj ixowonel reh Dios take, ma' hab ta so' wach nquiponbej, aj tz'uju̱l take, aj q'uihsinel wachi̱s take ru̱c' take k'oric nca'n chiri̱j quic'acharic, xa aj ticol c'ahbilal take eh xa k'etol wo' wach quik'orbal take quitu̱t caja̱w.
Je' wo' chic, re' take c'acharel re're' ma' nquirak ta chiri̱j chaj bih ra̱j chi enwih'ic holohic laj c'acharic. Xa eht laj winak take, ma' ti' ta nquic'raj take c'acharel xa re' la' riye'eric ti'c'axic chi quina̱ k'e̱' suk queh ribanaric maj ma' jaruj ta nquiquetelej wach take cas quicha̱k'.
Re' aj re' take no'jbal nca'n take c'acharel re're' to̱b ta queht'alim wo' nak chi re' Dios rik'orom chi re' take no'jbal re're' ma' tare̱t ta chi banaric. Je' wo' chic, re' Dios rik'orom wo' cho chi ric'ul chi queh chi naquiquimic chi'nchel take quibanic i c'ahbil laj no'jbal, xa re' la' ru' to̱b ta wo' rik'orom i Dios chi je' re', re' take c'acharel re're' ma' xa ta xquitik ju' ribanaric take no'jbal re're', je' la' wo' wi wilic chic jeno' c'acharel riban reh i no'jbal nca'n ru' nquik'or chi tare̱t i c'ahchi' ribanaric.
Re' Dios narich'ukum k'oric chi quina̱ take c'acharelChaxilac tak wilic take nquik'or chi je' wili:«A̱, re' take c'acharel re're' ric'ul chi queh chi re' Dios eriyew cho ti'c'axic chi quina̱ ru'um take c'ahbil laj no'jbal nca'n, nqui nquik'or.Aweh hat-tak je' ru̱c' tik'oric tak reh k'oric je' re', nik'or aweh tak i wili: Ru̱c' take k'oric re're' c'ahchi' wo' ak'orom tak chi ric'ul wo' chaweh tak chi re' Dios eriyew cho ti'c'axic chana̱ tak. Je' re' nik'or maj re' hat-tak re' tik'oric tak chi je' re' na'n wo' tak je' ricab nca'n take toco̱m chic c'acharel re're'. Ru'um aj re' ma' riban ta chi nak'or tak chi je' wili:«Re' hoj ma' nka'n ta keh c'ahbil laj no'jbal, ma' tiqui tak.
Je' wo' chic, wi keht'alim chi coric wach k'oric riban i Dios narik'or chi chi'nchel take quibanic i c'ahbil laj no'jbal ric'ul chi queh chi naquiquimic,
chaj wa'ric k'uru' chi re' hat-tak re' tik'oric tak chi ru'um reh c'ahbil laj no'jbal nca'n take c'acharel ric'ul chi queh chi re' Dios eriyew cho ti'c'axic chi quina̱, ma' nacapaj ta na tak chi re' Dios ewo' rik'or aweh tak chi je' re'? Je' re' i birinic niban maj to̱b ta nak aweht'alim wo' tak re're' xa cu c'ahchi' wo' abanam aweh tak i no'jbal je' ricab nca'n take c'acharel re're'.
Wi je' re' nacapaj tak ru'um reh rinimal richak'lamil i Dios, on ru'um reh riquetelbal wilic cho ku̱c' i hoj c'acharel, on ru'um reh ricuybal xa wilic wo' cho chi kana̱, nik'or aweh tak chi ma' c'ahchi' ta acapewenic tak chi manlic maj curman wo' chi na̱capam tak chi re' Dios ru'um reh rinimal wach richak'lamil, c'ahchi' wo' riyeb cho aweh tak chi na̱jalam wach ano'jbal tak.
Xa re' la' ru'um ricowil ac'ux tak, re' hat-tak ma' nacapaj ta tak re're' eh chi je' re' ma' ja' najal ta wo' wach ac'ahbil laj no'jbal tak. Ru'um chi je' re' na'n tak, yu'na c'ahchi' abanam tak chi re' Dios k'e̱' enjosk'bic cho awu̱c' tak chiwach take k'i̱j wili eh je' wo' re' chipam i k'i̱j nok re' Dios chi josk'onak chic cu̱c' chi'nchel take aj mahc, naribanam chi nariye'eric rinimal ti'c'axic chi quina̱. Chipam wo' i k'i̱j re're', chi'nchel take c'acharel naquilom wach chi manlic nic' wach i ch'ukuj k'oric naribanam i Dios chi quina̱.
Je' re' nik'or maj chipam i k'i̱j re're', re' k'orel nic' pa' wach xiban i ju'jun chi c'acharel chipam rik'ijil quic'acharic, je' wili narik'orom i Dios nachiban je' ricab riban jeno' ajabe̱s naritoj take raj camanom:
«Re' take wili quic'acharok chi junelic, nqui narik'orom.Je' aj re' narik'orom queh c'acharel je' ru̱c' ma' xquicana̱' ta ribanaric i coric wach c'acharic. Re' take c'acharel re' je' re' xca'n, xa re' chic c'ahchi' quicapam chiri̱j i quiwih'ic ar chipam i ye'a̱b re' ma' jaruj ta chic nariwih'ic wi̱' quimic. Je' wo', xa c'ahchi' wo' quicapewenic chiri̱j i quiwih'ic ar re' wilic wi̱' i Dios chi sutumaj ri̱j ru̱c' risakomil rilok'il. Je' wo', quicapewenic nca'n chiri̱j ribirmijic take holohic laj k'oric rik'or cho i Dios queh take quic'acharic pan holonquilal.
Tz'a̱b ru' take c'acharel je' ru̱c' xquik'ihtaj qui̱b chiwach rik'or i Dios, chi xa k'e̱' chic ric'a̱ cu̱c' re' Dios naribanam chi enquic'ul i ti'c'axic. Je' re' naribanam maj re' take re' ma' xca'n ta i holohic laj c'acharic je' ricab rik'or i coric laj c'uhbal re' la' chic i c'ahbilal xca'n ribanaric.
Je' re' k'uru' k'e̱' ti'quilal naquic'ulum i nic' pa' q'uihal take c'acharel nca'n i balc'uxquilal. Wi je' re' nca'n take ma' re' ta ra̱' ri'sil cho ma' Israhel narichalic ti'quilal chi quina̱ ru'. Je' wo', wi re' take ra̱' ri'sil cho ma' Israhel equibanic reh i balc'uxquilal, til k'e̱' wo' chic ti'quilal narichalic chi quina̱.
Tz'a̱b ru' wi re' take ra̱' ri'sil cho ma' Israhel enca'n i coric, k'e̱' wo' chic ricuse'sbal i Dios enchalic chi quina̱ chi naquiwih'ic ar re' wilic wi̱' i Dios chi sutumaj ri̱j ru̱c' risakomil rilok'il. Je' wo', naquiwih'ic wo' pan sukquil c'uxlis eh naquibiram take holohic laj k'oric rik'orom cho i Dios queh take quic'acharic pan holonquil. Je' wo' re', re' cuse'sbal re're' nchalic wo' chi quina̱ take c'acharel je' ru̱c' ma' re' ta ra̱' ri'sil cho ma' Israhel wi enca'n i coric pan quic'acharic.
Je' re' nik'or maj re' Dios xa jenaj wach riliric i tinamit riban cho.
Je' ricab, chi quixilac take ma'xta i C'uhbal Ye'o̱j reh Moyses cu̱c', re' Dios ma' eta riyew queh take quimahcanic chi ar ru̱c' equic'acharic chi junelic. Je' wo' re' naribanam i Dios cu̱c' take wilic i C'uhbal Ye'o̱j reh Moyses cu̱c'. Raj take re', re' c'uhbal re're' narich'ukbic k'oric chi quina̱ take quimahcanic chi ma' eta wo' nye'eric queh chi equic'acharic chi junelic ar re' wilic wi̱' i Dios.
Nic' pa' wach nc'uluric cu̱c' take ra̱' ri'sil cho ma' Israhel je' wo' re' cu̱c' take ma' re' ta ra̱' ri'sil cho ma' Israhel. Coric ru', re' take ma' re' ta ra̱' ri'sil cho ma' Israhel ma' wih'inak ta cu̱c' i C'uhbal Ye'o̱j reh Moyses chi naquic'amam na̱, xa re' la' chiwach i Dios re' take re' til wilic take tak'anic nchopbic quina̱ je' ricab nc'uhtunic lok nok nquinimej i holohic laj no'jbal nchopbic cho na̱ i ca̱mna eh ncamanic queh chi je' i C'uhbal Ye'o̱j reh Moyses.
Je' re' ajic re' take ma' re' ta ra̱' ri'sil cho ma' Israhel re're' nquic'uhtaj lok ru̱c' nca'n ribanaric chi xa pan ca̱mna wilic cho take tak'anic nchopbic quina̱ eh chi je' re' ru̱c' wo' i ca̱mna nqueht'alij nok holohic nca'n on nok c'ahbilal nca'n. Nok quicapam chic ri̱j chi naca'nam i c'ahbilal on chi naca'nam ribanaric i holonquilal, pan ca̱mna wo' nquibiraj wi̱' re' nk'oric queh wi c'ahchi' quimahcanic on ma' c'ahchi' ta quimahcanic ru̱c' i c'ahchi'que̱b.
Je' ricab i k'oric nquibiraj pan ca̱mna take c'acharel re're', je' wo' re' narik'orom i Dios queh chi'nchel c'acharel wi tare̱t on ma' tare̱t ta chiwach haj wilic take capewenic on bano̱j xca'n pan c'olic on chi sakom lok wach chi quiwach take toco̱m chic c'acharel. Re' hin k'uru' naquink'oric chiri̱j i suk laj k'oric nk'oric chiri̱j i Jesus, nik'or wo' chi wilic jenaj i k'i̱j nok je' re' naribanam i Dios eh chi je' re', re' Jesus re' Pahbamaj chi K'atal K'oric, re're' narik'oric reh wi tare̱t on ma' tare̱t ta i quibano̱j take c'acharel.
Re' k'oric chiri̱j q'uihsinic i̱b nca'n take ra̱' ri'sil cho ma' Israhel chiri̱j i C'uhbal Ye'o̱j reh MoysesRe' wili nwa̱j nik'orom chawi̱j tak je' ru̱c' nak'or chi hat-tak ra̱' ri'sil cho ma' Israhel: Chaweh hat-tak re' k'e̱' wo' chic nanimsaj awach tak chi quiwach take ma' re' ta ra̱' ri'sil cho ma' Israhel xa ru'um ti ru' chi nalok'ej tak wach i Dios eh je' wo' ru'um chi wilic awu̱c' tak i C'uhbal Ye'o̱j reh Moyses re' nach'ica̱' wi̱' ac'ux tak chi ru̱c' re're' nalok'ej tak wach chi coric i Dios.
Re' c'uhbal re're' til natijej tak ri̱j chi coric eh ru'um re' aweht'alim tak haj wilic take bano̱j nponic chiwach i Dios chi na̱banam tak eh wi toco̱m chic take c'acharel nca'n re're', re' hat-tak nak'or tak queh chi tare̱t nca'n. Ru'um aj chi wilic awu̱c' tak i C'uhbal Ye'o̱j reh Moyses
til cow na̱pahba̱b ac'ux tak chi ricapewjic chi je' ricab nok re' take sot' curman chi wilic jeno' nc'ambic je quibe̱h, re' hat-tak nacapaj wo' tak chi wilca̱t tak chi c'amol quibe̱h take ja' nquitijej ta qui̱b chiri̱j i Dios. Je' wo' chic, re' hat-tak nacapaj tak chi je' ricab nok re' sakom ncamanic reh chi naquibehic chi coric take wilque̱b pan k'ekom, re' hat-tak wilca̱t wo' tak chi sakomonel pa̱m quino'jbal take c'acharel ru̱c' i tijinic na'n tak.
Je' re' ajic ru'um chi wilic awu̱c' tak i c'uhbal re' til nc'uhtunic reh coric laj tijinic chiri̱j i Dios, re' hat-tak cow napahba̱' awi̱b tak chi ricapewjic chi wilca̱t tak chi caj tijinel take c'acharel je' quicab take ha'lac'un maj ma' ja' nquirak ta chiri̱j haj wilic take bano̱j nponic chiwach i Dios chi enca'n.
Ru'um aj chi je' re' nacapaj tak, re' hin niban aweh tak take pahkanic wili: Chaj wa'ric chi toco̱m chic take c'acharel natijej tak raj la' hat-tak ma' c'ahchi' ta atijem awi̱b chawibil awi̱b tak? Chaj wo' wa'ric re' hat-tak nak'or tak ricorquil chi ma' holohic ta banoj lek', xa re' la' ru' re' hat-tak na'n wo' tak i banoj lek'?
Chaj wo' wa'ric re' hat re' tik'oric chi re' caxa̱ra chic take ma' riban ta chi enca'n i c'oyomal, xa re' la' ru' re' hat na'n wo' tak i banoj c'oyomal? Je' wo' chic, chaj wa'ric chi ch'i'c nawilow take tiyo̱x xa re' la' ru' re' hat to̱j chi quelk'jic take tiyo̱x chipam take pa̱t wilque̱b take wi̱'?
Re' hat-tak re' nanimsaj awi̱b tak chi quiwach take ma' re' ta ra̱' ri'sil cho ma' Israhel xa ru'um ti ru' chi wilic awu̱c' tak i C'uhbal Ye'o̱j reh Moyses nik'or aweh tak chi ru̱c' i no'jbal na'n tak chi ma' c'ahchi' ta abanam tak rik'or i c'uhbal re're' c'ahchi' abanam tak chi ma' nye'eric ta rilok'il i Dios chi quixilac take c'acharel re're'.
Je' re' ajic re' hat-tak na'n tak je' ricab rik'or chipam i hu̱j tz'ihmbaj cahnok ru'um raj k'orol i Dios re' Isayi̱yas ribihnal re' rik'or wi̱' chi je' wili:«Awu'um aweh hat-tak, re' take ma' re' ta ra̱' ri'sil cho ma' Israhel xa c'ahbil laj k'oric chic nquik'or chiri̱j i Dios nanquibiraj ribiral, nqui rik'or.
Ma' ru'um ta chi yoc'o̱j lok ritz'uhmal na̱ ric'achanbal jeno' c'acharel eriban chi ritinami̱t i DiosRe' riyoc'oric lok ritz'uhmal na̱ c'achanbal re' nka'n hoj ra̱' ri'sil cho ma' Israhel chi rehtalil chi hoj ritinami̱t i Dios, re're' til ncamanic keh xa re' wi nkanimej chi coric i C'uhbal Ye'o̱j reh Moyses. Tz'a̱b ru' wi re' hat-tak wich ra̱' ri'sil cho ma' Israhel ma' nanimej ta tak i c'uhbal re're', re' nak'or tak chiqui̱j take ma' re' ta ra̱' ri'sil cho ma' Israhel re' ma' nquiyoc' ta lok ritz'uhmal na̱ quic'achanbal chi ritinami̱t i Dios take re' wo' re' abiral tak narik'ormojic ru'um i Dios.
Coric ru', yu'na chi kawach hoj ra̱' ri'sil cho ma' Israhel re' take c'acharel re're' wilic quibiral chi ma' re' ta ritinami̱t i Dios take raj la' wi re' take re' nca'n i holohic laj bano̱j re' rik'or i C'uhbal Ye'o̱j reh Moyses, re' Dios eriban chi chiwach ru' jenaj chic wach quibiral ru̱c' i kabiral i hoj ra̱' ri'sil cho ma' Israhel re' nka'n riyoc'oric lok ritz'uhmal na̱ kac'achanbal.
Chi je' re' eriban chi nc'uluric cu̱c' take ma' re' ta ra̱' ri'sil cho ma' Israhel wi nca'n chi je' re', nik'or aweh tak chi re' take c'acharel re're', re' chic re' equik'orbic aweh tak chi hat-tak aj mahc. Je' re' nik'or maj re' take re' to̱b ta ma' quiyoc'om ta lok ritz'uhmal na̱ quic'achanbal rehtalil chi ritinami̱t i Dios take, nca'n haj wilic rik'or i C'uhbal Ye'o̱j reh Moyses raj i hat-tak to̱b ta na'n tak ribanaric riyoc'oric lok ritz'uhmal na̱ ac'achanbal tak eh natijej wo' tak ri̱j i c'uhbal re're', ma' na'n ta tak haj wilic i rik'or.
Nik'orom aj chic re're' yu'na re' chic i wili nanik'orom: Chiwach i Dios ma' ru'um ta chi ar ru̱c' i ma' Israhel nchalic kaja'quil re' ta nak ti re' nbanic chi re' hoj til hoj ra̱' ri'sil cho ma' Israhel. Je' wo', re' ribanaric i yoc'o̱j lok ritz'uhmal na̱ c'achanbal ma' re' ta wo' ti re' til rehtalil chi re' hoj, hoj ritinami̱t i Dios.
Re' la' nbanic chi hoj ritinami̱t i Dios re' la' wili: Chi re' rUxlabal ru' xijal cho wach kano'jbal. Je' re' ajic chipam i ka̱mna wilic i rehtalil re' nc'uhtunic chi je' re' kawi̱'. Re' rehtalil re're' ma' ru'um ta nchel chi re' C'uhbal Ye'o̱j reh Moyses rik'or keh chi cu nakayoc'om lok ritz'uhmal na̱ kac'achanbal nok wilic, re' la' rUxlabal i Dios nbanic re're'. Ru'um aj re', re' Dios suk laj k'oric rik'or chiki̱j to̱b ta nchel wilic take c'acharel ma' je' ta re' rik'ormojic nca'n.
Re' ma' Lu̱' nk'oric chiri̱j chi re' Dios xa coric wo' wach ric'uxChiri̱j chi nik'orom chic lok re're', yu'na re' hat-tak enak'or tak wi̱n i wili:«Re' riwa'ric kac'acharic i hoj ra̱' ri'sil cho ma' Israhel k'e̱' wo' chic xiq'uic na̱ chiwach riwa'ric quic'acharic take ma' re' ta ra̱' ri'sil cho ma' Israhel xa re' la', chaj camaj keh re're' eh chaj bih xitik keh chi xkayoc' ritz'uhmal na̱ i kac'achanbal? nqui enak'or tak.
Til pa ricorquil, re' hin nik'or aweh tak chi k'e̱' wo' chic ncamanic aweh tak re're'. Pe̱t k'oric, enik'or aweh tak chi re' take kama̱m kati't xic'ulbic cho reh take k'oro̱j cho ru'um i Dios chi narimahsam wach ku̱c'.
Re' cok ru' to̱b ta re' Dios xa rinimej wo' i haj wilic i rik'or, ma' chi'nchel ta keh hoj ra̱' ri'sil cho ma' Israhel xquinimej je' ricab xquik'or chi naca'nam. Ru'um chi je' re' wilic aweh tak je' wili naquik'orom:«A̱, wi wilic take je' re' xca'n chi kaxilac, ra̱j na rik'orom k'uru' chi ru̱c' re're', re' take c'acharel c'ahchi' ca'nam chi re' Dios ma' rinimej ta wo' chic take k'oric k'oro̱j cho ru'um? nqui naquik'orom.
«Re' hin nik'or aweh tak chi ma'xta. Re' Dios ma' jaruj ta eriban chi je' re'. Haj cok wilic riban i Dios, re' ric'uhtjic chi re're' xa coric wo' wach ric'ux to̱b ta re' hoj chi'nchel c'acharel kojkajic chipam i chucuj k'oric. Ru'um aj re', re' ma' Tawiy naxk'oric chiri̱j mahc xiban je' wili xik'or chipam i hu̱j tz'ihmbimaj ru'um:«Re' hat Dios til na'n wo' ribanaric re' nak'or chi na̱banam.Je' wo' chic nok hab wach ncojbic jeno' amahc,re' hat xatelic wo' coric ru̱c' ak'orbal chi rico'ljic awi̱b, nqui xik'or.
Yu'na je' na nak wili na̱k'orom tak:«Wi coric ru' chi re' ricuyuric kamahc nc'uhtunic lok wi̱' ricorquilal wach ric'ux i Dios nok re' hoj nka'n i c'ahbilal, chaj chic bih jeno' k'oric naka'nam chiri̱j i Dios k'uru'? Nakak'orom on nchel chi nok ma' ja' cuyu̱j ta kamahc re' Dios ma' coric ta wach ric'ux chi riyew cho ti'c'axic chi kana̱ ru'um reh kamahc? nqui na nak enak'or tak on ma'xta?Je' ta nak re' enak'or tak, re' hin til nik'or aweh tak chi xa memil laj c'u'lunic nak ena'n tak chawach ru̱c' i k'oric re're'.
Je' re' nik'or aweh tak maj ma' jaruj ta eriban chi re' Dios ma' ta nak coric wach ric'ux! Reh aj chi re' Dios erich'uk wach quimahc take c'acharel curman wo' chi coric wach ric'ux. Wi ta nak ma' coric wach ric'ux, ma' eta wo' nak riban chi eriban ch'ukuj wach mahc, maje'?
A̱, yu'na wilic wo' aweh tak je' wili birinic naca'nam:«Chaj bih riwi̱' k'uru' chi re' Dios naxich'uk k'oric chi kana̱ chi hoj aj mahc cu riyew wo' chic cho ti'c'axic chi kana̱? Re're' ma' ric'ul ta nak chi reh chi je' re' riban wi coric chi re' rich'ukuric wach kamahc riban re're' ric'uhtaj chi coric wach ric'ux eh ru'um re're' ric'ul wo' rinimal rilok'il, ma' je'? nqui naquik'orom.
Coric ru', wilic take quik'oric chi je' re' c'ahchi' nik'orom chipam take c'uhtunic niban, xa re' la' ru' re' take c'acharel re're' ric'ul chi queh chi re' Dios eriyew cho ti'c'axic chi quina̱ ru'um i chucuj k'oric nca'n chiwi̱j. Je' re' nik'or maj wi ta nak je' re' k'oric niban, ewo' nak nik'or take k'oric wili:«Ka'n tak i c'ahbilal maj wi je' re' nka'n nariye'eric rilok'il i Dios ru̱c' re're', nqui nak enik'or.Re' hin ma' je' ta re' nik'or chipam take c'uhtunic niban.
Re' cok ru' naniban i c'uhtunic, quink'oric chiki̱j i hoj ra̱' ri'sil cho ma' Israhel eh chaj bih k'oric niban chiki̱j i hoj? Nik'or na chi xa re' wach i hoj nka'n i holonquilal eh ru'um re' k'e̱' wo' chic coric wach kac'ux chi quiwach take ma' re' ta take ra̱' ri'sil cho ma' Israhel? Ma'xta, ma' jaruj ta eriban chi je' re' enic'uhtaj maj nik'orom chic chi re' hoj chi'nchel ra̱' ri'sil cho ma' Israhel kojmahcanic eh je' wo' re' chi'nchel take ma' re' ta ra̱' ri'sil cho ma' Israhel.
Re' rik'ormojic chi chi'nchel i hoj c'acharel hoj aj mahc, xa nok wo' k'oro̱j cho ribiral je' ricab k'oro̱j cho chipam i jenaj queh take hu̱j xitz'ihmbaj cho i kak'atal k'oric najtir k'i̱j re' ma' Tawiy. Chipam i hu̱j re're' je' wili rik'orom cho:“Ma' jeno' keh hoj c'acharel coric ta nak wach kac'ux.Til xa ta nak jeno' keh wilic.
Ma' jeno' wo' keh hoj wilic ta nak kano'jbal.Ma' jeno' wo' keh hoj nkasic' i no'jbal ru̱c' i Dios chi nakac'acharic chi coric kawach.
Chi'nchel i hoj c'acharel xkamay rinimjic i Dios.Chi'nchel hoj junojic chipam i ma' holohic ta laj no'jbal.Ma' wo' jeno' keh hoj ato̱b ta nak. Til xa ta nak je jeno' keh wilic.
Re' take k'oric qui'elic cho pan kachi̱' nakojk'oric, xa je' na ricab richuhquil nelic cho pan jeno' muk'unbal nanteheric cok na̱.Je' re' nik'or maj ru̱c' i k'oric nka'n re' take quibirinic keh quicahnic chi ma' suk ta quic'ux.Je' wo', re' hoj xa chucuj k'oric nka'n nakojk'oric.Je' ricab i riti'quilal ncojoric jeno' c'acharel ru'um i riqui̱ ti'o̱j riban jeno' a̱k',re' take k'oric qui'elic cho pan kachi̱' nquicoj riti'quil ca̱mna take quibirinic keh.
Ma' xa re' ta re' i c'ahbilal nka'n je' la' wo' chi kaxilac wilic take c'acharel xa tikilque̱b wo' chi naca'nam i cansanic i̱b.
Ru'um chi xa pa' ye'a̱b wilque̱b take je' re' c'acharic nca'n,xa chasachlom quicapew-bal take toco̱m chic c'acharel nca'n on nquicojlom ti'quil c'uxlis pan ca̱mna take c'acharel.
Re' take c'acharel je' re' quibanic ma' quic'acharic ta chi suk quic'ux.
Re' take re' ma' xa re' ta ma' quicapewenic ta chiri̱j i Diosje' la' wo' ma' nquiyohlej ta wo' wach, nqui rik'orom cho.
Re' chi'nchel take k'oric k'oro̱j chipam i c'uhbal re're' keht'alim i hoj je' ru̱c' kojc'acharic chi choplic kana̱ ru'um i c'uhbal re're' chi c'ahchi' quik'oric chiki̱j. Ru'um aj re' nok re' Dios rik'or chi re' hoj, hoj aj mahc chiwach, chiki̱j wo' hoj chi'nchel c'acharel c'ahchi' rik'oric chi je' re'. Chiwach i k'oric re're' k'uru' ma' hab ta chic wach jeno' c'acharel eriban chi erirak rik'orbal chi rico'ljic ri̱b chiwach i Dios,
on ma' hab ta wach keh hoj ra̱' ri'sil cho ma' Israhel ncojoric ru'um i Dios chi coric wach ric'ux xa ru'um ta nak chi rinimej i C'uhbal Ye'o̱j reh Moyses maj to̱b ta nak nchel nkanimej chi'nchel rik'or i c'uhbal re're' ma'xta jeno' c'acharel cojo̱j ta nak ru'um i Dios chi coric wach ric'ux. Je' wo' chic, ru̱c' i C'uhbal Ye'o̱j reh Moyses keht'alim chi re' hoj raj niminel i Jesus hoj wo' aj mahc
xa re' la' ru' xkeht'alij wo' chi re' Dios xojricoj chi coric chic wach kac'ux.
Wi ch'iclic chic kac'ux chiri̱j i Jesus ra̱j rik'orom chi nkac'am chic na̱ chi coric i C'uhbal Ye'o̱j reh MoysesChi re' Dios xiban chi coric chic wach kac'ux re' hoj ma' xkeht'alij ta ru̱c' i C'uhbal Ye'o̱j reh Moyses, xkeht'alij la' ru̱c' i jenaj chic c'uhbal. Cu re' aj chic yu'na keht'alim i k'oro̱j cho chipam i C'uhbal Ye'o̱j reh Moyses je' wo' i k'oro̱j cho najtir cu'um take raj k'orol C'uhbal i Dios nok je' wili k'oro̱j cho:«Xa re' wach wi re' take c'acharel nquich'ica̱' quic'ux chiri̱j i Jesus re' Pahbamaj chi K'atal K'oric, re' Dios riban chi coric chic wach quic'ux take ru'. Ma' xa ta ku̱c' i hoj ra̱' ri'sil cho ma' Israhel riban i Dios chi je' re', je' la' wo' cu̱c' take junleh chic c'acharel maj chiwach i Dios chi'nchel i hoj c'acharel xa jenaj wach kawi̱' ru̱c' i wili:
Chi'nchel i hoj c'acharel c'ahbil xojbanic eh ru'um re' ma' riban ta chi ekojwih'ic chiwach rinimal wach rilok'il sakom nsutunic ri̱j i Dios, nqui k'oro̱j.
Je' re' k'uru' re' Dios riban chi re' take c'acharel je' ru̱c' nquich'ica̱' quic'ux chiri̱j i Jesus no̱j riban chi coric chic wach quic'ux chiwach. Re' riban wili ma' ru'um ta nchel chi nka'n jeno' ritojoric reh, riban la' ru'um reh nim laj c'axbal keh eh ru'um re' riban wo' chi ru̱c' riquimic i Jesus re' Pahbamaj chi K'atal K'oric ncuyuric kamahc.
Je' re' nok ru̱c' i quimic xic'ul i Jesus re' xwachjic je' ricab nok re' take c'acharel najtir k'i̱j nquiwachej ric'atjic i me̱' ncansjic ru'um reh quimahc, re' Dios xic'uhtaj chi re' Jesus re' aj re' ncuybic reh quimahc take c'acharel nok nquicoj wach chi re're' xquimic chiqui̱j chi quico'ljic.Ru̱c' xiban i Dios re're', nc'uhtunic lok wach chi til riban i ch'ukuj k'oric china̱ i quimahc take c'acharel. Je' re' nik'or ru'um chi cu yu'na re' quimahc take aj najtir k'i̱j ma' ja' ch'uku̱j ta wo' wach ru'um i Dios ru'um nok chi cu c'ahchi' ruy'em rik'ijil naribanaric wi̱' re're'.
Raj la' i rik'ijil tik'imaj cho wach najtir chi naric'uhtunic wi̱' chi re' Dios til rich'uk wach quimahc take c'acharel, til chiwach kak'ijil yu'na xc'uluric. Chipam ru' ma' xa ta nc'uhtunic chi re' Dios xa coric wo' wach i ch'ukuj k'oric riban je' la' wo' chipam re're', re' Dios riban wo' chi re' take c'acharel je' ru̱c' nquich'ica̱' quic'ux chiri̱j i Jesus wilque̱b chi coric chic wach quic'ux.
Wi re' aj Dios nbanic chi re' take c'acharel re' nquich'ica̱' quic'ux chiri̱j i Jesus wilque̱b chi coric chic wach quic'ux, re' take k'oric nbanjic k'uru' chi re' hoj ra̱' ri'sil cho ma' Israhel k'e̱' wo' chic coric wach kac'ux ru'um chi nkanimej take k'oric wilic chipam i C'uhbal Ye'o̱j reh Moyses ma' riban ta chic chi nkatik ju' rik'ormojic. Je' re' nik'or maj ma' ru'um ta reh kabano̱j riban i Dios chi wilco̱j chi coric chic wach kac'ux, ela' riban chi je' re' ru'um rich'iquinjic kac'ux chiri̱j i Jesus.
Je' re' k'uru' nik'or chic chi ma' ru'um ta reh take quibano̱j take c'acharel equiwih'ic chiwach i Dios chi cuyu̱j chic quimahc ru'um la' reh rich'iquinjic quic'ux chiri̱j i Jesus.
Ru̱c' wili c'ahchi' na nchel nik'orom chi re' Dios xa awu'um hat-tak ra̱' ri'sil cho ma' Israhel lok'omaj wach? On je' wo' na cu'um take ma' re' ta ra̱' ri'sil cho ma' Israhel? Til nik'or aweh tak chi re' Dios lok'omaj wo' wach cu'um ru'!
Je' re' nik'or maj je' ricab chi re' hoj ra̱' ri'sil cho ma' Israhel nkak'or chi re' Dios re' nkalok'ej wach xa re' wach re' wilic chi narilok'onjic wach cu'um chi'nchel c'acharel, je' wo' re' ku̱c' chi'nchel i hoj c'acharel je' chi ra̱' ri'sil on ma' re' ra̱' ri'sil cho ma' Israhel, re' Dios xa jenaj wach i capew-bal wili naribanam: Xa re' wach wi xkach'ica̱' kac'ux chiri̱j i Jesus, re're' erik'or keh chi wilco̱j chic chiwach chi ma'xta chic kamahc.
A̱, yu'na wilic take c'acharel naquik'orom chi je' wili:«Ru̱c' i nak'or chiri̱j rich'iquinjic quic'ux take c'acharel chiri̱j i Jesus, ra̱j na rik'orom chi re' hoj ra̱' ri'sil cho ma' Israhel ma' curman ta chic chi enkanimej i C'uhbal Ye'o̱j reh Moyses? nqui naquik'orom.Ma'xta, ma' je' ta re' ra̱j rik'orom. Ra̱j la' rik'orom chi nok ch'iclic chic kac'ux chiri̱j i Jesus, re' c'uhbal re're' echic nkanimej i hoj chi coric.
Re' ma' Lu̱' xk'oric chiri̱j i c'acharic xiban i ma' Awraham chi cuyu̱j chic rimahcNibanam ok chic lok k'oric chiri̱j rich'iquinjic quic'ux take c'acharel chiri̱j i Jesus, yu'na ajic kojk'orok so' chiri̱j i ajabe̱s ma' Awraham, re' kara'il cho i hoj ra̱' ri'sil cho ma' Israhel. Chaj bih riwi̱' chi xc'acharic chiwach i Dios chi coric chic wach ric'ux?
Wi ta nak ru'um reh ribano̱j xc'acharic chi je' re', re' ma' Awraham wilic nak riwi̱' chi reh chi erinimsaj ri̱b chi quiwach take rich c'acharel. Raj la' ma' ru' ma' je' ta re' xiban maj chiwach i Dios ma' riwi̱' ta chi reh chi eriq'uihsaj ri̱b.
Je' re' k'uru' chaj bih riwi̱' i k'oro̱j chipam i Lok' laj Hu̱j tz'ihmbimaj wi̱' riC'uhbal i Dios? Ar aj ru' rik'or chi re' ma' Awraham xich'ica̱' ric'ux chiri̱j i k'oro̱j reh ru'um i Dios eh chi ru'um re' chi je' xiban, re' Dios xipahba̱' chi jenaj c'acharel coric wach ric'ux.
Kacapaj yu'na chiri̱j i wili re' nc'uluric ru̱c' jeno' aj camanom: Nok re're' ncamanic, ric'ul i ritojbal re' cok ru' ric'ul re're' ma' ru'um ta chi xa jeno' ato'bil c'ahchi' ribanaric reh, ric'ul la' ru'um chi xicamanej wach.
Tz'a̱b ru' wi re' aj camanom ma' ncamanic ta ma' eta wo' nye'eric ritojbal eh wi xic'ul nchel jeno' tumi̱n, xa jenaj ato'bil xbanaric reh. Re' nc'uluric ru̱c' aj camanom re' nc'ulbic reh jeno' ato'bil to̱b ta ma' ncamanic ta, je' wo' re' nc'uluric ru̱c' xa hab wach jeno' rich'ica̱' ric'ux chiri̱j i Dios. Je' re' nik'or maj re' Dios riban reh chi ato'bil chi ripahba̱' chi coric chic wach ric'ux chiwach. Je' re' riban i Dios xa ru'um chi re' c'acharel re're' rich'ica̱' ric'ux chiri̱j chi re' Dios til ripahba̱' chi coric wach quic'ux take aj mahc nok nquiyew quic'ux chiri̱j.
Re' najtir k'atal k'oric ma' Tawiy xich'ica̱' wo' ric'ux chiri̱j i riban Dios re're'. Ru'um aj re' xk'oric chiri̱j i risukquilal ric'ux nwih'ic jeno' c'acharel re' pahbamaj chi coric wach ric'ux ru'um i Dios to̱b ta ma'xta bih jeno' bano̱j riban reh chi pahbamaj chi je' re'.
Je' aj wili xik'or i ma' Tawiy:“K'e̱' rinimal risukquil c'uxlis wilic pan ca̱mna take c'acharel re' xcuyuric eh xsacharic wach quimahc ru'um i Dios.
Je' wo', nok re' Dios rik'or chi re' take c'acharel re're' ma' re' ta chic aj mahc take, k'e̱' wo' rinimal risukquil c'uxlis nwih'ic pan ca̱mna, nqui xik'or.
Re' xik'or i ma' Tawiy re're' nakacojom na tak rehtal chi xa chiki̱j ta i hoj ra̱' ri'sil cho ma' Israhel xk'ormojic cho? Ma'xta! Xk'ormojic la' wo' cho chiqui̱j take ma' re' ta ra̱' ri'sil cho ma' Israhel je' ricab c'uhtunic riban keh wili chiri̱j i kama̱m ma' Awraham: Nakojk'oric chiri̱j i ma' Awraham, re' hoj nkak'or chi re're' xich'ica̱' ric'ux chiri̱j i k'oro̱j reh ru'um i Dios eh chi ru'um chi je' re' xiban, re' Dios xipahba̱' chi jenaj c'acharel coric wach ric'ux.
Coric ru' nkak'or chi je' re', xa re' la' ru' niban aweh tak i pahkanic wili: Nok je' re' xiban i Dios ru̱c' ma' Awraham chi xicuy rimahc, re' ma' Awraham riyoc'om chic lok ritz'uhmal na̱ ric'achanbal on ma' ja' xta? Coric enak'or tak chi je' wili:«Ma'xta, re' ma' Awraham ma' pe̱t ta xiban riyoc'oric lok ritz'uhmal na̱ ric'achanbal, re' la' re' naxich'ica̱' ric'ux chiri̱j i k'oro̱j cho ru'um i Dios ma' ja' riban ta nak ribanaric re're', nqui k'oric ena'n tak.
Je' aj re' cu chiri̱j chi rich'ica̱b chic ric'ux chiri̱j i k'oro̱j cho ru'um i Dios, re' ma' Awraham xbanjic reh jenaj tak'anic chi naricojom jenaj rehtalil reh riti'jolal c'uhtbal reh chi re' Dios xicoj chic jenaj chi quixilac take ritinami̱t. Ru̱c' riyoc'oric lok ritz'uhmal na̱ ric'achanbal xiban i ma' Awraham re' xcamanic wo' chi jenaj rehtalil, re' Dios c'ahchi' wo' rik'orom chi re' ribanam nak chic lok wili coric wo' wach: Cu chipam i rik'ijil nok re' ma' Awraham ma' ja' riyoc'om ta lok ritz'uhmal na̱ ric'achanbal, re' Dios xipahba̱' chic chi re're' jenaj c'acharel coric wach ric'ux xa ru'um chi xich'ica̱' ric'ux chiri̱j k'oro̱j cho reh ru'um. Ru̱c' aj xiban re're', re' Dios xiban wo' chi re' ma' Awraham xmikric chi aj c'amol quibe̱h take c'acharel nquich'ica̱' quic'ux chiri̱j i rik'or i Dios to̱b ta ma' nquiyoc' ta lok ritz'uhmal na̱ quic'achanbal. Nic' pa' wach ripahba̱bjic banaric i aj c'amol quibe̱h re're' je' wo' re' quipahbabjic xbanaric ru' xa ru'um rich'iquinjic quic'ux chiri̱j chaj bih rik'or i Dios.
Je' re' nok re' ma' Awraham xmikric chi c'amol kabe̱h i hoj ra̱' ri'sil cho ma' Israhel re' kojc'ambic na̱ i tak'anic bano̱j cho chi nakayoc'om lok ritz'uhmal na̱ kac'achanbal. Ma' xa ta wilic chi c'amol kabe̱h i hoj chi riyoc'oric lok ritz'uhmal na̱ kac'achanbal, wilic la' wo' chi c'amol kabe̱h chi nkatahkej ri̱j i no'jbal xiban cho nok cu ja' riyoc'om ta nak lok ritz'uhmal na̱ ric'achanbal. Re' no'jbal re', re' i wili: Chi re're' til xich'ica̱' ric'ux chiri̱j k'oro̱j ru'um i Dios.
Ru̱c' i ma' Awraham k'uru' nc'uhtunic chi re' cuse'sbal k'oro̱j cho ru'um i Dios ma' nc'uluric ta ru'um chi re' take c'acharel nquic'am na̱ i riC'uhbal i Dios Ye'o̱j reh Moyses. Wi ta nak ru'um re're' nc'uluric i cuse'sbal, ra̱j nak rik'orom chi ma' eta raj chi nkach'ica̱' kac'ux chiri̱j i xik'or i Dios eh wi ta nak je' re' enka'n ra̱j wo' nak rik'orom chi re' k'oro̱j ru'um i Dios ma'xta nak bih eritik keh eh je' wo' ma'xta nak bih eritik keh chi nkach'ica̱' kac'ux chiri̱j i Dios.
Haj nak cok wilic encamanic ne'el re' nak chi enkac'am na̱ i C'uhbal Ye'o̱j reh Moyses, ra̱j wili xa ma'xta bih eritik keh chi enka'n chi je' re' eh je' re' nik'or ru'um i wili: Ma' ta nak wilic i C'uhbal Ye'o̱j reh Moyses, ma' nk'ormojic ta wo' nak chi wilic take c'acharel je' ru̱c' ma' nquinimej ta i c'uhbal re're'. Raj wili ru'um reh chi wilic i C'uhbal Ye'o̱j reh Moyses, nk'ormojic wo' chi wilic wo' take c'acharel je' ru̱c' ma' nquinimej ta i c'uhbal re're' eh ru'um reh quimahc re're', re' Dios eriyew cho ti'c'axic chi quina̱.Je' re' ajic nkilow chi ru'um reh chi wilic i C'uhbal Ye'o̱j reh Moyses, re' wo' re' nbanic chi enwih'ic i ti'c'axic chi quina̱ take c'acharel je' ru̱c' ma' nquinimej ta i c'uhbal re're'.
Ru'um aj reh re', re' ric'amaric na̱ i C'uhbal Ye'o̱j reh Moyses ma' ncamanic ta keh chi ric'uluric take cuse'sbal k'oro̱j cho ru'um i Dios. Xa re' wach haj wilic encamanic keh, re' rich'iquinjic kac'ux chiri̱j i Dios re' xa ru'um reh rinimal ric'axbal wilic chi quina̱ take c'acharel xik'or chi naricuse'sam take cho. Ru'um reh ric'axbal re're' k'uru', re' take cuse'sbal k'oro̱j cho ru'um i Dios til pa'lic rik'ormojic chi narichalic chi quina̱ take c'acharel re' wilic chi quiwach i ma' Awraham chi c'amol quibe̱h. Hab aj wach take c'acharel re're'? Re' chi'nchel take nquich'ica̱' quic'ux chiri̱j i k'oro̱j cho ru'um i Dios je' ricab xiban i ma' Awraham. Je' re' ajic kich'i̱l i hoj ra̱' ri'sil cho ma' Israhel re' wilic chi kana̱ rinimjic i C'uhbal Ye'o̱j reh Moyses, wilic wo' queh take ma' re' ta ra̱' ri'sil cho ma' Israhel wilic i ma' Awraham chi c'amol quibe̱h.
Je' re' nik'or maj re' ma' Awraham xk'ormojic cho reh take k'oric wili re' wilque̱b wo' chi tz'ihmbimaj cho chipam i Lok' laj riC'uhbal i Dios chi je' wili:“Je' ricab nok jenaj ajabe̱s wilic chi quina̱ take rac'u̱n rixk'u̱n reh chi re' take re' enca'n haj pa' wilic riban i caja̱w,re' hin xniban chic chi re' hat ma' Awraham etiwih'ic chi c'amol quibe̱h i q'uihal chi c'acharel wilque̱b chi junsut tinamit wach ac'al, nqui xk'ormojic reh.Nic' pa' wach xik'or i Dios reh Awraham je' wo' re' xiban. Je' re' ajic re' Dios re' wilic rajawric chi ritik'injic i ma' ja' wilic ta eh chi wilic wo' rajawric chi ribanaric chi equic'acharic wo' chic take c'acharel je' ru̱c' xiquimic chic je, xiban chi re' ma' Awraham xwih'ic chi c'amol quibe̱h take i q'uihal c'acharel
ru'um chi xich'ica̱' ric'ux chiri̱j xk'ormojic reh ru'um. Naxiban chi je' re' i Awraham, ma'xta bih jeno' xto'bonic reh chi rilmijic nic' wach naric'uluric cu̱c' take riq'uihal c'acharel naric'amam quibe̱h, xa re' la' ti xich'ica̱' wi̱' ric'ux chiri̱j i k'oro̱j cho reh ru'um i Dios naxik'or chi je' wili:“Re' take awa̱' awi'sil nariwih'ic k'e̱' q'uihal take chi ma' jeno' enchol rajlajic chi'nchel je' ricab nc'uluric ru̱c' take ch'imi̱l, nqui xik'or reh.
Chiri̱j i wili nok wilic na reh ho'c'ahl  ha̱b, re' ma' Awraham ma' xipoh'aj ta ric'ux chiri̱j haj wilic i k'oro̱j reh ru'um i Dios to̱b ta nchel xicoj rehtal chi ma' eta chic nwih'ic riha'lac'u̱n ru̱c' rehq'ue̱n ru'um chi iq'uinak chic na̱ rihabil reh ac'ununic maj re' ransil xa je' na chic ricab ransil jeno' winak xa quimic chic reh. Je' wo' chic, ma' ru'um ta wo' chi re' rehq'ue̱n ma' Awraham re' Sa̱ra ribihnal, ma' re' ta ac'unom laj ixok
xiban ta nak chi re're' xipoh'aj ric'ux chiri̱j i k'oro̱j cho reh ru'um i Dios on chi xicana̱' ta nak rich'iquinjic ric'ux chiri̱j i Dios. Ma'xta! Re' la' ma' Awraham cow xitik ju' rich'iquinjic ric'ux chiri̱j rik'orom cho i Dios eh xa xitioxej wo' reh ru̱c' i chaj bih naribanam maj
til k'e̱' ch'iclic ric'ux chiri̱j i Dios chi wilic rajawric chi ribanaric chi'nchel haj wilic k'oro̱j cho ribiral ru'um.
Je' re' ajic ru'um chi re' ma' Awraham naxc'acharic cho xich'ica̱' ric'ux chiri̱j i k'oro̱j reh ru'um i Dios, re' Dios re're' xipahba̱' wo' i ma' Awraham chi jenaj c'acharel coric wach ric'ux je' ricab rik'or chipam i Lok' laj Hu̱j tz'ihmbimaj wi̱' riC'uhbal i Dios.
Re' ribiral re're' ma' xa chiri̱j ta Awraham tz'ihmbimaj cho,
je' la' wo' chiki̱j hoj aj niminel reh Jesus maj re' hoj, hoj wo' pahbamaj chi hoj c'acharel coric wach kac'ux ru'um reh rich'iquinjic kac'ux chiri̱j i Dios. Re' Dios re' nkach'ica̱' kac'ux chiri̱j re're' til xucsaj cho chi quixilac take camnak i kAja̱w Jesus
re' xicana̱' ri̱b chi xcansjic reh chi xcuyuric kamahc. Re' cok ru' nok camnak chic, re' Dios xucsaj wo' chic cho reh chi xojpahbabjic chi hoj c'acharel coric wach kac'ux.
Re' ma' Lu̱' rik'or chi yu'na wilco̱j chic pan sukquil c'uxlis ch'i̱l i Dios ru'um reh kAja̱w JesusChi ribanam chic i Dios chi kojc'acharic chi cuyu̱j chic kamahc ru'um reh rich'iquinjic kac'ux chiri̱j i xik'or ru', re' Ajabe̱s Jesus re' Pahbamaj chi K'atal K'oric riban chi enwih'ic sukquilal pan ka̱mna chiwach i Dios.
Je' wo' chic ru'um reh rich'iquinjic kac'ux chiri̱j chaj bih rik'orom cho i Dios, re' Jesus xic'uhtaj keh nic' wach ric'uluric rato'bil i Dios naka'nam eh chi wilic chi kana̱ i rato'bil re' cow ch'iclic wi̱' kac'ux, re' hoj yu'na chi xa suk chic kac'ux c'ahchi' kuy'em i k'i̱j nakehtric wi̱' rinimal wach rilok'il i Dios.
Re' cok ru' ma' xa ru'um ta re're' nsukbic kac'ux, je' la' wo' nsukbic kac'ux nok wilic kati'quil kac'axquil ru'um nok keht'alim chi nok wilic kati'quil kac'axquil, nkacuy take re're' ru̱c' i to'bonic riban cho keh i Dios.
Je' wo' chic nok re' hoj nkacuy ransil take c'axquilal, re' Dios rik'or chi holohic laj no'jbal c'ahchi' ka'nam eh ru̱c' i k'oric re're' riman chic nkach'ica̱' kac'ux chi ruyu'njic i k'i̱j nok ekoj-ehtric ru̱c' i rinimal wach rilok'il i Dios.
Ru'um chi je' re' ruyu'njic nka'n i k'i̱j re're', re' hoj ma' nkajic ta kac'ux riman la' chic nkach'ica̱' kac'ux chiri̱j i Dios maj re're' k'e̱' ti' kojric'raj eh reh chi re' hoj ti' wo' nakic'ram ru' xiyew keh i Lok' laj rUxlabal.
Re' ric'axbal i Dios xic'uhtaj cho chi kana̱ ma' hab ta wach jeno' c'acharel enbanicChi re' Dios k'e̱' ti' kojric'raj ar nc'utunic wach ru̱c' xc'uluric wili: Chipam rik'ijil chiho̱j cho ru'um i Dios nok ma'xta nak kajawric chi ribanaric take chaj bih no'jbal nponic chiwach i Dios, re' Jesus re' Pahbamaj chi K'atal K'oric, xquimic chi kaco'ljic i hoj aj mahc.
Til coric nik'or aweh tak chi ku̱c' i hoj c'acharel ma' nc'uhtunic ta chi ti' nquic'raj ki̱b. To̱b ta nak wilic jeno' c'acharel re' coric wach ric'ux, k'e̱' nak c'axic chi reh chi eriyew ric'acharic pan quimic chi rico'ljic jeno' rich c'acharel re' k'e̱' ti' ric'raj, on k'e̱' wo' nak c'axic chi reh chi eripahba̱' ri̱b chi riye'eric ric'acharic pan quimic chiri̱j jeno' rich c'acharel re' k'e̱' ti' ric'raj to̱b ta nak holohic wo' rino'jbal.
Ra̱j nchel i Dios ma' je' ta re' nc'utunic ru̱c', re' la' re' xic'uhtaj chi til k'e̱' ti' kojric'raj ru̱c' ribanaric i wili: To̱b ta nak hoj rinimal aj mahc, xitak'a̱' cho i Jesus re' Pahbamaj chi K'atal K'oric chi xquimic chiki̱j chi kaco'ljic.
Chi je' aj re' ric'uhtjic ric'axbal i Dios xiban cho chi kana̱, ma' c'axic ta chi keh rirakmajic chiri̱j chi re' Jesus naxichihcaj riquiq'ue̱l naxquimic je, xiban chi re' hoj echic kojc'acharic chi cuyu̱j chic kamahc eh ma' xa ta re're', ma' c'axic ta la' wo' chi keh rirakmajic chiri̱j chi naponok i k'i̱j narich'ukum wi̱' k'oric i Dios china̱ quimahc chi'nchel c'acharel, re' hoj ekojco'ljic chiwach rijosk'il naric'uhtam i Dios chi quina̱ take aj mahc.
Nik'or chi je' re' maj nok wilco̱j nak cho chi aj ixowonel wach i Dios, re're' xojricoj pan sukquil c'uxlis rich'i̱l ru'um reh riquimic i Jesus. Wi je' re' xiban cho ku̱c', re' ta na chic chiwach i junelic quimic ma' ekojco'ljic xa ru'um chi re' Jesus xichop wo' jenaj chic c'acharic naxuctic cho chi quixilac camnak?
Ma' xa ta re're' nik'or, je' la' wo' nik'or chi re' Dios xiyew cho risukquil kac'ux ru̱c' xiban i Ajabe̱s Jesus re' Pahbamaj chi K'atal K'oric maj re're' xojricoj pan sukquil c'uxlis ru̱c' i Dios.
Re' k'oric xiban i ma' Lu̱' chiri̱j nic' wach naxp'uhtic cho mahc china̱ ac'al wiliRe' aj chic yu'na nwa̱j k'oric chiri̱j i wili: Naxp'uhtic cho banoj mahc ayu' wach ac'al xa ru̱c' jenaj chi c'acharel, re're' xcahnic wo' chi quimic chic ri̱j. Chiri̱j chic ru' nok mahcanak chic cho c'acharel re're', xojcahnic wo' chi'nchel i hoj c'acharel chi pan quimic chic ki̱j maj chi'nchel i hoj xojmahcanic wo'.
Re' cok ru', ru'um chi cu ja' ribiral ta wo' cho i C'uhbal Ye'o̱j reh Moyses ma'xta nak bih nch'ukuric wi̱' k'oric chi quina̱ chi'nchel take c'acharel nok mahcanic nak chic nca'n cho. Je' re' nik'or ru'um chi re' c'uhbal re're' ma' ja'xta nak chi kawach hoj c'acharel chi rich'ukuric wach i kamahc.
To̱b ta nchel wilic ta nak chic cho i c'uhbal re're', re' nk'oric keh chi hoj aj mahc, chi'nchel c'acharel chiwach i rik'ijil cho ric'acharic i Aran cu rehtal rik'ijil cho ric'acharic i Moyses xa xiquimic wo' nak je. Coric, re' Aran xquimic je ru'um chi ma' xibiraj ta i tak'anic ye'o̱j ru'um i Dios eh je' wo' re' xca'n take nic' pa' q'uihal ma' ximahcanic ta ru̱c' ribirmijic k'oric chiwach i Dios je' ricab xiban i Aran.Ru̱c' i mahcanic xiban i Aran nkilow chi wilic xic'am cho chi quina̱ chi'nchel c'acharel ru̱c' ribano̱j. Je' wo' re' xc'uluric ru̱c' i Jesus re' uyumaj chi xc'ulic lok ayu' wach ac'al,
xa re' la' re' quibano̱j take qui̱b re're' rehreh wach. Je' ricab i Aran re' pe̱t winak naxmahcanic xiban chi re' rik'ijil kaquimic xchalic chi kana̱ chi'nchel i hoj c'acharel. Tz'a̱b ru' i jenaj chic winak re' Jesus re' Pahbamaj chi kaK'atal K'oric xic'uhtaj cho keh i rinimal wach richak'lamil eh ru̱c' re're' xiban wo' chi re' co̱ch riyew cho i Dios ru'um reh richak'lamil ewo' nquic'ul xa nic' pa' q'uihal tinamit nquich'ica̱' quic'ux chiri̱j.
Je' re' k'uru' ru'um chi re' ribano̱j i Jesus xa je' jeno' co̱ch nok ye'o̱j ru'um i Dios, re' ribano̱j re're' ma' je ta ricab ribano̱j xiban i Aran naxmahcanic. Je' re' nik'or maj naxmahcanic cho i Aran chi'nchel i hoj c'acharel xwih'ic chi kana̱ i ch'ukuj wach mahc xiban i Dios chi re' hoj, hoj aj mahc kabiral ra̱j i ribano̱j i Jesus xiban chi re' Dios xiyew cho keh chi je' ricab jeno' co̱ch chi ma' eta chic nk'ormojic kabiral chi hoj aj mahc, to̱b ta nchel chi'nchel hoj c'acharel q'uihal wach mahc xka'n.
Je' aj re' ru̱c' xiban i Jesus re' Pahbamaj chi kaK'atal K'oric, re' take c'acharel xye'eric chic queh i co̱ch chi xa ru'um rinimal richak'lamil i Dios equic'acharic chi coric chic wach quic'ux. Coric ru', ru'um reh rimahc i Aran xiban xojcahnic chi'nchel i hoj c'acharel chi quimic chic ki̱j, xa re' la' ru'um reh Jesus re' take c'acharel quic'ulbic reh i co̱ch ye'o̱j ru'um i Dios, echic quic'acharic chi junpech to̱b ta quiquimok je.
Je' wo' chic, ru̱c' i wili nkilow wo' chi rehreh wach ribano̱j i Jesus: Re' Aran nok ma' xibiraj ta k'oric chiwach i Dios, xiban chi chi'nchel i hoj c'acharel xchalic chi kana̱ i ch'ukuj k'oric riban i Dios chi aj mahc kabiral. Ra̱j nchel i Jesus ru̱c' xiban re're' chi xa xibiraj wo' k'oric chiwach i Dios xiban wo' chi nye'eric keh chi'nchel i hoj c'acharel je' ru̱c' nquich'ica̱' quic'ux chiri̱j i Jesus chi re' Dios erik'or keh chi coric chic wach kac'ux.
Re' rato'bil i Dios xa na wo' riwih'ic chi kana̱ hoj aj niminel reh i JesusNajtir cho k'i̱j nok re' hoj ra̱' ri'sil cho ma' Israhel wilco̱j chi ma'xta nak cho i C'uhbal Ye'o̱j reh Moyses chi kaxilac, re' Dios xiban chi xye'eric keh i c'uhbal re're' eh chi je' re', re' take c'acharel xquirak chiri̱j chi ru'um reh mahc yohbal wach narijohtic wach i c'ahbilal. Coric ru', chi ru'um reh mahc k'e̱' naxjohtic wach i c'ahbilal xoquic cho xa re' la' ru'um reh richak'lamil i Dios k'e̱' wo' chic ato'bil xchalic chi kana̱.
Je' re' nik'or maj je' ricab i ricorquilal k'oric chi ru'um reh banoj mahc xojcahnic chi'nchel i hoj c'acharel chi pan quimic chic ki̱j, coric wo' chi re' rato'bil i Dios xa eli̱c wo' nariwih'ic chi kana̱ chi'nchel i hoj ru'um nok re' kAjabe̱s Jesus re' Pahbamaj chi kaK'atal K'oric xiban chic chi ekojc'acharic chi ma'xta chic kamahc chiwach i Dios eh ru̱c' re're' xiban wo' chi ekojc'acharic chi junelic to̱b ta wo' kojquimok je.
Ha̱', ru'um chi xnik'or lok chi k'e̱' wo' chic rato'bil i Dios wilic cho chi kana̱, wilic take equik'oric chi je' wili nik'or pa nic'uhbalanic:«Xa eli̱c ok wo' kojmahcanok tak eh chi je' re' k'e̱' wo' chic rato'bil i Dios narichalic chi kana̱, nqui enquik'or.Ma'xta, re' hin ma' je' ta re' nik'or maj re' c'uhtunic niban re' i wili:
Je' ricab nc'uluric ru̱c' i c'acharel re' ricana̱' c'acharic chi junpech china̱ ac'al wili nanquimic je, je' wo' re' i hoj naxkacana̱' chi junpech i c'acharic wilco̱j nak wi̱' najtir chi hoj nak aj mahc, ma' eta chic riban chi ewo' chic kojc'acharic chi je' re'. Ru'um chi je' re' rik'or i nic'uhtunic re're',
re' hat-tak aweht'alim wo' tak i c'uhtunic niban cho aweh tak wili: Re' rikajic kaha̱' re' nka'n i hoj chi c'uhtbal reh i jenaj chic c'acharic xkachop chi hoj raj tahkanel i Jesus re' Pahbamaj chi K'atal K'oric, je' wo' re' nka'n c'uhtbal reh chi nkacana̱' wo' chi junpech i c'acharic wilco̱j nak wi̱' najtir chi hoj nak aj mahc je' ricab xiban i Jesus chi chiri̱j chic riquimic xicana̱' i c'acharic china̱ ac'al wili.
Chi je' aj re' i c'uhtunic niban, nipahkaj aweh tak chi je' ricab ru̱c' i rikahsjic kaha̱' nkac'uhtaj chi re' Jesus re' Pahbamaj chi K'atal K'oric, xquimic je eh xmuk'unjic je je' wo' re' hat-tak chac'uhtaj wo' tak chi xacana̱' tak chic i c'acharic re' wilic nak najtir chi hat-tak aj mahc eh je' ricab chi re're' xucsjic wo' chic cho chi quixilac take camnak ru'um rinimal rajawric i Dios chac'uhtaj wo' tak k'uru' chi toco̱m chic riwi̱' ac'acharic tak yu'na.
Re' ma' Lu̱' nk'oric chiri̱j i kac'acharic xiyew i kAja̱w Jesus ru̱c' riquimicRu'um chi xa jenaj chic kawi̱' ru̱c' i Jesus eh xkacana̱' chic i najtir laj c'acharic chi hoj nak aj mahc je' ricab xiban i Jesus chi xicana̱' wo' c'acharic china̱ ac'al wili naxquimic je, re' Dios xiban wo' chi xic'ul i Jesus chi toco̱m chic c'acharic xichop johtok chiri̱j chi ucsumaj chic cho chi quixilac take camnak, je' wo' re' c'uluric ru̱c' i kac'acharic i hoj toco̱m wo' chic xkachop johtok.
Je' re' nkeht'alij maj re' Jesus naxik'ahsaj ric'acharic pan quimic ar wach curu̱s xiban wo' chi re' najtir c'acharic ma'eta chic riban chi cu ewo' chic nka'n chi je' re'. Je' re' xiban reh chi je' ricab nok nsahchic wach riti'jolal ribakil jeno' c'acharel nanquimic je, je' wo' re' i nc'uluric ru̱c' i xa pa' jaric nbanic chi nkotowej ribanaric i mahc, nsahchic wo' wach eh chi je' re' ma' tanlic ta chic chi keh chi xa cu ewo' nka'n i bano̱j re' xkanimej wo' nak cho ribanaric najtir je' ricab nc'uluric ru̱c' jeno' aj camanom chi xa rinimej wo' k'oric chiwach i rajabe̱s.
Je' re' nok ru'um chi keht'alim chic re're', re' hoj je' ok kacab i c'acharel re' nok camnak chic ncahnic chi tehlic wo' chic ri̱j ric'acharic chiwach ajawric nchopbic nak na̱.
Je' re' nik'or maj re' hoj yu'na xa jenaj chic kawi̱' ru̱c' Jesus re' Pahbamaj chi K'atal K'oric eh chi je' re' kawi̱' xye'eric wo' chic keh i kajawric chi xkacana̱' chic chi junpech i c'acharic wilco̱j nak wi̱' najtir chi hoj nak aj mahc je' ricab xc'uluric ru̱c' i Jesus chi chiri̱j chic riquimic xicana̱' wo' c'acharic china̱ ac'al wili.Ma' xa ta re're' xye'eric keh, je' la' wo' nye'eric wo' keh chi yu'na nkach'ica̱' chic kac'ux chiri̱j chi nakac'acharic chi junelic chiri̱j nakojquimok je je' ricab xiban i Jesus chi chiri̱j riquimic je xc'acharic wo' chic cho.
Je' re' nik'or maj keht'alim wo' chi re're' xucsjic cho chi quixilac take camnak eh yu'na re're' ma' jaruj ta chic enquimic ru'um nok ma' jaruj ta chic nariwih'ic china̱ ajawric re' nc'ambic cho reh quimic chi quina̱ chi'nchel.
Je' re' ajic je' ricab nok re' riwi̱' chi xquimic i Jesus reh chi ma' eta chic nwih'ic banoj mahc, je wo' re' riwi̱' chi c'achlic wo' chic reh chi til xa ewo' nlok'onjic wach i Dios,
je' wo' re' hat-tak chayew pan acapew-bal tak chi re' riwi̱' i ritahkaljic i kAja̱w Jesus re' Pahbamaj chi K'atal K'oric na'n tak til je' ricab riwi̱' i c'acharel re' ricana̱' wih'ic chi junpech china̱ ac'al wili nanquimic je, je' wo' re' hat-tak chacana̱' tak chi junpech mahcanic na'n pan ac'acharic tak eh yu'na tic'acharok tak chi re' chic i Dios na̱lok'em tak wach.
Re' hoj aj niminel ma' riwi̱' ta chi keh chi nkayew ripatil i mahc chipam kac'acharicRu'um chi re' riwi̱' i c'acharic naka'nam curman chi je' ok ricab riwi̱' ric'acharic i Jesus, re' hin til nipahkaj aweh tak chi ma' ok chic re' i mahc wilic rajawric chana̱ tak, je' ricab nok jeno' k'atal k'oric wilic rajawric chi quina̱ take c'acharel choplic quina̱ ru'um. Je' re' k'uru' ma' riban chic chi re' mahc enwih'ic rajawric chana̱ tak. Je' re' cha'n tak reh chi re' ati'jolal abakil tak ewo' ricana̱' ribanaric i ma' holohic ta laj bano̱j.
Je' wo' chic nipahkaj aweh tak chi je' ricab riban jenaj sol chi nchalic chiwach i rinahsi̱l eh ricoj ri̱b chi rehquen i pa' bih tak'anic bano̱j reh, je' wo' re' hat-tak chak'ahsaj awi̱b tak chiwach i Dios chi ribanaric i holohic laj bano̱j eh ma̱k'ahsaj tak chic awi̱b chi mahcanic on chi ribanaric i c'ahbilal. Je' re' nik'or maj re' hat-tak toco̱m chic riwi̱' ac'acharic tak je' chic ricab riwi̱' ric'acharic i c'acharel re' uctunak chic chi quixilac take camnak.
Je' wo', wi je' re' na'n tak ma' eta chic nwih'ic chana̱ tak i ajawric re' nbanic chi quimahcanic take c'acharel. Coric ru' chi nok cu c'ahchi' nak ac'acharic chi chopo̱j ana̱ tak cu'um take tak'anic ye'o̱j ru'um Moyses re' take re' ta bih xicamanej aweh chi atobjic tak chiwach ajawric re're' raj yu'na c'ahchi' chic ac'acharic chi chopo̱j ana̱ tak ru'um i Dios eh re're' til ato̱b chaweh tak.
Re' hoj aj niminel rehquen chic rajawric i Dios wilco̱j, ma' re' ta chic chi rehquen rajawric i mahcHa̱', ru'um chi xnik'or lok chi c'ahchi' nak kac'acharic chi chopo̱j kana̱ cu'um take tak'anic ye'o̱j ru'um Moyses raj yu'na re' chic Dios re' nchopbic kana̱ re' chic re' nto'bonic keh, wilic take equik'oric chi ru̱c' nic'uhbalanic c'ahchi' riye'eric k'ab keh hoj aj niminel chi eriban chi ekojmahcanic. Ma'xta, ma' je' ta re' i c'uhtunic c'ahchi'qui̱n
re' la' wili c'uhtunic niban: Je' ricab aweht'alim tak chi hab pa' wach u̱c' nak'ahsaj awi̱b tak chi birinic k'oric re' wo' re' nwih'ic rajawric chana̱ tak, je' wo' aweht'alim tak nic' wach nc'uluric nok chopo̱j ana̱ tak ru'um i ribanaric i mahc on ru'um i Dios. Je' re' nik'or maj re' c'acharel re' rik'ahsaj ri̱b chi mahcanic, re're' ma'xta ric'acharic chi junelic ru̱c' i Dios nok camnak chic je. Raj i c'acharel re' rik'ahsam chic ri̱b chi ribirmijic k'oric chiwach i Dios re' cok re' npahbabjic chi coric wach ric'ux.
Chiri̱j chi nik'orom chic lok re're', re' hin k'e̱' nitioxej reh Dios ru'um nok to̱b ta re' nak i mahc wilic rajawric chana̱ tak je' ricab nok china̱ jeno' aj camanom re' wo' ajabe̱s wilic rajawric china̱, yu'na ma' je' ta chic re' nc'uluric awu̱c' tak. Je' re' nik'or maj naxabiraj tak i lok' laj c'uhtunic k'oro̱j aweh tak chiri̱j i Jesus eh xac'ul wo' tak pan awa̱mna tak ru̱c' chi'nchel c'uxlis,
re' hat-tak xatcahnic tak chi tehlic chic awi̱j tak chiwach i mahc re' wilic nak rajawric chana̱ tak je' ricab nanteheric ri̱j jeno' aj camanom ma' re' ta chic i ajabe̱s re' nak wilic cok wi̱' wilic rajawric china̱. Je' re' k'uru' yu'na je' na wa'ric toco̱m chic ajabe̱s xak'ahsaj awi̱b tak chiwach chi camanic eh chi etic'acharic tak chiwach ru̱c' coric wach c'uxlis.
Chacuy tak nimahc chi nok c'ahchi' nik'oric je awu̱c' tak chiri̱j i k'oro̱j chic cho aweh tak, re' hin c'ahchi' nijalwachem wach ru̱c' i no'jbal nkilow chi nc'uluric chi kaxilac i hoj c'acharel xa re' la' i ricorquil wili, re' hin je' re' c'ahchi' nibanam ru'um nok nicapaj wi toco̱m chic rik'ormojic eniban je aweh tak ma' eta nak narak tak chiri̱j. Re' aj wili jalwach k'oric nik'or je aweh tak: Je' ricab rik'ahsjic ri̱b pa ricamaj riban jeno' aj camanom je' wo' re' xak'ahsaj awi̱b hat-tak najtir k'i̱j chi risiq'uiric ribanaric i c'ahbilal ch'i̱l wo' ribanaric xa pa' jaric mahquilal. Wi najtir k'i̱j je' re' rik'ahsjic awi̱b xa'n tak, yu'na chic chi xak'ahsaj awi̱b tak chi rinimjic i Dios til curman chi riman chic rik'ahsjic awi̱b na̱banam tak chi ribanaric i haj wilic i coric wach chi banaric.
Coric ru', awu̱c' hat-tak xc'uluric je' ricab nc'uluric ru̱c' aj camanom re' nok wilic chic chi rehquen rajawric i jenaj ajabe̱s, ric'raj chi ma' tanlic ta chic chiri̱j ribanaric i haj nak wilic ra̱j i jenaj chic ajabe̱s eh ru'um re' najtir cho k'i̱j ma'xta nak cho chana̱ tak ribanaric i haj wilic i coric wach no'jbal re' la' nak i mahc xwih'ic cho rajawric chana̱ tak.
To̱b ta nak chaweh cho hat-tak wilic nak ricorquilal awih'ic tak cho chipam i capew-bal re're', yu'na ma' je' ta chic re'. Yu'na k'e̱' la' chic tiq'uix'ic tak ru'um take c'ahbil laj bano̱j xa'n tak cho maj aweht'alim tak chi re' take bano̱j re're', re' ma'xta bih xicamanej aweh tak chi junpech, riban re' chi re' take je' re' quibanic ma' eta quic'acharic chi junelic ru̱c' i Dios chiri̱j nok camnak chic take je.
Je' re' ajic to̱b ta najtir cho k'i̱j ma'xta nak i ihk chana̱ tak chi ribanaric i haj nak wilic i coric wach c'uxlis, yu'na chic ma' je' ta chic re' nbanjic awu̱c' tak maj je' ricab nanteheric ri̱j jeno' aj camanom, ricana̱' wih'ic chi rehquen rajawric jeno' toco̱m chic ajabe̱s, je' wo' re' hat-tak xacana̱' wo' tak wih'ic chi ri'sil rajawric i mahc. Chi je' re' xa je' na ricab chi re' hat-tak xak'ahsaj awi̱b tak pan k'ab jeno' toco̱m chic ajabe̱s chi aj camanom, re' chic i Dios wilic chi Ajabe̱s chana̱ tak eh ru'um re', re' c'acharic ru̱c' coric wach c'uxlis re' chic re' i ihk wilic chana̱ tak chi ribanaric yu'na. Wi je' re' na'n tak re' aj i wili enye'eric aweh tak nacohlsjok wach ac'acharic china̱ ac'al wili: Cu etic'acharic tak chi junelic to̱b ta tiquimok tak je.
Je' aj re' enye'eric aweh tak maj ru'um reh ritahkaljic i Jesus na'n tak, re' Dios je' ricab chi c'ahchi' ta nak riyeb jeno' asi̱ tak, xiyew chic aweh chi etic'acharic tak chi junelic to̱b ta tiquimok tak je. Raj take c'acharel re' nquik'ahsaj qui̱b chi mahcanic ma' je' ta re' nc'uluric cu̱c' maj je' ricab nok re' take aj camanom nquic'ul tojbal reh quicamaj nca'n, je' wo' re' i Dios naribanam wo' chi re' take re' naquiquimok je enquic'ul chi tojbal queh chi ma' eta quic'acharic ar re' wilic wi̱' i Dios.
Ma' re' ta chic i C'uhbal Ye'o̱j reh Moyses nchopbic kana̱Hat-tak wich aj niminel reh Jesus, re' nanik'orom lok wili re' hat-tak echic narak tak chiri̱j chi coric yu'na, ru'um nok ana'bem tak chic chi coric nic' wach ncamanic i C'uhbal Ye'o̱j reh Moyses chi richoporic kana̱ i hoj ra̱' ri'sil cho ma' Israhel. Ru'um chi ana'bem tak chic chi coric re're', xana'bej wo' tak chi coric chi re' c'uhbal re're' richop kana̱ xa re' nok cu c'achalco̱j, chiri̱j chic ru' ma'xta chic
je' ricab nkilow chi nc'uluric ru̱c' i c'uhbal nchopbic na̱ ric'acharic jeno' ixok ch'i̱l i ribahi̱l nanca'n caxa̱ra. Re' c'uhbal re're' ritik'a̱' chi nok caxa̱ra chic ru̱c' i ribahi̱l, re' ixok ma' ye'o̱j ta chic k'ab reh chi erisic' chic jeno' winak chi naribahilem chiwach rik'ijil ric'acharic ribahi̱l, ra̱j nchel wi xquimic je i ribahi̱l re' ixok re're' ncahnic chi tehlic wo' chic ri̱j chiwach i tak'anic re're' eh chi ribanaric wo' chic caxa̱ra.
Kak'or wi re' ixok re're' risic' chic jeno' winak nok cu c'achlic ribahi̱l, re're' enk'ormojic reh chi c'oyo̱m laj ixok, tz'a̱b ru' wi xquimic je ribahi̱l re' ixok re're' ncahnic chi tehlic chic ri̱j chiwach i tak'anic re're' eh wi xiban wo' chic caxa̱ra ma' eta nk'ormojic chi c'oyo̱m laj ixok.
ra̱j najtir cho k'i̱j ma' je' ta re' xka'n cho. Nok cu hoj nak aj mahc re' hoj xa eli̱c wo' k'e̱' xkotowej ribanaric i mahc eh riman chic xiban i C'uhbal Ye'o̱j reh Moyses chi xkotowej ribanaric take bano̱j re' xa nca'n chi re' take c'acharel nca'n re're' ma' eta quic'acharic ru̱c' i Dios chiri̱j quiquimic.
Ra̱j yu'na ma' je' ta chic re' nc'uluric ku̱c' maj pan toco̱m chic rik'ijil wilco̱j wi̱' nok chi re' chic i Lok' laj rUxlabal i Dios n-nimjic eh ru'um re' riban chic chi enka'n ribanaric haj wilic ra̱j i Dios. Chi ma' wilco̱j ta chic chipam i najtir rik'ijil chi cu re' i C'uhbal Ye'o̱j reh Moyses n-nimjic, xatcahnic wo' tak chi tehlic chic awi̱j tak chiwach i c'uhbal nchopbic nak ana̱ tak re're' je' ricab nc'uluric ru̱c' ixok re' naxquimic je ribahi̱l re' wilic nak rajawric china̱ ric'acharic xcahnic chi tehlic chic ri̱j chiwach i tik'inic re' rik'or nak chi ma' riban ta chi ewo' chic riban caxa̱ra wi cu c'achlic ribahi̱l.
Ma' ta nak ru'um reh c'uhbal xye'eric reh Moyses ma' xkarak ta nak chiri̱j chi hoj aj mahcHa̱', ru'um chi xnik'or chi tehlic chic awi̱j tak chiwach i C'uhbal Ye'o̱j reh Moyses wilic aweh tak equik'oric chi re' hin c'ahchi' wo' nik'orom chi re' C'uhbal Ye'o̱j reh Moyses re're' nbanic chi re' hoj kojmahcanic. Ma'xta, re' hin ma' je' ta re' c'ahchi' nik'orom re' la' i wili i nic'uhtunic niban: Ma' ta nak ru'um i C'uhbal Ye'o̱j reh Moyses re' hoj ra̱' ri'sil cho ma' Israhel ma' jaruj ta nak xkana'bej chi wilic po' nak take kabano̱j re' c'ahchi' ka'nam mahc po' nchel take. Reh chi enc'utunic wach ricorquilal i k'oro̱j lok, kilow re' nc'uluric nok re' hoj k'e̱' nkac'ax wach i pa' bih wilic reh jeno' c'acharel cu rehtal nkac'ax nak wach rimak'aric reh. Ma' ta nak k'oro̱j ribiral ru'um i C'uhbal Ye'o̱j reh Moyses chi ma'xta kac'axam wach i pa' bih wilic reh jeno' c'acharel cu rehtal nkac'ax nak wach rimak'aric reh ma' xkana'bej ta wo' nak wi nchel mahc wo' nak c'ahchi'co̱j nok je' re' nka'n.
Re' cok ru' je' ricab nok pan jeno' k'ak'anic wilic jenaj ye'a̱b re' np'uhtic je wi̱', je' aj wo' re' reht'aljic i kamahc nka'n, ar np'uhtic cho ru̱c' take tak'anic ye'o̱j cho ru'um i Dios najtir k'i̱j. Ru'um aj re' keht'alim chi re' ritutil i mahc wilic pan ka̱mna nbanic chi k'e̱' wo' chic nkotowej ribanaric chi'nchel wach c'ahbilal. Re're' nkana'bej ru'um chi wilic ku̱c' i C'uhbal Ye'o̱j reh Moyses maj je' ricab nc'uluric ru̱c' jeno' c'acharel nanquimic je chi ma' nkeht'alij ta chic i chaj bih c'ahchi' ribanam, je' wo' re' i hoj ma' nkana'bej ta wo' nak i k'oro̱j wili chiri̱j i ritutil i mahc ma' ta nak wilic ku̱c' i c'uhbal re're'.
Je' re' nik'or maj najtir cho k'i̱j xwih'ic cho jenaj rik'ijil nok re' c'uhbal re're' ma'xta nak ku̱c' i hoj ra̱' ri'sil cho ma' Israhel eh ru'um re' ma' xkeht'alij ta nak chi wilic po' nak take kabano̱j re' c'ahchi' ka'nam mahc po' nchel take, xa re' la' xponic rik'ijil chi xye'eric keh i C'uhbal Ye'o̱j reh Moyses. Ru̱c' re', nok re' chic i c'uhbal re're' ntak'anic chi kana̱ i hoj ra̱' ri'sil cho ma' Israhel chi ma'xta kamahcanic, xkana'bej chi wilic take kabano̱j c'ahchi' ka'nam, mahc po' nchel take eh je' wo' xkana'bej wo' chi ma' eta kojc'acharic ru̱c' i Dios chiri̱j kaquimic je.
Ar aj ru' naxkana'bej re're' xkarak wo' chiri̱j i wili: Chi re' C'uhbal Ye'o̱j reh Moyses re' ntak'anic chi kana̱ chi ma'xta chic kamahcanic reh chi je' re' ekojc'acharic wo' ru̱c' i Dios chi junelic, xcamanic wo' keh chi rinabjic chi nakojquimok je ma' eta wo' riban chi ekojc'acharic ru̱c' chi je' re' kawi̱'
maj re' kamahc re' wo' re' nbanic chi je' re' nc'uluric ku̱c'. Re' C'uhbal Ye'o̱j reh Moyses re' aj wo' re' xcamanic reh mahc reh chi xc'uluric ku̱c' chi je' re' maj pa risa̱l chic xojcapewenic ru'um kamahc, p'uht kacapam chi ru'um chi re' C'uhbal Ye'o̱j reh Moyses nchopbic kana̱, ta k'oric chiri̱j chi kojmahcanic.
Je' re' k'uru' kabiram chic chi'nchel re're' chiri̱j i C'uhbal Ye'o̱j reh Moyses re' aj wili ra̱j k'ormojic chiri̱j: Re' c'uhbal re're' jenaj c'uhbal k'e̱' lo̱k' eh ju'junal queh take tak'anic wilque̱b chipam i c'uhbal re're' k'e̱' wo' lo̱k' take eh chi'nchel re're', xye'eric reh chi naribanam chi coric ok wach kac'ux eh holohic ok take kabano̱j.
Coric ru', wilic take tak'anic wilque̱b chipam i C'uhbal Ye'o̱j reh Moyses xiye'eric reh chi holohic ok take kabano̱j, nqui nk'ormojic xa re' la' wilic wo' take je' wili nquik'or chiwi̱j:«Chaweh hat ma' Lu̱', re' take tak'anic nbanic keh chi nakojquimic je ma' riban ta chi ekojwih'ic re' wilic wi̱' i Dios, nqui enquik'or.Ra̱j nitijinic i hin ma' jaruj ta eriban chi je' re' i rik'or, re' la' i wili rik'or nitijinic i hin: Ju'jun queh take tak'anic xye'eric keh re're' reh chi holohic ok kabano̱j naka'nam, xicamanic wo' keh i hoj ra̱' ri'sil cho ma' Israhel chi naxojmahcanic xkana'bej wo' haj wilic i mahc xka'n eh je' wo' xkana'bej chi ru'um reh kamahc ma' riban ta nak chic chi ekojwih'ic re' wilic wi̱' i Dios. Re' nitijinic k'uru' rik'or chi ru̱c' take tak'anic xye'eric keh re're' reh chi holohic ok kabano̱j naka'nam nc'uhtunic lok wach haj wilic c'ahbilal nc'uluric nakojmahcanic.
Ru'um rajawric i mahc re' c'acharel ma' riban ta rinimjic i C'uhbal Ye'o̱j reh MoysesJe' re' k'uru' re' wili nkeht'alij chiri̱j i C'uhbal Ye'o̱j reh Moyses: Chi re' take k'oric wilic chipam re' take re' k'oro̱j ru'um i Lok' laj rUxlabal i Dios. Ra̱j chiwach i c'uhbal re're', re' hin xa hin jenaj c'acharel je' ru̱c' ma'xta ransil chi ric'amjic na̱ eh ru'um re're' nc'uluric wu̱c' je' ricab nc'uluric ru̱c' i c'acharel je' ru̱c' nanc'ayjic je, xa re' wo' i camanic tak'amaj ru'um ajabe̱s xlok'bic reh, xa re' wo' re' riban, maj re' hin xa re' wo' i mahcanic niban.
Nok je' re' niban, re' aj wili nc'uluric wu̱c': Re' hin ma' nirak ta chiri̱j chaj bih riwi̱' naniban i mahc eh je' re' nik'or maj ma' nirak ta chiri̱j chaj wa'ric chi re' hin nok nwa̱j nak nibanam i haj wilic i tare̱t, ma' re' ta wo' chic re' niban, re' la' chic i mahc re' ma' nwa̱j ta nak ribanaric re' chic re' niban.
Je' re' k'uru' nok re' hin niban i haj wilic ma' nwa̱j ta nak chi nanibanam, xa c'uhtunic riban lok reh re' xnik'or chic lok chiri̱j i C'uhbal Ye'o̱j reh Moyses. Re' aj wili ric'uhtaj lok: Re' c'uhbal re're' xye'eric cho reh chi enka'n i coric wach c'uxlis
xa re' la' hoj ma' je' ta wo' re' nka'n, je' la' chic wili nc'uluric ku̱c': Chi ma' re' ta chic i hoj wilic kajawric china̱ kac'acharic, re' la' chic i ritutil mahc re' chic re' til nchopbic na̱ kac'acharic.
Nok je' re' nc'uluric, je' wo' keht'alim chi je' wili nc'uluric ku̱c' i hoj: Re' hoj ma'xta chic kansil chi ribanaric i coric wach c'uxlis eh keht'alim chi je' re' nc'uluric maj pan kacapew-bal nka̱j nak ka'nam i coric wach c'uxlis xa re' la' ma' re' ta wo' chic re're' nka'n,
re' la' chic i mahc re' ma' nka̱j ta nak ka'nam, re' chic re' nka'n eh chi je' re', ma' re' ta chic i coric wach c'uxlis nka̱j ka'nam.
Je' re' k'uru' nok re' hoj nka'n i haj wilic re' ma' nka̱j ta nak ka'nam, ric'uhtaj lok i k'oro̱j chic lok wili: Chi ma' re' ta chic i hoj wilic kajawric china̱ kac'acharic, re' la' chic i ritutil mahc re' chic re' til nchopbic na̱ kac'acharic.
Chi je' aj re' nankacoj rehtal chi re' mahc re' ma' nka̱j ta nak ribanaric re' wo' ritutil i mahc re' nchopbic kana̱ nbanic cho eh chi je' re', re' hoj to̱b ta nak nka̱j ka'nam i coric wach c'uxlis ma' re' ta wo' chic re' nka'n
maj to̱b ta nak re' hoj xa suk chic pan ka̱mna nkacoj pan kacapew-bal chi tare̱t rik'or i C'uhbal Ye'o̱j reh Moyses,
ma' re' ta chic i c'uhbal re're' wilic rajawric chi kana̱, nkarak la' chiri̱j chi toco̱m chic wilic rajawric chi kana̱. Kak'or je' ricab jenaj aj camanom ma' ra̱j ta chic ribiram k'oric chiwach i wilic nak chi ajabe̱s china̱, je' wo' re' i hoj nok toco̱m chic wilic rajawric chi kana̱, ma' c'ahchi' ta chic kabiram k'oric chiwach i C'uhbal Ye'o̱j reh Moyses to̱b ta wo' nak keht'alim cho pan kacapew-bal chi tare̱t i k'oric riban. Re' nc'uluric ku̱c' i hoj yu'na je' ricab nc'uluric ru̱c' jeno' c'acharel nchoporic eh nc'amaric je reh chi toco̱m chic ajabe̱s enwih'ic rajawric china̱. Je' re' nik'or maj re' mahc re' til k'e̱' nka̱j ka'nam ribanaric, re' aj re' nwih'ic rajawric chi kana̱.
Ru'um nok chi je' re' riwi̱' kac'acharic, re' hin nicapaj chi riwi̱' nak chi enik'or chi k'e̱' quetal kawach ma' ta nak wilic jeno' aj co'lem keh chiwach i kaquimic re' c'ahchi' ricora̱b je wi̱' ri̱b kati'jolal kabakil wili.
Ra̱j wili wilic jenaj aj co'lem keh. Chi je' aj re' ku̱c' i hoj nc'uluric je' ricab nc'uluric ru̱c' i c'acharel re' ncamanic chiwach quib ok chi ajabe̱s re' wilic i cajawric china̱, maj chi kana̱ i hoj wilic rajawric C'uhbal Ye'o̱j reh Moyses re' nkac'am na̱ ru'um chi pan kacapew-bal keht'alim cho chi tare̱t i k'oric riban eh je' wo' chi kana̱ i hoj wilic wo' rajawric ritutil i mahc re' nbanic chi k'e̱' nkitowej ribanaric i c'ahbilal. Ru̱c' i c'axquilal re're', re' hin k'e̱' nitioxej johtok i Dios ru̱c' i wili: Chi re' nco'lonic keh chiwach i c'axquilal re're', re' pe' Ajabe̱s Jesus re' Pahbamaj chi K'atal K'oric chi kana̱!
Curman chi re' Lok' laj Uxlabal naribehsenic reh kac'acharic i hoj aj niminelRu'um chi re' Jesus re' Pahbamaj chi kaK'atal K'oric nco'lonic keh, re' wo' wili nik'or aweh tak yu'na chi nc'uluric ku̱c' i hoj raj tahkanel: Ru'um chi kojc'acharic chi ma' chopo̱j ta kana̱ ru'um i no'jbal re' wilic wi̱' i ritutil i mahc re' la' chic i Lok' laj Uxlabal re' chic re' nchopbic kana̱, re' hoj ma' wilic ta chic i ti'c'axic chi kana̱ re' narichalic nak chi kana̱ ru'um kamahc.
Je' re' nik'or maj je' ricab nc'uluric ru̱c' jenaj aj camanom re' ncahnic chi tehlic chic ri̱j nok toco̱m chic ajabe̱s nesenic reh chi ri'sil rajawric ajabe̱s wilic nak wi̱', re' Jesus re' Pahbamaj chi kaK'atal K'oric xiban chi re' Lok' laj Uxlabal re' nye'bic keh i ac' kac'acharic nchopbic kana̱ eh ru̱c' re're', re' Jesus xojresaj chi rehquen rajawric i ritutil i mahc. Je' wo' xiban chi ma' eta kojcahnic chi ma' eta kojc'acharic ru̱c' i Dios nok hoj chic camnak je.
Re' xiban i Jesus re're' ma' jaruj ta xc'uluric nok cu wilco̱j chi chopo̱j kana̱ ru'um i C'uhbal Ye'o̱j reh Moyses. Je' re' nik'or maj to̱b ta re' c'uhbal re're' ritak'a̱' keh ribanaric i coric, re' hoj ma'xta ransil i kano'jbal chi ribanaric. Ru'um chi je' nak re' kawi̱', re' wili xiban i Dios chi to'bal keh: Re're' xitak'a̱' cho ayu' wach ac'al i Jesus re' rAc'u̱n reh chi re' chic re' xc'ulbic reh i ti'c'axic nariye'eric nak keh hoj chi'nchel c'acharel ru'um kamahc. Je' wo', re' Dios xiban wo' chi re' Jesus xasjic chi wilic riti'jolal ribakil je' ricab kati'jolal kabakil i hoj c'acharel aj mahc. Chi je' re' riwi̱' i Jesus, re' Dios xiban wo' chic i wili: Re're' xiyew reh chi re' ritutil i mahc re' wilic nak chi kana̱, xesmejic lok ru'um.
Chaj bih riwi̱' chi xiban i Dios chi'nchel re're'? Re' Dios xiban chi je' re' reh chi re' hoj re' ekojc'acharic chi ma' re' ta chic ritutil i mahc wilic rajawric chi kana̱ re' la' chic rajawric i Lok' laj Uxlabal wilic chi kana̱ eh ru̱c' re're' echic nka'n canar rinimjic take tak'anic bano̱j chipam i C'uhbal Ye'o̱j reh Moyses.
Je' re' k'uru' ru̱c' i nik'orom chic lok, nkilow chi wilic ca'ch'uk wach c'acharel: Re' take c'acharel re' quic'acharic chi re' ritutil mahc nchopbic na̱ quino'jbal eh ru'um re' eli̱c wo' wilic pan quicapew-bal ribanaric i mahc re' rotowej i no'jbal re're'. Re' chic take junch'uk, re' chic i Lok' laj Uxlabal nchopbic quina̱ eh ru'um re', re' ric'amaric na̱ i haj pa' wilic no'jbal nye'eric queh ru'um i Lok' laj Uxlabal re' wo' re' nca'n ribanaric.
Chiqui̱j take quic'acharic chi c'ahchi' quic'amam na̱ take no'jbal nye'eric queh ru'um i Lok' laj Uxlabal, nik'or aweh tak chi re' take re' xa suk laj c'acharic wo' naca'nam chi junpech ar ru̱c' Dios ra̱j take quic'acharic chi c'ahchi' ca'nam i c'ahbilal rik'or cho i quicapew-bal, nik'or aweh tak chi re' take re' naquiquimok je ma' re' ta ru̱c' i Dios naquic'acharic chi junpech.
Je' re' nik'or chi nc'uluric ru'um nc'ulmujic wo' wili cu̱c' take c'acharel c'ahchi'que̱b chi c'ahbilal ru'um chi ma' riban ta chi queh chi nquiyew qui̱b pan k'ab i Dios: Re' take c'acharel re're' qui'o̱j mikrok chi ra̱j ixowonel chic i Dios take ru'um reh quicapew-bal re're'.
Chi je' re' nc'uluric re' take c'acharel re're', re' quic'acharic chi re' ritutil i mahc nchopbic na̱ quino'jbal, ma' jaruj ta nquisuksaj ric'ux i Dios ru̱c' c'ahchi'que̱b.
Raj i hat-tak til wilic awu̱c' tak i Lok' laj Uxlabal eh chi je' re', re' Jesus re' Pahbamaj chi K'atal K'oric, til xa wilic wo' awu̱c' tak. Ru'um aj re' xa cu re' wo' nok xiban i Dios chi coric chic wach ac'ux tak, re' Lok' laj Uxlabal xiban wo' chi junelic chic i c'acharic xac'ul tak ru̱c', to̱b ta wo' til pa ricorquilal hoj chi'nchel nakaquimic je.
Re' cok ru' to̱b ta wo' nariponic i k'i̱j chi re' kati'jolal re' quimic ri̱j yu'na narisahchic wach nakojquimok je, re' hoj xa ma'xta wo' kaquimic je chi junpech ru'um chi wilic ku̱c' i Lok' laj Uxlabal re' xucsunic cho reh chi quixilac take camnak i Jesus re' Pahbamaj chi K'atal K'oric. Ma' xa re' ta re', je' la' wo' ru'um chi wilic ku̱c' ru' naribanam wo' chi re' kati'jolal naric'acharic wo' chic cho.
Je' aj re' k'uru' was tak nicha̱k', je' ricab nc'uluric ru̱c' jeno' aj c'a̱s chi re' nwih'ic rajawric china̱ re' wo' i c'acharel re' nye'bic riquime̱l, je' wo' re' awu̱c' hat-tak. Je' re' nik'or maj re' Lok' laj Uxlabal wilic awu̱c' tak re' chic re' wilic rajawric chana̱ tak yu'na. Chi je' re' k'uru' chi ma' re' ta chic i ritutil i mahc wilic rajawric chana̱ tak, ma' riban ta chic chi etic'acharic tak chi cu c'ahchi'ca̱t tak chi mahcanic.
Je' re' nik'or maj wi cu je' re' c'acharic na'n tak, ma'xta ac'acharic tak ru̱c' i Dios chi junpech natiquimok tak je. Ra̱j nchel wi nayew tak k'ab reh Lok' laj Uxlabal chi eribehsaj ac'acharic tak eh chi je' re' ma'xta chic riwih'ic pan ac'acharic tak i c'ahbilal xa'n tak cho naxatc'acharic tak cho pan mahc, re' hat-tak na̱c'acharic tak ru̱c' i Dios chi junpech
ru'um nok re' hat-tak til hat-tak chic rac'u̱n rixk'u̱n i Dios. Je' re' nik'or maj re' take c'acharel nanquiyew k'ab reh Lok' laj Uxlabal chi enbehsenic reh quic'acharic, nquic'uhtaj lok chi re' take re' til rac'u̱n rixk'u̱n i Dios chic take.
Je' re' ajic re' hat-tak chayew tak k'ab reh Lok' laj Uxlabal chi eribehsaj ac'acharic tak. Re' cok ru' wi je' re' na'n tak xa ru'um chi tiyo'jic tak, ma' tare̱t ta. Je' re' nik'or maj re' Dios ma' xiyew ta aweh tak i Lok' laj rUxlabal reh chi naric'uluric awu̱c' tak je' ricab nc'uluric ru̱c' i jeno' aj camanom re' riban i camanic pahkamaj reh xa ru'um chi k'e̱' nyo'jic chiwach ajabe̱s china̱. Awu̱c' tak i hat ma' je' ta re' ra̱j chi nc'uluric maj re' Dios ma' xiyew ta aweh tak i Lok' laj rUxlabal reh chi naricojom cho yo'jic chana̱ tak, xiyew la' aweh tak reh chi na̱weht'alim tak i xiban i Dios wili: Chi re' hat-tak, hat-tak chic rac'u̱n rixk'u̱n chiwach. Je' re' ajic ru'um chi re' Lok' laj Uxlabal ma' ricoj ta cho yo'jic chi kana̱, yu'na riban chic chi keh chi enkak'or “Pah” reh Ajabe̱s Dios nakojk'oric ru̱c'
eh je' re' nik'or maj ru'um k'oric riban i Lok' laj Uxlabal pan ka̱mna, re' hoj nkeht'alij chi hoj chic rac'u̱n rixk'u̱n i Dios.
Re' take rac'u̱n rixk'u̱n i Dios uyu'unic nca'n chi naquic'ulum quilok'ilRu'um chi re' hoj, hoj chic rac'u̱n rixk'u̱n i Dios, wilic take cuse'sbal nariye'eric keh. Re' hin nik'or chi je' re' ru'um i wili: Re' Dios re' xbanic chi enkac'ul take ricuse'sbal xitik'a̱' chic wach chi nankac'ul take ti'c'axic ru'um reh kaniminic je' ricab xc'uluric ru̱c' i Jesus chi xic'ul wo' i ti'c'axic, re' hoj wo' enkac'ul take kacuse'sbal je' ricab xc'uluric ru̱c' Jesus re' Pahbamaj chi K'atal K'oric chi xic'ul wo' take ricuse'sbal. Je' re' xitik'a̱' wach i Dios reh chi re' hoj enkac'ul i kalok'il je' ricab xc'uluric ru̱c' i Jesus chi xic'ul wo' rilok'il.
Ru'um aj re' chiwach take ti'c'axic nkac'ul ru'um reh kaniminic, re' wili nicapew-bal i hin chiri̱j re're': Re' hoj aj niminel ma'xta bih ericamanej keh chi enkacoj rehtal take ti'c'axic nkac'ul, re' la' til k'e̱' wo' chic encamanic keh re' ricojoric rehtal i kalok'il nariye'eric naponok rik'ijil ric'uluric re' narilmijic wo' cu'um toco̱m chic c'acharel.
Nik'or chi je' re' ru'um i wili: Nic' pa' chic nimal tik'imaj take ru'um i Dios xa nca̱j chic quilom wach chaj bih naric'uluric chipam i k'i̱j re' xa c'ahchi' chic cuy'em wi̱' chi nc'uhtjic chi re' hoj til hoj rac'u̱n rixk'u̱n i Dios
maj cu̱c' take nic' pa' chic nimal re're' xc'uluric chi re' nim laj holonquilal xa̱j nak riyeb i Dios queh chi manlic ma' ja' nmahnic ta chic wach cu̱c' eh je' re' xc'uluric cu̱c' ma' ru'um ta chi re' take re' xca̱j chi xc'uluric chi je' re', ru'um la' chi re' Dios xa̱j chi re' take re' encuy'ej i k'i̱j nok re' take rac'u̱n rixk'u̱n i Dios enquic'ul quilok'il.
Je' re' k'uru' ru'um chi re' take rac'u̱n rixk'u̱n i Dios naquic'ulum quilok'il, nic' pa' chic q'uihal take ritik'inic i Dios nc'ulmujic wo' cu̱c', je' na ricab nc'uluric ru̱c' jenaj c'acharel re' nteheric ri̱j chi camanic chiwach jeno' ajabe̱s reh chi narip'utum ric'acharic je' ricab quic'acharic take rich c'acharel tehlic qui̱j chi c'acharic. Je' re' nik'or chi naric'uluric maj je' ricab chi re' take rac'u̱n rixk'u̱n i Dios nok quic'ulum chic quilok'il ma' jaruj ta chic narisahchic wach quiti'jolal quibakil, re' riholonquilal i nic' pa' chic q'uihal ritik'inic i Dios narimanlajic wach eh ma' jaruj ta chic narisahchic wach.
Raj yu'na ma' ja' nc'uluric ta re're'. Je' re' nik'or ru'um nok keht'alim chi je' ricab nc'uluric ru̱c' jeno' yowa̱b ixok ponic chic wach rik'ijil rasjic riha'lac'u̱n re're' ruy'ej chi rilow wach sakom i riha'lac'u̱n chi xa q'ueric chic chi̱' chi ok'ic ru'um riti'quilal nchalic chiri̱j, je' wo' re' nc'uluric cu̱c' nic' pa' chic nimal ritik'inic i Dios. Je' re' nik'or maj to̱b ta pan ti'c'axic wilque̱b, xa uyu'unic wo' nca'n cu rehtal nmanlajic wach quiholonquilal.
Ma' xa re' ta wo' re' uyunic nca'n, je' la' wo' i hoj rac'u̱n rixk'u̱n i Dios c'ahchi' wo' kuy'em chi nariye'eric i kalok'il. Je' ricab chi re' take tic mu'u̱n nanquip'ut cho wachanic, re' aj ehcham reh ric'am cho take pe̱t wach chiwach i Dios rehtalil chi cu wilic take wach ritic narimolom, je' wo' re' i Lok' laj Uxlabal wilic chic ku̱c' yu'na rehtalil chi chikawach johtok wilic i k'i̱j chi nariye'eric i kalok'il uyu'umaj ku'um. Ru'um aj chi je' re' naric'uluric, re' hoj yu'na to̱b ta pan ti'c'axic wilco̱j, nkatik ju' ruyu'njic i k'i̱j nok chi jelow-bal i kati'jolal wilic yu'na enye'eric keh jenaj toco̱m chic ac' laj ti'jolal. Nok c'ulu̱j chic chi je' re', enc'utunic wo' lok wach chi manlic chi re' hoj chiwach i Dios til hoj rac'u̱n rixk'u̱n.
Je' re' nik'or maj re' hoj, chi hoj chic rac'u̱n rixk'u̱n i Dios ma' ja' nc'utunic ta lok wach chi manlic xa re' la' ru' xa re' wo' kacojom cho wach i ribiral chi re' Dios xojrico'lej chiwach i ti'c'axic wilic nak chi kana̱, xa ar wo' kap'utum cho rich'iquinjic kac'ux chi ruyu'njic i k'i̱j naric'uhtunic lok wi̱' chi manlic chi hoj chic rac'u̱n rixk'u̱n i Dios.Je' re' k'uru' ru'um chi ja' nponic ta wach rik'ijil re're', curman chi nakatikim ju' rich'iquinjic kac'ux chiri̱j. Wi ta nak xc'uhtunic chic lok wach chi manlic, ma'xta nak chic riwi̱' chi keh chi cu enkach'ica̱' kac'ux chiri̱j re're', maje'? Nik'or chi je' re' maj ma' hab ta jeno' wach re' c'ahchi' ruy'em jeno' pa' bih, cu eritik ju' ruyu'njic wi xilow chi xc'uluric chic.
Je' re' k'uru' xa cu c'ahchi' wo' kuy'em riponic i k'i̱j re're', to̱b ta nchel chi ru'um ruyu'njic nchalic ti'c'axic chi kana̱ re' nkacuy ransil
ru'um chi re' Lok' laj Uxlabal wilic ku̱c' chi katobjic, je' wo' ricab nakojrito'bej pan kati̱j nok re' hoj ma'xta kano'jbal chi pahkanic. Re' hin je' re' nik'or maj coric ru', nanka'n kati̱j q'uih pech ma' nkarak ta chiri̱j haj wilic take k'oric ra̱j k'ormojic chiwach i Dios eh ru'um re' ma' nkarak ta chic kak'orbal chiwach. Xa re' la' nankac'ul chi je' re', re' chic i Lok' laj Uxlabal nk'oric pan kajelow-bal ru̱c' take k'oric je' ru̱c' ma' eta wo' kojchol rik'ormojic i hoj.
Je' re' ajic nok re' hoj ma' keht'alim ta chaj bih take k'oric ra̱j k'ormojic pan kati̱j chiwach i Dios, re' Lok' laj rUxlabal ru' kojrito'bej chi k'oric ru̱c' eh re' Dios re're', re' reht'alim take capew-bal xa pan kac'ux wilic cho, til reht'alim wo' chi pa ricapew-bal i rUxlabal xa re' wo' katobjic i hoj wilic cho. Ru'um aj re' xa̱j chi re' rUxlabal enk'oric chiki̱j pan kati̱j.
Ma' jeno' ti'c'axic enesenic lok reh ric'axbal i Jesus chi kana̱Je' wo' chic, re' hoj keht'alim wo' i wili chiri̱j i Lok' laj rUxlabal i Dios: Chi nok wilco̱j pan ti'c'axic re' wo' re' nto'bonic keh hoj re' ti' nkic'raj i Dios. Ru'um reh to'bonic nkac'ul re're', chi'nchel nc'uluric ku̱c' ncamanic keh chi ye'bal sukquil c'uxlis pan kac'acharic. Re' aj i wih'ic pan sukquil laj c'uxlis nc'uluric ku̱c' i hoj ru'um chi re' Dios xojriyuk'ej chi enkac'ul i tik'inic xiban.
Je' re' nik'or maj chiki̱j i hoj re' hoj po' chic rina'bem cho Dios chi nakach'ica̱b kac'ux chiri̱j i Jesus, re' Dios xiban i wili: Nok ja' kojritik'a̱' ta cho i hoj c'acharel, re' Dios xitik'a̱' chic cho wach chi re' Jesus re' rAc'u̱n, re're' nariwih'ic chi kasbe̱s reh chi je' re', re' kano'jbal i hoj naribanam je' ricab i rino'jbal ru'. Je' wo' chic, re' Dios xiban i tik'inic re're' reh chi re' Jesus nariwih'ic riq'uihal take richa̱k' re' equiye'bic rilok'il je' ricab ric'ul jeno' pe̱t ac'un ru̱c' take richa̱k'.
Reh chi enc'uluric ku̱c' i tik'inic bano̱j re're' chi re' Jesus re' enwih'ic chi kasbe̱s i hoj, re' Dios xojriyuk'ej eh xiban wo' chi ma'xta chic kamahc chiwach. Ma' xa re' ta re're' xiban, je' la' wo' xiban chi re' lok'il ric'ulum chic i Jesus ewo' nkac'ul i hoj.
Je' re' k'uru' nankacoj rehtal chi'nchel i ribanam chic cho i Dios chiki̱j, re' wili riyew ri̱b chi enkak'or: To̱b ta nak wilic jeno' nk'etbic pan kabe̱h, re' hoj ma' eta kojyo'jic ru'um maj re' Dios wilic ku̱c' chi riye'eric keh i pa' bih to'bonic nka̱j.
Chaj wa'ric nanik'or i re're'? Nik'or ru'um reh i wili: Reh chi re' hoj xojco'ljic, re' Dios ma' xipoh'aj ta ric'ux chi riye'eric cho pan quimic i Jesus re' rAc'u̱n, re' la' xiban xik'ahsaj i rAc'u̱n pan quimic chiki̱j i hoj c'acharel. Ru'um chi je' re' xiban i Dios til nkeht'alij chi re're' nariyeb wo' cho keh chi'nchel i to'bonic.
Je' re' ajic ru'um chi re' Dios xa wilic wo' ku̱c' eh ribanam chic chi ma'xta kamahc chiwach, re' hoj yu'na re' xojrichih i Dios chi rac'u̱n rixk'u̱n ma' hab ta chic wach enkayohlej chi ericoj kamahc chiwach i Dios.
Ma' kojyo'jic ta chic k'uru' chi hab wach jeno' encojbic kamahc maj re' chic i Jesus re' Pahbamaj chi K'atal K'oric enk'oric chiki̱j ru̱c' i Dios chi kaco'ljic. Re' Jesus wili xcansjic je xa re' la' xucsjic wo' chic cho chi quixilac take camnak eh yu'na ar wilic ru̱c' i Dios c'ahchi' ric'ulum rinimal rilok'il je' ricab ric'ul jenaj c'acharel nanye'eric riwa'ric chi tz'uhkic cok chi riche̱l jeno' k'atal k'oric.
Je' re' k'uru' re' hoj ma' kojyo'jic ta eh xa ta wo' nak ekojyo'jic chiwach i ti'c'axic bano̱j keh reh chi re' Jesus re' Pahbamaj chi K'atal K'oric ma' eta chic kojric'ax. Je' wo' chic to̱b ta nak wilic jeno' hab wach enbanic chi enchal ti'c'axic on c'axquilal chi kana̱, on to̱b ta wo' wilic jeno' enbanic chi enkacuy kawa' kaha̱', on to̱b ta nchel chi ma' eta chic nwih'ic kaso', on to̱b ta wo' wilic nak take c'acharel xa echic kojquitahkej chi kacansjic eh chi je' re' ekojquiyew pan yohbalil, chi'nchel i c'axquilal re're' ma' jaruj ta eriban chi re' Jesus ma' eta chic kojric'ax.
Je' re' nik'or maj nok wilco̱j pan ti'c'axic xa c'ahchi' kac'ulum je' ricab rik'or take k'oric xik'or cho ma' Tawiy reh Dios, naxitz'ihmbaj cho chi je' wili pan Lok' laj Hu̱j re' wilic wi̱' riC'uhbal i Dios:“Re' hoj, hoj atinami̱t Ha̱w eh ru'um re', re' take toco̱m chic c'acharel xa eli̱c nquisic' ri̱j kacansjic.Chi queh take c'acharel re're' tare̱t chi ekojquimic je' ricab naquicansjic take me̱' pan cansbal chicop, nqui rik'or.
Je' re' k'uru' to̱b ta coric chi wilic take ti'c'axic chi kana̱, re' hoj xa nkacuy wo' ransil eh ma' nkapoh'aj ta wo' kac'ux chiri̱j kaniminic maj re' Jesus re' xa kojric'ax wo', re' wo' re' ento'bonic keh.
Ru'um chi je' re', re' hin til weht'alim i wili: Coric ru' nok cu c'achalco̱j pe ayu' wach ac'al, wilic take ti'c'axic nakac'ulum eh xa cu wilco̱j wo' pan quimic. Je' wo', weht'alim wo' i wili: Chi re' take aj tz'e' wa̱ch je' ru̱c' ximikric chi raj to'o̱l chic take i aj Yahm, re' take ma' ato̱b laj uxlabal eh je' wo' re' take toco̱m chic quik'atbic k'oric pan te̱w c'uxic ru'um reh cajawric wilic, chi'nchel take re' nca̱j nak chi ma' ta nak chic ti' ekojric'ra̱j i Jesus xa re' la' ma' jaruj ta eriban chi je' re' eriban ru'. Je' re' k'uru' xa ta nak re' chaj bih nc'uluric lok yu'na, on re' naric'uluric lok chi kawach, xa ta nak re're' eriban chi re' Jesus ma' ta nak chic ti' ekojric'ra̱j.
Re' k'oro̱j cho chiqui̱j take ra̱' ri'sil cho ma' IsrahelChi ninimem chic i Jesus re' Pahbamaj chi K'atal K'oric, ma' riyew ta chic ri̱b chi wi̱n chi nichuc k'oric ru̱c' take k'oric niban. Ru'um aj re' nanik'orom aweh tak yu'na re' ricorquilal i chaj bih nwic'raj eh ru̱c' rito'bal i Lok' laj Uxlabal enik'or aweh tak i k'oric wili chi re' wo' re' rik'or cho nicapew-bal:
Re' hin til k'e̱' ntz'iric niwach eh xa nyot'ic wo' wa̱mna
chiqui̱j take wich ra̱' ri'sil cho ma' Israhel je' ru̱c' ma' nquinimej ta i Jesus. To̱b ta ma' riyew ta ri̱b chi wi̱n chi eniban i wili: Re' hin k'e̱' nak nwa̱j chi ma' ta re' take re' quic'acharic chi ma' nquinimej ta i Jesus re' Pahbamaj chi K'atal K'oric, re' ta la' nak i hin equinc'acharic chi je' re' maj chi je' re', re' ta nak i hin enwih'ic chi nina̱ i ti'c'axic ric'ul chi queh chi naquic'ulum. Je' re' nik'or ru'um chi re' hin k'e̱' wo' chic ti' nwic'raj take.
Je' wo' chic, re' take wich ra̱' ri'sil cho ma' Israhel xye'eric rinimal wach quilok'il ru̱c' i wili: Re' Dios xik'or queh chi xicoj chic chi rac'u̱n rixk'u̱n take. Je' wo' naxibehic cho ar pan ye'a̱b chik yu̱k' re' ma'xta wi̱' patanel Sinayih ribihnal, re' Dios xic'ol take ru̱c' rilok'il xic'uhtaj chi quina̱ ru̱c' jenaj su̱tz'. Ma' xa re' ta re', ma' xa junpech ta la' wo' xik'or queh chi cu̱c' narimanlajic wach i k'oric rik'orom chic cho ribiral. Je' wo' chic, reh chi naquinimem i Dios re're' xiyew queh i C'uhbal Ye'o̱j reh Moyses. Ma' xa re' ta re', je' la' wo' wilic take k'oric xiyew i Dios chi to'bal queh chi naca'nam i coric wach lok'onic eh wilic wo' take k'oric xiyew queh reh chi narimanlajic wach ru̱c' richalic i Jesus.
Re' chi'nchel xye'eric re're' queh take wich ra̱' ri'sil cho ma' Israhel re' wo' Dios xbanic eh ma' xa ta re're', re' la' Dios xchihbic wo' cho queh take kama̱m kati't reh chi re' take re' naquiwih'ic chi kara'il i hoj ra̱' ri'sil cho ma' Israhel. Chiri̱j wili xiban wo' chi xye'eric keh i nim kalok'il wili: Chi re' Jesus re' Pahbamaj chi K'atal K'oric naxchalic asjok ayu' wach ac'al ku̱c' i hoj ra̱' ri'sil cho ma' Israhel xchalic rira'il. Re' cok ru' to̱b ta wo' je' re' asjic xiban i Jesus, til re're' i Dios re' wilic rajawric china̱ chi'nchel eh ru'um re', re' hin nik'or chi tare̱t chi enye'eric rilok'il chi junelic k'i̱j sakom.
Je' re' ajic re' Dios xiban chi'nchel re're' eh to̱b ta cu wilic take kich ra̱' ri'sil cho ma' Israhel je' ru̱c' ma' xiwih'ic ta cho chi ritinami̱t i Dios ma' ra̱j ta rik'orom chi ja' nmanlajic ta wach re' k'oro̱j cho ru'um i Dios reh ma' Awraham.
Coric ru' chi re' hoj, hoj wo' ra̱' ri'sil cho ma' Awraham xa re' la' to̱b ta wo' je' re' ma' ra̱j ta rik'orom chi, chi kunchelal i hoj ra̱' ri'sil cho ma' Awraham hoj ta nak chic ricojom i Dios chi rac'u̱n rixk'u̱n. Nisakomej wach aweh tak i ricorquilal re're' ru̱c' i xik'or i Dios reh ma' Awraham chi je' wili:“Chi quixilac take c'acharel je' ru̱c' ra̱' ri'sil cho take awac'u̱n, xa re' wach take je' ru̱c' ra̱' ri'sil cho awac'u̱n Isahac narimanlajic wi̱' wach i k'oro̱j aweh wu'um, nqui Dios reh.
Re' aj rik'ormojic re're' risakomej wach keh i ricorquil nik'orom chic aweh tak chi je' wili: Chi'nchel take c'acharel je' ru̱c' ca̱' qui'sil cho take toco̱m chic rac'u̱n i ma' Awraham ma' wilque̱b ta take chi rac'u̱n rixk'u̱n i Dios, re' la' hoj c'acharel je' ru̱c' hoj ra̱' ri'sil cho i rac'u̱n i ma' Awraham re' Isahac ribihnal wilque̱b take chi rac'u̱n rixk'u̱n i Dios, ru'um nok ru̱c' Isahac xmanlajic wach chi'nchel i k'oro̱j cho reh ma' Awraham ru'um i Dios.
Re' k'oric k'oro̱j cho reh ma' Awraham ru'um i Dios re' i wili:Je' yu' chipam jenaj ha̱b nanibanam chi re' awehq'ue̱n re' Sa̱ra nariwih'ic jenaj riha'lac'u̱n, nqui Dios reh.
Je' re' ajic ma' xa ta re' ru̱c' rasjic Isahac nc'uhtunic chi ma' chi'nchel ta ra̱' ri'sil cho ma' Awraham quicojoric ru'um i Dios chi rac'u̱n rixk'u̱n take, je' la' wo' nc'uhtunic ru̱c' xc'uluric ru̱c' i Rewe̱ca naxcahnic chi yowa̱b ixok chic. Re're' xilow wach quib riha'lac'u̱n ch'i̱l i ribahi̱l re' najtir kama̱m ma' Isahac.
Ru̱c' xc'uluric re're', re' hat-tak enarak tak chiri̱j chi re' Dios cow pa'lic ric'ux chiri̱j i ricojom chic pa ricapew-bal chi ma' re' ta i quibano̱j take c'acharel rilow chi richihiric quiwach take ritinami̱t, re' la' i Dios xiban jenaj yuk'unic queh, reh chi re' take re' enca'n chi ritinami̱t chic take. Yu'na ajic re' wili nik'or aweh tak chi xc'uluric cho ru̱c' i Rewe̱ca: Nok ja' qui'asjic ta take rilach i Rewe̱ca, re' take rac'u̱n re're' to̱b ta nak ma' ja'xta bih jeno' c'ahbilal on jeno' holonquilal ca'nam chic,
je' pe' je wili xk'ormojic reh ru'um i Dios:“Re' chak'be̱s ac'un naritak'anic china̱ i asbe̱s ac'un, nqui xk'ormojic reh.Je' re' xk'ormojic reh to̱b ta ocronak chic take rich ritinami̱t i Rewe̱ca chi nanwih'ic quiha'lac'u̱n, re' take asbe̱s ac'un quitak'anic china̱ i chak'be̱s.
Re' ribiral i Rewe̱ca k'uru' ric'uhtaj keh ricorquilal i nik'orom chic aweh tak. Je' wo' re' i c'uhtunic riban keh i tz'ihmbimaj chipam i Lok' laj Hu̱j re' wilic wi̱' riC'uhbal i Dios. Ar tz'ihmbimaj i k'oro̱j chi je' wili ru'um i Dios:“Re' Esawuh ma' riyew ta risukquil nic'ux ra̱j nchel i Jacow k'e̱' riyew risukquil nic'ux, nqui rik'or.
Re' Dios riquetelej quiwach take c'acharel chi nacoquic chi rac'u̱n rixk'u̱nHa̱', ru'um xnik'or chi ma' chi kunchelal ta hoj ra̱' ri'sil wo' cho i ma' Awraham wilco̱j chi hoj rac'u̱n rixk'u̱n i Dios, wilic take equik'oric chi ru̱c' i c'uhbalanic re're', re' hin xa je' na nchel c'ahchi' nik'orom chi re' Dios ma' coric ta wach ric'ux. Ma'xta, ma' jaruj eriban chi je' re' enik'or.
Haj cok wilic i tijinic niban i hin re' i wili: Chi re' Dios til riquetelej quiwach take c'acharel eh ru'um chi je' re', je' wili xik'or reh Moyses:“Re' hin til niquetelej quiwach take c'acharel eh ru'um re', xa hab wach nwa̱j niquetelem wach ewo' niquetelej wach.Je' wo', re' hin til ti' nwic'raj take c'acharel eh ru'um aj re' xa hab wach nwa̱j chi ti' enwic'raj, ti' wo' enwic'raj, nqui xik'or.
Je' re' k'uru' re' wili tijinic niban: Re' riqueteljic quiwach take c'acharel chi equiwih'ic chi rac'u̱n rixk'u̱n i Dios ma' re' ta jeno' c'acharel nbanic to̱b ta la' nak xa cow chic ra̱j chi nariqueteljic wach jeno' chic rich c'acharel, re' la' i quetelenic wachi̱s xa re' wach Dios nbanic maj re' cok re' til manlic quetelenel wachi̱s.
Ru'um re're' chipam i Lok' laj Hu̱j wilic wi̱' i riC'uhbal i Dios nkilow wach take k'oric rik'orom i Dios chi re're' naxa̱j chi re' quetelenic wachi̱s riban ru' narelic lok ribiral chi junsut wach ac'al, je' wili xik'or reh i k'atal k'oric aj Eji̱pto:“Re' riwi̱' chi xniban chi wilca̱t chi k'atal k'oric china̱ atinami̱t, reh chi ru̱c' rilmijic i ripahba̱bjic wi̱b nanibanam chawachenc'utunic lok chi re' hin til wilic wajawric eh reh chi re' nibiral i hin enk'ormojic junsut wach ac'al nqui xik'or i Dios.
Je' re' ajic re' c'uhbalanic niban re' i wili: Til aj wo' re' Dios nquetelenic quiwach take c'acharel eh ru'um aj re' xa hab wach i ra̱j riquetelem wach, re' wo' re' riquetelej wach. Re're' riban wo' chi ericowsaj quic'ux take c'acharel ru̱c' quino'jbal eh ru'um aj re' xa hab wach i ra̱j ricowsam ric'ux ru̱c' i rino'jbal, ewo' riban chi ericowsaj ric'ux.
Ha̱', ru̱c' nik'or lok re're', wilic aweh tak equik'oric wi̱n chi je' wili:«Wi coric xak'or, chaj wa'ric k'uru' chi re' Dios rik'at k'oric chi kana̱ i hoj c'acharel nakojmahcanic? Je' re' nkabiraj aweh maj wi coric chi re' Dios ncowsonic quic'ux take c'acharel, ma' hab ta wach k'uru' enbanic chi erik'et wach i Dios ru̱c' ribanaric i haj wilic i ra̱j, maje'? nqui enak'or tak.
Hab pa' wach take je' re' quik'oric, je' wo' wili enik'or queh: Re' hat-tak nawolej tak i Dios xa ru'um chi wilic rajawric chi ribanaric i haj wilic ra̱j ribanam. Wi re' Dios xtik'inic keh hoj c'acharel ma' nacapaj ta na tak chi re' hat-tak xa memil nbanic aweh tak nana'n tak i birinic chi je' re'? Re' memil laj no'jbal na'n tak re're', je' ricab i memil laj no'jbal erik'or nak jeno' tz'ak ac'al icom wi eta nak nchol cho k'oric chi rik'ormojic chi je' wili reh i c'acharel re' xtik'inic reh:«Hat aj tik'inel wi̱n, chaj bih awajawric chi je' wili nitik'injic xa'n? nqui ta nak erik'or reh.
Til pan coric re' aj tik'inel tz'ak ac'al icom wilic rajawric chi ritik'injic take icom je' ricab nic' pa' wach ra̱j ru'. Ma' xa re' ta re', je' la' wo' wi re' aj tik'inel re're' ra̱j ritik'a̱b ca'ch'uk ok wach chi culc ru̱c' ch'uwa', junyuk'uric wo' eriban. Kak'or wi ra̱j ritik'a̱b take culc je' ricab xa holohak chic take reh chi nim wach naquicamanic wi̱', on je' ricab take culc ma' holohak ta ti take rixoyjic bano̱j re' xa ma' nim ta wo' wach camanic quicojoric wi̱', re're' eritik'a̱' take chi je' re' maj wilic rajawric chi ritik'injic, maje'?
Je' ricab riban aj tik'em tz'ak ac'al icom k'uru', je' wo' re' i Dios wilic wo' rajawric chi ribanaric haj wilic i ra̱j ribanam ku̱c'. On nacapaj na hat-tak chi ma'xta rajawric? Wi je' re' nacapaj tak, chaj bih nak'or tak k'uru' chiri̱j i wili re' riban i Dios chiqui̱j take aj mahc? Ru'um reh quimahc take c'acharel je' wo' ru'um chi k'e̱' cakranak cu̱c', re' Dios xitik'a̱' wach risacharic quiwach xa re' la' ru' nok je' re' xa̱j ribanam chi c'uhtbal reh rijosk'il chi quina̱ eh je' wo' chi narilmijic chi wilic rajawric chi ribanaric haj wilic i ra̱j, re' pe' chic i wili xiban: Re're' xuy'ej chi re' take aj mahc naquijalam wach quino'jbal chi naricuyum quimahc
eh je' re' xiban reh chi narilmijic wach i rinimal richak'lamil c'uhtumaj wo' cho chi quina̱ take toco̱m chic c'acharel, re' take tik'imaj chic cho wach chiqui̱j ru'um i Dios chi naquic'ulum riqueteljic quiwach, naquiwih'ic wo' ru̱c' i Dios re' wilic wi̱' chi sutumaj ri̱j ru̱c' rinimal wach risakomil.
Je' re' ajic chi'nchel i hoj je' ru̱c' ra̱' ri'sil cho ma' Israhel eh je' wo' take ma' re' ta ra̱' ri'sil cho ma' Israhel, xc'uhtjic keh i richak'lamil i Dios eh ma' xa ta re're' c'uhtumaj keh, je' la' wo', re' Dios xojriyuk'ej hoj chi'nchel reh chi xiban chi hoj ritinami̱t.
Re' k'oric re're' nkilow wo' chipam i hu̱j tz'ihmbimaj cho ru'um i raj k'orol i Dios re' Ose̱yas ribihnal naxik'or cho chi je' wili k'oric xiban i Dios:“Nariponic i k'i̱j re' hin nanik'orom i wili chiqui̱j take c'acharel je' ru̱c' ma' re' ta take nitinami̱t yu'na:‘Re' take c'acharel re're' nitinami̱t chic take, nqui nanik'orom.Eh chiqui̱j take c'acharel je' ru̱c' ma' ja' quic'ulum ta nic'axbal nanik'orom wo' chi je' wili:‘Re' take c'acharel re're', yu'na naquic'ulum chic i nic'axbal, nqui nanik'orom, nqui k'oric xik'or.
Je' wo' chic, chipam i hu̱j tz'ihmbimaj ru'um i Ose̱yas wilic wo' take k'oric xik'or i Dios chi je' wili:“Coric ru', to̱b ta re' hin xnik'or chi re' take c'acharel re're' ma' re' ta nitinami̱t take, chipam i ye'a̱b xnik'or wi̱' chi je' re', re' chic i wili narik'ormojic chiqui̱j:‘Re' Dios re' nye'bic kac'acharic c'ahchi' chic rik'orom chi re' take c'acharel re're' rac'u̱n rixk'u̱n chic i Dios take, nqui narik'ormojic, nqui k'oro̱j cho ru'um i Dios.
Je' aj re' chipam i hu̱j xitz'ihmbaj i Ose̱yas nkilow i k'oro̱j ru'um i Dios chiri̱j i k'oric xitak'a̱' rik'ormojic keh hoj chi'nchel c'acharel. Ma' xa re' ta re' rik'orom cho i Dios, chipam la' wo' i hu̱j tz'ihmbimaj cho ru'um i ma' Isayi̱yas nkilow i k'oro̱j wili chiki̱j i hoj ra̱' ri'sil cho ma' Israhel:“Coric ru', je' ricab riq'uihal i sani̱b wilic lok chi chi̱' rinimal cho̱,je' wo' re' q'uihal take ra̱' ri'sil cho ma' Israhel xa re' la' xa ma' q'uih ta wo' ti take naquico'ljic chiwach i ti'c'axic chalic reh.
Nik'or chi chalic reh i ti'c'axic maj re' kAja̱w Dios rik'orom chic cho chi re' ti'c'axic narichalic chi junc'am chi quina̱ chi'nchel c'acharel ayu' wach ac'aleh re' nic' pa' wach xik'or chi naribanam, ewo' nc'uluric ru'um nok re're' xa coric wo' nk'oric, nqui k'oro̱j cho ru'um i ma' Isayi̱yas.
Je' re' ajic re' richak'lamil i Dios nkilow chi wilic wo' chi kana̱ i hoj ra̱' ri'sil cho ma' Israhel je' ricab xik'or i ma' Isayi̱yas nok xik'or i wili:“Je' ricab xc'uluric cu̱c' take c'acharel reh tinamit Soro̱ma ch'i̱l i Como̱ra chi xsacharic quiwach, je' wo' nak re' xkac'ul i hoj ra̱' ri'sil cho ma' Israhel wi ta nak re' Dios re' k'e̱' wo' chic rinimal rajawric ma' ta xiban chi cu wilic take ju'jun queh kich ra̱' ri'sil cho ma' Israhel xicana̱' chi c'achalque̱b, nqui xik'or i ma' Isayi̱yas.
ra̱j i hoj ra̱' ri'sil cho ma' Israhel ma' ja' nkilow ta wach i c'acharic chi coric chic wach kac'ux to̱b ta wo' nak keht'alim chic i ritik'a̱b cho wach i Dios chi ribanaric chi re' take c'acharel equic'acharic chi coric chic wach quic'ux.
Chaj wa'ric je' re' c'ahchi' ric'uluric ku̱c' hoj ra̱' ri'sil cho ma' Israhel? C'ahchi' ric'uluric chi je' re' ru'um nok ma' xkach'ica̱' ta kac'ux chiri̱j ritik'inic i Dios chi nye'eric keh chi ekojc'acharic chi coric chic wach kac'ux, re' la' chic xkach'ica̱' wi̱' kac'ux chiri̱j rinimjic take bano̱j re' k'oro̱j chipam i C'uhbal Ye'o̱j reh Moyses eh ru'um chi je' re' xka'n, re' hoj je' ricab nok jenaj c'acharel ritohxaj nah ro̱k china̱ jeno' abaj, xojk'ehbic pan mahc chi ma' xkac'ul ta i Jesus pan ka̱mna. Chi je' aj re' xka'n je' ricab nok wilic i abaj ritohxaj wi̱' nah ro̱k i c'acharel, re' Jesus re' wo' re' til wilic chi kawach hoj ra̱' ri'sil cho ma' Israhel chi k'etbal reh kaniminic
je' ricab rik'or chipam i Lok' laj Hu̱j re' tz'ihmbimaj wi̱' riC'uhbal i Dios. Ar je' wili rik'or:“Chacoj tak rehtal i wili: Je' ricab nok jeno' c'acharel ricoj jeno' abaj k'etbal pa̱m quibe̱h take c'acharel chi enquitohxaj nah co̱k china̱,re' hin nanibanam wo' chi ar Siyon enwih'ic jeno' naribanam chi k'etbal reh quiniminic take ra̱' ri'sil cho ma' Israhel, nqui rik'or.Raj la' chiri̱j kaniminic i hoj re' kanimem chic i Jesus, je' wili tz'ihmbimaj cho:“Xa hab wach narich'ica̱b ric'ux chiri̱j ru' ma' jaruj ta narojic chi k'e̱b i riniminic, nqui tz'ihmbimaj cho.
Re' C'uhbal Ye'o̱j reh Moyses canamaj reh chi re' c'acharel erich'ica̱' ric'ux chiri̱j i JesusHat-tak was nicha̱k' aj niminel reh Jesus, ru'um reh ti'c'axic chalic reh chi quina̱ take wich ra̱' ri'sil cho ma' Israhel ru'um reh quimahc, re' hin k'e̱' nwa̱j chi re' take ja' qui'oquic ta chi rinimjic i Jesus eta nak quico'ljic chiwach i ti'c'axic re're' eh reh chi enc'uluric chi je' re', re' hin k'e̱' suk wi̱n i pahkanic chiqui̱j naniban niti̱j chiwach i Dios ru̱c' i capew-bal re' nik'or wi̱' reh chi re' take richiho̱j cho chi ritinami̱t chico'lej wo' take.
Je' re' nik'or maj re' wili nina'bej chiqui̱j take c'acharel re're': Chi re' take re' til nca̱j quinimem i Dios xa re' la' to̱b ta chiwach i Dios riwi̱' nak chi queh chi naquiniminic chiwach, ma' nquirak ta wo' chiri̱j re're'.
Nik'or chi je' re' maj re' take re' ma' quicojom ta rehtal chi coric chaj bih camanic xiban i Dios chiqui̱j reh chi naquicahnic chi coric chic wach quic'ux. Chi queh ru' re' nbanic chi quicahnic chi coric wach quic'ux re' la' rinimjic take c'uhbal nquic'uhtaj eh ru'um re' ma' nca̱j ta quic'ulum i chaj bih xiban i Dios chi ricorsjic wach quic'ux.
Ru̱c' aj nca'n take wich ra̱' ri'sil cho ma' Israhel je' ru̱c' ja' qui'oquic ta chi rinimjic i Jesus, ja' nquirak ta chiri̱j chaj bih riwi̱' naxye'eric queh i C'uhbal Ye'o̱j reh Moyses. Je' re' nik'or maj re' riwi̱' chi xye'eric i c'uhbal re're' reh chi naquich'ica̱b nak quic'ux chiri̱j i Jesus re' Pahbamaj chi K'atal K'oric. Chi je' aj re' riwi̱' nok ye'o̱j cho i c'uhbal re're', xa hab wach c'acharel re' erich'ica̱' ric'ux chiri̱j i Jesus nye'eric reh chi eriban chi coric chic wach ric'ux.
Chi re' C'uhbal Ye'o̱j reh Moyses riban chi enwih'ic chi coric wach ric'ux jeno' c'acharel ric'am na̱ i nic' pa' nimal rik'or chipam, re're' xa nok wo' xik'or cho Moyses naxitz'ihmbaj cho chi je' wili:“Re' c'acharel nc'ambic na̱ i nic' pa' nimal rik'or chipam i c'uhbal wili,nariye'eric reh chi enc'acharic chi junelic, nqui xitz'ihmbaj cho Moyses.
Re' cok ru' to̱b ta re're' xitz'ihmbaj chi je' re', ma' jaruj ta riban chi coric chic wach ric'ux i c'acharel nc'ambic na̱ nic' pa' nimal rik'or chipam i c'uhbal re're' ru'um nok chi ma' jeno' nchol ric'amaric na̱ chi manlic i c'uhbal re're'. Haj cok wilic i til rik'or i c'uhbal re're', re' chi xa re' wach i c'acharel re' rich'ica̱' ric'ux chiri̱j i Jesus ncahnic chi coric chic wach ric'ux. Je' aj wili rik'or i c'uhbal re're':“Ma̱k'or tak chic pan acapew-bal tak, hab wach narojic johtok pan taxa̱j, nqui rik'or.Je' aj re' rik'or cu'um queh nquicapaj chi xa re' wach wi re' Jesus re' Pahbamaj chi K'atal K'oric enchalic wo' chic c'acharok ayu' wach ac'al, cu re' aj nak ru' enquich'ica̱' quic'ux chiri̱j.
Je' wo' chic, re' c'uhbal re're' je' wili rik'or:“Ma̱k'or tak chic pan acapew-bal tak,hab wach narojic jok chipam richamil jul quiye'a̱b camnak, nqui rik'or.Je' aj re' rik'or cu'um queh nquicapaj chi xa re' wach wi re' Jesus re' Pahbamaj chi K'atal K'oric enucsjic wo' chic cho chi quixilac take camnak, cu re' aj nak ru' enquich'ica̱' quic'ux chiri̱j.
Je' aj re' ma' re' ta quicapew-bal take c'acharel re're' ra̱j banaric, re' la' ra̱j banaric re' wo' rik'or i c'uhbal k'oro̱j chiri̱j ru' ru'um i C'uhbal Ye'o̱j reh Moyses nok rik'or chi je' wili:“Re' hat-tak wilic chic awu̱c' tak i k'oric k'oro̱j cho ru'um i Diosreh chi ru̱c' chi'nchel awa̱mna enacoj tak wacheh je' wo' chi enayew ak'orbal tak chiri̱j, nqui rik'or.Re' c'uhbal re're', re' aj re' nkak'or i hoj reh chi re' take c'acharel enquich'ica̱' quic'ux chiri̱j i Jesus. Re' c'uhbal nkak'or re're' je' wili rik'or:
“Reh chi etico'ljic tak, cha'n tak i wili: Chacoj tak wach ru̱c' chi'nchel awa̱mna tak chi re' Jesus xuctic wo' chic cho chi quixilac take camnak. Chiri̱j chic wili chak'or tak queh chi'nchel c'acharel chi re' Jesus re're' i pahbamaj chi pe̱t Ajabe̱s chi quina̱ chi'nchel, nqui rik'or.
Je' re' nkak'or maj reh chi eriban chi coric ok chic wach ric'ux jeno' c'acharel eh reh chi ewo' nco'ljic, curman chi naricojom wach ru̱c' chi'nchel ra̱mna i c'uhbal chiri̱j i ructic cho i Jesus re're' eh je' wo' chi eriyew rik'orbal chiri̱j i Jesus.
Xa hab wach c'acharel eric'ul pa ra̱mna i c'uhbalanic nbanaric chiri̱j i Jesus, narico'ljicChipam i Lok' laj Hu̱j tz'ihmbimaj wi̱' riC'uhbal i Dios rik'or chi je' wili:“Xa hab wach narich'ica̱b ric'ux chiri̱j ru'ma' jaruj ta narojic chi k'e̱b i riniminic, nqui rik'or.
Ru'um chi je' re' rik'or, re' hin nik'or i c'uhbal ma' xa ta queh take wich ra̱' ri'sil cho ma' Israhel je' la' wo' queh take ma' re' ta ra̱' ri'sil cho ma' Israhel. Je' re' niban maj chiwach i Dios re' take wich ra̱' ri'sil cho ma' Israhel xa jenaj kawach quich'i̱l take junch'uk chic tinamit eh chi je' re', re' hoj ra̱' ri'sil cho ma' Israhel ch'i̱l take junch'uk chic re're' xa jenaj wo' Ajabe̱s wilic chi kana̱. Re' Ajabe̱s re're' til yohbal wach ricuse'sbal riyew cho chi kana̱ eh til rito'bej wo' take nic' pa' q'uihal c'acharel nca'n johtok quiti̱j chiwach.
Ru'um aj wo' re' je' wili rik'or chipam i Lok' laj Hu̱j tz'ihmbimaj wi̱' riC'uhbal i Dios:“Xa hab wach jeno' queh aj niminel reh i Lok' laj Ajabe̱s eripahkaj reh pan ti̱j chi enco'ljic,xa re' wo' re' narirakam rico'lbal, nqui rik'or.
Re' cok ru' to̱b ta je' re' rik'or i C'uhbal re're', re' c'acharel wi ma' rich'ica̱' ta ric'ux chiri̱j i Jesus ma' eta wo' riban ripahkaljic rato'bil i Dios. Je' wo' re', wi ma' ribiram ta ribiral i Jesus ma' eta wo' riban chi erich'ica̱' ric'ux chiri̱j, maj hab aj wo' wach enbirinic reh ribiral re're' wi ma' hab wach c'ahchi' rik'orbic queh?
On ma' eta wo' riban chi enk'ormojic ribiral i Jesus wi ma'xta jeno' tak'amaj cho ru'um i Dios chi rik'ormojic i ribiral re're'. Je' aj re' cu'um queh take tak'amaj take cho chi aj k'oro̱l c'uhbal nchalic i sukquil c'uxlis chi quina̱ take c'acharel. Re' Lok' laj Hu̱j tz'ihmbimaj wi̱' riC'uhbal i Dios je' wili rik'or chiri̱j re're':“K'e̱' sukquil c'uxlis ric'am cho quic'ulic take lok aj k'oro̱lre' quik'oric reh take holohic laj k'oric nye'bic sukquil quic'ux take c'acharel, nqui rik'or.
Re' cok ru' to̱b ta je' re' rik'or i Lok' laj Hu̱j, ma' chi'nchel ta take wich ra̱' ri'sil cho ma' Israhel xquic'ul chi suk i ma' birimaj ta laj k'oric chiri̱j i Jesus. Ru̱c' i no'jbal xca'n re're', til coric i xitz'ihmbaj cho ma' Isayi̱yas naxik'or cho chi je' wili:“K-Aja̱w Dios, ma' nic' ta ti q'uihal quiniminic reh c'uhbal nkak'or, nqui xik'or.
Je' re' ajic nok ma' chi'nchel ta take wich ra̱' ri'sil cho ma' Israhel quicojbic wach i c'uhbalanic nka'n, re're' nc'uhtunic lok chi re' ribirmijic i k'oro̱j chic cho ru'um i Dios chiri̱j i Jesus re' Pahbamaj chi K'atal K'oric, re' aj re' riwi̱' chi enca'n take c'acharel reh chi enquich'ica̱' quic'ux chiri̱j i Jesus.
Re' take ma' re' ta ra̱' ri'sil cho ma' Israhel re' pe' chic take re' xicojbic wach i DiosNok nik'orom chic lok chi je' re', wilic enquibiraj wi̱n chi je' wili:«Ru̱c' i xak'or lok ra̱j na rik'orom chi re' take ra̱' ri'sil cho ma' Israhel ja' quibiram ta i k'oro̱j chiri̱j i Jesus? nqui enk'ormojic wi̱n.Re' hin quinc'u'lunic ru̱c' take k'oric k'oro̱j cho wili chipam i C'uhbal Ye'o̱j reh i Moyses:“Sut chic cu̱c' chi'nchel take c'acharel pononak chic ribiral i c'uhbal nk'ormojiceh xa haj pa' tinamit wilque̱b take ru' til nquibiraj wo' i c'uhbal re're', nqui i k'oro̱j cho.
Naniban i c'u'lunic re're', re' wo' chic wili i birinic enbanjic wi̱n:«Coric ta wo' chi re' take ra̱' ri'sil cho ma' Israhel ma' xquirak ta chiri̱j i k'oro̱j cho queh? nqui enk'ormojic wi̱n.Chi ric'u'ljic i birinic re're', pe̱t nwa̱j nik'orom chi re' take re' quirakam chic chiri̱j i k'oro̱j queh xa re' la' ma' nca̱j ta quic'amam na̱. Ru'um aj chi je' re' nca'n, re' Moyses xitz'ihmbaj wo' cho i k'oric xiban i Dios chi je' wili:“Re' hin Dios nanibanam chi naribanam k'a̱b ac'ux tak chiwi̱j cu'um queh c'acharel je' ru̱c' ma' re' ta nak nitinami̱t take.Re' take c'acharel re're', coric nak'or tak chiqui̱j chi ma' nquirak ta chiri̱j i k'oro̱j wu'um,raj yu'na nanijohsam ac'a̱ tak ru̱c' rirakmajic chiri̱j naca'nam take re're', nqui xitz'ihmbaj i Moyses.
Je' wo', re' raj k'orol i Dios re' ma' Isayi̱yas ribihnal xk'oric wo' chiri̱j chaj bih nc'uluric nok re' take ra̱' ri'sil cho ma' Israhel ma' nquic'ul ta haj wilic k'oro̱j queh ru'um i Dios. Re' aj k'orol re're' til riteh wach chi coric i k'oric re're' chi je' wili:“Re' hin Dios xquicoj niwach take c'acharel re' ma' ncapewjic ta nak chi naquicojom niwach.Re' take re', to̱b ta nak ma' c'ahchi' ta quibiram wi̱n hab wach i hin, xniyew wo' chi eht'aljic queh hab wach i hin, nqui xik'or.
Re' xik'or re're' chiqui̱j take ma' re' ta ra̱' ri'sil cho ma' Israhel xk'ormojic, raj naxk'oric cho chiqui̱j take wich ra̱' ri'sil cho Israhel, re' wili k'oric xik'or cho:“Re' take c'acharel wili xa eli̱c wo' nipahkaj queh chi enquich'ica̱' quic'ux chiwi̱jxa re' la' take re', k'e̱' chic xquicowsaj i ca̱mna chi ma'eta nquibiraj i niC'uhbaleh je' wo' ma'eta nquinimej i nic' pa' nimal i k'oro̱j queh, nqui ma' Isayi̱yas.
Re' chiho̱j riban i Dios chi re' take c'acharel naca'nam chi ritinami̱tHa̱', ru'um chi xnik'or chi wilic take kich ra̱' ri'sil cho ma' Israhel ma' nquic'u'lej ta na i k'oro̱j ru'um i Dios, wilic take equik'oric chi re' hin xa je' na nak nchel c'ahchi' nik'orom yu'na chi cu'um queh take re', chi'nchel i hoj ra̱' ri'sil cho ma' Israhel ma' hoj ta chic c'ulu̱j ru'um i Dios chi hoj ritinami̱t? Ma'xta! Ma' je' ta re' i c'ahchi' nik'orom. Je' wo' chic, ma' eta riban chi enik'or chi je' re' chiqui̱j chi'nchel take ra̱' ri'sil cho ma' Israhel maj re' hin, hin wo' ra̱' ri'sil cho ma' Israhel. Je' ricab chi re' take re' til manlic rija'quil cho ma' Awraham take, til hin je' wo' re' i hin. Ma' xa re' ta re', re' take nitu̱t waja̱w wilque̱b la' wo' chi quixilac take je' ru̱c' ra̱' ri'sil take cho i chopol na̱ tinamit ma' Wenjamin ribihnal.
Je' re' nok ru'um chi re' Dios xa nok wo' cho pan pe̱t xojrichih cho hoj ra̱' ri'sil cho ma' Israhel chi xojwih'ic chi ritinami̱t, ma' riban ta chi nk'ormojic chi re' hin c'ahchi' nik'orom chi chi'nchel ta nak take chiho̱j cho chi ritinami̱t i Dios ma' c'ulu̱j ta chic take chi ritinami̱t yu'na. Wi wilic jeno' ricapaj chi je' re' i c'ahchi' nik'orom, xa re' c'olok cho pa ric'ux i ribiral i Eli̱yas wilic chipam i Lok' laj Hu̱j re' tz'ihmbimaj wi̱' i k'oro̱j ru'um i Dios. Chipam i Hu̱j re're' rik'or chi re' Eli̱yas junpech je' wili xik'or reh Dios pa riti̱j naxiyew chiwach quimahc take rich ra̱' ri'sil cho i ma' Israhel:
“Ajabe̱s Dios, re' wili bano̱j ca'nam take c'acharel re're': Xquibok take i lok' laj ye'a̱b c'atbal si̱ re' ncamanic keh chi lok'onbal wi̱' awach.Je' wo' chic, re' take re' xquicansaj chic take chi'nchel i wich'i̱l je' ru̱c' tak'amaj take cho awu'um chi aj k'orol reh ac'uhbal.Ru'um re' xa chic re' hin xincahnic chi wutquel chi awaj k'oro̱l xa re' la' ru', re' take re' nca̱j wo' quinquicansam i hin, nqui Eli̱yas.
Raj i Dios, chaj bih c'u'lunic xiban reh Eli̱yas? Re're' je' wili xik'or reh:“Reh chi cu naquiwih'ic take c'acharel je' ru̱c' naquik'orbic reh niC'uhbal,re' hin xniban chi cu xicahnic wuklaj ik'ob lajc'ahl (7,000) chi winak re' ma' xquixuc'a̱' ta qui̱b chiwach i tiyo̱x Wahal ribihnal, nqui i Dios.
Je' re' k'uru' je' ricab xc'uluric pa rik'ijil cho Eli̱yas cu̱c' take ra̱' ri'sil cho ma' Israhel je' ru̱c' ma' xquixuc'a̱' ta qui̱b chiwach i tiyo̱x Wahal, yu'na chi kaxilac i hoj ra̱' ri'sil cho ma' Israhel, re' Dios xiban wo' chi xcahnic juntuhm chic keh hoj c'acharel je' ru̱c' nkac'ul i k'oro̱j ru'um. Je' re' xiban ru'um reh ric'axbal re' xic'uhtaj wo' cho chi kana̱ naxojrichih cho chi hoj ritinami̱t.
Re' take ma' re' ta ra̱' ri'sil cho ma' Israhel xquirak wo' quico'lbal cu'um queh take ra̱' ri'sil cho ma' IsrahelRe' riwi̱' kachihiric riban i Dios, re' aj re' nbanic chi nanik'orom wo' i wili: To̱b ta re' hoj ra̱' ri'sil cho ma' Israhel xkak'ahsaj ki̱b chi risiq'uiric nic' wach nakojc'acharok chi coric wach kac'ux, ma' xkarak ta c'acharic je' re' riwi̱'. Re' cok ru' ma' chiki̱j ta chi'nchel i hoj c'acharel c'ahchi' nik'orom chi je' re' xkac'ul maj re' juntuhm keh hoj c'acharel je' ru̱c' nkac'ul i k'oro̱j ru'um i Dios, til xkarak riwi̱' nic' wach nakojc'acharok chi coric wach kac'ux. Re' c'ahchi' nik'orom chiqui̱j take toco̱m chic wich ra̱' ri'sil cho ma' Israhel je' ru̱c' ma' nquic'u'lej ta na̱ i k'oro̱j ru'um i Dios, c'ahchi' nik'orom maj cu̱c' take re', re' Dios xiban chi xcowjic quicapew-bal reh chi ma' xquirak ta chiri̱j i k'oro̱j ru'um.
Chiqui̱j aj take c'acharel re're' jenaj aj k'orol riC'uhbal i Dios xitz'ihmbaj cho i wili ar chipam i Lok' laj Hu̱j tz'ihmbimaj wi̱' riC'uhbal i Dios:“Je' ricab nc'uluric ru̱c' jeno' xohc'rel wiric riban ma' ribiraj ta on ma' rilow ta i chaj bih c'ahchi' ric'uluric cok chi riche̱l,je' wo' re' xiban i Dios chi xc'uluric cu̱c' take c'acharel wili.Ru'um re're' cu yu'na chi k'i̱j, re' nquilow on re' nquibiraj ma' nquirak ta chiri̱j, nqui xitz'ihmbaj cho.
Je' wo' re', chipam i hu̱j tz'ihmbimaj ru'um i aj najtir k'atal k'oric ma' Tawiy wilic i ti̱j bano̱j wili chiqui̱j take c'acharel re're':“Ajabe̱s Dios, nipahkaj johtok aweh chi je' ricab i ti'c'axic nchalic china̱ i chicop re' nariyahk'aj pa̱m ric'ahamil i ya'l re' cojo̱j chi rixirab ncahnic chipam,k'e̱' ok wo' nimal i ti'c'axic kajok chi quina̱ take c'acharel re' cu yu'na chi k'i̱j c'ahchi' quisuksam qui̱b ru̱c' acuse'sbal.
Je' wo', nipahkaj wo' johtok aweh chi cahnok chi moylic wach quicapew-bal take c'acharel re're' reh chi ma' eta chic nquirak chiri̱j i ricorquilal ak'orbal.Ma' xa re' ta re' nipahkaj aweh, je' la' wo' xa pan ti'quilal ok wo' quic'acharok, nqui ma' Tawiy.
Chi nik'orom chic lok chi pan mahc xik'ehbic take c'acharel re're', yu'na re' wili i birinic ripahba̱' ri̱b chi niwach: Coric na chi re' take wich ra̱' ri'sil cho ma' Israhel re' je' re' quibanic, quicahnic ta wo' ti chi junpech chi ma' nquic'u'lej ta chic na̱ i k'oro̱j ru'um i Dios? Ma'xta, re' take re' ma' eta quicahnic chi je' re' chi junpech. Re' cok ru' wilic riwi̱' naxik'ehbic pan mahc eh re' wili riwi̱': Re' take re' xik'ehbic reh chi re' take ma' re' ta ra̱' ri'sil cho ma' Israhel ewo' quico'ljic. Je' wo' chic, wilic wo' riwi̱' chi co'lomaj take ma' re' ta ra̱' ri'sil cho ma' Israhel eh re' wili riwi̱': Chi re' take wich ra̱' ri'sil cho ma' Israhel je' ru̱c' ma' nquic'u'lej ta na̱ i k'oro̱j ru'um i Dios, naquilow chi re' take ma' re' ta ra̱' ri'sil cho ma' Israhel quico'ljic wo', re' aj wo' re' encamanic queh chi ewo' nca̱j quibiram haj wilic xiban i Dios chiqui̱j take ma' re' ta take ra̱' ri'sil cho ma' Israhel.
Je' re' k'uru' re' c'ahchi' nik'orom i hin re' i wili: Cu wilic toco̱m chic kich ra̱' ri'sil cho ma' Israhel je' ru̱c' naquich'ica̱b quic'ux chiri̱j i Jesus. K'e̱' rinimal wach cuse'sbal naribanjic nok je' re' enc'uluric cu̱c'! Nik'or chi je' re' ru'um i wili: Ku'um aj keh hoj ra̱' ri'sil cho ma' Israhel xchalic jenaj ato'bil chi quina̱ take c'acharel ma' re' ta ra̱' ri'sil cho ma' Israhel maj naxojk'ehbic pan mahc i hoj, re're' xcamanic chi q'uihal take c'acharel xquich'ica̱' quic'ux chiri̱j i Jesus. Wi je' re' xc'uluric cu̱c' take c'acharel naxojmahcanic, ticapewenok wo' tak chiri̱j nic' nak q'uihal take ma' re' ta ra̱' ri'sil cho ma' Israhel enquich'ica̱' quic'ux chiri̱j i Jesus, wi chi'nchel i hoj ra̱' ri'sil cho ma' Israhel eta nak nkach'ica̱' kac'ux chiri̱j ru'? Til pan coric, k'e̱' wo' nak chic q'uihal take, maje'?
K'e̱' nak holonquilal chi chi'nchel ta nak take ra̱' ri'sil cho ma' Israhel enquich'ica̱' quic'ux chiri̱j i JesusYu'na hat-tak ma' re' ta ra̱' ri'sil cho ma' Israhel chabiraj tak chi coric take k'oric nwa̱j nik'orom wili: Re' Dios xiripahba̱' chi raj k'oro̱l eh xiritak'a̱' cho awu̱c' tak. Chi re' Dios xye'bic chi nina̱ i ihk re're', re' hin cow niyew nic'ux chi rinimjic re're'
eh nok niban chi je' re', re' wili nich'ica̱' wi̱' nic'ux i hin: Chi naquilow take wich ra̱' ri'sil cho ma' Israhel je' ru̱c' ma' nquic'u'lej ta na̱ i k'oro̱j ru'um i Dios chi re're' rico'lej wo' take c'acharel je' ru̱c' ma' re' ta ra̱' ri'sil cho ma' Israhel take, re' ok re' camanok queh wich ra̱' ri'sil cho ma' Israhel re're' chi ench'uk i ca̱mna chi enca̱j wo' riye'eric quic'ux chi rinimjic i Jesus reh chi ru̱c' chi je' re' ewo' quico'ljic ru'um i Dios.
Chiri̱j aj re' nich'ica̱' nic'ux i hin eh ru'um re' til niyew nic'ux chi rinimjic ihk wilic chi nina̱ maj re' hin quincapewenic wo' chiri̱j i wili: Wi re' take ma' re' ta ra̱' ri'sil cho ma' Israhel xc'ulmujic ru'um i Dios chi ritinami̱t eh chi je' re', re' take wich ra̱' ri'sil cho ma' Israhel je' ru̱c' ma' nquic'u'lej ta na̱ i k'oro̱j ru'um i Dios xicahnic chi ma' re' ta chic ritinami̱t take, ra̱j rik'orom chi k'e̱' wo' chic holonquilal i naric'uluric wi re' take wich ra̱' ri'sil cho ma' Israhel equi'oquic wo' chic chi ritinami̱t i Dios. Re' naric'uluric re're' je' na ricab nok re' take camnak qui'uctic cho chi naquic'acharic wo' chic, maje'?
Ma' riban ta chi enbanjic q'uihsinic i̱b chiri̱j i co'lonic riban i DiosChiri̱j chi nik'orom chic aweh tak chi wilic take ra̱' ri'sil cho ma' Israhel je' ru̱c' ma' nquic'u'lej ta na̱ i k'oro̱j ru'um i Dios, yu'na re' chic i wili nwa̱j wo' nik'orom chiqui̱j ru': Re' take c'acharel re're' xa cu ilo̱j wo' take cho ru'um i Dios chi lo̱k' take xa ku'um keh hoj ra̱' ri'sil cho ma' Israhel je' ru̱c' kanimem chic i Jesus. Re' quilmijic cho chi je' re' ru'um i Dios jenaj wach nc'utunic ru̱c' je' ricab nk'ormojic chiri̱j jeno' caxlan wi'c: Wi tare̱t cho rik'oril tik'imaj wi̱' chi pe̱t, chi'nchel wo' i caxlan wi'c re're' ta wo' re̱t. Je' ricab i k'oric re're', je' wo' re' nk'ormojic chiri̱j jeno' che̱': Wi holohic cho rira'il, je' wo' re' take k'ab i che̱' re're' holohic wo' take.
Ru'um chi je' re' quilmijic nbanaric cho take c'acharel re're', re' hin nik'or wo' chic i wili: Re' take ra̱' ri'sil cho ma' Israhel je' ru̱c' ma' nquic'u'lej ta na̱ i k'oro̱j ru'um i Dios nc'uluric cu̱c' je' ricab nc'uluric ru̱c' take k'ab jeno' che̱' xa tico̱j Oli̱wo ribihnal chi re' aj ticol reh riyoc' lok take k'ab eh pan quijelow-bal take k'ab re're', re' chic take k'ab jeno' che̱' Oli̱wo re' xa ma' tico̱j ta, rik'olej cok chiwach. Je' wo' re' i Dios xesaj lok take chiwach chi ma' re' ta chic ritinami̱t take wich ra̱' ri'sil cho ma' Israhel re' ma' nquic'u'lej ta na̱ i k'oro̱j ru'um i Dios eh pan quijelow-bal re' chic hat-tak ma' re' ta ra̱' ri'sil cho ma' Israhel re' xanimej tak chic i Jesus xatricoj tak chi ritinami̱t. Ru'um re're' yu'na, re' hat-tak c'ahchi' chic ac'ulum tak ricuse'sbal i Dios je' ricab nok re' take k'ab i che̱' Oli̱wo re' ma' xa tico̱j ta, naquik'oljic cok chiwach i che̱' Oli̱wo re' xa tico̱j, ar chic ru̱c' rira'il i che̱' re're' ric'am cok rija'quil re' nye'bic ric'acharic.
Chi coric aj chi'nchel i c'ulu̱j lok re're', chayohbalej awi̱b tak chi ma' eta enwih'ic awu̱c' tak i no'jbal chi q'uihsinic i̱b chi quiwach take ra̱' ri'sil cho ma' Israhel je' ru̱c' ma' nquic'u'lej ta na̱ i k'oro̱j cho ru'um i Dios. Wi wilic ok nchel awu̱c' tak i no'jbal re're', til c'olok pan ac'ux tak i wili: Je' ricab chi ma' ru'um ta take k'ab i che̱' pa'lic chi coric i riche'lal ru'um la' reh ra̱' i che̱' re're' cow pa'lic wach ac'al, je' wo' re' nc'uluric awu̱c' tak chi ma' awu'um ta hat-tak ma' re' ta ra̱' ri'sil cho ma' Israhel wilco̱j i hoj ra̱' ri'sil cho ma' Israhel chi ritinami̱t i Dios, ku'um la' keh hoj xatcojoric tak chi hat-tak chic ritinami̱t i Dios.
Ru̱c' xnik'or lok re're' k'i̱j wo' wilic jeno' aweh hat-tak erik'or chi je' wili:«Re' riwi̱' chi re' aj tico̱l reh che̱' Oli̱wo riyoc' lok take k'ab reh chi pan quijelow-bal take k'ab re're' toco̱m chic take k'ab erik'olej cok chiwach reh chi je' re' k'e̱' chic holohic wachanic naribanam i che̱' re're'. Nic' pa' wach nc'uluric ru̱c' take k'ab i che̱' Oli̱wo re' xa ma' tico̱j ta, je' wo' re' riwi̱' xiban i Dios chi xojric'ul chi hoj chic ritinami̱t, nqui ok erik'or.
Wi je' ta nak re' erik'or jeno' hab wach, ricorquilal wo' c'ahchi' rik'orom maj je' ricab chi re' jeno' aj ehcham che̱' riwi̱' chi reh chi eriyoc' lok take k'ab i riche̱', je' wo' re' i Dios riwi̱' wo' chi reh chi re' hat-tak ma' re' ta ra̱' ri'sil cho ma' Israhel xatricoj tak yu'na chi ritinami̱t chic xa ru'um reh rich'iquinjic ac'ux xa'n tak chiri̱j i Jesus. Je' wo' chic, riwi̱' wo' chi reh Dios chi xiban chi wilic take wich ra̱' ri'sil cho ma' Israhel xicahnic lok chi ma' re' ta chic ritinami̱t take xa ru'um chi ma' xquich'ica̱' ta quic'ux chiri̱j i Jesus. Wi riwi̱' chi reh i Dios chi je' re' xiban cu̱c' take re', sakbih chaweh tak chi chayohbalej awi̱b tak chi ma̱nimsaj awi̱b tak ru'um reh xiban i Dios awu̱c' tak.
Je' re' nik'or maj re' Dios ma' eta ricuy awu̱c' tak wi re' hat-tak nanimsaj awi̱b tak, je' ricab nok re' aj ehcham che̱' Oli̱wo ma' ricuy ta chi xa chac'a̱c' cho wach riche'lal take k'ab ma' quicamanic ta chic.
Je' re' ajic reh aj chi ma' eta nac'ul aweh tak re're', nipahkaj aweh tak chi ma' niq'uic pan ac'ux tak i nik'orom lok wili: Coric ru' chi re' Dios k'e̱' wo' chic chak'lam cho chi kana̱ xa re' la' nok re're' riyew wo' cho jeno' ti'c'axic china̱ jeno' c'acharel til wo' cow wach nariyew cho. Je' re' nc'uhtunic lok ru̱c' ricorquilal wili: Cu̱c' take wich ra̱' ri'sil cho ma' Israhel je' ru̱c' quik'ehbic pan mahc, re' Dios ribanam chi k'e̱' cow i ti'c'axic nchalic chi quina̱, raj la' awu̱c' hat-tak xiban chi k'e̱' wo' chic rinimal richak'lamil xiyew cho. Re' richak'lamil i Dios re're', nik'or aweh tak chi xa ewo' nwih'ic chana̱ tak xa re' la' wi re' hat-tak enatik tak ju' rich'iquinjic ac'ux tak chiri̱j i Jesus. Eta nak nc'uluric chi ma' eta chic nach'ica̱' ac'ux tak, re' Dios eriban chi ma' re' ta chic hat-tak ritinami̱t, je' ricab nc'uluric ru̱c' take k'ab che̱' naquiyoc'oric lok chiwach riche'lal.
Re' c'ahchi' nik'orom aweh tak wili til wo' coric maj re' Dios til wilic rajawric chi naribanam chi je' re'. Ru'um aj chi re' Dios wilic rajawric, re're' xa cu riyew wo' cho queh take wich ra̱' ri'sil cho ma' Israhel re' ma' nquich'ica̱' ta quic'ux chiri̱j i Jesus chi naca'nam wo' chic chi ritinami̱t take. Je' re' nok wi xquicana̱' i quino'jbal chi ma' nquich'ica̱' ta quic'ux chiri̱j i Jesus, re' take re' til naquic'ulmujic wo' chic chi ritinami̱t i Dios je' ricab nok re' take k'ab i tico̱j laj che̱' Oli̱wo re' esemaj lok chiwach riche'lal nk'oljic wo' chic cok.
Chi reh Dios ma' c'axic ta ribanaric re're' eh re' wili nc'utunic wi̱' chi je' re': Wi ma' c'axic ta chi reh chi re' take k'ab i ma' tico̱j ta laj che̱' Oli̱wo xiyoc' take lok eh xik'olej cok chiwach riche'lal i tico̱j laj che̱' Oli̱wo, ma' c'axic ta wo' chi reh chi re' take k'ab i tico̱j laj che̱' Oli̱wo re' yoc'o̱j nak chic take lok ewo' chic quik'oljic cok chiwach riche'lal. Je' re' ajic wi ma' c'axic ta chi reh Dios ribanaric re're' eh wi ma' c'axic ta wo' chi reh i xiban chawi̱j hat-tak chi xatricoj tak chi hat-tak chic ritinami̱t, to̱b ta re' take cho ama̱m awati't tak ma' c'ulu̱j ta take cho chi pe̱t ru'um i Dios chi ritinami̱t, ma' c'axic ta chi reh chi ewo' chic ric'ul chi ritinami̱t take c'acharel re' xa pan pe̱t wo' ricojom take cho quima̱m cati't chi ritinami̱t.
Re' take ra̱' ri'sil cho ma' Israhel re' ma' ja' nquich'ica̱' ta quic'ux chiri̱j i Jesus, cu wilic cuyu'nbal chi naquich'ica̱b quic'ux chiri̱jHat-tak c'acharel ma' re' ta ra̱' ri'sil cho ma' Israhel re' wilca̱t tak chic yu'na chi wich aj niminel reh Jesus, yu'na nanik'oric chiri̱j i no'jbal je' ru̱c' ma' ye'o̱j ta nak cho aweh tak reht'aljic cho pa̱m najtir k'i̱j. Je' re' nanibanam reh chi echic narak tak chiri̱j ma' riwi̱' ta chaweh tak chi enanimsaj awi̱b tak chi quiwach take wich ra̱' ri'sil cho ma' Israhel. Re' aj wili i no'jbal re're': Coric ru', cu rehtal nmanlajic wach aq'uihal hat-tak juntuhm chi c'acharel ma' re' ta ra̱' ri'sil cho ma' Israhel je' ru̱c' c'ahchi' chic animem tak i Jesus, xa wilic wo' juntuhm keh hoj c'acharel ra̱' ri'sil cho ma' Israhel je' ru̱c' naquicowsam i ca̱mna chi ma' eta nquinimej i Jesus, xa re' la' to̱b ta wo' je' re' naric'uluric,
chi kawach johtok cu wilic rik'ijil nok re' co'lbal i̱b riyew i Dios narichalic chi kana̱ chi'nchel i hoj ra̱' ri'sil cho ma' Israhel. Re' ric'uluric i wili xa nok wo' tz'ihmbimaj cho chipam i lok laj Hu̱j re' wilic wi̱' riC'uhbal i Dios. Chipam aj i hu̱j re're' je' wili k'oro̱j cho:“Naribanam chi naructic cho jenaj aj co'lonel eh ar narichalic rira'il chi quixilac take ra̱' ri'sil cho ma' Israhel.Re' aj co'lonel re're' naribanam chi ma'xta chic ca'nam i c'ahbilal nca'n take ra̱' ri'sil cho ma' Jacow re' ribihnej wo' chi Israhel.
Nok bano̱j chic re're', ar aj ru' narimanlajic wach i nik'orbal hin Dios re' niyeb cho najtir k'i̱jchi nanicuyum quimahc take ra̱' ri'sil cho ma' Israhel, nqui k'oro̱j cho.
Je' re' ajic ma' riwi̱' ta chi re' hat-tak enanimsaj awi̱b tak chi quiwach take wich ra̱' ri'sil cho ma' Israhel je' ru̱c' ma' nquinimej ta kAja̱w Jesus. Coric ru', yu'na re' chic hat-tak c'ahchi' ac'ulu̱j tak reh rato'bil i Dios maj re' take re' ma' nquic'ul ta i C'uhbal nye'bic sukquil c'uxlis queh take quic'ulbic reh c'uhbal re're'. Ru̱c' re're' xca'n chi re' rijosk'il i Dios xchalic chi quina̱, xa re' la' ru' re' Dios xiban wo' cho jenaj tik'inic najtir k'i̱j cu̱c' take kama̱m kati't eh ru'um chi xichih take cho chi pe̱t c'acharel chi naca'nam chi ritinami̱t, re' take wich ra̱' ri'sil cho ma' Israhel je' ru̱c' ma' nquinimej i Jesus xa cu wilic wo' ric'axbal i Dios chi quina̱.
Ru'um nok re' Dios xichih quiwach take kama̱m kati't, re're' xik'or wo' queh chi xa naquiwih'ic wo' chi ritinami̱t take eh chi re' ric'axbal xa nariwih'ic wo' chi kana̱ chi'nchel i hoj ra̱' ri'sil cho ma' Israhel. Re' xik'or re're' ma' jaruj ta rijalam i Dios.
Je' re' k'uru' chaweh hat-tak ma' re' ta ra'ril cho ma' Israhel eh je' wo' chi keh hoj ra̱' ri'sil cho ma' Israhel ma'xta jeno' riwi̱' chi enkanimsaj ki̱b ru'um nok xa jenaj wach c'ulu̱j ku̱c' chi'nchel i hoj. Je' re' nik'or maj chana̱ hat-tak xwih'ic jenaj rik'ijil chi xatc'acharic tak chi ma' c'ahchi' ta animem tak i Dios. Chipam rik'ijil re're', re' ric'axbal i Dios ma' xwih'ic ta nak chana̱ tak ra̱j yu'na cu'um queh riq'uihal c'acharel wich ra̱' ri'sil cho ma' Israhel je' ru̱c' ma' nquinimej ta i Dios, re' hat-tak xchalic chana̱ tak ric'axbal i Dios.
Je' ricab nak riwi̱' i c'acharic xa'n tak cho, yu'na wilic wo' take c'acharel je' ru̱c' wich ra̱' ri'sil take cho ma' Israhel c'ahchi' quic'acharic chi ma' nquinimej ta i Dios. Ru'um reh ric'axbal i Dios xic'uhtaj cho chana̱ hat-tak, narichalic wo' i rik'ijil nok re' c'axbal re're' nariwih'ic wo' chi quina̱ take c'acharel re're'.
Je' re' k'uru' ru̱c' nc'uluric nak ku̱c' chi'nchel i hoj c'acharel, nkarak chiri̱j i ribanam i Dios wili: Re're' xiyew k'ab chi ric'uhtjic chi re' hoj chi'nchel c'acharel je' hoj quicab take c'acharel tz'apalque̱b take pan che̱'. Je' re' nik'or maj chi kunchelal i hoj ric'ul nak chi keh chi nariye'eric ti'c'axic chi kana̱ ru'um chi ma' nkabiraj ta nak k'oric chiwach i Dios. Xa re' la' ru' re' Dios ma' je' ta re' xiban keh eh je' re' xiban reh chi ewo' nc'uhtunic wach chi chi'nchel hoj c'acharel riquetelej aj wo' kawach.
Ru'um aj reh xiban lok re're', re' hin je' wili nik'or chiri̱j i Dios chi lok'onbal wach: Re' Dios, k'e̱' nimal wach richak'lamil ric'uhtaj cho. Je' wo', re're' k'e̱' rinimal wach rino'jbal wilic. Ru̱c' rino'jbal re're' rina'bej pa̱m chi'nchel xa re' cok ru' re' no'jbal wilic cho pa ricapew-bal i Dios chi naribanam ma' hab ta chic jeno' wach neht'alanic reh eh ma' hab ta wo' wach ensakomonic wach.
Chipam i Lok' laj Hu̱j re' wilic wi̱' riC'uhbal i Dios je' wo' wili rik'or:“Re' Dios ma' hab ta wach nye'bic rino'jbal eh re' wilic pa ricapew-bal ma' hab ta wo' wach neht'alanic reh.
Re' Dios ma'xta ric'a̱s ru̱c' jeno' hab wach. Ma' jaruj ta enc'ulmujic chi hab ta nak wach u̱c' eriban riquemel, nqui rik'or.
Je' re' k'uru' hat-tak was nicha̱k' aj niminel reh Jesus, ru'um reh rinimal wach ric'axbal i Dios ric'uhtaj cho chi kana̱ chi'nchel i hoj c'acharel, til nipahkaj aweh tak ru̱c' chi'nchel i wa̱mna chi nic' pa' wach je' na'n tak ru̱c' jeno' chicop re' nak'ahsaj tak johtok chi asi̱ tak chiwach i Dios, je' wo' re' cha'n ru̱c' ac'acharic tak, chayew tak chi je' ok ricab jenaj asi̱ tak chiwach i Dios. Je' ricab chi til k'e̱' nponic chiwach i Dios nok jeno' chicop manlic wach chi coric nk'ahsjic chi si̱ chiwach, je' wo' re' rilow cho Dios nok lo̱k' i c'acharic na'n tak chiwach. Wi je' re' riwi̱' i c'acharic na'n tak, re' alok'onic na'n tak chiwach til je' ricab riwi̱' i lok'onic re' coric chiwach ru'.
Nipahkaj wo' aweh tak chi chipam ac'acharic tak chatik tak ju' rijalaric wach ano'jbal tak, re' cok ru' cha'n tak re're' xa re' la' ma' ta chi c'ahchi' ac'acharic tak je' ricab nca'n take quixowonic wach i Dios, chacana̱' la' tak chi re' ok re' enjalbic wach ano'jbal tak maj chi je' re' na̱rakam tak chiri̱j chi coric i ra̱j i Dios wili: Chi re' ano'jbal tak holohic ok, coric ok wach eh je' wo' nt'oric ok wach chi manlic.
Chi'nchel i hoj aj niminel reh Jesus xa jenaj wo' kawi̱' pan sukquil c'uxlisRe' chak'lamil ric'uhtam wi̱n i Dios re' aj re' nbanic chi yu'na eniyew chawach tak chawunchelal i jenaj chic no'jbal wili: Naticapewenic tak chiri̱j i pa' bih tichol tak ribanaric, ma' nanimsaj awi̱b tak ru'um re're'. Tare̱t ru' chi nacapaj tak chiri̱j i pa' bih tichol tak ribanaric, xa re' la' ru' cha'n tak re're' chi xa ch'ublic wach ac'ux tak ru'um nok re' Dios k'orel china̱ pa' bih tichol tak ribanaric. Je' re' nik'or maj re' Dios re' xye'bic aweh tak chi xach'ica̱' ac'ux tak chiri̱j i Jesus re' aj wo' xbanic chi xac'ul tak awajawric re' na'n tak wi̱' pa' bih tichol tak ribanaric chi xa je' na nchel jenaj asi̱ tak.
Chi je' aj re' chacoj tak rehtal i nanik'orom wili chi c'ahchi' nicojom chi rehtalil i kati'jolal: Re' kati'jolal yohbal wach take richopom wi̱' ri̱b xa re' la' chi'nchel take ric'u'lej wi̱' ri̱b ma' xa ta jenaj wach nquicamanej chi cunchelal.
Nic' pa' wach nc'uluric ru̱c' i kati'jolal je' aj wo' re' ku̱c' i hoj aj niminel reh Jesus. Je' re' nik'or ru'um chi k'e̱' hoj q'uihal chipam rinimjic i Jesus re' Pahbamaj chi K'atal K'oric, q'uihleh wo' wach i camanic nka'n chi'nchel i hoj. Re' cok ru' to̱b ta q'uihleh wach take camanic nka'n, xa jenaj wo' kawi̱' pan suk laj c'uxlis chi rinimjic i Jesus, je' ricab nc'uluric ru̱c' take ric'u'lej wi̱' ri̱b kati'jolal chi xa jenaj wo' quiwi̱' nok wilque̱b.
Je' re' ajic ru̱c' i xik'or re're' nkilow chi re' Dios rehreh wach camanic xiyew keh hoj aj niminel reh Jesus eh re're' xiban chi ju'jun keh i hoj wilic chic kajawric chi narimanlajic wach xa pa' wilic camanic ye'o̱j keh. Ru'um aj re', re' aj niminel nc'ulbic reh c'uhbal k'oro̱j reh ru'um i Dios, tanlic wo' china̱ chi narik'orom lok i k'oro̱j reh re're', re' cok ru' curman chi re' ok i c'uhbal nk'oric chiri̱j re' ch'iclic wi̱' kac'ux chik'or ribiral i aj niminel re're'.
Je' wo' chic, re' aj niminel re' nye'eric reh ru'um i Dios chi nchol quitobjic take ras richa̱k' tanlic china̱ chi re' aj re' naribanam.
Je' wo', re' i aj niminel re' nye'eric reh ru'um i Dios chi nchol cojoj no'jbal tanlic wo' china̱ chi re' aj re' naribanam. Re' aj niminel re' nye'eric reh ru'um i Dios chi nchol ripuhcjic pa' bih wilic reh, tanlic wo' china̱ chi naric'uhtam richak'lamil cu̱c' take ras richa̱k' nariban re're'. Re' chic aj niminel cojo̱j chi c'amol quibe̱h take c'acharel ru'um i Dios, tanlic wo' china̱ chi re' aj re' naribanam ru̱c' coric c'uxlis. Je' wo', re' aj niminel re' nye'eric reh ru'um i Dios chi nchol quilmijic take wilque̱b pan ti'c'axic tanlic wo' china̱ chi ru̱c' wo' sukquil c'uxlis naribanam re're'.
Ju'jun chic take no'jbal riyew i ma' Lu̱' queh take aj niminelWilic wo' junch'uk chic take no'jbal nwa̱j niyeb tak chawach wili: Coric ok aweh tak i c'axoj i̱b na'n tak. Chi je' re' ma' riban chi c'ahbil ano'jbal tak re' la' chayew ac'ux tak chi ribanaric i holohic laj no'jbal.
Je' re' ajic nanac'ax awi̱b tak cha'n tak je' ricab nquic'ax qui̱b chi quibil qui̱b take xa cas quicha̱k' qui̱b chiwach quitu̱t caja̱w.Re' chic k'oric chiri̱j alok'il tak, re' wili no'jbal niyew chawach tak: Ma̱sic' tak riye'jic alok'il hat-tak re' la' chasic' tak riye'eric quilok'il take awas acha̱k' aj niminel.
Chiri̱j take camanic ye'o̱j chana̱ tak, re' wili i nino'jbal niyew aweh tak chiri̱j: Ma̱siquilej wach acamaj tak cha'n la' tak ru̱c' chi'nchel awa̱mna tak ru'um nok wi nanimej tak, chiwach wo' i Jesus c'ahchi' animem tak.
Nok nchalic ti'c'axic chana̱ tak, niyew tak ano'jbal chi ticuyunok tak chipam eh xa suk ok wo' ac'ux tak chi ritikiric ju' ruyu'njic i holonquilal bano̱j naribanam i Dios awu̱c' tak.Xa eli̱c ok wo' c'ahchi'ca̱t tak chi ti̱j.
Chiqui̱j take awich aj niminel reh Jesus je' ru̱c' ma'xta bih wilic queh, niyew chawach tak i no'jbal wili chi chato'bej tak take eh wi jeno' queh re' xirak ric'axquil chi ma'xta ripatal haj narihi'lic wi̱', on haj naribanam wi̱' riwa' riha̱', chac'ul tak pan apa̱t tak chi ritobjic.
Re' chic take quibanic ti'c'axic aweh tak niyew aweh tak i no'jbal chi ma̱pahkaj tak reh Dios chi equisihtjic cho ru'um, chapahkaj la' tak pan ati̱j tak chi xa wilic ok wo' cho ricuse'sbal chi quina̱. Til re're' pahkanic cha'n tak chiqui̱j.
Je' wo' nicoj wo' ano'jbal tak chi sukbok ac'ux tak cu̱c' take c'acharel nsukbic quic'ux ru'um chi wilic jeno' riwi̱' chi quiwach. Ra̱j nchel wi wilic jeno' riwi̱' chi wilic ti' c'uxlis pan ca̱mna, ti'bok wo' ac'ux tak cu̱c'.
Jenaj chic no'jbal niyew chawach tak eh re' no'jbal re're' chi tic'acharok tak pan jenaj wach c'uxlis chawibil awi̱b tak. Ma' hab wach aweh tak ncapewenic chi k'e̱' wo' chic rino'jbal chi quiwach take toco̱m ras richa̱k' eh ma̱ban wo' tak chi xa hat-tak k'itk'it. Je' re' ajic wi wilic jeno' je' ru̱c' xa ma'xta ti riwa'ric chaxilac tak ma̱ban tak chi ma' eta chic natuna̱' awi̱b tak ru̱c', tiwih'ok la' ch'i̱l pan junwachil chi xa ch'ublic ti ac'ux tak.
Cu̱c' chic take quibanic ti'c'axic aweh tak, re' wili jenaj chic no'jbal niyew aweh tak: Ma̱ban tak chic jelow-bal haj wilic i ti'c'axic nbanaric aweh tak re' la' hat-tak chatik tak ju' ribanaric i bano̱j re' nacoj tak rehtal chi holohic nquilow take c'acharel.
Je' re' k'uru' re' hat-tak chayew ac'ux tak chiri̱j ribanaric chi'nchel i pa' bih holohic laj no'jbal re' nbanic chi etiwih'ic tak pan sukquil c'uxlis cu̱c' take chi'nchel c'acharel. Til ru̱c' wo' chi'nchel awansil cha'n tak re're' chi xa je' na nchel ricab hat-tak k'orel china̱ risukquilal quic'acharic take ru'.
Je' re' ajic wich aj niminel reh Jesus re' k'e̱' ti' tiwic'raj tak xa pa' bih ti'c'axic nbanjic aweh tak, ma̱ban tak jelow-bal queh c'acharel quibanic aweh tak, chacana̱' la' tak chi re' Dios eric'uhtaj rijosk'il chi quina̱ maj re're' rik'orom chi je' re' naribanam. Chipam i Lok' laj Hu̱j tz'ihmbimaj wi̱' riC'uhbal i Dios rik'or chi je' wili:“Je' wili rik'orom i Dios:‘Xa re' wo' hin wilic wajawric chi riye'eric rijelow-bal i pa' bih ti'c'axic nbanjic.Ru'um aj re', re' hin quinye'bic reh ti'c'axic chi quina̱ take c'acharel chi tojbal wach i quimahc, nqui rik'orom i Dios, nqui rik'or riC'uhbal.
Je' re' ajic cu̱c' take quixowonic awach tak, cha'n tak cu̱c' je' ricab i no'jbal ye'o̱j chipam i Lok' laj Hu̱j wilic wi̱' i riC'uhbal i Dios, re' rik'or chi je' wili:«Wi re' nxowonic wach ric'ahric, chayew riwa' eh wila' chiki̱j chi̱' chayew wo' riha̱'. Ru̱c' ribanaric chi je' re', re' awaj ixowonel re're' enchalic jenaj rinimal riq'uix'ic, nqui rik'or.
Chi je' re' i no'jbal riyew i Dios, re' hin niyew wo' aweh tak i no'jbal wili: Ma̱yew tak k'ab chi re' rajawric i aj banol reh c'ahbilal eriyew pan ac'al i holohic laj no'jbal wilic awu̱c' tak, re' la' cha'n tak chayew tak pan ac'al i rajawric i banol reh c'ahbilal ru̱c' ribanaric i holohic laj no'jbal.
Re' quicamaj take k'atal k'oric re' wo' Dios xcananic rehYu'na chiqui̱j chic take quik'atbic k'oric chana̱ tak nanik'oric. Re' hin nik'or aweh tak chi tiniminok tak chi quiwach. Je' re' nik'or aweh tak maj wo' Dios xtik'inic wach chi wilque̱b take k'atal k'oric chi quina̱ take c'acharel. Chi je' re' ritik'a̱b wach i Dios, ma' jeno' k'atal k'oric ma' ta nak re' Dios xye'bic rajawric.
Ru'um aj re' nok jeno' c'acharel ma' rinimej ta take wilic cajawric ayu' wach ac'al, re' wo' no'jbal re're' enbanic chi enchalic ti'c'axic china̱ ru'um nok ma' c'ahchi' ta rinimem haj wilic ricana̱b i Dios china̱ ac'al wili.
Tz'a̱b ru' i c'acharel re' rinimej take wilic cajawric ru'um chi holohic nbanic, ma'xta bih enyo'jic wi̱' chi enchalic ti'c'axic china̱ cu'um take wilic cajawric china̱. Je' re' nik'or maj re' take re' ma' cojo̱j ta take ru'um i Dios chi riye'eric ti'c'axic chi quina̱ take nca'n i holonquilal, cojo̱j la' take chi riye'eric ti'c'axic chi quina̱ take nca'n i c'ahbilal. Chi je' re' quicamaj take quik'atbic k'oric chana̱ tak, ma' riwi̱' ta chi etiyo'jic tak chi quiwach wi la' c'ahchi'ca̱t chi c'acharic ru̱c' holohic laj no'jbal. Wi je' re' na'n tak k'uru', na̱c'ulum tak alok'il reh chi enatik tak ju' ribanaric i holohic laj no'jbal.
Je' re' nik'or maj re' take re' aj camanom take chiwach i Dios chi atobjic tak chi ribanaric i holohic laj no'jbal. Tz'a̱b ru' wi ma' holohic tibanic tak, tiyo'jok tak chi quiwach take wilic cajawric. Je' re' nik'or maj til pa ricorquilal, re' take re' wilic cajawric chi riye'eric ti'c'axic chana̱ tak ru'um nok canamaj take ru'um i Dios chi aj camanom take reh chi enquich'uk k'oric china̱ quibano̱j take c'acharel eh je' wo' chi enquiyew ti'c'axic chi quina̱ take nquirak quimahc.
Je' re' ajic chiqui̱j take quik'atbic k'oric chana̱ tak, nicoj ano'jbal tak chi tiniminok tak chi quiwach. Re' cok ru' ma' ok xa ru'um reh riyohljic wach i ti'c'axic enquiyew chana̱ tak ru'um reh cajawric wilic, ru'um la' ok chi pan awa̱mna tak aweht'alim tak chi tare̱t ribanaric i coric.
Je' ricab chi tare̱t i birinic k'oric na'n tak chi quiwach take quik'atbic k'oric chana̱ tak, ta wo' re̱t i na'n tak nanayew tak i to̱j re' nquipahkaj take k'atal k'oric. Je' re' nik'or chi ena'n tak maj re' wo' Dios xye'bic queh quicamaj re' c'ahchi' ca'nam ru̱c' quic'ux.
Je' re' ajic ru'um nok re' Dios xye'bic reh quicamaj take k'atal k'oric, curman chi ena'n tak take to̱j nquipahkaj, curman chi na̱birinic tak k'oric chi quiwach eh curman wo' chi na̱yeb tak quilok'il.
Curman chi re' c'a̱s naritojoric wo' ti chi nokRe' chic i k'oric chiri̱j ac'a̱s tak, nwa̱j niyeb aweh tak i no'jbal wili: Ma̱ban tak chi eno̱j lok chi nahtil ritojoric ac'a̱s tak, chatoj la' tak lok chi nok reh chi ma' eta nwih'ic i ihk chana̱ tak chi quiwach take c'acharel. Haj cok wilic ac'a̱s tak re' til eriban chi enwih'ic chawach tak chi jenaj ihk chana̱ tak, re' quic'axaric take chi'nchel awas acha̱k' tak. Chaj wa'ric nanik'or chi je' re'? Nik'or chi je' re' ru'um i wili: Ru̱c' rinimjic i ihk re're', re' hat-tak c'ahchi' wo' animem tak take tak'anic wilic chipam i C'uhbal Ye'o̱j reh Moyses.
Je' re' nik'or maj re' riban c'axoj i̱b ma' riban ta jeno' c'ahbilal queh take rich c'acharel. Ru'um aj re' nik'or aweh tak chi re' nbanic i c'axoj i̱b rinimej take tak'anic k'oro̱j cahnok ru'um i Moyses ar chipam i Lok' laj Hu̱j re' tz'ihmbimaj wi̱' riC'uhbal i Dios.
Re' coric wach no'jbal ra̱j i Dios chi naribanaricNok nibanam chic lok k'oric chiri̱j i tak'anic chiri̱j quic'axaric take kich c'acharel, nik'or wo' aweh tak chi chanimej wo' tak chi coric take tak'anic re're' chiwach i rik'ijil wilco̱j wi̱' wili. Re' aj wili chana'bej tak chiwach i rik'ijil wili: Je' ricab nok re' hoj nkatik'a̱' ki̱b chi nakuctic lok wahk'ek nok iq'uinak chic lok ri'orahil kawarbal, curman wo' chi je' re' ritik'injic ki̱b naka'nam chiwach rik'ijil wili maj re' kAja̱w Jesus chalic chic reh chi kaco'ljic chi junpech. Nik'or aweh tak chi je' re' maj xa re' wo' cho naxkach'ica̱' kac'ux chiri̱j i Jesus cu yu'na chi k'i̱j c'ahchi' chic rit'uchbic ro̱k rik'ijil richalic i Jesus.
Je' re' ajic ru'um chi nkana'bej chi re' ric'ulic lok i kAja̱w Jesus xa ma' naht ta chic wilic chi kawach je' ricab nc'uluric nok iq'uinak chic lok i chak'ab xa nic' yu' chic enelic cho i k'i̱j, kajal wo' tak wach i nic' pa' nimal i ma' holohic ta laj no'jbal nka'n reh chi nakatik'a̱b ki̱b je' ricab riban i sol naritik'a̱' ri̱b ru̱c' ripuhmbal ch'i̱l i ch'ihch' laj tz'ih ricoj chiri̱j chi co'lbal ri̱b, re' ok wo' rino'jbal i Jesus c'uhtunok lok ku̱c' i hoj.
Je' re' k'uru' je' ricab chi xa je' ta nak c'ulic chic lok i rik'ijil nok re' kAja̱w Jesus nchalic chi kaco'ljic, re' hoj kojc'acharok ru̱c' coric wach no'jbal ma' ok re' no'jbal nca'n take c'acharel je' ru̱c' nquicoj nink'i̱j reh chi naquisukem qui̱b chi xohc'ric, enc'utunic lok ku̱c'. Je' wo' chic, re' kano'jbal ma' ok je' ricab i no'jbal nquic'uhtaj take c'acharel je' ru̱c' nca'n i c'oyomal, on je' ricab quino'jbal take banol c'ahbilal. Ma' ok wo' je' ricab quino'jbal take nquiwolej qui̱b, on take nquixowej qui̱b.
Re' la' cha'n tak je' ricab nanajal lok aso' tak eh toco̱m chic sak wach nacoj tak chawi̱j, je' ok wo' re' rijalaric wach ano'jbal cha'n tak chi re' chic i rino'jbal i Jesus re' Pahbamaj chi K'atal K'oric, re' chic re' enac'uhtaj tak reh chi ma' eta na'n aweh tak take c'ahbil laj no'jbal nca'n take suk queh ribanaric i mahc.
Ma' nbanjic i ch'ukuj k'oric xa ru'um i c'uxbal nc'uxuricJe' re' k'uru', wi wilic jeno' awich aj niminel tak rehreh wach ricapew-bal chiri̱j i kaniminic ru'um chi cu ja' cow ta ric'ux chiri̱j i Jesus, nipahkaj aweh tak chi chac'ul chaxilac tak, ma' toquic tak chi wolic ru̱c' chiri̱j i ricapew-bal.
Je' re' nik'or maj wilic queh take aj niminel je' ru̱c' cow chic ricapew-bal ricapaj chi eriban chi chi'nchel wach c'uxbal eric'ux xa re' la' chic chi quixilac take aj niminel je' ru̱c' cu ja' cow ta quic'ux, wilic ricapaj chi re' take toco̱m chic aj niminel nanquic'ux i tiwic c'ahchi' quimahcanic, ru'um nok chi reh ru' xa re' wach i cha̱j tare̱t chi c'uxuric.
Je' re' k'uru' ma' riban ta chi xa hab wach erinimsaj ri̱b xa ru'um chi riban on ma' riban ta ric'uxuric re're'. Je' re' nik'or maj je' ricab i c'acharel re' ric'ux i tiwic ru'um ric'raj chi tare̱t chi c'uxuric, ma' riban ta chi rich'uk k'oric china̱ i rich aj niminel chi ma' riwi̱' ta c'ahchi' ribanam nok ma' ric'ux ta i tiwic. Je' wo' re' i c'acharel re' ma' ric'ux ta tiwic ma' riban ta wo' chi rik'or chi mahc i c'uxuj tiwic maj re' Dios xa ric'ul wo' i c'acharel to̱b ta ric'ux on ma' ric'ux i tiwic.
Je' re' k'uru' je' ricab nok ma' riwi̱' ta chi jeno' c'acharel ma'xta rajawric china̱ jeno' aj camanom chi erich'uk k'oric china̱ chi re' ricamaj ma' holohic ta, ma' riwi̱' ta wo' chi jeno' aweh hat-tak erich'uk k'oric chiri̱j ribano̱j jeno' awich aj niminel tak. Til c'olok pan ac'ux tak chi xa re' wo' i kAja̱w Jesus wilic rajawric chi ch'ukuj k'oric chi quina̱ chi'nchel aj niminel eh chi je' re' i rajawric, wilic wo' rajawric chi naribanam chi re' aj niminel re're' enpah'ic chi cow ric'ux chipam riniminic to̱b ta ok nchel chi re' aj niminel re're' ric'ux on ma' ric'ux ta i tiwic.
Je' wo' chic, chiri̱j ribiral quilok'il take k'i̱j rehreh wach capew-bal wilic. Wilic take quicapewenic reh chi re' rilok'il jeno' k'i̱j k'e̱' wo' chic lo̱k' chiwach jeno' chic k'i̱j eh wilic wo' take quicapewenic reh chi chi'nchel take k'i̱j xa jenaj wach quilok'il. Nipahkaj aweh tak k'uru' chi aju'junal hat-tak cha'n tak re' haj wilic i nacapaj tak chi tare̱t chi banaric.
Je' re' nik'or maj re' ncapewenic chi k'e̱' lo̱k' jeno' k'i̱j chiwach take toco̱m chic k'i̱j, pa ricapew-bal wilic cho riye'eric rilok'il i Dios chipam i k'i̱j re're'. Tz'a̱b ru' re' ncapewenic reh chi chi'nchel i k'i̱j jenaj wach quilok'il, chi'nchel wo' k'i̱j riyew rilok'il i Dios. Je' wo' re' nc'uluric ru̱c' i c'acharel re' ricapaj chi ma' nmahcanic ta ru̱c' i xa pa' jaric c'uxbal nye'eric reh, re're' riye'eric wo' rilok'il i Dios wilic cho pa ricapew-bal on ru̱c' i c'acharel re' ricapaj chi wilic take c'uxbal ma' tare̱t ta chi c'uxuric, re're' ritioxej wo' johtok i Dios nok ma' ric'ux ta i c'uxbal ma' tare̱t ta chi c'uxuric chi reh.
Je' re' k'uru' chi re' Dios xa ric'ul wo' rilok'il ru̱c' take pa' wilic nbanaric, re're' ric'uhtaj keh chi re' kac'acharic wilic yu'na i hoj aj niminel reh Jesus, on re' wilic chiri̱j chic nakojquimic je, ma' re' ta ye'bal kalok'il i hoj
re' la' kac'acharic nye'eric keh reh chi nakalok'em wach i kAja̱w Jesus. Wi xojquimic wo' je, xa cu nakatikim wo' ju' rilok'onjic wach. Je' re' k'uru' to̱b ta c'achalco̱j on to̱b ta hoj chic camnak je, xa cu nakalok'em wo' wach i Jesus.
Je' re' nik'or ru'um nok naxquimic i Jesus re' Pahbamaj chi K'atal K'oric, xye'eric wo' chic ric'acharic reh chi je' re' xcahnic chi Ajabe̱s re' narilok'onjic wach cu'um chi'nchel take c'acharel je' chi cu c'achalque̱b je' wo' chi camnak chic take je.
Je' re' k'uru' hat-tak wich aj niminel, ru'um chi re' Jesus pahbamaj chi nariwih'ic chi Ajabe̱s chi quina̱ chi'nchel c'acharel eh ru'um wo' chi je' re', wilic jenaj i k'i̱j nok chi kunchelal nakapah'ic chiwach reh chi erich'uk k'oric china̱ i kabano̱j, re' hin niyew ano'jbal tak chi ma̱ban tak ch'ukuj wach k'oric china̱ jeno' chic awas acha̱k' tak aj niminel on ma̱coj tak rimahc ru'um reh ricapew-bal, chacana̱' tak chi re' ok Dios ch'ukbok wach k'oric china̱ on k'orok reh wi wilic rimahc jeno' hab wach.
Je' re' nik'or maj xa re' wach re' wilic rajawric chi ribanaric chi je' re'. Ru'um aj re' ar chipam i Lok' laj Hu̱j wilic wi̱' riC'uhbal i Dios je' wili k'oro̱j:“Re' hin Ajabe̱s Dios nik'or aweh tak je' ricab chi til coric chi re' hin xa c'achalqui̱n wo' chi junelic,til coric wo' chi chi niwach i hin chi'nchel take c'acharel enquixuc'a̱' qui̱b chi rehtalil rik'ormojic chi re' hin Dios til wilic wajawric chi quina̱ chi'nchel c'acharel, nqui k'oro̱j cho.
Je' re' ajic re' ok Dios ch'ukbok k'oric chi kana̱ on cojbok reh kamahc maj xa chiwach wo' ru' nakapah'ic chi'nchel i hoj c'acharel chi rik'ormojic reh chi'nchel i kabano̱j reh chi re're' narich'ukum k'oric chi kana̱.
Je' re' k'uru' was nicha̱k' aj niminel, ru'um chi je' re' naribanam i Dios ma' koj-oquic chi rich'ukuric wach kacapew-bal nok rehreh wach capewenic nka'n chiri̱j i kaniminic. Haj cok wilic til k'e̱' ajwal wach chi ka'n, re' i wili: Cow kapahba̱' tak kacapew-bal eh ma' nka'n chi ru'um reh kano'jbal enk'ehbic pan mahc i kich aj niminel.
Coric wo', yu'na chi hin chic raj tahkanel i Jesus re' hin weht'alim chi ma'xta jeno' c'uxbal equirik'eb pan mahc chiwach i kAja̱w Dios, xa re' la' wilic take wich aj niminel nquicapaj chi til wilic take c'uxbal re' riban chi nanquic'ux quicahnic chi aj mahc chic take chiwach i Dios.
Chi je' aj re' quicapew-bal take wich aj niminel re're', wi re' hat xayuk'ej jeno' awich aj niminel chi naric'uxum i c'uxbal je' ru̱c' ma' ric'ux ta, ma' suk ta encahnic awu'um. Wi nawilow chi je' re', re' hat xa cow wo' naxutej reh chi naric'uxum i c'uxbal re're' c'ahchi' ac'uhtam chi ma' nac'ax ta awich aj niminel re're'. Je' re' nik'or maj ru̱c' rixutjic reh ac'uxbal, c'ahchi' abanam chi re're' eric'raj chi narisacharic wach ru'um i Dios eh ma' tare̱t ta chi je' re' eric'raj, ru'um nok ma' re' ta re' i riwi̱' chi re' Jesus re' Pahbamaj chi K'atal K'oric xquimic, re' la' i riwi̱' chi xquimic reh chi rico'ljic i aj niminel re're'.
Re' take no'jbal chiri̱j i c'uxbalWi wilic nchel jeno' no'jbal je' ru̱c' nawic'raj tak chi tare̱t chi ribanaric xa re' la' i toco̱m chic awich aj niminel ric'raj chi ma' tare̱t ta chi banaric, sakbih chaweh tak chi ma' eta na'n tak ribanaric reh chi ma' eta nk'ormojic chi c'ahchi' amahcanic tak.
Je' re' nik'or aweh tak ru'um reh wili: Nok wilco̱j chic chi rehquen rajawric i Dios chi k'atal k'oric, re' til k'e̱' curman chi naka'nam ma' re' ta chic ribanaric take tak'anic bano̱j chiri̱j take kawa' kaha̱', re' la' i wili til k'e̱' wo' chic curman chi banaric: Re' wih'ic pan coric wach no'jbal, re' c'acharic pan sukquil laj c'uxlis chi kibil ki̱b eh je' wo' chi re' ok i Lok' laj rUxlabal i Dios enbanic chi enwih'ic sukquil c'uxlis pan awa̱mna tak.
Wi chi'nchel re're' nbanjic nanka'n i kacamaj ye'o̱j keh ru'um i Jesus re' Pahbamaj chi K'atal K'oric, ma' xa re' ta take kich c'acharel ensukbic quic'ux ku'um, je' la' wo' i Dios til ensukbic ric'ux ku'um.
Je' re' ajic reh chi enc'ulmujic chi je' re', kasic' tak ru̱c' chi'nchel i ka̱mna i sukquil c'uxlis. Ru̱c' re're' enkato'bej ki̱b chi chi'nchel i hoj aj niminel chi ekojc'acharic pan sukquil c'uxlis chi kibil ki̱b eh je' wo' chi ekojwih'ic pan cow laj c'uxlis pan kaniminic.
Chi nik'orom chic re're', re' chic yu'na nipahkaj aweh tak chi ma̱jot' tak i holohic laj no'jbal wilic ru̱c' awich aj niminel tak. Nik'or chi je' re' ru'um chi re' wo' Dios c'ahchi' ribanic i camanic pa ric'acharic. Til coric ru', re' Dios riyeb k'ab keh chi nakac'uxum chi'nchel wach c'uxbal xa re' la' wi nkac'ux jeno' c'uxbal re' pa ricapew-bal cho jeno' kich aj niminel ma' ye'o̱j ta k'ab chi c'uxuric ru'um nok ru̱c' re're' ric'raj chi enmahcanic, re' aj re' nbanic chi ma' riwi̱' ta chi c'uxuric i c'uxbal re're' xa ru'um reh ricapew-bal i kich aj niminel re're'.
Ru'um aj re' nok wi'c na'n tak rich'i̱l i awich aj niminel, re' wili no'jbal nicoj chawach tak: Re' xa pa' bih jeno' no'jbal re' eriban chi re' awich aj niminel tak eric'raj chi c'ahchi' rimahcanic ru'um reh xa pa' bih na̱banam tak chiwach, ma̱ban wo' tak ribanaric. Wi ru'um reh c'uxuj tiwic on ru'um reh uc'unic ha' nxohc'sonic re' awich aj niminel tak ric'raj chi c'ahchi' rimahcanic, re' hin niyew tak ano'jbal chi ma̱c'ux tak i tiwic on ma̱wuq'uej tak i ha' re're'.
Nik'or re're' ru'um i wili: Je' ricab rik'or i k'oro̱j wili chi xa wilic wo' sukquil c'uxlis ru̱c' i c'acharel re' ricapaj chi tare̱t xiban eh ma' ric'raj ta chi xmahcanic, re' hat-tak til ch'iclic wo' ac'ux tak chiri̱j i Dios chi ma' timahcanic ta tak chiwach nanach'ica̱' ac'ux tak chiri̱j chi re' na'n tak ta wo' re̱t.
Ra̱j la' i aj niminel re' xa qui̱b wach ric'ux chi ricapewjic wi mahc on ma' mahc riban ru̱c' ric'uxuric i xa pa' jaric chi c'uxbal ma' je' ta re' nc'uluric ru̱c'. Re' chic re' ma' ch'iclic ta ric'ux chi ricorquilal i c'ahchi' ribanam eh ru'um re' til ric'raj chi mahc riban. Til coric chi mahc riban maj haj wilic take nbanjic chi c'ahchi' ricapewjic chi ma' ato̱b ta, re're' mahc chiwach i Dios.
Siq'uirok riye'eric rilok'il i DiosRe' hoj re' cow chic kac'ux chipam i rinimjic i kAja̱w Jesus, curman chi nakato'bem take kich aj niminel je' ru̱c' ma' ja' cow ta ti ric'ux chiri̱j pa riniminic. Ru'um aj re' niyew tak chawach i no'jbal wili chi kacuy tak ransil i chaj bih nkic'raj pa̱m ka̱mna chi naka'nam re' enbanic chi re' kich aj niminel eric'raj chi enmahcanic. Kic'raj tak ki̱b k'uru' chi quiwach take kas kacha̱k' maj chi enka'n re' haj wilic nka̱j ribanaric, ma' k'e̱' ta wo' chic curman chi keh.
Je' re' nik'or aweh tak maj re' Jesus re' Pahbamaj chi K'atal K'oric ma' xisic' ta wo' ribanaric i no'jbal haj wilic xponic chiwach, re' la' xisic' ribanaric i haj wilic xponic chiwach i Dios eh ru'um re're' ru̱c' Jesus xc'uluric je' ricab i tz'ihmbimaj cho wili chipam i Lok' laj Hu̱j wilic wi̱' riC'uhbal i Dios:“Je' ricab xc'uluric awu̱c' hat Dios chi xatquitz'ujlomje' wo' re' xnic'ul hin xinquitz'ujlom wo', nqui rik'or.
Je' re' ajic ru'um chi re' take k'oric tz'ihmbimaj cho najtir k'i̱j chipam i Lok' laj Hu̱j re're' xicanabjic cahnok chi tijbal keh, ru̱c' aj wo' take k'oric re're' kacowej tak kac'ux chiri̱j i Jesus reh chi ma' eta kojch'i'tjic chi ruyu'njic rimanlajic wach i nic' pa' nimal k'oro̱j cahnok ru'um i Dios.
Re' ok Dios ye'bok ricowil kac'ux chi ma' eta kojch'i'tjic. Re' ok re' ye'bok ano'jbal tak chi atobjic tak chi wih'ic pan jenaj wach c'uxlis chawibil awi̱b tak chipam rinimjic i Jesus re' Pahbamaj chi K'atal K'oric.
Wi pan jenaj wach c'uxlis wilca̱t tak, xa pan jenaj wach c'uxlis ch'i̱l capew-bal wo' enalok'ej tak wach i Dios re' rAja̱w i Ajabe̱s Jesus re' Pahbamaj chi K'atal K'oric.
Re' take ma' re' ta ra̱' ri'sil cho ma' Israhel nquiyew chic rilok'il i DiosRu'um chi re' nawa̱j nak tak ribanaric ma' k'e̱' ta wo' chic curman chiwach chi enquicowsaj quic'ux chiri̱j i Jesus take awas acha̱k' tak aj niminel, nipahkaj ato'bil aweh tak chi chac'ul tak pan sukquil c'uxlis take awich aj niminel tak je' ricab ac'uluric tak xiban i Jesus re' Pahbamaj chi K'atal K'oric. Je' re' nik'or maj re're' xojric'ul ru̱c' reh chi chi'nchel i hoj c'acharel enkayew rilok'il i Dios.
Ma' xa ta re're' xiban i Jesus re' Pahbamaj chi K'atal K'oric je' la' wo' re're' naxwih'ic ayu' wach ac'al xinimej i camanic re' xye'jic ru'um i Dios chi quitobjic take rich ra̱' ri'sil cho ma' Israhel. Ru̱c' i xiban re're' xc'uhtjic queh ricorquilal chi re' Dios c'ahchi' rimana̱b wach rik'orbal riyeb cho queh take kama̱m kati't.
Ru̱c' xiban i Dios re're', xye'eric wo' aweh hat-tak ma' re' ta ra̱' ri'sil cho ma' Israhel chi xqueteljic awach tak ru'um. Ru'um re're', re' hat-tak yu'na nayew tak chic rilok'il je' ricab xiban i ma' Tawiy. Nik'or chi je' re' ru'um re' wo' re' xtz'ihminic cho reh chi je' wili chipam i Lok' laj Hu̱j wilic wi̱' riC'uhbal i Dios:“Nok quimolom chic qui̱b take ma' re' ta ra̱' ri'sil cho ma' Israhel chi alok'onjic,re' hin naniwih'ic wo' ar chi alok'onjic, je' wo' chi ribichjic awach quich'i̱l, nqui i xitz'ihmbaj.
Chiri̱j riye'eric rilok'il i Dios cu'um take ma' re' ta ra̱' ri'sil cho ma' Israhel wilic wo' chic jenaj ribiral k'oro̱j cho pan Lok' laj Hu̱j chi je' wili:“Re' hat-tak ma' re' ta ra̱' ri'sil cho ma' Israhel chasuksaj ac'ux tak chi rilok'onjic i Diosje' ricab nca'n take ra̱' ri'sil cho ma' Israhel, nqui rik'or.
Je' wo', ar chipam i Lok' laj Hu̱j re're' rik'or chi je' wili:“Hat-tak ma' re' ta ra̱' ri'sil cho ma' Israhel, hat-tak chi'nchel c'acharel wilca̱t tak xa haj pa' yu̱k' q'uixca̱b china̱ ac'al wili, chayew tak rilok'il i kAja̱w Dios, nqui rik'or.
Je' wo' chic, chipam i hu̱j re're' je' wo' wili xitz'ihmbaj i ma' Isayi̱yas:“Chawach johtok hat-tak ma' re' ta ra̱' ri'sil cho ma' Israhel wilic jenaj k'i̱j nok jenaj ra̱' ri'sil cho ma' Isayih naructic chi c'amol be̱h.Re're' narik'atam k'oric chana̱ tak eh chiri̱j aj re' ru' na̱ch'ica̱b ac'ux hat-tak, nqui xitz'ihmbaj.
Je' re' k'uru' ru'um chi ch'iclic ac'ux tak chiri̱j i k'oro̱j ru'um i ma' Isayi̱yas, re' hin nipahkaj johtok pa niti̱j chiwach i Dios re' xbanic chi wilic awuyu'nbal chi ch'iclic ac'ux tak chiri̱j i Jesus, chi re' ok wo' re' ye'bok aweh tak jenaj tuklic laj c'uxlis ch'i̱l wo' rinimal sukquil laj c'uxlis eh chi wilic ok wo' awu̱c' tak i rajawric re' ye'o̱j ru'um i Lok' laj Uxlabal reh chi ru̱c' re're' riman chic enwih'ic awuyu'nbal tak chi ch'iclic ac'ux tak chiri̱j i Jesus.
Re' Jesus xye'bic rajawric ma' Lu̱' chi naricamanic chi quixilac take ma' re' ta ra̱' ri'sil cho ma' IsrahelWas tak nicha̱k' aj niminel, re' hin weht'alim chi coric chi re' ano'jbal hat-tak holohic chic chiwach i Dios eh re' hat-tak narak wo' tak chiri̱j chi coric i tijinic ac'ulum tak. Ru'um aj re' tichol tak ricojoric ano'jbal chi awibil awi̱b tak.
To̱b ta wo' weht'alim chi je' re' chawi̱j tak wich aj niminel, re' hin ma' xinyo'jic ta chawach tak chi ritz'ihmjic nic' nimal xnik'or lok maj nwa̱j chi naricahnic pan ac'ux tak. Je' wo' chic, re' hin wilic wajawric chi rik'ormojic aweh tak chi'nchel re're' ru'um nok re' Dios xiyew wi̱n wajawric re're'
reh chi re' camanic re' xitak'a̱' ribanaric wi̱n i Jesus re' Pahbamaj chi K'atal K'oric eniban chaxilac hat-tak ma' re' ta ra̱' ri'sil cho ma' Israhel. Haj wilic i camanic re're'? Re' rik'ormojic aweh tak take k'oric quiye'bic sukquil c'uxlis ru'um chi ar chalanak rik'ormojic ru̱c' i Dios, re' aj re' i camanic wilic chi nina̱ i hin chi nanibanam eh re' camanic re're' xa je' na ricab i camanic riban i aj k'ahsem si̱ chiwach i Dios. Je' re' nik'or maj je' ricab chi re' aj k'ahsem si̱ riban chi re' Dios ric'ul cho take si̱ re' nye'bic risukquil ric'ux, je' wo' re' nsukbic ric'ux i Dios nok ru'um reh c'uhbalanic niban, re' hat-tak ma' re' ta ra̱' ri'sil cho ma' Israhel xatc'uluric tak ru'um i Dios chi ritinami̱t xa ru'um reh ricamaj ribanam i Lok' laj Uxlabal pan awa̱mna tak.
Je' re' ajic ru'um chi ritak'anic cho i kaK'atal K'oric Jesus i camanic c'ahchi'qui̱n, re' hin suk nwilow i nicamaj niban chi raj k'orol i Dios.
Chi je' re' nicamaj k'uru' re' c'uhbal xiyew wi̱n i Jesus re' Pahbamaj chi K'atal K'oric reh chi re' take ma' re' ta ra̱' ri'sil cho ma' Israhel xquinimej i k'oro̱j ru'um i Dios xa re' wo' wach re' niban rik'ormojic chi ma'xta so' niyo'jic. Ma' xa ru̱c' ta c'uhbalanic niban re're' nc'uhtunic lok chi re're' xiyew wi̱n, je' la' wo' ru̱c' take bano̱j niban.
Je' wo' re' nc'uhtunic ru̱c' take lok' laj nawa̱l niban re' nsahchic wi̱' quic'ux take c'acharel. Re' wo' take re' nc'uhtunic lok wi̱' chi coric wach take k'oric nik'or eh chi naquink'oric, quink'oric ru̱c' wajawric riyew wi̱n i Lok' laj Uxlabal. Je' re' k'uru' re' hin ma' quinyo'jic ta so' chi rik'ormojic ribiral nye'bic sukquil c'uxlis queh take c'acharel quiniminic reh re' nk'oric chiri̱j i Jesus re' Pahbamaj chi K'atal K'oric. Chi rik'ormojic wili ma' wilic ta chic jeno' ye'a̱b ma' ta nak quink'oric wi̱' cu rehtal welic cho pan tinamit Jerusalen cu pan tinamit Ili̱rico.
Ma' xa re' ta ar niban i c'uhbalanic, je' la' wo' pan tak tinamit cu̱c' take c'acharel re' ja' quibiram ta ribiral k'oric re're' xoquic pan wa̱mna ojic cu̱c' reh nok chi je' ricab nok pan jeno' ye'a̱b ja' tik'imaj ta wi̱' jeno' pa̱t ar ntohk'ic cho rich'iquinjic nic' wach riwi̱' jeno' pa̱t ra̱j tik'injic, je' wo' re' i hin chipam wo' take ye'a̱b re' ma' hab ta wach k'o'ronak reh ribiral i Jesus re' Pahbamaj chi K'atal K'oric, ar c'ahchi' nik'orom ribiral re're' queh take c'acharel.
Ru̱c' i wojic cu̱c' take c'acharel re're', xc'uluric cu̱c' je' ricab i tz'ihmbimaj cahnok wili chipam i Lok' laj Hu̱j wilic wi̱' riC'uhbal i Dios:“Re' take c'acharel re' ma' hab ta wach k'oronak queh i ribiral, naquina'bem chic chiri̱j ribiraleh re' take ma' quibiram ta wo' ribiral re're', naquirakam chic chiri̱j chi coric, nqui tz'ihmbimaj cahnok.
Re' rojic i ma' Lu̱' ar pan tinamit Ro̱maCoric ru' chi re' wojic chipam take ye'a̱b re' xniban wi̱' take c'uhbalanic chiri̱j i Jesus, re're' xpitbic wi̱n chi ojic awu̱c' tak.
Raj la' yu'na chi ma'xta chic nicamaj reh c'uhbalanic chipam take ye'a̱b re're', ma'xta chic bih npitbic wi̱n reh wojic awu̱c' tak. Re' hin xa ta wo' jarub ha̱b nicapam chi nawojic chi awiliric tak.
Ru'um re' c'ahchi' nicapam chi naquinojok ar pan tinamit Espa̱nya, pe̱t nawiq'uic ponok awu̱c' tak, ru'um nok nwa̱j wilom awach tak naquinic'ok ponok chaxilac tak. Chiri̱j re' nok nibanam chic risukquil niwih'ic awu̱c' tak eh naponok wo' chic rik'ijil chi curman chi wi̱n chi nanitikim ju' nibe̱h, nwa̱j wo' chi naqui̱nato'bem tak nech' ok ru̱c' xa pa' bih nwa̱j chi nanitikim ju' nibe̱h ar Espa̱nya.
Je' re' ajic re' hin xnicapaj chic ri̱j i wiq'uic ponok awu̱c' tak xa re' la' yu'na cu nanichahmic wo' na so' ru'um chi cu nawojic ar pan tinamit Jerusalen chi ricanabjic jenaj to'bal pahkamaj wi̱n chi nanic'amam je queh take was nicha̱k' aj niminel wilque̱b pan tinamit re're'.
Re' to'bal c'ahchi' nik'orom ribiral re're', re' take wich aj niminel wilque̱b ar pa riyuk'ul i Masero̱nya ch'i̱l wilque̱b ar pa riyuk'ul Aca̱ya xicapewenic chi tare̱t chi nariye'eric queh take niba̱' wilque̱b chi quixilac take wich aj niminel ar Jerusalen.
Re' take aj Masero̱nya ch'i̱l take aj Aca̱ya xquicapaj chi riye'eric i to'bal re're' maj je' ricab chi wilic ta nak jeno' quic'a̱s curman chi queh chi naquitojom, re' take ma' re' ta ra̱' ri'sil cho ma' Israhel re're' nquic'raj chi wilic jenaj to'bal ra̱j risolc'jic queh take kas kacha̱k' aj niminel ar Jerusalen chi jelow-bal rik'ormojic i suk laj k'oric chiri̱j i Jesus xbanjic queh ru̱c' rito'bal i rUxlabal i Dios. Ru'um aj re' chi je' ricab risolc'jic jeno' quic'a̱s, c'ahchi' quiyeb je quitz'a̱k chi quitobjic take kas kacha̱k' aj niminel ar Jerusalen.
Je' re' ajic nok nicohlam chic cho nicamaj wili chi rik'ahsjic i moloj wach tumi̱n queh take kas kacha̱k' aj niminel ar Jerusalen, nawiq'uic ponok awu̱c' tak chipam i wojic ar pan tinamit Espa̱nya.
Nok wilqui̱n chic ponok chaxilac tak re' hin til weht'alim chi yohbal wach ricuse'sbal i Dios na̱c'ulum tak ru'um reh ribirmijic i ribiral nye'bic sukquil c'uxlis queh take c'acharel quiniminic reh re' nk'oric chiri̱j i Jesus re' Pahbamaj chi K'atal K'oric.
Re' ma' Lu̱' ripahkaj chi naribanaric ti̱j chiri̱jHat-tak wich aj niminel, ru'um chi ar chic chiri̱j i Jesus re' Pahbamaj chi K'atal K'oric ch'iclic ac'ux tak eh chi re' Lok' laj Uxlabal nbanic chi wilic c'axoj i̱b awu̱c' tak, re' hin nipahkaj aweh tak i to'bonic wili chi tipahkanok tak pan ati̱j chi re' Dios equirito'bej cho.
Je' wo', tipahkanok tak reh chi equirico'lej chi quiwach take tinamit quic'acharic pa riyuk'ul Jure̱ya je' ru̱c' ma' re' ta aj niminel reh Dios take. Chapahkaj wo' tak reh chi re' take wich aj niminel quic'acharic ar Jerusalen enquic'ul ru̱c' sukquil c'uxlis i moloj wach tumi̱n c'ahchi' nic'amam je ar cu̱c'.
Chi je' re' pahkanic na'n hat-tak re' hin je' wo' wili i ti̱j niban chawi̱j hat-tak: Re' Dios re' aj ye'ol reh risukquil laj c'uxlis, xa wilic ok wo' awu̱c' tak chi junelic pan ac'acharic tak. Je' ta nak re' c'ulurok.
Re' sukquil c'uxlis riyew je ma' Lu̱' queh aj niminelRe' chic yu'na was tak nicha̱k' nwa̱j nik'oric awu̱c' tak chiri̱j i kana̱b pan niminic re' Pe̱we ribihnal, re' k'e̱' holohic rino'jbal eh wilic wo' ricamaj chi aj to'o̱l queh take aj niminel ar pan tinamit re' Sencre̱ya ribihnal. Re're' ponic reh ar awu̱c' tak eh ru'um aj re' nipahkaj aweh tak
chi je' ricab nok curman chi queh take aj niminel reh Jesus chi nquic'ul qui̱b pan sukquil c'uxlis, je' wo' re' ric'uluric cha'n tak wich aj niminel re're' ru'um nok ch'iclic ric'ux chiri̱j i Ajabe̱s Jesus. Re' hat-tak ajic chato'bej tak ru̱c' pa' bih ra̱j tobjic wi̱'. Je' re' nipahkaj aweh tak chi na̱banam tak maj re' Pe̱we re're' q'uih rito'bem take eh hin wo' rito'bem hin.
Chiri̱j chic ripahkaljic aweh tak re're', nipahkaj wo' chi chayew tak risukquil ric'ux i wich aj niminel Pirsi̱la rich'i̱l i ribahi̱l re' Aqui̱la ribihnal. Re' take re' quicamanic chi waj to'o̱l take chi rik'ormojic ribiral i Jesus re' Pahbamaj chi K'atal K'oric.
Ma' xa re' ta re', je' la' wo' xquiyew pan yohbalil i quic'acharic chi rico'ljic ri̱j nic'acharic i hin. Ru'um aj re', re' hin k'e̱' nitioxej chi xca'n chi je' re' eh ma' xa ta hin niban i tiyoxonic, je' la' wo' re' nca'n take wich aj niminel je' ru̱c' ma' re' ta ra̱' ri'sil cho ma' Israhel take re' nquimol qui̱b chi rilok'onjic wach i Dios ar pan tak ye'a̱b nlok'onjic wi̱' wach.
Nachayew tak risukquil quic'ux i Pirsi̱la ch'i̱l i Aqui̱la, chayew wo' tak risukquil quic'ux take aj niminel nquimol qui̱b chipam pa̱t ye'o̱j chi molbal i̱b cu'um take quib chi c'acharel re're'. Je' wo' chayew tak risukquil ric'ux i ma' Epe̱neto re' til k'e̱' ti' nwic'raj. Re' Epe̱neto re're', re' aj re' i pe̱t be̱h ar pa riyuk'ul i A̱sya chi rinimjic i Jesus re' Pahbamaj chi K'atal K'oric.
Jenaj chic aj niminel nwa̱j chi na̱yeb tak risukquil ric'ux, re' i Mari̱ya re' jenaj ixok k'e̱' cow ncamanic chi atobjic tak.
Je' wo' nwa̱j chi enayew tak risukquil quic'ux i Antro̱nico ch'i̱l i Ju̱nyas. Re' wich nitinami̱t take re' junpech xicojoric wo' pan che̱' wich'i̱l ru'um reh kaniminic. Chiqui̱j take qui̱b re're' nik'or wo' aweh tak chi re' quicamaj lo̱k' riwa'ric chi quiwach take nahsil c'amol quibe̱h take raj tahkanel i Jesus. Je' wo' chic nik'or aweh tak chi re' take re' pe̱t xquinimej i kAja̱w Jesus chi niwach i hin.
Chayew wo' risukquil ric'ux i ma' A̱mpilyas, re' k'e̱' ti' nwic'raj ru'um reh rich'iquinjic ric'ux riban chiri̱j i Ajabe̱s Jesus.
Je' wo' re' i ma' Urwa̱no re' waj to'o̱l chipam i camanic chi rik'ormojic ribiral Jesus re' Pahbamaj chi K'atal K'oric, chayew wo' tak risukquil ric'ux. Chayew wo' tak risukquil ric'ux i ma' Esta̱quis re' k'e̱' ti' nwic'raj.
Je' wo' nwa̱j chi chayew tak risukquil ric'ux i ma' Ape̱les re' ru'um reh take pajaric iq'uinak lok wi̱' nc'utunic chi re're' til ch'iclic ric'ux chiri̱j i Jesus re' Pahbamaj chi K'atal K'oric. Chayew wo' tak risukquil ric'ux ma' Aristo̱wulo ch'i̱l take raj pan pa̱t.
Je' wo' re' cha'n tak ru̱c' wich nitinami̱t ma' Heroryon, je' wo' re' cu̱c' take je' ru̱c' quich'ica̱b chic quic'ux chiri̱j i Ajabe̱s Jesus re' ma' Narsi̱so ch'i̱l take raj pan pa̱t.
Nwa̱j wo' chi chayew tak risukquil ric'ux i ti' Tripe̱na ch'i̱l i ti' Tripo̱sa. Re' take quib ixok re're' cow quicamanic chi rik'ormojic ribiral i Ajabe̱s Jesus. Jenaj chic ti' ixok nwa̱j wo' chi na̱yeb tak risukquil ric'ux, re' i ti' ixok Pe̱rsira ribihnal re' k'e̱' ti' nwic'raj. Re' ixok re're' jenaj aj niminel cow wo' ncamanic chi rik'ormojic ribiral i Ajabe̱s Jesus.
Je' wo' nwa̱j chi enayew tak risukquil ric'ux i ma' Ru̱po re' jenaj aj niminel lo̱k' riwa'ric chi quiwach take c'acharel. Je' wo', chayew risukquil ric'ux ritu̱t i ma' Ru̱po re're', re' je' hin rac'u̱n nok wilqui̱n chiwach.
Wilic wo' toco̱m chic take aj niminel nwa̱j chi na̱yeb tak risukquil quic'ux eh re' take re' je' wili quibihnal: Re' ma' Asi̱ncrito, re' ma' Peleco̱nte, re' ma' He̱rmas, re' ma' Patoro̱was, ch'i̱l i ma' He̱rmes. Nachayew tak risukquil quic'ux take re', chayew wo' tak risukquil quic'ux take aj niminel nquimol qui̱b quich'i̱l chi rilok'onjic wach i Dios.
Je' wo' chayew tak risukquil quic'ux take aj niminel je' wili quibihnal: Re' ma' Pilo̱lco, re' ti' Ju̱lya, re' ma' Nere̱yo ch'i̱l i rana̱b eh je' wo' re' i ma' Oli̱npas. Je' wo' chayew tak risukquil quic'ux take quich aj niminel nquimol qui̱b quich'i̱l chi rilok'onjic wach i Dios.
Yu'na hat-tak aj niminel wilca̱t tak ar Ro̱ma, nok awilom tak chic wach i hu̱j wili nwa̱j chi chayew wo' tak risukquil ac'ux tak chawibil awi̱b tak ru̱c' i chak'lamil nelic cho cu pan awa̱mna tak. Je' wo' nwa̱j nik'orom je aweh tak yu'na chi re' take aj niminel reh Jesus re' Pahbamaj chi K'atal K'oric re' nquimol qui̱b ayu' chi rilok'onjic wach i Dios, nquiyew wo' je risukquil ac'ux tak.
Je' wo' chic, til nwa̱j nipahkam aweh hat-tak was nicha̱k' aj niminel i wili: Chayohbalej awi̱b tak chi quiwach take c'acharel quicojbic ch'akoj i̱b chi quixilac take aj niminel eh ru̱c' re're' nquipit chi re' take aj niminel cow enquipahba̱' quic'ux chiri̱j take tijinic tijimaj take wi̱'. Chi je' re' k'uru' nipahkaj wo' aweh tak chi ma' junehtej awi̱b tak cu̱c'
eh nipahkaj chi je' re' maj re' take re' ma' re' ta chiri̱j i camanic chi rik'ormojic ribiral i Ajabe̱s Jesus re' Pahbamaj chi K'atal K'oric nquiyew quic'ux, chiri̱j la' chic rik'ormojic chaj bih ra̱j on ma' ra̱j c'uxuric nquiyew quic'ux. Chi je' re' quino'jbal, xa je' na nchel holohic chic eh xa ch'ublic chic wach i k'oric nca'n chi rijot'oric quicapew-bal take quibirinic queh.
Xa nic' yu' narisacharic wach rajawric aj YahmWas tak nicha̱k', to̱b ta coric ru' chi til k'e̱' sukquil pan wa̱mna awu'um aweh tak maj xa haj ta chic ma' xo̱j lok ribiral chi re' hat-tak nanimej tak i Jesus chi manlic, re' hin xa cu nwa̱j wo' niyeb aweh tak jenaj chic no'jbal chi je' wili: Wilic ok ano'jbal tak chi reht'aljic haj wilic take holohic laj bano̱j ra̱j banaric eh ma' ok c'ahbil ena'n tak.
Chiri̱j chic rik'ormojic aweh tak re're', nik'or wo' aweh tak chi xa nic' yu' chi kawach narichalic rik'ijil nok re' Dios re' aj ye'ol reh sukquil c'uxlis narisacham wach chi junpech i rajawric i aj Yahm re' Satanas wo' ribihnal eh ru̱c' re're' nakayak'abem pan ko̱k chi junpech i rajawric wilic. Je re' k'uru' re' hin niban johtok niti̱j chi re' Ajabe̱s Jesus re' Pahbamaj chi K'atal K'oric chiyew cho rinimal wach rato'bil chana̱ hat-tak wich aj niminel.
Re' take cohlsbal je wach rik'orbal i ma' Lu̱' cu̱c' niminel ar Ro̱maRe' chic yu'na nwa̱j wo' nik'orom je aweh tak chi re' take wich aj niminel wilque̱b ayu' tiquic'alenej tak je. Re' take re' je' wili quibihnal: Re' Timote̱yo re' aj to'o̱l wi̱n, ch'i̱l take wich nitinami̱t re' ma' Lu̱syo, re' ma' Jason ch'i̱l i ma' Sosi̱pater.
Je' wo' re' i ma' Te̱rsiyo re' xnipahkaj reh chi xitz'ihmbaj i hu̱j wili, c'ahchi' wo' riyeb risukquil ac'ux tak.
Je' wo' re' riban je i ma' Ca̱yo, c'ahchi' wo' riyeb je risukquil ac'ux tak. Re' aj niminel wili, re' i c'ahchi' riye'bic nipatal yu'na, ar pa ripa̱t riyew k'ab queh take kich aj niminel aj ayu' chi nquimol qui̱b chi rilok'onjic wach i Dios. Je' wo' chic, re' Era̱sto re' aj ilol ribehsjic tumi̱n reh tinamit ayu' eh ch'i̱l wo' i wich aj niminel Cuwa̱rto ribihnal c'ahchi' quiyeb je risukquil ac'ux tak.
Til pan coric re' hin nik'or aweh tak chi na niban johtok niti̱j chiwach i Dios chawi̱j tak nipahkaj reh chi re' kAja̱w Jesus re' Pahbamaj chi K'atal K'oric til xa wilic ok wo' awu̱c' tak chi atobjic tak.
Pa niti̱j nik'or wo' johtok reh chi chatik ta nak tak ju' chi pa'alca̱t tak chi cow chiri̱j animinic tak. Je' ta nak re' c'ulurok awu̱c' tak ru̱c' take k'oric nye'bic risukquil ac'ux tak ru̱c' i c'uhbal nik'or chiri̱j i Jesus re' Pahbamaj chi K'atal K'oric. Coric, re' c'uhbalanic wili xwih'ic chi poyo̱j cho wach chi quiwach take c'acharel xic'acharic najtir k'i̱j, raj yu'na ma' je' ta chic re' wilic re' la' i Dios riyeb chic chi nbirmijic.
Je' re' k'uru' re' c'uhbalanic chiri̱j ribiral i Jesus re're' ma' poyo̱j ta chic wach re' la' Dios xiban chic chi nbirmijic re' k'orel tz'ihmbimaj wo' cho cu'um take aj k'orol riC'uhbal i Dios najtir ar chipam i Lok' laj Hu̱j wilic wi̱' riC'uhbal i Dios. Chi je' aj re' ribanam chic cho i Dios re' xa c'achlic wo' chi junpech, re're' xtak'anic keh rik'ormojic i c'uhbal re're' reh chi chi'nchel take c'acharel enquina'bej wach eh ru̱c' re're' nok quic'ulum chic i rik'orbal enye'eric wo' queh chi ench'ihquic quic'ux chiri̱j i Jesus.
Hat-tak was nicha̱k' aj niminel, re' ta nak i kAja̱w Jesus re' Pahbamaj chi K'atal K'oric, camanok awu̱c' tak reh chi re' hat-tak enayew tak rilok'il chi junelic k'i̱j sakom i xa jenaj wo' chi Dios nok wilic eh nahsil aj no'jbal wo' nok wilic. Je' ta nak re' c'ulurok.
Re' pe̱t hu̱j xitz'ihmbaj i ma' Lu̱' queh niminelAj Cori̱ntoRe' rik'orbal i ma' Lu̱' chi quic'alenjic je take aj Cori̱ntoRe' hin ma' Lu̱', re' Dios xyuk'unic wi̱n chi xiripahba̱' chi aj k'orol reh lok' laj ribiral i Jesus re' Pahbamaj chi K'atal K'oric, ru'um nok je' re' camanic xa̱j chi nanibanam chiwach. Chi je' re' k'uru' re' hin wich'i̱l i wasbe̱s ma' So̱stenes,
Chi je' aj wili tinic'alenej tak je ru̱c' take k'oric wili: Re' ta nak rato'bil ch'i̱l wo' i sukquil c'uxlis riyew cho kAja̱w Dios ch'i̱l i Lok' laj Ajabe̱s Jesus re' Pahbamaj chi K'atal K'oric, re' ta nak re' wih'ok pan ac'acharic tak.
Re' ma' Lu̱' ritioxej johtok i Dios ru'um xiban chiqui̱j take aj niminel ar pan tinamit Cori̱ntoHat-tak wich aj niminel, re' hin xa eli̱c wo' nitioxej johtok i Dios pa niti̱j niban chawi̱j tak chiwach. Je' re' niban maj ru'um chi re' hat-tak xach'ica̱' ac'ux tak chiri̱j i Jesus re' Pahbamaj chi K'atal K'oric, k'e̱' wo' chic ric'axbal xiyew cho i Dios chana̱ tak.
Coric nik'or, ru'um chi xach'ica̱' ac'ux chiri̱j i Jesus, re' kAja̱w Dios xa je' na riyew aweh tak jenaj abihomal, xiyew chic aweh tak riq'uihal acuse'sbal tak je' ricab naxiyew wo' aweh tak chi wilic ano'jbal tak chi rirakmajic chiri̱j riC'uhbal, on chi wilic awajawric tak chi rik'ormojic i riC'uhbal.
Chi je' re' k'uru', re' ribiral i Jesus re' Pahbamaj chi K'atal K'oric, k'oro̱j chic aweh tak ku'um i hoj aj k'orol reh riC'uhbal. Re're' xarak tak chic chiri̱j chi coric eh je' wo' xiyew riman ricowil ac'ux chipam animinic tak.
Je' wo', re' Dios xiban chi re' take bano̱j riban i Lok' laj Uxlabal, ma'xta chic jeno' queh ma' ta nak xye'eric wo' aweh tak chi ribanaric. Chi aweht'alim tak chic chi'nchel re're', re' hat-tak yu'na wilca̱t tak chi ic'lic ana̱ tak chi ruyu'njic nachic'uhtaj wo' chic cho ri̱b i kAja̱w Jesus, re' Ajabe̱s Pahbamaj chi K'atal K'oric chi kana̱.
Je' re' chatik tak ju' awih'ic tak cu rehtal ricux'ic wach ac'acharic tak maj re' riwi̱' chi re' Dios c'ahchi'ca̱t rito'bem chi na̱tikim tak ju' rich'iquinjic ac'ux chiri̱j i Jesus re' Pahbamaj chi K'atal K'oric reh chi nac'olok wo' chic lok ma'xta ok jeno' k'ilo̱j enbanjic chawi̱j tak ru'um chi wilic ta nak jeno' c'ahbilal c'ahchi'ca̱t tak.
Je' re' k'uru' chatik ju' richoporic ac'ux tak chiri̱j i Dios re' xyuk'unic cho aweh tak reh chi na̱wih'ic tak pan jenaj wach c'acharic ch'i̱l i rAc'u̱n, re' Jesus re' Pahbamaj chi K'atal K'oric eh manlic Ajabe̱s chi kana̱. Je' re' cha'n tak k'uru' maj re're' til riban chi nmanlajic wach i nic' nimal rik'or chi naribanam.
Re' ribiral i jenaj nim wach ch'akoj i̱b wilic chi quixilac take aj niminel ar Cori̱ntoHat-tak wich aj niminel reh Jesus, ru'um nibiraj chi chaxilac hat-tak wilic c'axquilal, re' hin ru̱c' i wajawric ye'o̱j wi̱n ru'um i Jesus re' Pahbamaj chi K'atal K'oric til nwa̱j nibanam aweh tak i tak'anic wili: Cha'n tak chi xa jenaj ok chic wach ak'orbal tak ru̱c' chaj bih nawa̱j ak'orom chawach tak. Ma' ok re' i ch'akoj i̱b ru̱c' take rehreh wach no'jbal eriyew rajawric chaxilac tak, re' la' hat-tak cha'n tak chi xa jenaj ok wach ano'jbal tak ru̱c' chaj bih nacapaj tak on chaj bih nak'or chawach tak. Ru̱c' chi je' re' c'acharic ena'n tak, etiwih'ic tak pan jenaj manlic wach c'uxlis chawunchelal tak.
Je' re' k'uru' was tak nicha̱k' aj niminel, re' riwi̱' chi c'ahchi' nik'orom aweh tak i wili ru'um nok re' take rac'u̱n rixk'u̱n i ma' Coloheh xc'ulic quisakomej wach wi̱n chi wilic jenaj nim wach ch'akoj i̱b ru̱c' no'jbal chaxilac tak.
Haj wilic take ch'akoj i̱b c'ahchi' nik'oric wi̱' chiri̱j? Re' take wili quink'oric wi̱' chiri̱j awu̱c' tak: Wilic take quik'oric chaxilac tak chi je' wili:«Re' hin, til coric wach niminic niban maj hin aj tahkem ri̱j i c'uhbal rik'or ma' Lu̱', nqui take.Wilic wo' take je' wili nquik'or:«Ha̱', re' hin til coric niban maj re' ric'uhbal i ma' Apo̱los nitahkej ri̱j, nqui nquik'or.Wilic wo' take nquik'or:«Ta, re' hin til coric niban maj hin aj tahkem ri̱j i c'uhbal rik'or ma' Se̱pas re' ribihnej wo' chi Luch, nqui nquik'or.Ma' xa re' ta re'. Wilic jenaj chic ch'uk je' wili nquik'or:«Ha̱', re' cok hin til manlic wach niminic niban maj re' hin re' Jesus re' Pahbamaj chi K'atal K'oric til re're' c'ahchi' nitahkem ri̱j ric'uhbal, nqui nquik'or.
Ru̱c' take no'jbal na'n tak re're', ra̱j na rik'orom chi re' Jesus re' Pahbamaj chi K'atal K'oric, ch'akch'ak riwi̱' ricamaj xiban chi kaco'ljic i hoj? Ma'xta, ma' je' ta re'. On ra̱j wo' na nchel rik'orom chi re' hin ma' Lu̱' xinquimic chawi̱j tak? On chi ru̱c' i wajawric i hin xkajic aha̱' tak eh ru'um re're', re' hin c'ahchi'qui̱n atahkem tak? Ma' je' ta wo' re'.
Ru̱c' i c'ahchi' ric'uluric chaxilac tak re' hin til k'e̱' nitiyoxej reh Dios yu'na chi ma' xniban ta nicamaj chi aj kahsanel ha' chaxilac tak. Je' re' nik'or maj je' ta nak re' xniban, riman nak chic nach'ica̱' ac'ux tak chiwi̱j. Coric ru', re' hin xnikahsaj riha̱' i ma' Cri̱spo ch'i̱l i ma' Ca̱yo eh chiri̱j chic ru' ma' hab ta chic wach nikahsam riha̱'.
Je' re' ajic til nitioxej reh Dios chi ma' xniban ta nicamaj chi aj kahsanel aha̱' tak maj wi je' ta nak re' xniban q'uihal nak aweh hat-tak etik'oric tak chi ru̱c' wajawric i hin xkajic aha̱' tak eh chi je' re' xatoquic tak chi aj tahkem wi̱n.
A̱h! Wilic jenaj junch'uk chic chi c'acharel xnikahsaj riha̱' ar Cori̱nto, re' Este̱panas ch'i̱l take raj pan pa̱t. Chiri̱j chic ru', ma' jeno' chic wilic pa nic'ux chi xiban rikahsjic riha̱' ar pan atinami̱t tak.
Ru̱c' take xnik'or lok wili re' hin nik'or aweh tak chi re' hin ma' xinpahbabjic ta ru'um i Jesus re' Pahbamaj chi K'atal K'oric reh ta nak chi nanicamanic chi aj kahsanel ha', xinpahbabjic la' reh chi nanik'orom i holohic laj c'uhbal nye'bic sukquil c'uxlis queh take quic'ulbic reh. Ru'um aj re' nanik'or i c'uhbal re're', ma' quink'oric ta ru̱c' chiho̱j wach k'oric je' ricab nca'n take winak aj no'jbal re' take chi ch'ukbal quic'ux take tinamit quik'oric ru̱c' k'oric no'jbalamaj ri̱j. Raj i hin ma' je' ta re' niban maj wi ta nak chi je' re', re' rajawric wilic chipam rik'ormojic ribiral riquimic i Jesus ar wach curu̱s, enak no̱j wach ac'al.
Re' c'uhbal chiri̱j riquimic Jesus ar wach curu̱s wilic riwa'ricCoric nik'or, chi queh take c'acharel c'ahchi' quicora̱b chipam i ti'c'axic ye'o̱j cho ru'um i Dios re' c'uhbal niban chiri̱j riquimic i Jesus wach curu̱s xa memil laj c'uhbal chi quiwach. Tz'a̱b ru' chi keh hoj re' xojco'ljic chic ru'um i Dios ma' je' ta re', re' la' c'uhbal re're' ncamanic keh chi nkacoj rehtal chi re' Dios til wilic rajawric
je' ricab rik'or chipam i Lo̱k' laj Hu̱j wilic wi̱' riC'uhbal i Dios. Ar xik'or cho i Dios chi je' wili:“Re' hin nanijot'om wach quino'jbal take wilic quino'jbal eh ru̱c' re're',re' rik'asil quic'ux nak wilic i k'as quic'ux, ma'xta chic bih naritikim queh, nqui rik'or.
Re' no'jbal reh ayu' wach ac'al ma' rijunehtej ta ri̱b ru̱c' rino'jbal i DiosChaj bih ricapaj i Dios chiri̱j quino'jbal take wilic quibiral chi aj no'jbal take, je' ricab take aj tijem ri̱j C'uhbal Ye'o̱j reh Moyses on take quik'oric ru̱c' k'oric no'jbalamaj ri̱j? Til coric nik'or, re' quino'jbal take c'acharel re're' ma'xta quiwa'ric chiwach i rino'jbal i Dios. Je re' nik'or maj re're' xic'uhtaj chic lok chi xa memil laj no'jbal wilic cu̱c', to̱b ta nchel chi queh k'e̱' quiwa'ric wilic.
Chaj wa'ric nanik'or chi je' re'? Nik'or chi je' re' maj re' Dios ru̱c' i rinimal wach rino'jbal wilic, xiban chi re' take c'acharel ma' re' ta aj niminel take ma' eta nquina'bej pa̱m ricapew-bal xa ru̱c' ta nak ti quino'jbal qui̱b. Tz'a̱b ru' re're' xponic chiwach eh xitik'a̱' wach pa ric'ux chi re' hoj re' kojniminic reh c'uhbal nk'ormojic chiri̱j i Jesus nakaco'ljic ru̱c' i c'uhbal re' nk'ormojic cu'um take c'acharel je' ru̱c' ma' re' ta aj niminel take chi xa memil laj no'jbal wilic chipam.
Ru'um chi je' re' ncapewjic cu'um take chi'nchel c'acharel re're', k'e̱' c'axic rik'ormojic queh i c'uhbal re're'. Je' ricab, chi queh take kich ra̱' ri'sil cho ma' Israhel je' ru̱c' ma' re' ta aj niminel take, c'axic rik'ormojic re're' cu̱c' maj chi queh ru' curman chi naquilom jeno' lok' laj nawa̱l re' enc'utunic wi̱' chi coric wach i c'uhbalanic c'ahchi' ka'nam. Je' wo' re' nc'ulmujic cu̱c' take ma' re' ta take ra̱' ri'sil cho ma' Israhel je' ru̱c' ma' nquicoj ta wo' wach i c'uhbal re're', c'axic wo' rik'ormojic ru'um nok chi queh ru' xa memil laj no'jbal wilic chipam eh re' nquisic' ru' re' la' i c'uhbal re' riyew quit'ult'util ru̱c' quino'jbal.
To̱b ta wo' ncapewjic chi je' re', re' hoj aj k'orol c'uhbal xa c'ahchi' wo' katikim ju' rik'ormojic i c'uhbal nk'oric chiri̱j riquimic i Jesus wach curu̱s eh chi xa re' wo' Jesus nco'lonic reh c'acharel. Re' cok ru' to̱b ta nchel je' re' nka'n, re' c'uhbal wili nanbirmijic, q'uihal queh take kich ra̱' ri'sil cho ma' Israhel ma' nquicoj ta wach ru'um nok chi queh ru' ma' re' ta so' riwi̱' chi re' Jesus xquimic wi re're' i Pahbamaj chi K'atal K'oric. Je' wo' re' nc'uluric cu̱c' take ma' re' ta ra̱' ri'sil cho ma' Israhel, q'uihal queh ru' ma' nquicoj ta wo' wach chi ru'um reh riquimic i jenaj chi c'acharel nariwih'ic i co'lbal i̱b. Chi queh ru' xa memil laj no'jbal re're'.
Je' re' ru' nk'ormojic chiri̱j i c'uhbal nk'oric chiri̱j ribiral i Jesus re' Pahbamaj chi K'atal K'oric, xa re' la' ma' je' ta re' chi keh hoj aj niminel reh Jesus je' ru̱c' wilic wo' ra̱' ri'sil cho ma' Israhel take eh wilic wo' ma' re' ta kich ra̱' ri'sil cho ma' Israhel take. Chi keh i hoj re' hoj yuk'umaj ru'um i Dios chi na kawih'ic pan jenaj wach c'acharic ch'i̱l i rAc'u̱n, ru̱c' i c'uhbal re're' nc'uhtunic lok i rinimal rajawric ch'i̱l wo' i rinimal wach rino'jbal wilic i Dios chi xitak'a̱' cho i Jesus chi kaco'ljic i hoj c'acharel.
Coric ru', wilic take c'acharel quik'oric chi re' Dios naxitak'a̱' cho Jesus ayu' wach ac'al chi nariquimic, xa memil laj no'jbal xiban wi̱' nanquik'or. Til pa ricorquilal, re' rino'jbal i Dios til k'e̱' wo' chic nim wach chi wach i kano'jbal hoj c'acharel. Je' wo', wilic take nquicapaj chi re' Dios naxiyew wo' chi quimic i Jesus wach curu̱s, xa xic'uhtaj lok chi ma'xta rajawric, xa re' la' ricorquilal, re' Dios til k'e̱' wo' chic niq'uic na̱ rajawric chi kawach i hoj c'acharel.
Re' take wilic quibiral chi ma'xta ti quino'jbal, re' chic take re' xichihiric ru'um DiosJe' aj re' k'uru' was tak nicha̱k' aj niminel, chacapaj tak chiri̱j eh til chacoj tak rehtal nic' wach cho awi̱' tak ru̱c' ac'acharic naxatyuk'unjic tak ru'um i Dios reh chi na̱banam tak chi hat-tak chic aj tahkanel reh kAja̱w Jesus. Q'uih aweh hat-tak k'oro̱j cho abiral tak cu'um take tinamit chi ma'xta nak so' ano'jbal tak. Je' wo', xa ju'jun ti aweh tak xiwih'ic chi c'amol be̱h chi quina̱ take tinamit eh xa ju'jun wo' ti aweh tak k'oro̱j chi nimak awach tak ru'um chi hat-tak ca̱' qui'sil cho jeno' k'atal k'oric on jeno' c'amol be̱h.
To̱b ta wo' je' nak re' awi̱' tak, chaweht'alij tak chi re' Dios xatrichih chawunchelal hat-tak re' k'oro̱j abiral tak chi ma'xta so' ano'jbal tak chi quiwach take wilic quino'jbal re' ma' quina'bem ta wach i Dios. Je' re' xiban i Dios awu̱c' hat-tak reh chi re' take c'acharel nca'n qui̱b chi wilic quino'jbal enoquic cho quiq'uix'ic ru'um chi ma' re' ta take re' xchihiric quiwach ru̱c' i quino'jbal wilic. Je' wo' chic, re' Dios xichih awach hat-tak re' ma'xta jeno' rinimal wach camanic chana̱ tak, reh chi je' re', re' take c'acharel re' wilic jeno' nim wach camanic chi quina̱ enoquic wo' cho quiq'uix'ic naquicoj rehtal chi ma' re' ta take re' xichihiric ru'um i Dios to̱b ta nak nim quiwach china̱ ac'al wili.
Je' re' k'uru' re' Dios xichih awach hat-tak re' ma' ajamaj ta ti awach tak ru'um chi ma'xta ti awa'ric tak reh chi je' re', re' nilmijic cu'um i tinamit chi ma' nim ta ti wach panak' quiwach ru', eno̱j riban chi re're' enye'eric rilok'il sachbal reh no'jbal wilic chi xa re' take nimak quiwach ric'ul chi queh chi enye'eric quiwa'ric.
Je' aj re' xiban i Dios k'uru' reh chi ma' hab ta wach jeno' c'acharel enk'oric chi re're' xchihiric wach ru'um i Dios xa ru'um chi wilic rino'jbal.
Ru̱c' aj wili nwa̱j nik'orom aweh hat-tak aj Cori̱nto chi re' hat-tak xa'n tak chi xa jenaj chic awi̱' tak ch'i̱l i Jesus xa ru'um reh camanic xiban i Dios chawi̱j tak, ma' ru'um ta nchel chi re' hat-tak xa camanej ta nak tak wach i jenaj wach wih'ic ru̱c' i Jesus re' xc'uhtunic wi̱' rinimal wach rino'jbal i Dios chi kaco'ljic i hoj c'acharel. Je' re' k'uru' ru̱c' xiban i Jesus chiki̱j, re' hoj yu'na xojcahnic chi coric chic wach kac'acharic je' wo' chi sak chic wach kano'jbal chiwach i Dios eh xojresaj cho chipam i nic' nimal i c'ahbilal nchopbic nak kana̱.
Je' re' k'uru' ru'um yu'na chi toco̱m chic riwi̱' ac'acharic tak, ma' hab wach riq'uihsaj ri̱b chi k'oric chi xa ru'um ransil ru' yu'na co'lomaj chic. Wi til wo' hab wach ra̱j ribanam chi je' re', sakbih chik'or chi re' Dios xco'lonic reh ru'um i Jesus, reh chi ru̱c' re're' enbanjic je' ricab i tz'ihmbimaj cho chipam i Lok' laj Hu̱j wilic wi̱' riC'uhbal i Dios narik'or chi je' wili:“Hab wach i c'acharel ra̱j riq'uihsam ri̱b, re' ok ricamaj ribanam ru̱c' i Lok' laj Ajabe̱s re' ok re' chi q'uihsaj wach, nqui rik'or.
Re' la' hin naxinwih'ic cho chaxilac tak, xnitik'a̱' wach pa nic'ux chi ma'xta chic bih jeno' toco̱m laj no'jbal nanik'orom aweh tak, xa re' wo' i no'jbal chiri̱j i c'uhbal nk'oric chiri̱j i Jesus re' Pahbamaj chi K'atal K'oric, re' xquimic wach curu̱s chi kaco'ljic.
Je' wo' chic, naxinwih'ic cho chi ma' suk ta wilic niti'jolal nibakil xinbarbatic so' ru'um niyo'jic chi rik'ormojic ribiral i Jesus maj xwic'raj chi re' camanic wilic chi nina̱ nim wach chiwach i wansil i hin.
Je' re' k'uru' naxinwih'ic cho chaxilac tak ma' xink'oric ta awu̱c' tak ru̱c' chiho̱j wach k'oric no'jbalamaj ri̱j eh je' re' xniban reh chi xacohjaj nak tak ti wach i c'uhbal xnik'or. Re' la' hat-tak xacoj tak wach ribiral i c'uhbal xnik'or ru'um xarak tak chiri̱j chi re' Lok' laj Uxlabal xye'bic nik'orbal chi ric'uhtjic aweh tak i holohic laj k'oric re're'.
Je' aj re' k'uru' ru̱c' rik'ororic i c'uhbal xniban aweh tak, re' hin ma' janc'al ta xnik'or aweh tak chi na̱nimem tak i c'uhbal re're' xa ru'um chi xacoj ta nak tak rehtal chi re' hin xink'oric je' ricab nk'oric jeno' winak aj no'jbal, ma'xta! Re' la' hin xwa̱j chi xanimej tak i c'uhbal nk'oric chiri̱j i Jesus ru'um chi re' kAja̱w Dios xic'uhtaj rinimal rajawric naxink'oric awu̱c' tak.
Re' ma' Lu̱' nk'oric ru̱c' i no'jbal nye'eric reh ru'um i rUxlabal i DiosNok wilqui̱n chi quixilac take toco̱m chic was nicha̱k' aj niminel quirakam chic rijebquilal quino'jbal ru̱c' riC'uhbal i Dios, re' hin quink'oric wo' ru̱c' no'jbal je' ricab quino'jbal ru'. Re' no'jbal re're' ma' je' ta ricab i quino'jbal take c'acharel je' ru̱c' ma' quiniminic ta reh Dios, xa ta wo' nak je' ricab quino'jbal take nahsil je' ru̱c' ma' quiniminic ta reh i Dios. Re' quino'jbal take re' xa nariq'uic wo' ti wach.
Raj i hin quink'oric ru̱c' no'jbal re' xa pa ric'ux nak i Dios wilic cho maj cu yu'na chi k'i̱j ma' hab ta nak wach jeno' c'acharel reht'alim re're' ru'um nok re' Dios ja' riyeb ta nak lok wach sakom i no'jbal c'olic nak cho pa ric'ux. Ru̱c' i no'jbal re're', re' hoj aj niminel reh Jesus nkarak chiri̱j yu'na chi xa nok wo' cho chi ja' nch'ihquic ta cho wach ac'al wili, re' Dios xitik'a̱' chic cho wach pa ric'ux chi re' hoj nakehtric rilok'il rajawric i Jesus.
Raj la' take nahsil je' ru̱c' ma' quiniminic ta reh i Dios re' xibanic chi xjap'aric wach curu̱s i Ajabe̱s Jesus re' xiq'uic wo' chic na̱ rinimal wach rilok'il, re' take re' ma' xquirak ta chiri̱j re're'. Je' re' nik'or maj xquirak ta nak chiri̱j ru' til ma'xta nak nca'n chi je' re'.
Je' re' k'uru' chiri̱j i tik'inic xiban i Dios re're', xa nok wo' ye'o̱j cho rehtalil chipam i Lok' laj Hu̱j tz'ihmbimaj wi̱' riC'uhbal i Dios. Ar je' wili rik'or:“Ma' jeno' c'acharel je' ru̱c' aj no'jbal rilom ta nak wach on ribiram ta nak on iq'uinak ta nak pa ricapew-bal i holonquilal re' xitik'a̱' wach i Dios chi nariyeb queh take c'acharel ti' nquic'raj i Dios, nqui rik'or.
Je' re' ajic re' Dios xiyew keh hoj aj niminel reh Jesus chi nakana'bem nic' nimal re're' eh re' Lok' laj Uxlabal nto'bonic keh chi je' re' enka'n. Je' re' nik'or maj to̱b ta wilic take rino'jbal i Dios k'e̱' c'axic chi keh rirakmajic chiri̱j, re' Lok' laj Uxlabal xa ewo' risakomej wach keh ru'um chi reht'alim chi'nchel i nic' nimal wilic pa ricapew-bal i Dios
je' ricab nc'uluric ku̱c' hoj c'acharel chi nkana'bej chi coric nic' nimal i capew-bal wilic cho pan ka̱mna, maje'? Je' re' nok nic' pa' wach nc'uluric ku̱c' je' wo' re' ru̱c' i Lok' laj Uxlabal xa re' wo' re' til neht'alanic reh ricapew-bal i Dios.
Ru'um aj re're', re' Dios xiban chi ma' re' ta quino'jbal take ma' quiniminic reh Jesus wilic ku̱c', wilic la' ku̱c' i Lok' laj rUxlabal eh je' re' xiban reh chi nakeht'alim wo' haj wilic take cuse'sbal xiyew keh ru'um reh ric'axbal.
Je' aj re' nakojk'oric awu̱c' tak chiri̱j ribiral i Dios, ma' kojk'oric ta ru̱c' i no'jbal quic'uhtunic wi̱' take ma' re' ta aj niminel reh Jesus, kojk'oric la' ru̱c' no'jbal nc'uhtunic wi̱' i Lok' laj rUxlabal i Dios. Chi je' aj re' riwi̱' i no'jbal kojk'oric wi̱' i hoj, riwi̱' chi re' take quibirinic keh wilic ta nak cu̱c' i rino'jbal i Lok' laj rUxlabal i Dios.
Je' re' nik'or maj re' take c'acharel re're' ma'xta cu̱c' i no'jbal ye'o̱j ru'um i Lok' laj rUxlabal i Dios ma' nquirak ta chiri̱j eh ma' eta wo' nquicoj wach take k'oric k'oro̱j ru'um. Chi queh la' ru' xa memil laj k'oric nquibiraj. Je' re' nik'or maj re' take k'oric k'oro̱j ru'um i Lok' laj Uxlabal enrakmajic chiri̱j xa re' wach wi wilic wo' ku̱c' i no'jbal ye'o̱j ru'um.
Ru'um aj re', re' hoj re' wilic ku̱c' i no'jbal ye'o̱j ru'um i rUxlabal i Dios kojchol rirakmajic chiri̱j haj wilic take ricorquilal riyew chi eht'aljic. Raj nchel take c'acharel re' ma' wilic ta cu̱c' i no'jbal ye'o̱j ru'um i rUxlabal i Dios ma' eta quichol rich'ukuric k'oric chiki̱j i hoj.
Re' c'ahchi' nik'orom aweh tak wili til coric maj ric'u'lej ri̱b ch'i̱l i tz'ihmbimaj cho najtir k'i̱j chipam i Lok' laj Hu̱j wilic wi̱' riC'uhbal i Dios. Ar je' wili tz'ihmbimaj cho:“Ma' hab ta wach jeno' c'acharel neht'alanic pa̱m ricapew-bal i Ajabe̱s Dios.Ma' hab ta wach jeno' c'acharel riban chi aj tijinel reh, nqui rik'or.Je' re' nok coric ru' ma' hab ta nak wach neht'alanic reh rino'jbal i Dios chi ma' wilic ta ru̱c' i no'jbal ye'o̱j ru'um i Lok' laj Uxlabal, raj i hoj aj niminel til wilic ku̱c' i no'jbal ye'o̱j keh ru'um i Jesus re' Pahbamaj chi K'atal K'oric eh ru'um re' keht'alim wo' chaj bih ricapaj i Dios chiki̱j.
Xa re' ti take c'uhbal ch'iquinbal reh rinimjic i Dios xk'ormojic queh niminel aj Cori̱ntoYu'na was tak nicha̱k' aj niminel reh Jesus, nwa̱j nik'orom aweh tak chi naxinwih'ic cho chaxilac tak chi c'uhbalanic ma' xniban ta canar k'oric awu̱c' tak je' ricab k'oric niban cu̱c' take chopo̱j nah quino'jbal ru'um i Lok' laj Uxlabal, xink'oric la' cho ru̱c' xa suk wach k'oric je' ricab nbanjic queh take c'acharel je' ru̱c' ja' quiniminic ta reh i kAja̱w Dios. Xa je' re' riwi̱' k'oric xniban awu̱c' tak ru'um nok re' hat-tak xa je' acab tak take c'acharel ma' chopo̱j ta nah chi manlic ru'um i Lok' laj Uxlabal. Chi je' aj re' riwi̱' ano'jbal tak, ja' narak ta nak tak chiri̱j haj wilic i coric on haj wilic i ma' coric ta chi c'amaric na̱ pa rinimjic i Jesus je' ricab nok jeno' t'uch ha'lac'un ja' reht'alim ta haj wilic i coric on haj wilic i ma' coric ta.
Ru'um aj re' je' ricab nok jeno' ha'lac'un cu ch'u̱ch' nc'acharic wi̱' ru'um nok ja' riban ta chi ric'ux reh i je' ricab riwa'bej jeno' nim laj c'acharel, je' wo' re' awu̱c' hat-tak xa re' ti take c'uhbal ch'iquinbal reh rinimjic i Dios xnik'or aweh tak eh ma' ja' re' ta take c'uhbal re' nk'ormojic queh take aj niminel je' ru̱c' chopo̱j na̱ chi manlic quino'jbal ru'um i Lok' laj Uxlabal. Je' re' xniban maj re' hat-tak ja' tikilca̱t ta nak tak chi ric'ulmujic take cow wach c'uhbal je' ricab ric'ul chi queh take chopo̱j nah quino'jbal chi manlic ru'um i Lok' laj Uxlabal eh til pan coric cu yu'na chi k'i̱j xa cu je' wo' re' riwi̱' ano'jbal tak.
Je' re' nik'or maj cu ja' cowjonak ta wo' acapew-bal tak pan niminic ru'um nok cu wilic wo' take capew-bal reh najtir k'i̱j awu̱c' tak eh cu re' wo' re' cow nayew tak chawach. Ru'um aj re' cu nc'utunic take no'jbal wili chaxilac tak: Nawixowej tak wach take toco̱m chic awas acha̱k' aj niminel eh k'e̱' nachoplom awi̱b tak ru̱c' k'oric ru'um chi ma' riban ta jenaj wach ano'jbal tak ru̱c' chaj bih nacapaj tak. Nana'n tak chi je' re', ma' nc'utunic ta na chi re' ano'jbal tak ma' ja' chopo̱j ta nah ru'um i Lok' laj Uxlabal eh chi xa je' chic ricab i quino'jbal take ma' quiniminic ta reh i Dios?
Je' re' nik'or maj ru̱c' i no'jbal na'n tak re're' til nc'utunic lok chi ma' chopo̱j ta na̱ ano'jbal tak ru'um i Lok' laj Uxlabal. Je' re' nik'or maj wilic aweh tak nquichop qui̱b chi je' wili nquik'or chi quiwach:«Re' k'orok i hin maj re' ma' Lu̱' nitahkej ru̱c' ric'uhbalanic, nqui nquik'or.Wilic wo' take je' wili nquik'or:«Ha̱', re' cok k'orok i hin maj re' ma' Apo̱los nitahkej ru̱c' i c'uhbalanic riban, nqui nquik'or.
Ru̱c' i k'oric nbanjic re're', re' hin nwa̱j nibiram aweh tak, chaj bih riwi̱' chi nacapaj tak chi re' Apo̱los ch'i̱l i hin ma' Lu̱' nim kawa'ric? Til pa ricorquil re' hoj xa xojcamanic chi raj tz'e' wa̱ch i Dios to'bal aweh tak chi rinimjic i kAja̱w Jesus naxojponic awu̱c' tak xa re' la' ru' chi kaju'junal i hoj, xojtak'abjic cho ru'um i kAja̱w reh chi naka'nam haj wilic i camanic xa̱j ru' chi naka'nam chaxilac tak.
Chi je' aj re' xa̱j, pan pe̱t cho re' hin re' xinp'utbic cho reh c'uhbalanic chaxilac tak, xniban je' na ricab riban jeno' aj tico̱l naritic jok i rabi̱x. Chiri̱j chic ru', re' chic Apo̱los ru̱c' ricamaj xiban chaxilac tak chi ritikmijic ju' rik'ormojic riC'uhbal i Dios, re're' xiban je' na ricab jenaj winak xa chic re' ritikmijic ju' riq'uihsjic i tic riban ru̱c' rit'aksjic. Je' aj re' ru' camanic xka'n i hoj xa re' la' re' riye'eric ricowil ac'ux tak ma' re' ta hoj xojbanic, til la' re' i Dios c'ahchi' ribanic je' ricab wo' nc'uluric ru̱c' i tic chi re' wo' re' nbanic chi re' take re' quic'acharic.
Je' aj re' nik'or maj re' c'acharel np'utbic reh c'uhbal ch'i̱l re' ntikbic ju' rik'ormojic c'uhbal ma'xta cajawric chi equiniminic take c'acharel, re' la' nbanic chi re' take c'acharel quiniminic, re' i kAja̱w Dios ru'um nok re' wilic rajawric chi ribanaric re're'.
Je' re' k'uru' je' ricab nok jeno' c'acharel re' nbanic i tic eh ch'i̱l wo' jeno' c'acharel re' xa re' chic rit'aksjic riban, xa jenaj wach i rehtalil nca̱j quilom wach ru̱c' quicamaj, je' wo' re' hin ma' Lu̱' ch'i̱l i Apo̱los xa jenaj wo' nka̱j kilom wach chiri̱j kacamaj xka'n chaxilac hat-tak eh re' nka̱j kilom wach i hoj, re' chi naricowjic ac'ux tak ru̱c' i c'uhbalanic xka'n chaxilac tak. Ru̱c' i kacamaj xka'n chaxilac tak, re' hoj nakac'ulum wo' jeno' kaco̱ch ru̱c' i Dios je' ricab nok jeno' ajabe̱s riyew quitojbal take raj camanom re' k'orel nic' pa' wach i camanic xca'n chiwach.
Ru̱c' kacamaj i hoj k'uru' re' xojwih'ic cho chaxilac tak chi c'uhbalanic, re' hoj xka'n chi xa hoj raj tz'e' wa̱ch i Dios aj banol reh haj wilic rik'or keh chi naka'nam eh awu̱c' hat-tak aj Cori̱nto re' Dios c'ahchi' ricamanic pan awa̱mna tak ru̱c' kacamaj i hoj aj c'uhbalanel je' ricab nok jeno' ajabe̱s c'ahchi' ricamanem pan riye'a̱b ru̱c' cansil take raj camanom c'ahchi'que̱b chi camanic ru̱c'. Je' wo' chic ru̱c' ritik'injic wach ac'acharic tak c'ahchi' ribanam i Dios, re' hat-tak je' na wa'ric c'ahchi' abanam je' ricab jenaj pa̱t c'ahchi' rijohsjic ru'um jeno' ajabe̱s.
Re' resmejic lok wach sakom quicamaj take raj camanom i DiosRe' hin ru̱c' nic'axmajic xiban cho Dios chi riye'eric wi̱n jenaj t'ulic laj no'jbal chi nanicamanic chiwach chi hin aj k'orol reh riC'uhbal, re' hin pe̱t be̱h xintz'ukunic reh acapew-bal tak chiri̱j rinimjic i Dios ru̱c' atijiljic tak je' ricab nok jeno' aj tz'ako̱l nahsil aj tik'em pa̱t, re're' ncojbic reh i tz'ak ch'iquinbal cho reh rira'il jeno' pa̱t. Je' wo' chic, je' ricab chi toco̱m chic jeno' aj tz'ako̱l ntikbic ju' i camanic ch'iquimaj cho ru'um aj nahsil tik'em pa̱t, je' wo' re' xbanjic ru̱c' i nicamaj i hin toco̱m chic xtikbic ju' atijiljic tak chiri̱j riC'uhbal i Dios. Xa re' la' nwa̱j wo' nik'orom chi hab wach take c'ahchi' quitikbic ju' ricamaj i Dios quilow ta nak ricorquil nic' wach i camanic c'ahchi' ca'nam je' ricab nok jeno' aj tz'ako̱l, curman chi narilom ricorquil nic' wach ritikmijic ju' i tik'inic pa̱t c'ahchi' ribanam china̱ i tz'ak ch'iquimaj cho wi̱'.
Re' hat-tak aweht'alim tak je' ricab jeno' pa̱t xa jenaj chi tz'ak wilic chi ch'iquinbal reh eh xa china̱ wo' ru' ntik'mijic i pa̱t re're', je' wo' re' ru̱c' i kaniminic ma' hab ta wo' chic wach jeno' eriban chi erik'or jeno' c'uhbal keh chiri̱j nic' wach riwi̱' nakojco'ljok ru'um i Dios maj xa jenaj wo' riwi̱' i co'lbal wilic eh re're', xa re' wo' re' xnik'or aweh tak chi xa ru'um i Jesus re' Pahbamaj chi K'atal K'oric ekojco'ljic ru'um i Dios.
Je' wo' chic, re' hat-tak aweht'alim tak chi wilic take c'acharel nanquitik ju' rijohsjic jeno' pa̱t china̱ jeno' tz'ak ch'iquimaj chic cho wi̱' jeno' pa̱t, wilic take aj tik'inel reh nquicoj take holohic laj camanbal je' ru̱c' ma' quic'ahtic ta je' ricab take k'anworic laj ch'ihch', sak laj ch'ihch' ch'i̱l wo' take chak'wach laj abaj on wilic wo' take nquicoj camanbal c'ahtel take je' ricab take tz'ilom, take a̱k on xak aji̱j.
Nic' pa' wach nc'uluric ru̱c' jeno' pa̱t chi re' k'orel nic' pa' wach i camanbal ncojoric reh je' wo' re' cowil ncahnic jeno' pa̱t, je' wo' re' naric'uluric ru̱c' quicamaj take raj camanom i Dios. Je' re' nik'or maj nariponic wo' i k'i̱j chi naric'utunic lok nic' wach riwi̱' richak'wachquilal i quicamaj xca'n, wi nchel xca'n chi coric on ma'xta. Je' aj re' naric'uluric ru'um nok nasoljok wo' chic cho i Jesus naresam lok wach sakom nic' wach quicamaj take aj camanom wi holohic on ma' holohic ta. Je' re' nik'or maj re're' narich'ukum k'oric chi quina̱ ju'jun chi c'acharel ilbal reh wi holohic xibanic je' ricab naqui'ic'sjic pan k'a̱k' take quiworwotic laj ch'ihch' ilbal reh wi til re' ru̱c' take chak'wach laj ch'ihch'.
Je' aj re' ru', re' ricamaj jeno' aj camanom narelic lok wach sakom nachich'uk k'oric i Jesus china̱. Nok ch'uku̱j chic ri̱j chi holohic ricamaj, nariye'eric jeno' rico̱ch je' ricab nok jeno' aj tz'ako̱l nye'eric wo' jeno' risi̱ nok ilo̱j chic chi holohic i camanic xiban ru̱c' ritikiric ju' ritik'injic jeno' pa̱t.
Re' Dios narisacham wach i c'acharel re' nyojbic wach quicapew-bal ritinami̱tYu'na re' chic wili nwa̱j nik'orom aweh tak: Re' hat-tak aweht'alim tak chi re' Lok' laj Pa̱t re' nlok'onjic wi̱' wach i Dios xwih'ic ar Jerusalen, til ar wih'ic i Dios naxwih'ic cho cu̱c' take wich ra̱' ri'sil cho ma' Israhel eh nic' pa' wach i wih'ic xiban ar, yu'na je' wo' re' i wih'ic riban awu̱c' i hat-tak aj niminel. Je' re' nik'or maj re' Lok' laj rUxlabal til wilic wo' pan awa̱mna tak.
Ru'um aj re' til nik'or aweh tak chi xa hab wach aweh tak eriyoj quicapew-bal take ritinami̱t i Dios ru̱c' take no'jbal riban je' ricab riyojoric jeno' pa̱t riban jeno' c'acharel, re' nbanic re're' til rinimal ti'c'axic nariye'eric china̱ ru'um reh ribano̱j. Je' re' naribanaric reh maj je' ricab chi re' Lok' laj Pa̱t tik'imaj chi nariwih'ic wi̱' i Dios, til k'e̱' lo̱k' riwi̱', je' wo' re' yu'na re' ye'a̱b wilic wi̱' ru' til k'e̱' wo' lo̱k' riwa'ric eh re' ye'a̱b re're', re' hat-tak yu'na.
Chawic'raj awi̱b tak k'uru' ma' hab wach ajot' tak ricapew-bal on ma̱jot' wo' awi̱b chawibil awi̱b tak ru̱c' i nacapaj chawi̱j tak. Je' re' nik'or maj wilic aweh tak ricapaj chi re're' til k'e̱' t'ulic chi reh xa ru'um ti ru' chi je' nak re' nk'ormojic reh nok ja' re' ta nak aj niminel. Re' c'acharel je' re' ricapaj til nik'or reh chicana̱' ricapewjic re're', re' la' chiban chicana̱' chi re' ok chic i Dios capewenok chiri̱j chi til re're' k'e̱' t'ulic chi rinimjic i Jesus to̱b ta nchel re' take ma' re' ta aj niminel ma' je' ta chic re' nquicapaj chiri̱j.
Je' re' nik'or maj to̱b ta wilic take ma' re' ta aj niminel k'e̱' t'ulic take ru̱c' no'jbal reh na̱ ac'al wili xa re' la' chiwach i Dios xa hamoj memil laj no'jbal wilic cu̱c'. Til coric rik'or i Lok' laj Hu̱j wilic wi̱' i riC'uhbal i Dios, re' rik'or chi je' wili:“Nok re' take tinamit til xa nca'n chic qui̱b chi til k'e̱' wilic quino'jbal,re' Dios ric'uhtaj queh chi ma' je' ta so' re' narisolq'uij pa ri̱j i quino'jbalmaj re' nak nquitik'a̱' wach ribanaric ma' nelic ta chi coric chi quiwach, nqui rik'or.
Ma' xa re' ta re' rik'or je' la' wo' rik'or chi je' wili:“Wilic take c'acharel nquik'or chi til k'e̱' quiwa'ric ru̱c' quino'jbalxa re' la' chiwach i kAja̱w Dios ma' re' ta so' no'jbal re're', nqui rik'or.
Je' aj re' k'uru' re' hin nik'or aweh tak chi ma' hab wach aweh tak rinimsaj ri̱b xa ru'um chi c'ahchi' ritahkem rino'jbal jeno' aj tijinel eh ru̱c' re're', re' chic aj tijinel re're' c'ahchi' riyeb rilok'il. Je' re' nik'or maj re' riwi̱' chi re' Dios xiyew chic aweh tak chi'nchel take aj tijinel re're' reh chi naca̱t quito'bem tak.
Je' ricab i hin ma' Lu̱' ch'i̱l i ma' Apo̱los eh ch'i̱l wo' i ma' Luch re' ribihnej wo' chi Se̱pas, wilco̱j chi aj to'bonel aweh hat-tak ritinami̱t i Dios. Je' aj wo' re' riwi̱' i nic' nimal xye'eric keh hoj aj niminel china̱ ac'al wili. Re' Dios xiyew jenaj ac' chic kac'acharic chi junelic eh ru'um re' to̱b ta kojquimok je xa naco̱j wo' chic ric'a'chsam reh chi nakac'acharic ru̱c' chi junelic. Ch'i̱l xnik'or lok wili nik'or wo' chi xa pa' bih jaric nkac'ul chiwach rik'ijil kac'acharic yu'na eh je' wo' ch'i̱l take chaj bih nakac'ulum johtok chi kawach pan junk'at chic c'acharic, chi'nchel take re' camanel take keh.
Je' aj re' k'uru' re' hat-tak, hat-tak chic reh i Jesus re' Pahbamaj chi K'atal K'oric eh je' ricab chi re're' wilic rajawric chana̱ tak, china̱ ru' re' wo' Dios wilic cho rajawric.
Nac'olok lok i Jesus cu re' aj wo' nareht'aljic hab wach coric wach ricamaj xibanYu'na was tak nicha̱k' aj niminel nwa̱j nik'orom aweh tak je' ricab naticapewenok tak chiki̱j i hoj aj k'orol riC'uhbal i Dios, re' wili capewenic cha'n tak:«Re' take wili raj camanom take i Jesus re' Pahbamaj chi K'atal K'oric. Re' take re' pahbamaj wo' take ru'um i Dios chi re' take re' naquibehsenic reh rik'ormojic riC'uhbal chi risakomsjic wach take rino'jbal ru' re' ma' sakomomaj ta nak cho wach najtir k'i̱j, nqui capewenic cha'n tak chiki̱j.
Je' re' k'uru' chi aweht'alim tak chic chi je' re' kawi̱' chawach tak, re' hoj aj tijinel nakacojom rehtal i wili: Je' ricab nok jeno' ajabe̱s rich'ica̱b ric'ux chiri̱j jeno' aj ilol reh ricamaj nuyu'njic wo' chi re' aj camanom re're' naribanam ricamaj chi coric re' k'orel nic' pa' wach k'oro̱j reh ru'um ajabe̱s, je' wo' re' ku̱c' i hoj pahbamaj chi aj k'orol riC'uhbal i Dios, curman wo' chi naka'nam kacamaj ru̱c' coric wach c'uxlis.
Ru'um chi je' re' riwi̱' nicamaj niban, nik'or aweh tak i wili: K'i̱j wo', re' hat-tak on re' take toco̱m chic c'acharel nach'uk tak k'oric china̱ nicamaj xa re' la' i ch'ukuj k'oric na'n tak re're' xa ma'xta nech' ok riwa'ric chi niwach, nqui nik'or aweh tak. Xa ta nak wo' re' hin chi wibil wi̱b enik'or chi re' nicamaj i hin holohic on ma' holohic ta ribanaric c'ahchi'qui̱n.
Re' hin til pa ricorquilal, nwic'raj wi̱b chi ma'xta nech' ok nimahc pan wa̱mna xa re' la' ru' ma' ru'um ta re' enicapaj chi xa coric ta nak chic niwach chi ribanaric ricamaj i Dios chi raj k'orol. Je' re' nicapew-bal maj re' til nch'ukbic k'oric china̱ i camanic niban wi coric on ma' coric wach, til re' i kAja̱w Jesus.
Ru'um aj re', re' hin nik'or aweh tak chi ma̱banlom pe tak ti rich'ukjic k'oric china̱ ricamaj jeno' c'acharel chi cu ja' nponic ta rik'ijil ribanjic i ch'ukuj k'oric china̱ ru'um i kAja̱w Jesus. C'olok pe lok chi re're' enbanic maj cu re' aj wo' ru' nareht'aljic hab wach i aj camanom xiban chi coric ricamaj eh hab wach i ma'xta. Je' re' nik'or maj nok pononak chic ric'uluric re're', nariyeb lok wach sakom haj wilic i capew-bal xa pan k'ekom nak wilic cho ru'um jeno' c'acharel. Je' wo' chic, nic' pa' q'uihal take no'jbal wilic cho pa ra̱mna jeno' c'acharel nariyeb wo' lok chi eht'aljic eh chi je' aj re', re' k'orel nic' pa' wach rich'ukuric wach ricamaj i c'acharel naribanjic ru'um i Jesus, narik'ormojic wo' reh chi k'e̱' tare̱t on chi ma' tare̱t ta i ricamaj xiban.
Was tak nicha̱k' aj niminel ru̱c' take k'oric c'ahchi' nibanam lok re' hin c'ahchi' nicojom wi̱b ch'i̱l i Apo̱los chi rehtalil nic' wach i capewenic na̱banam tak chiqui̱j take aj k'orol riC'uhbal i Dios. Je' re' niban reh chi je' re' etinito'bej tak chi etic'acharic tak je' ricab riwi̱' rik'or ricorquilal i k'oric wili:“Tic'acharok tak chi coric chi re' ac'acharic tak ma'eta rik'ihtaj ri̱b chiwach i tz'ihmbimaj chipam i Lok' laj C'uhbal, nqui rik'or.Wi je' aj re' na'n tak, re' hat-tak ma' eta naq'uihsaj awi̱b tak ru̱c' rik'ormojic chi re' aj tijinel c'ahchi' atahkem tak til k'e̱' wo' chic nchol chiwach jeno' chic aj tijinel.
Ru'um aj re' nik'or aweh tak chi ma̱nimsaj awi̱b tak chiqui̱j take awaj tijinel tak maj re' Dios ma' hab ta wach xiyew rilok'il chi nariq'uic ta nak na̱ chi quiwach take chi'nchel aj niminel. C'olok wo' pan ac'ux tak chi wi jeno' aweh tak wilic rino'jbal chi ribanaric ricamaj i Dios, re' wo' Dios xye'bic reh. Je' re' nok wi re' hat-tak na'n tak jenaj wach capew-bal wu̱c' chi re' Dios xye'bic aweh tak i no'jbal re're', ma' riban ta chi enaq'uihsaj awi̱b tak chi xa je' nchel awu̱c' hat-tak nchalic ano'jbal tak.
Ma' holohic ta nca'n take aj niminel ar Cori̱nto chi nquiqu'ihsam qui̱bJe' re' k'uru', chi niwach i hin ma' holohic ta na'n tak nok nacapaj tak chi chi'nchel chic xarak tak chiri̱j chipam rinimjic i Dios. Ru̱c' i no'jbal re're', til na'n awi̱b tak chi je' chic hat-tak biho̱m je' ru̱c' ricapaj chi wilic chic chi'nchel reh, on chi nim awach tak pan niminic eh chi wilic wo' awajawric tak je' ricab nok jeno' k'atal k'oric ric'raj ri̱b chi nim wach eh chi wilic wo' rajawric. Ru'um aj re' nacapaj tak chi re' hoj aj k'orol riC'uhbal i Dios ma' nim ta kawach eh chi ma'xta wo' chic hoj camaj aweh tak. Je' ta nak chic re' awi̱' pan animinic tak eh chi je' ta nak chic ricab riwa'ric jeno' aj k'atal k'oric awa'ric tak, re' hoj re' xojritak'a̱' i Dios chi aj k'orol reh riC'uhbal, raj rik'orom chi re' hoj xojcahnic chi hoj aj to'o̱l chawach tak k'uru'!
Raj chawach hat-tak ma' je' ta re' kawi̱'. Re' riwi̱' chi je' re' c'ahchi' nik'orom, re' i wili: Chawach tak, re' Dios ru̱c' ribanaric chi re' hoj re' xojripahba̱' chi aj k'orol riC'uhbal ma' hab ta wach enye'bic kawa'ric on kalok'il, xiban chi je' na hoj quicab take c'acharel je' ru̱c' quic'amaric je chi quiwach take c'acharel reh chi quise'ljic on reh chi qui'ilmijic naquicansjic cu'um take josk' laj chicop. Til coric nik'or, chawach tak re' hoj ma'xta so' kawa'ric on kalok'il chi quiwach take c'acharel ayu' wach ac'al, ma' wo' chi quiwach take raj tz'e' wa̱ch i Dios wilque̱b ar pan taxa̱j.
Je' re' ajic, til je' re' kawi̱' chawach tak maj q'uihal aweh tak quik'oric chi re' hoj ma'xta so' kano'jbal ru'um nok re' ricamaj i Jesus re' Pahbamaj chi K'atal K'oric c'ahchi' ka'nam. Tz'a̱b ru' chawi̱j tak ma' je' ta re' nak'or tak nok nak'or chi nanimej tak i Jesus re' Pahbamaj chi K'atal K'oric, til la' napahba̱' awi̱b tak chi wilic ano'jbal tak ru'um. Je' wo' chic, wilic wo' aweh tak quik'oric chi re' hoj ma'xta so' kajawric chi ribanaric ricamaj i Jesus eh tz'a̱b ru' chawi̱j hat-tak ma' je' ta re' nak'or tak, til naq'uihsaj la' awi̱b tak chi til wilic awu̱c' tak i rajawric i Dios. Je' wo' chic, til nacapaj chi k'e̱' alok'il tak, xa re' la' chic nok wilic take je' re' nquicapaj chiki̱j, chaweh hat-tak tare̱t chi ma' eta nquiyew kalok'il.
Ma' xa re' ta re're' nkac'ul, je' la' wo' cu yu'na chi k'i̱j wilic pech nkacuy kawa' kaha̱' chi rik'ormojic riC'uhbal i Dios. On wilic pech, re' hoj ma' q'uih ta wo' ti kaso' chi xa q'uih jal ta chic nka'n. On re' take tinamit kojquiyew chi ti' na kojquisec'lom ru'um reh rik'orbal i Dios. On nok re' hoj koj-o̱j chi rik'ormojic riC'uhbal i Dios ma'xta jeno' kaye'a̱b haj ekoj-o̱j hi'lok so' wi̱' chi coric chiri̱j chi kacohlam chic cho kacamaj reh rik'ormojic i riC'uhbal i Dios.
Je' wo' chic, re' hoj ma' hab ta wach enk'oric chiki̱j chi xojto'bjic, xojcamanic la' chi cow chi molbal wach katz'a̱k reh take pa' bih ncamanic keh chipam i kacamaj chi rik'ormojic riC'uhbal i Dios. Chipam i kacamaj re're' chi'nchel wach nkac'ul. Wilic pech nkac'ul katz'ujuric cu'um take tinamit, xa re' la' hoj ma' nkac'u'lej ta take, chi jelow-bal la' re're' nka'n johtok kati̱j chiwach i Dios reh chi nariqueteljic cho quiwach ru̱c' quicuse'sjic. Ma' xa ta re're' nka'n, nakojsiq'uiric la' wo' chi ribanaric ti'c'axic keh, re' hoj xa nkacuy wo' ransil eh xa nwih'ic wo' kak'unil ru̱c' take pa' bih nbanjic keh.
Je' wo', nanca'n wo' ma' holohic ta laj k'oric chiki̱j jot'bal reh kacamaj, re' hoj nkac'u'lej take ru̱c' holohic laj k'oric ma' re' ta nchel ru̱c' wolinic i̱b. Coric nik'or, cu yu'na chi k'i̱j wilic take c'acharel kojquicoj chi ma'xta bih hoj camaj wi̱' chi quiwach xa je' na nchel hoj mok'al pan nak' quiwach on xa je' na ricab hoj ch'uwa' njotzoric lok chiwach jeno' pa' bih ch'uwa' wach on mu'k riban.
Re' ric'amaric tz'eht reh riwi̱' i c'acharic riban i ma' Lu̱'Was tak nicha̱k' aj niminel, chi'nchel c'ahchi' nik'orom aweh tak wili ma' re' ta reh esbal aq'uixbilal tak ru'um reh no'jbal na'n tak. Ma' je' ta re', c'ahchi' la' nik'orom to'bal aweh tak reh chi encorjic wach ano'jbal tak. Je' re' niban ru'um chi k'e̱' ti' tiwic'raj tak chi xa je' chic hat-tak cu̱c' wac'u̱n wixk'u̱n chi niwach.
C'olok pan ac'ux tak i wili: Chi re' hin, hin tak'amaj ru'um i Jesus re' Pahbamaj chi K'atal K'oric chi rik'ormojic aweh tak i ma' birimaj ta laj ribiral chiri̱j, re' hin ma' xa ta xniban wi̱b chi pe̱t xink'oric aweh tak i ribiral re're', je' la' wo' xincahnic chi je' na hin awaja̱w tak pan animinic maj to̱b ta q'uihal take xquitik ju' c'uhtunic chiri̱j i Jesus awu̱c' tak, re' c'uhbalanic xniban i hin re' aj re' xbanic reh chi xac'ul tak i ac' c'acharic re' ye'o̱j aweh tak ru'um i Jesus re' Pahbamaj chi K'atal K'oric.
Je' re' ajic chi wilqui̱n aj chi je' hin awaja̱w tak chipam rinimjic i Jesus, til nipahkaj aweh tak i ato'bil chi chac'am tak tz'eht reh nino'jbal niban chi rinimjic i Jesus
eh chi atobjic tak chi ena'n tak chi je' re', c'ahchi' wo' nitak'a̱b je awu̱c' tak i Timote̱yo re' ti' nwic'raj eh til je' wac'u̱n nok wilic chi niwach. Re're' til ch'iquem c'uxlis wo' chi ribanaric haj wilic i camanic nik'or reh chi nariban chipam ricamaj i Jesus re' Pahbamaj chi K'atal K'oric.Naponok awu̱c' tak i Timote̱yo, re're' ru̱c' narik'orom aweh tak naribanam chi enc'ulic wo' chic pan ac'ux tak nic' wach i c'acharic xniban cho chawach tak re' xawilow tak wi̱' chi re' hin til hin tak'amaj ru'um i Jesus re' Pahbamaj chi K'atal K'oric. Re' riwi̱' nic'acharic re're' ma' xa ta awu̱c' tak xnic'uhtaj chi na̱c'amam tak tz'eht reh je' la' wo' cu̱c' take toco̱m chic kas kacha̱k' kich aj niminel re' wilque̱b xa pa' tinamit quinpon wi̱' chi c'uhbalanic.
Re' riwi̱' rojic i ma' Lu̱' ar Cori̱ntoYu'na chi ma' nawilow ta tak chic niwach, wilic aweh tak je' ru̱c' xa nquinimsaj chic qui̱b ru̱c' quino'jbal c'ahchi' quicapam chi re' hin ma'xta chic nisoljic je chi awiliric tak
eh chi xnitak'a̱' je Timote̱yo awu̱c' tak ru'um chi quinyo'jic chawach tak, xa re' la' hin nwa̱j nik'orom aweh tak chi ma' je' ta re' nicapew-bal. Re' hin xa loq'uil wilqui̱n ponok chaxilac tak wi la' re' Dios xiyew k'ab wi̱n chi je' re' eniban. Naquinponok chaxilac tak cu re' aj ru' nanicojom rehtal wi re' take c'acharel quik'oric chi nimak quiwach chiwach i Dios til na wo' weht'alim wi til coric chi je' re' quiwi̱' eh wi til coric chi ye'o̱j rajawric quik'orbal ru'um i rUxlabal i Dios.
Je' re' nik'or maj re' nanirakam wi̱' chiri̱j wi til coric chi je' re', re' i wili: Re' take c'acharel quik'oric chi wilic cu̱c' i rajawric i Dios xa re' la' ma' nca'n ta wo' haj wilic i rik'or, re' take re' ma' re' ta wo' i Dios wilic chi quina̱ chi k'atal k'oric.
Je' re' ajic nwa̱j niponic awu̱c' tak eh naquinponok ar, xa qui̱b wo' wach i camanic nicapaj ribanaric awu̱c' tak. Jenaj queh camanic re're' nanibanam chaxilac tak, re' k'orel nic' wach wilca̱t tak. Wi ma' c'ahchi' ta ajalam tak wach ano'jbal tak, re' hin nawojic ca̱t tak nik'ilim chi cow je' ricab tanlic chiwi̱j chi nanibanam chi hin raj k'orol i Dios. Tz'a̱b ru' wi re' hat-tak xajal tak chic wach ano'jbal, re' hin nanik'oric awu̱c' tak ru̱c' ch'ublic wach k'oric eh nawilom wo' tak chi re' hin k'e̱' ti' tiwic'raj tak chipam rinimjic i kAja̱w Jesus.
eh re' hat-tak re' tik'oric tak chi til wilic ano'jbal tak, ma'xta bih c'ahchi' ak'orom tak reh. Re' hat-tak naxawilow nak tak i c'ahbilal re're', til xti'bic nak ac'ux tak ru'um i c'ahchi' ribanaric re're' eh xak'or nak tak reh c'acharel chi ja' eta pe chic riban chi erituna̱' ri̱b awu̱c' tak chi niminic wi ma' xik'or chi ma'xta chic ribanam ribanaric i mahc re're'.
Je' aj nak re' xa'n tak reh c'acharel re're', raj la' ru'um chi ma' xa'n ta tak chi je' re', yu'na tob ta ma' wilqui̱n ta chaxilac tak chi na'lic wi̱n re' nicapew-bal til wilic awu̱c' tak eh re' wili nik'or je aweh tak reh chi na̱weht'alim tak chaj bih ra̱j banaric ru̱c' i c'acharel re' c'ahchi' ribanic i c'ahbilal re're':
Re' hat-tak re' wilic awu̱c' tak i rajawric i kAja̱w Jesus ru'um chi hat-tak aj niminel reh, chamol awi̱b tak eh je' ricab chi wilqui̱n ta nak awu̱c' tak chi na'lic wi̱n, re' wili cha'n tak:
Chawesaj tak je c'acharel re're' chaxilac tak reh chi enesmejic lok i mahc xoquic cho chaxilac tak re're' eh chi je' re' chacana̱' tak chi re' ric'acharic i c'acharel re're' encahnic chi rehquen rajawric aj Yahm. Ru̱c' aj chaj bih enbanaric reh ru'um aj Yahm, re' c'acharel re're' wi xicapaj ri̱j chi ma' holohic ta c'ahchi' ribanam, ericana̱' i ribanaric i mahc re're' eh je' re' nasoljok cho i Lok' laj Ajabe̱s Jesus enco'ljic chiwach i ti'c'axic nariye'eric chi quina̱ take aj mahc.
Re' banol reh c'ahbilal laj no'jbal curman chi naresmejic lok quixilac take aj niminelRe' hat-tak ma' riban ta chi enanimsaj awi̱b tak chi c'ahchi' ak'orom chi wilic ano'jbal tak eh chi c'ahchi' wo' ayeb tak k'ab chi jeno' c'acharel eritik ju' i c'ahbilal c'ahchi' ribanam chaxilac tak. K'e̱' wo' chic memil aweh tak chi ma' narak ta tak nech' ok chiri̱j chi junpech i sakombal wach k'oric rik'or chi je' wili:“Re' nech' chi ik'o̱m ncojoric chi xilac rik'oril caxlan wi'c, risipsaj wach chi'nchel i k'o̱r re're', nqui rik'or.Je' re' nik'or maj wi re' hat-tak c'ahchi' acana̱b tak chi wilic c'ahbilal chi xilac acomonil tak, chi'nchel acomonil hat-tak ewo' nquinih qui̱b chi ribanaric c'ahbilal re're'.
Reh chi ma'eta nc'uluric chi je' re' chaxilac tak, cha'n tak je' ricab na'n tak chipam i nink'i̱j Pa̱scuwa ribihnal nanatik'a̱' tak i caxlan wi'c ma' sipsimaj ta wach. Pe̱t, nawesaj tak lok chi'nchel ik'o̱m re're', rehtalil chi ma' wilic ta jeno' aj mahc chaxilac tak. Chiri̱j re're', toco̱m chic caxlan wi'c natik'a̱' tak re' ma' cojo̱j ta chipam ik'o̱m sipsbal wach. Je' wo' re' cha'n i hat-tak, chawesaj tak lok chaxilac i c'ahbil laj no'jbal noquic cho eh sak ok wach ano'jbal tak maj re' Jesus re' Pahbamaj chi K'atal K'oric xquimic chiki̱j chi cuybal reh kamahc. Re' aj i quimic xic'ul i Jesus no̱j riban jenaj wach ch'i̱l je' ricab xc'uluric cho najtir k'i̱j ar Eji̱pto nok re' take kich ra̱' ri'sil cho ma' Israhel xquiyew chi cansjic i me̱' pan quijelow-bal chi cuybal reh quimahc.
Je' aj re' k'uru' je' ricab nok re' hoj ra̱' ri'sil cho ma' Israhel nankanimej wach i nink'i̱j Pa̱scuwa, riwi̱' chi keh chi ar ma' nkac'ux ta i caxlan wi'c je' ru̱c' tik'imaj ru̱c' sipsbal wach, je' wo' riwi̱' chi keh hoj aj niminel chi nakac'acharic ru̱c' sakil wach no'jbal eh je' wo' ru̱c' coric wach c'uxlis. Je' wo', riwi̱' chi keh chi nakac'acharic chi ma' re' ta c'ahbilal ch'i̱l i no'jbal pok'bal xa'aw wilic cho pan ka̱mna.
Najtir chic cho so', re' hin xnitz'ihmbaj je aweh tak jenaj chic hu̱j re' xnik'or je wi̱' aweh tak chi re' hat-tak ma' eta riban chi enatuna̱' awi̱b tak cu̱c' take c'acharel je' ru̱c' suk queh ribanaric i c'oyomal.
Naxnitz'ihmbaj je aweh tak re're', ma' xink'oric ta chiri̱j chi re' hat-tak ma' eta chic riban chi enak'o'rej tak chi'nchel c'acharel ma' re' ta take aj niminel. Coric, chi quixilac take ru' wilic wo' nca'n ribanaric i c'oyomal. Wilic wo' take c'acharel re' ji̱k' quic'ux chiri̱j rirakmajic quibihomal. Wilic wo' take c'acharel re' k'e̱' suk queh relk'jic i cas quicha̱k' eh wilic wo' take c'acharel k'e̱' suk queh rilok'onjic wach take tiyo̱x. Raj la' hin ma' xink'oric ta chiqui̱j take c'acharel re're' maj wi til ta nak coric chi ma' eta chic nak'o'rej tak on enawilow tak quiwach take c'acharel aj mahc take, ra̱j nak rik'orom chi re' hat-tak curman nak chi na̱welic tak je china̱ ac'al.
Ma'xta, ma' je' ta re'. Re' hin xnitz'ihmbaj aweh tak chi ma'xta atuna̱b awi̱b tak cu̱c' take c'acharel toco̱m quino'jbal xa re' la' ma' xink'oric ta chiqui̱j take ma' re' ta take aj niminel, chiqui̱j la' take c'acharel re' nquitz'ak qui̱b chi aj niminel take xa re' la' ru' xa cu suk wo' queh ribanaric take mahc wili: Re' ribanaric c'oyomal ru̱c' xa hab wach u̱c', re' ribanaric ji̱k' c'uxlis chiri̱j rirakmajic bihomal, re' riye'eric quilok'il take tiyo̱x, re' sihtinic tak i̱b, re' banoj tak xohc'sonic i̱b ch'i̱l wo' banoj tak lek'. Cu̱c' take nquitz'ak qui̱b chi aj niminel take eh cu je' re' no'jbal nca'n, re' hat-tak xa ta nak pan jeno' ni̱m enatuna̱' awi̱b tak cu̱c' chi ribanaric awa' aha̱' tak quich'i̱l.
Je' aj re' k'uru' naxnik'or aweh tak chi ma' hab ta wach aj u̱c' na̱tuna̱b awi̱b tak, ma' xink'oric ta chiqui̱j take c'acharel ma' re' ta take aj niminel. Je' re' nik'or maj chaj bih rajawric nik'orbal wilic i hin chi quina̱ take re' chi enik'or je aweh tak chi ma̱tuna̱' awi̱b tak cu̱c'? Haj cok wilic til wilic kak'orbal chi quina̱ chi nakak'ilim take, re' take kich aj niminel wilque̱b chi kaxilac re' quibanic take c'ahbilal je' ricab xnik'or chic lok aweh tak.
Je' re' k'uru' re' hoj ma'xta jeno' kak'orbal chi quina̱ take c'acharel ma' re' ta take aj niminel xa re' c'olok pan kac'ux chi re' Dios reht'alim chaj bih ch'ukuj k'oric naribanam chi quina̱ ru̱c' ribanaric i mahc nca'n chiwach. Re' cok aj niminel re' riban i c'ahbilal laj no'jbal chaxilac tak, cha'n tak ru̱c' je' ricab i tz'ihmbimaj chipam i Lok' laj Hu̱j narik'or chi je' wili:“Chawesaj tak je chaxilac tak i c'acharel re' ma' holohic ta nbanic, nqui rik'or.Je' aj re' nik'or je aweh tak chiri̱j jeno' aj niminel maj curman chi je' re' naribanaric reh, reh chi ma' eta rinih take toco̱m chic c'acharel ru̱c' i mahc c'ahchi' ribanam.
Ma' riwi̱' ta chi pe̱t ti enc'amjic je jeno' c'axquilal chi quiwach take aj ch'ukul wach mahcMa' nponic ta chi niwach nok wilic jeno' c'axquilal chaxilac hat-tak aj niminel ru̱c' jeno' chic awich aj niminel tak eh chi ma' na'n ta tak canar ritik'injic wach chawibil awi̱b tak, re' chic na'n tak napahkaj tak chi toco̱m chic c'acharel je' ru̱c' ma' re' ta aj niminel entik'inic wach aweh tak ac'axquilal tak re're'. Chaweh hat-tak ma' riban ta chi re' ac'axquilal tak enac'am tak je chiwach jeno' aj ch'ukul wach mahc china̱ ac'al wili. Je' re' nik'or aweh tak maj wi re' aj ch'ukul wach mahc ma' re' ta aj niminel, re're' ma' riyohbalej ta wach i Dios.
Je' wo' chic, ma' niq'uic pan ac'ux tak chi re' hoj ritinami̱t i Dios pan jenaj k'i̱j nakak'atbic k'oric chi quina̱ take tinamit wilque̱b china̱ ac'al wili. Wi je' re' naka'nam ma' riyew ta ri̱b chi re' hat-tak no̱j ayew tak chaj bih t'uch ac'axquilal tak chi quiwach take aj ch'ukul wach mahc re' ma' nquiyohbalej ta wach i Dios. Je' re' nok re' hat-tak ru̱c' ano'jbal tak xiyew i Dios curman chi na̱tik'a̱b tak wach chaj bih jeno' t'uch ac'axquilal noquic cho ru̱c' awas acha̱k' tak aj niminel, ma' curman ta chi na̱siq'uim tak i quito'bal take aj ch'ukul wach mahc ma' re' ta aj niminel.
Til pa ricorquilal, re' hat-tak aweht'alim tak chic chi re' hoj ritinami̱t i Dios ma' xa re' ta take tinamit nakach'ukum wach quimahc je' la' wo' take raj tz'e' wa̱ch i Dios eh wi aweht'alim tak chi je' re', chaj wa'ric k'uru' chi re' hat-tak ma' c'ahchi' ta acojom tak awajawric re're' ru̱c' ritik'injic wach take pa' bih cuc' tak wach c'axquilal nwih'ic chipam ac'acharic tak yu'na?
Je' aj re' k'uru' nok re' hat-tak wilic ac'axquilal tak on awolic tak ru̱c' jeno' awas acha̱k' tak aj niminel ma' curman ta chi na̱wojic tak cu̱c' take aj ch'ukul wach mahc ma' re' ta aj niminel take, xa hab la' wach chaxilac tak eriban chi erich'uk wach ac'axquilal tak re're', to̱b ta la' je' ru̱c' take awas acha̱k' tak re' nawilow tak chi ma'xta ti quiwa'ric chaxilac tak. Je' re' nik'or maj re' take re' holohic i ch'ukuj wach k'oric enca'n chi quiwach take aj ch'ukul wach mahc ma' re' ta aj niminel take.
Re' hin c'ahchi' nik'orom je aweh tak i ricorquil wili reh chi re' hat-tak nacharak tak chiri̱j i ricorquil, enoquic cho aq'uix'ic tak ru'um chi ma' re' ta riwi̱' i no'jbal c'ahchi'ca̱t tak chi cu re' cu̱c' take aj ch'ukul wach mahc ma' re' ta aj niminel take to̱j tak chi ritik'injic wach pa' bih ac'axquilal tak. Ru̱c' no'jbal re're' nac'uhtaj tak lok chi xa je' nchel chaxilac hat-tak ma'xta jeno' aj niminel wilic rino'jbal chi ritik'injic wach jeno' c'axquilal nwuctic chaxilac tak. Ma̱ban tak re're'. Re' hin nik'or aweh tak chi chaxilac hat-tak wilic take aj niminel wilic quino'jbal eh etiquito'bej tak ru̱c' pa' bih ac'axquilal tak enwih'ic.
Je' re' k'uru' nibiraj aweh tak i wili: Haj nchalic aweh tak i no'jbal na'n tak nok wi hab wach jeno' aweh tak riwolej ri̱b ru̱c' jeno' ras richa̱k' aj niminel, ar chic no̱j ru̱c' i aj ch'ukul wach mahc je' ru̱c' ma' re' ta aj niminel, ilbal reh hab wach i coric rik'or? Re' no'jbal na'n tak re're' ma' holohic ta so' maj c'ahchi' acana̱b tak chi re' jeno' aj ch'ukul wach mahc ma' re' ta aj niminel reh Dios c'ahchi' rich'ukbic wach aweh i c'axquilal nac'ul tak pan animinic tak.
Je' wo', yu'na nik'or aweh tak chi nok wilic jeno' awolic tak ru̱c' jeno' awas acha̱k' tak aj niminel, re' no'jbal re're' xa ric'uhtaj aq'uixbilal tak. Ru'um aj re' nik'or aweh tak wi jeno' awas acha̱k' tak riban ti'c'axic aweh tak on xatriwolej tak, ma̱c'am tak je ru̱c' aj ch'ukul wach mahc, re' la' k'e̱' tare̱t chi ena'n tak, chacuy tak rimahc. Je' wo' re' cha'n tak wi jeno' awas acha̱k' tak aj niminel xelk'aj ok jeno' pa' bih aweh tak.
Je' re' nik'or maj k'e̱' q'uixbilal na'n tak nok c'ahchi' abanam tak ti' queh take c'acharel eh je' wo' nok c'ahchi' wo' awelk'am tak take. Xa na̱ ru' queh take awas acha̱k' tak aj niminel c'ahchi' abanam tak ti' c'axic re're'. Til k'e̱' je q'uixbilal c'ahchi' abanam tak!
Haj xayew aweh tak i k'oric k'oro̱j cho aweh tak chi re' take ma' coric ta wach quino'jbal ma'xta coquic chi rehquen rajawric i Dios chi k'atal k'oric? Xiq'uic na ti pan ac'ux tak? Til c'olok pan ac'ux tak k'uru' i k'oro̱j chic cho aweh tak re're' eh ma̱coj tak wach chaj bih chic jeno' toco̱m laj c'uhbal chiwach i c'uhtumaj aweh tak. Je' re' nik'or je aweh tak maj aweht'alim tak chic chi coric chi ma'xta coquic chi rehquen rajawric i Dios chi k'atal k'oric re' take c'acharel re' je' wili quiwi̱': Re' c'oyomal riban ru'um chi xa tunlic chi c'acharic, re' aj ye'ol quilok'il take tiyo̱x, re' rich'uwa'rsaj wach ricaxa̱ra ru̱c' banoj c'oyomal, re' take nca'n i c'oyomal chi quich winak qui̱b on chi quich ixok qui̱b.
Je' wo', re' take aj lek' ma'xta coquic chi rehquen rajawric i Dios chi k'atal k'oric ch'i̱l take ji̱k' quic'ux chiri̱j rirakmajic bihomal, ch'i̱l take aj xohc'rel, ch'i̱l wo' take sihtinel tak i̱b eh ma' holohic ta quik'oric chiqui̱j take cas quicha̱k' eh ch'i̱l wo' take mak'ol pa' bih wilic queh cas quicha̱k'.
Najtir cho k'i̱j nok cu ja' nanimej ta tak i kAja̱w Jesus, wilic aweh tak re' nak re' no'jbal na'n tak cho ribanaric xa re' la' yu'na ma' je' ta chic re' c'acharic na'n tak ru'um nok re' kAja̱w Dios xitz'aj chic wach awa̱mna tak je' ricab nok jeno' c'acharel re' xiban chic riti̱n sak chic riban. Je' wo' chic, re' Dios xatricoj tak jenaj chi quixilac take rac'u̱n rixk'u̱n re' sak chic wach quic'acharic eh re' tojbal wach mahc wilic nak chana̱ tak ru'um i mahc na'n tak xesaj chic chana̱ tak. Chi'nchel re're' xiban i kaDios ru'um chi hat-tak chic aj niminel reh Jesus re' Pahbamaj chi K'atal K'oric. Ma' xa re' ta re' xiban je' la' wo' xitak'a̱' cho i Lok' laj rUxlabal ku̱c' reh chi narisaksam wach i kacapew-bal eh chi je' re' enponic chiwach i c'acharic enka'n.
Curman chi re' take aj niminel enquic'uhtaj lok ru̱c' quibano̱j chi re' Dios wilic rilok'il chipam quic'acharicWilic aweh hat-tak je' wili nak'or tak:«Re' hoj enka'n xa pa' bih nka̱j ka'nam maj xa re' wo' nok re' Dios xicuy kamahc xesaj chic chi kana̱ i ti'c'axic wilic nak ru'um reh kamahc, nqui nak'or tak.Coric aweh tak ru̱c' i k'oric re're' xa re' la' hin nwa̱j nik'orom aweh tak chi re're' ma' ra̱j ta rik'orom chi'nchel ta nak tare̱t chi banaric. Je' wo' re', wi re' hin enik'or chi ma'xta bih enpitbic wi̱n chi ribanaric i xa pa' bih nwa̱j nibanam, ewo' nak riban chi je' re' eniban xa re' la' ma' jaruj ta enicana̱' chi re' i pa' nak bih no'jbal npok' cho pa nic'ux, enchopbic na̱ nic'acharic.
Je' wo' chic, wilic wo' aweh tak c'ahchi' quik'oric chi je' wili:«Je' ricab nok re' kawa' kaha̱' wilic reh chi nakayeb chi suk i kati'jolal eh re' kati'jolal tiklic wo' reh chi naric'ulum cho chaj bih nkayew jok reh, je' wo' re' i hoj ru̱c' kati'jolal kabakil wi raj chi naribanam lok c'oyomal, ewo' riban chi enka'n lok ru'um chi re' wo' Dios xtik'inic reh kati'jolal, nqui k'oric na'n tak.Re' k'oric nak'or tak chi re' Dios xtik'inic reh kati'jolal eh chi re' wo' xtik'inic reh kawa' kaha̱' nkac'ux, coric aweh tak xa re' la' nwa̱j nik'orom aweh tak chi pan jenaj k'i̱j nok jalo̱j chic wach i kati'jolal kabakil, ma'xta chic riwih'ic kawa' kaha̱' ru'um nok ma' curman ta chic chi reh kati'jolal chi'nchel re're'. Je' re' ru' naric'uluric ru̱c' kawa' kaha̱' xa re' la' re' hin nik'orom chic aweh tak chi ma' je' ta re' ru̱c' kati'jolal kabakil chi ribanaric lok i c'oyomal maj re' Dios ma' xojritik'a̱' ta chi enka'n lok re're' ru̱c' xa hab wach u̱c' nka̱j, re' hoj nakac'acharic la' chi coric ru̱c' hab wach i ric'u'lil ko̱k kak'ab ye'o̱j keh ru'um i Dios eh je' wo' nakac'acharic je' ricab ra̱j i kAja̱w ru'um chi re' wo' re' nehchenic reh kac'acharic.
Je' re' k'uru' wi re' kAja̱w Dios nehchenic reh kac'acharic re' wo' re' naribanic chi chiri̱j chi hoj chic camnak je, nariyeb wo' chic kac'acharic je' ricab nok xiyew wo' chic ric'acharic i Jesus naxcansjic je. Je' aj re' naribanam i Dios ku̱c' ru'um reh rinimal wach rajawric wilic.
Yu'na chacoj tak rehtal eh ma' niq'uic pan ac'ux tak i wili: Nok re' hat-tak xanimej tak i Jesus re' Pahbamaj chi K'atal K'oric re' hoj aj niminel reh xka'n juneht chic wach ch'i̱l ru'. Wi je' chic re' kawi̱' rich'i̱l i Jesus, ma' riban ta k'uru' chi jeno' aj niminel enoquic ru̱c' jeno' toco̱m chic ixok on ru̱c' jeno' c'oyo̱m laj ixok, ru'um nok wi je' re' riban, ra̱j rik'orom chi c'ahchi' rijunehtem wach ixok re're' ru̱c' i Jesus re' Pahbamaj chi K'atal K'oric.
Je' re' nik'or maj re' hat-tak aweht'alim tak chi wi jeno' winak noquic ru̱c' jeno' c'oyo̱m laj ixok, quicabchelal no̱j riban chi xa jenaj chic quiwi̱', je' ricab rik'or chipam i riC'uhbal i Dios nank'oric chiri̱j i caxarahil. Ar je' wili rik'or:“Re' jeno' winak ch'i̱l i jeno' ixok nok quic'amam chic qui̱b pan caxarahil,re' take quib chi c'acharel re're' no̱j riban chi xa jenaj chic quiwi̱', nqui rik'or.
Ru̱c' aj wo' wili nwa̱j nik'orom i riban i Lok' laj rUxlabal i Dios wili: Re're' nok jeno' c'acharel rinimej i kAja̱w Jesus, riban chi re' aj niminel re're' no̱j wo' riban chi xa jenaj chic riwi̱' rich'i̱l i Ajabe̱s Jesus.
C'olok pan ac'ux tak chi re' ati'jolal abakil tak wilic chi je' ricab jenaj pa̱t lok'onbal wi̱' wach i Dios re' nc'acharic wi̱' i Lok' laj Uxlabal xiyew aweh tak eh ru'um re're' yu'na hat-tak chic reh i Dios.
Je' re' nik'or maj naxitak'a̱' cho Jesus chi nariquimic chawi̱j tak, re' Dios xiban ri̱b chi awaj ehchenel tak xa je' na chi xitoj chic awach tak. Chi je' aj re' ru' xiban i Dios chac'uhtaj wo' tak lok ru̱c' abano̱j tak chi re're' wilic rilok'il chipam ac'acharic tak.
Re' take no'jbal xiyew je ma' Lu̱' chiri̱j caxarahilRe' chic yu'na nwa̱j k'oric awu̱c' tak chiri̱j take pahkanic xayew tak cho chi tz'ihmjic wi̱n pan jenaj hu̱j chiri̱j jeno' c'acharel wi tare̱t chi nariban caxa̱ra on tare̱t chi naricahnic xa chi rutquel ri̱b. Chi ric'u'ljic je apahkanic tak re're', nik'or aweh tak chi k'e̱' nak tare̱t chi re' c'acharel ma' eta riban caxa̱ra,
xa re' la' ru' ru'um reh yohbalil chi wilic take equik'ehbic pan c'oyomal, re' hin til nik'or aweh tak chi curman chi re' take winak nariwih'ic quehq'ue̱n eh re' take ixok curman wo' chi nariwih'ic quibahi̱l reh chi ma' hab ta wach queh enk'ehbic pan mahc.
Reh aj chi ma'xta bih enoquic cho wi̱' jeno' c'axquilal, re' hin til nik'or aweh tak chi re' bahilbe̱s tanlic chiri̱j chi naritikim ju' ritunabjic ri̱b ru̱c' rehq'ue̱n ru'um nok xa chi je' re' naquic'acharic pan suk laj c'uxlis eh je' wo' re' chiban i ehq'uenbe̱s ru̱c' ribahi̱l.
Je' re' k'uru' ma' eta riban chi re' ehq'uenbe̱s eripit ribahi̱l chi rik'ahsjic ri̱b reh nanyohquic ru̱c', ma' wo' re' bahilbe̱s eriban chi eripit rik'ahsjic ri̱b nanyohquic ru̱c' rehq'ue̱n ru'um chi xa quiti'jolal quibakil chic qui̱b chi quiwach.
Je' re' nok hat-tak ehq'uenbe̱s bahilbe̱s, ma̱pit tak awi̱b ru̱c' rik'ahsjic awi̱b tak chawach natiyohquic tak, c'ul la' chayew tak risukquil ac'ux tak chawach. Wi nic' ok nchel xacapaj tak ch'i̱l ric'u'lil awo̱k ak'ab tak eh xatik'a̱' tak wach chi na̱cana̱b junc'am ok awi̱b tak chi wiric ru'um nok nawa̱j acojom awi̱b tak chi ti̱j chiwach i Dios, tare̱t chi ena'n tak chi je' re', xa re' la' nacux'ok wo' chic i junc'am re're' chatuna̱' wo' chic awi̱b tak chi wiric. Je' re' nik'or aweh tak reh chi re' aj Yahm ma' eta riban chi nachilow chi ma' natuna̱' ta chic awi̱b tak chi wiric ericoj cho pan nak' awach tak jeno' chic ixok on jeno' chic winak eh ru̱c' re're' etik'ehbic tak pan c'oyomal ru'um nok ma' eta chic nacuy awi̱b tak.
Re' xnik'or lok wili chiri̱j ricanabjic junc'am ok awi̱b tak chi wiric, xnik'or chi eriban chi enbanjic xa re' la' wi je' re' xquitik'a̱' wach chi quibil qui̱b take junc'uhl ok chi c'acharel eh re' c'ahchi' nik'orom wili ma' re' ta jenaj c'uhbal til curman chi je' re' ra̱j banaric.
Re' hin wilic jenaj nicapew-bal nwa̱j nik'orom aweh tak chiri̱j i wih'ic chi utquel i̱b on chiri̱j i c'amoj i̱b. Til pa ricorquil re' hin til k'e̱' nak nwa̱j chi chi'nchel take winak equicahnic chi ma' eta nquisic' quehq'ue̱n je' ricab nok wilqui̱n i hin chi xawutquel wi̱b c'ahchi' nic'acharic, xa re' la' chic nbanic reh chi ju'junal chi c'acharel chi winak chi ixok ye'o̱j cho reh ru'um i Dios i riwi̱' ric'acharic haj wilic tare̱t chi reh nic' wach nac'acharok pan suk laj capew-bal. Ru'um re', nok jeno' winak on jeno' ixok ra̱j ribanam caxa̱ra re' wo' Dios ncojbic pa ra̱mna chi je' re' naribanam eh re' ma' ra̱j ta risiq'uim rehq'ue̱n re' wo' Dios ncojbic pa ra̱mna chi je' re' naribanam.
Yu'na nwa̱j wo' k'oric chiri̱j i jenaj wo' chic pahkanic xa'n tak cho wi̱n chiqui̱j take aj niminel chi winak chi ixok je' ru̱c' xa cu cutquel pe wilque̱b chi ma' ja' caxa̱ra ta pe take eh chiqui̱j wo' take camnak chic je quehq'ue̱n on quibahi̱l. Re' hat-tak xabiraj tak cho wi re' take re' tare̱t chi naquicahnic chi xa cutquel qui̱b on wi curman chi naquisiq'uim ric'u'lil co̱k quik'ab. Re' wili capew-bal niyew je rik'ormojic aweh tak chiri̱j re're': K'e̱' tare̱t chaweh tak chi ma' eta chic na'n tak caxa̱ra eh chi eticahnic tak chawutquel tak chi c'acharic je' ricab nok wilqui̱n i hin chi ma' xnisic' ta wehq'ue̱n.
Je' aj re' ru' nik'or xa re' la' wi re' take c'acharel ma' nquicuy ta qui̱b chi equiwih'ic chi ma'xta quehq'ue̱n on quibahi̱l, k'e̱' tare̱t chi enquisic' quehq'ue̱n on quibahi̱l maj k'e̱' wo' chic tare̱t chi enca'n caxa̱ra rakbal sukquil quic'ux pan quic'acharic chiwach chi xa hab wach aj u̱c' enquic'atlom co̱k quik'ab chi mahcanic ru'um chi ma' nquicuy ta qui̱b chi c'acharic chi cutquel qui̱b.
Yu'na chiqui̱j chic caxa̱ra take nwa̱j k'oric. Queh take re' nwa̱j nik'orom i tak'anic re' ma' xa wu̱c' ta hin xchalic rik'ormojic, re' la' wo' i kAja̱w Jesus xye'bic reh rik'ormojic. Re' aj wili i tak'anic re're': Re' hat-tak ehq'uenbe̱s ma̱ch'ak awi̱b ru̱c' abahi̱l tak.
Wi ru'um nchel jeno' c'axquilal cow wach enach'ak awi̱b tak ru̱c' abahi̱l tak, til ma̱ban tak chic caxa̱ra rica'pech, ticahnok la' tak chi c'acharic chawutquel tak. Tz'a̱b ru' wi xawa̱j wo' tak chic abanam caxa̱ra, haj cok wilic sakbih chi ena'n tak: Tisoljen wo' chic je ru̱c' abahi̱l tak chi ripahkaljic ricuyuric amahc tak eh nok apahkam tak chic wih'ic pan sukquil c'uxlis, chac'am wo' chic awi̱b tak pan ato'bil ru̱c' abahi̱l tak eh re' chic hat-tak bahilbe̱s, til ma̱cana̱' wo' awi̱b ch'i̱l awehq'ue̱n tak.
Yu'na jenaj wo' chic k'oric nwa̱j wic'sam je rik'ormojic aweh tak chiqui̱j take aj niminel caxa̱ra take ru̱c' jeno' c'acharel ma' re' ta aj niminel. Ru'um nok ma'xta bih jeno' k'oric canamaj ru'um i kAja̱w Jesus chiri̱j, wi tare̱t on ma' tare̱t chi jeno' aj niminel ric'ul chi reh chi eriban caxa̱ra ru̱c' jeno' ma' re' ta aj niminel, re' hin nwa̱j niyeb je aweh tak take k'oric wili re' nicapaj i hin chi re're' ricorquilal chi banaric. Re' aj wili nwa̱j nik'orom je aweh tak: Wi wilic jeno' aweh hat-tak winak aj niminel caxa̱ra ru̱c' jeno' ixok ma' re' ta aj niminel eh re' ixok re're' til ra̱j c'acharic awu̱c' tak to̱b ta hat-tak chic aj niminel, til chacuy tic'acharok tak ru̱c', ma̱ch'ak tak je.
Je' wo' re' wi wilic jeno' ixok aj niminel caxa̱ra ru̱c' jeno' winak ma' re' ta aj niminel eh re' winak re're' til ra̱j c'acharic ru̱c' i rehq'ue̱n to̱b ta aj niminel chic, til c'acharok ru̱c' ribahi̱l ma' rich'ak je.
Chaj wa'ric nanik'or chi ma' eta riban chi ericana̱' i ribahi̱l jeno' ixok on re' rehq'ue̱n jeno' winak wi jeno' queh ma' re' ta aj niminel? Nik'or chi je' re' ru'um nok re' Dios k'e̱' lo̱k' rilow cho quic'acharic take c'acharel tunlic quiwach pan caxarahil. Ru'um aj re' wi re' bahilbe̱s ja' re' ta aj niminel, re' Dios ma' rilow ta cho chi ch'uwa' wach i c'acharic riban pan caxarahil ixok re're' ch'i̱l i ribahi̱l. Je' wo' re' i ehq'uenbe̱s wi ja' re' ta aj niminel, re' Dios ma' rilow ta cho chi ch'uwa' wach i c'acharic riban pan caxarahil i winak re're' ch'i̱l i rehq'ue̱n. Wi ta nak re' Dios rilow cho chi ch'uwa' wach i c'acharic nca'n take c'acharel re're', ra̱j rik'orom chi re' take quiha'lac'u̱n ch'uwa' wo' nak quiwach eh ma' eta nak riban chi equi'oquic wo' chi ritinami̱t i Dios take.
Je' re' k'uru' ma' hab wach rich'ak ri̱b ru'um ta nak chi re' jenaj queh quib c'acharel aj niminel on ma' re' ta aj niminel, re' cok ru' wi jeno' ric'u'lil ro̱k k'ab jeno' c'acharel re' ma' re' ta aj niminel ra̱j rich'akam ri̱b ru'um chi re' ric'u'lil ro̱k k'ab aj niminel chic, chacana̱' tak chi chiban pe chi je' re'. Je' re' nik'or ru'um nok re' jeno' ixok on winak ma' re' ta aj niminel ra̱j rich'akam i ribahi̱l on rehq'ue̱n je' ru̱c' aj niminel, re' aj niminel re're' ma' tanlic ta chiri̱j chi til curman chi naric'acharic ru̱c' jeno' c'acharel ma' re' ta aj niminel. Re' cok ru' wi re' ma' re' ta aj niminel ma' ch'i'c tak rilow i niminic, quiwih'ok wo' chi suk chi quibil qui̱b je' ricab ra̱j i Dios chi na̱c'acharic tak pan suk laj c'uxlis xa re' wo' cho naxatriyuk'ej tak cho chi rac'u̱n rixk'u̱n.
Je' aj re' ru' re' hat-tak ehq'uenbe̱s aj niminel ma̱cana̱' abahi̱l tak, to̱b ta ma' re' aj niminel maj chaj bih na̱na'bem tak wi re' abahi̱l tak ewo' rinimej i kAja̱w Jesus ru'um rinimjic i kAja̱w na'n i hat. Je' wo' re' hat-tak bahilbe̱s aj niminel ma̱cana̱' wo' awehq'ue̱n tak, to̱b ta ma' re' aj niminel. Je' re' nik'or maj k'i̱j wo' nchel ru'um reh niminic na'n i hat-tak ewo' noquic chi niminic awehq'ue̱n tak.
Je' re' k'uru' was tak nicha̱k' aj niminel ar Cori̱nto, re' hin nik'or aweh tak chi aju'junal tak chatik tak ju' riwi̱' ac'acharic tak je' ricab naxatrirak tak cho i kAja̱w Jesus. Wi hat wo' tak caxa̱ra, chatik tak ju' wih'ic chi je' re'. Wi xa cu awutquel pe wilca̱t tak chi ma' re' ta caxarahil nacapaj tak, tic'acharok wo' tak chi xa chawutquel awi̱b tak. Je' re' cha'n tak ru'um nok re' Dios ritik'a̱b wo' wach nic' wach i c'acharic naribanam i ju'jun chi c'acharel. Re' no'jbal nik'or je aweh tak wili, re' wo' re' nik'or queh take chi'nchel moloj wach aj niminel wilque̱b xa haj yu̱k' q'uixca̱b quiniq'uic wi̱' chi quik'o'rjic.
Jenaj chic no'jbal nwa̱j nik'orom aweh tak. Wi jeno' winak ric'amam chic na̱ i tak'anic nkac'am na̱ i hoj ra̱' ri'sil cho ma' Israhel chi rik'ataric lok ritz'uhmal na̱ kac'achanbal, ma' ripoy na̱ chi ribanam chic rinimjic i tak'anic re're'. On wi jeno' winak ja' riyoc' ta lok ritz'uhmal na̱ ric'achanbal naxinimej i kAja̱w Jesus, ma' curman ta chic chi cu naric'amam na̱ i tak'anic re're'.
Je' re' nik'or aweh tak chi na̱banam tak maj re' til wilic rilok'il ma' re' ta nchel wi re' hat-tak k'ato̱j on ma' k'ato̱j ta lok ritz'uhmal na̱ ac'achanbal tak, re' la' til wilic riwa'ric rilok'il re' chi re' hat-tak na̱biram tak k'oric chiwach i Dios ru̱c' chaj bih rik'or chi na̱banam tak.
Chi je' aj re' k'uru' was tak nicha̱k' aj niminel nik'or je aweh tak chi chatik tak ju' ac'acharic tak re' k'orel nic' pa' wach ac'acharic tak re' xap'ut tak ribanaric naxatrimol tak cho i Dios chi rac'u̱n rixk'u̱n, wi re' nchel c'acharic na'n tak ru̱c' i no'jbal nka'n i hoj ra̱' ri'sil cho ma' Israhel on ru̱c' i no'jbal nca'n take ma' re' ta ra̱' ri'sil cho ma' Israhel.
Je' wo' chic, wi jeno' aweh hat-tak aj niminel chopo̱j cho ana̱ tak chi aj camanom naxanimej i kAja̱w Jesus, ma' ticapewenic chiri̱j re're'. Re' cok ru' wi xatesmejic ok nchel chipam i wih'ic chi chopo̱j ana̱ chi camanic, chaniq'uej wo' ak'i̱j chi na̱cahnic chi ma' choplic ta chic ana̱ ru'um aj ehcham camanic.
Je' re' nik'or chi ena'n tak maj hab wach jeno' c'acharel cu choplic na̱ ru̱c' cow laj camanic naxmoloric cho ru'um i Dios chi naribanam chi rac'u̱n rixk'u̱n, re' c'acharel re're' tehlic chic ri̱j chi lok'onic on chi camanic chiwach i Dios. Je' wo' re', hab wach i c'acharel tehlic ri̱j naxmoloric cho ru'um i Dios chi naribanam chi rac'u̱n rixk'u̱n re're' no̱j riban chi je' na chic choplic quina̱ chi camanic xa re' la' ru' ru̱c' chic i Jesus re' Pahbamaj chi K'atal K'oric maj re' chic re' aj ehchenel reh ric'acharic.
Chaj wa'ric nanik'or aweh tak chi re' chic i Dios nehchenic aweh tak? Re' hin nik'or re're' ru'um nok naxitak'a̱' cho Jesus chi nariquimic chawi̱j tak, re're' xa je' na nchel xitoj chic awach tak chi xiban chi awaj ehchenel tak chic. Ru'um aj re' ma̱min chic awi̱b tak chi ri'sil cajawric take aj c'amol be̱h re' nquik'or aweh tak chi cu wilic take toco̱m chic no'jbal raj banaric reh chi re' ano'jbal hat-tak enponic chiwach i Dios.
Je' aj re' k'uru' was tak nicha̱k' chi kaju'junal i hoj aj niminel re' k'orel nic' pa' wach kawi̱' naxojrimol cho i kAja̱w Dios chi xojniminic, wi nchel hoj caxa̱ra on xa kutquel pe' ki̱b, wi nchel hoj ra̱' ri'sil cho ma' Israhel on ma'xta. On wi nchel wilic keh chopo̱j quina̱ chi aj camanom take on wi nchel wilic ma' chopo̱j ta quina̱ chi aj camanom take, kojwih'ok tak chi je' ricab nic' pa' wach kawi̱' naxkanimej i Dios.
Yu'na chiri̱j chic apahkanic tak chiri̱j quic'acharic take ixk'un re' ma' ja'xta quibahi̱l on take ac'un ma' ja'xta quehq'ue̱n nwa̱j nik'orom aweh tak i wili: Nok re' kAja̱w Jesus xwih'ic china̱ ac'al wili ma' xicana̱' ta jeno' c'uhbal keh re' rik'or wi̱' nic' wach riwi̱' c'acharic naca'nam take k'ahxokak ch'i̱l take q'uijolak. Re' c'ahchi' nik'orom aweh tak wili til coric wach eh til ric'ul chi enach'ica̱' ac'ux tak chiri̱j.
Je' re' k'uru' ru'um reh take c'axquilal naric'uluric johtok chiwach take k'i̱j wili, re' wili no'jbal nik'or aweh tak: K'e̱' tare̱t chi re' take k'ahxokak ch'i̱l take q'uijolak re' xa cu cutquel pe equicahnic chi ma' eta nquisic' quibahi̱l on chi ma' eta nquisic' quehq'ue̱n.
Tz'a̱b ru' hab wach ribac'am chic ri̱b pan caxarahil chi c'acharic ru̱c' jeno' ixok, ma' ricapaj chic rich'akaric ri̱b ru̱c' rehq'ue̱n. Je' wo', hab wach jeno' c'acharel xa cu rutquel pe ti ma' ricapaj risiq'uiric rehq'ue̱n, cahnok chi xa rutquel wo' chi c'acharic.
Yu'na was tak nicha̱k' aj niminel jenaj wo' chic k'oric nwa̱j nik'orom aweh tak: Re' kac'acharic i hoj china̱ ac'al wili chi camanic chiwach i Dios c'ahchi' rit'uchbic ro̱k. Ru'um aj re' nwa̱j nik'orom aweh tak chi re' hab wach wilic rehq'ue̱n on ribahi̱l ma' riban chi re're' enpitbic reh chi naricamanic chiwach i kAja̱w Jesus, chiban la' chi camanok chiwach i Dios je' ricab nok cu ja' riban ta nak cho caxa̱ra.
Je' wo' chic nic' pa' q'uihal hat-tak suk tok'ic tak ru'um chi pa' bih jeno' ti' xca'n aweh tak ma' no̱j acapew-bal tak china̱ i ti' re're', chacapaj la' tak chi xa t'uch chic ro̱k kac'acharic wilic chi camanic chiwach i Dios. On wi wilic aweh tak xa suk chic pa ric'ux ru̱c' jeno' pa' bih holonquil xac'ul pan ac'acharic tak re' wo' re' chacapaj tak. Je' wo', hab wach aweh tak c'ahchi' rilok'om take pa' bih reh chiban chi xa je' ma' re' ta ok reh take pa' bih wilic, reh chi ma' xa ar ta chic eno̱j ricapew-bal china̱ eh chiban wo' chi je' ma'xta ru̱c' take pa' bih wilic reh.
Je' re' nik'or maj ru'um chi re' na̱ ac'al wili ch'i̱l take nic' pa' nimal ncojoric on ncamanic xa nic' wo' ti yu' narisahchic wach ma' riwi̱' ta chi keh hoj aj niminel chi xa ar chic eno̱j kacapew-bal china̱.
Je' re' k'uru' was tak nicha̱k' aj niminel, til nwa̱j chi re' hat-tak ma' chi bih no̱j wi̱' acapew-bal tak chi capewenic. Je' re' nik'or maj chi wi̱n hin re' winak re' ja' risic' ta ric'u'lil ro̱k k'ab, re're' ma'xta bih narojic wi̱' ricapew-bal xa re' la' ricapewjic ri̱j chi camanic chiwach i kAja̱w Jesus eh je' wo' chi risic'mijic ri̱j haj wilic i no'jbal nponic chiwach i Jesus chi naribanam.
Tz'a̱b ru' re' take winak caxa̱ra chic take ma' xa jenaj ta chic nquiyew wi̱' quicapew-bal ru'um nok re' chic take pa' bih jaric ncamanic reh china̱ ac'al wili no̱j wi̱' ricapew-bal eh je' wo' chi riyew ric'ux chi riye'eric risukquil ric'ux i rehq'ue̱n ru̱c' ribanaric holohic laj no'jbal chiwach.
Je' wo' re' nca'n take ixok ma'xta chic quibahi̱l ch'i̱l take ja' nquisic' ta quibahi̱l, re' take re' ma'xta bih narojic wi̱' ricapew-bal xa chiri̱j la' nic' wach i camanic naca'nam chiwach i kAja̱w Jesus no̱j wi̱' quicapew-bal eh je' wo' chi ribanaric haj wilic i no'jbal nponic chiwach i Jesus. Je' re' nca'n ru'um nca̱j quik'ahsam qui̱b ru̱c' quicapew-bal ch'i̱l quic'acharic chiwach wo' i Jesus. Raj nchel take ixok caxa̱ra chic take ma' xa jenaj ta chic nquiyew wi̱' quicapew-bal ru'um nok re' chic take pa' bih jaric ncamanic reh china̱ ac'al wili no̱j wi̱' ricapew-bal eh je' wo' chi riyew ric'ux chi riye'eric risukquil ric'ux i ribahi̱l ru̱c' ribanaric holohic laj no'jbal chiwach.
Chi'nchel take k'oric xnik'or lok wili, xnik'or lok chi to'bal aweh tak chi ma'xta bih enk'etbic aweh tak chi camanic chiwach i Dios eh chi camanok wo' aweh tak chihbal wach haj wilic i c'acharic on no'jbal k'e̱' tare̱t chaweh tak chi ma' eta rik'et pan abe̱h tak chi camanic chiwach i Dios.
Yu'na awu̱c' tak chic hat-tak ajabe̱s re' xa'n tak cho birinic chiqui̱j take awixk'u̱n tak re' ma' ja'xta quibahi̱l nwa̱j nik'orom i wili: Wi jeno' ajabe̱s ric'raj chi c'ahchi' rimahcanic ru̱c' ripitiric i rixk'u̱n chi narisiq'uim ribahi̱l, chiyew wo' k'ab reh rixk'u̱n chi eriban caxa̱ra wi c'ahchi' rik'ororic reh chi narisiq'uim ribahi̱l. Ru̱c' re're', re' hat-tak ajabe̱s ma' c'ahchi' ta amahcanic tak.
Raj nchel wi jeno' ajabe̱s ric'raj chi suk wilic ru̱c' ricapew-bal chi naricahnic i rixk'u̱n chi xa rutquel ri̱b eh chi ric'raj wo' chi ma' mino̱j ta chipam chi til la' pa ric'ux nchalic chi je' re' naribanam ru̱c' i rixk'u̱n, re're' jenaj holonquilal c'ahchi' ribanam ru̱c' i rixk'u̱n chi ma' c'ahchi' ta riyeb k'ab chi narisiq'uim ribahi̱l.
Je' aj re' xa hab wach aweh hat-tak ajabe̱s, xa haj pa' wilic i no'jbal tare̱t chaweh tak chi banaric ru̱c' awixk'u̱n tak re' wo' re' cha'n tak. Je' re' nok wi jeno' aweh tak ric'ux nk'oric cho chi nariyeb k'ab chi re' rixk'u̱n narisiq'uim ribahi̱l, tare̱t wo' chi je' re' eriban. Tz'a̱b ru' wi ric'ux wo' nk'oric cho chi ma'xta riyeb k'ab chi re' rixk'u̱n narisiq'uim ribahi̱l, k'e̱' wo' chic tare̱t eriban chi je' re'. Je' re' nik'or maj ru̱c' re' re're' c'ahchi' riyeb i rixk'u̱n chi suk i camanic eriban chiwach i kAja̱w.
Yu'na nwa̱j k'oric chiqui̱j take ixok camnak chic je quibahi̱l. Re' hat-tak aweht'alim tak chi jeno' ehq'uenbe̱s choplic na̱ ru'um ricaxarahil nok cu c'achlic ribahi̱l, xa re' la' nanquimic je ribahi̱l ncahnic chi tehlic wo' chic ri̱j ru̱c' ric'acharic wi ra̱j wo' chic ribanam caxa̱ra ru̱c' jeno' chic winak. Re' cok ru' wi je' re' naribanam, re' wili i tak'anic niyew reh chi naribanam: Aj niminel ok wo' reh kAja̱w Jesus i ribahi̱l chisic'.
Chi wi̱n i hin k'e̱' nak tare̱t chi re' ixok camnak chic ribahi̱l ma' eta chic risic' ribahi̱l ru'um nok suk camanic eriban chiwach i kAja̱w eh ewo' nwih'ic chi suk ric'ux. Re' c'ahchi' nik'orom wili, til nwic'raj chi re' Lok' laj rUxlabal i Dios c'ahchi' ricojbic pan wa̱mna.
Re' take no'jbal chiri̱j ric'uxuric tiwic k'ahsamaj take chiwach i tiyo̱xYu'na nwa̱j je k'oric awu̱c' tak chiri̱j i pahkanic xa'n tak cho wi̱n wi re' hoj aj niminel eriban chi enkac'ux i tiwic k'ahsamaj chiwach jeno' tiyo̱x. Pe̱t k'oric nwa̱j nik'orom chi re' hin weht'alim chi wilic aweh tak je' wili c'ahchi' quik'orom:«Re' Dios xiyew chic kano'jbal chi reht'aljic chiri̱j chaj bih ra̱j banaric cu̱c' take tiyo̱x, nqui nquik'or.Re' take re' coric nquik'or, xa re' la' nwa̱j wo' nik'orom queh chi ru̱c' i quino'jbal wilic re're', xa k'e̱' chic nquiq'uihsaj qui̱b eh ma' je' ta nak re' raj banaric. Je' re' nik'or maj chi jelow-bal nak riq'uihsjic ki̱b, re' nak chic quic'axmajic take kas kacha̱k' naka'nam reh chi ru̱c' ribanaric re're' equik'asamric chipam i niminic.
Je' wo' chic, queh take nquicapaj chi til wilic chic quino'jbal chi rirakmajic chiri̱j chi'nchel, re' hin nik'or chi ja' chi'nchel ta wo' reht'alim
maj re' Dios ru' neht'alanic reh chi'nchel chi manlic. Ru'um aj re' rehtalil wo' chi re' hoj aj nimimel til ti' wo' nkic'raj ru'.
Je' re' nok chiri̱j i pahkanic xa'n tak cho wi̱n k'uru' wi jeno' aj niminel eriban chi eric'ux i tiwic k'ahsamaj cho chiwach jeno' tiyo̱x, re' hin nwa̱j nik'orom aweh tak chi ma' riban naho̱l acapew-bal tak chiri̱j re're', ru'um nok keht'alim chi re' take tiyo̱x ma'xta jeno' cajawric chi kana̱ hoj aj niminel. Haj cok wilic til wilic rajawric xa re' wo' i jenaj manlic Dios re' ntak'anic cho chi kana̱.
Coric ru', wilic take quik'oric chi q'uihleh wach take dios wilic. Wilic quik'oric chi wilic take dios quic'acharic ar pan taxa̱j eh chi wilic wo' wilque̱b ayu' wach ac'al. Til ricorquilal chi quiwach take tinamit q'uihal wo' take dios wilic eh re' take re' nquik'or chi re' take dios re're', ajabe̱s take chi quina̱.
Je' re' ru' nquik'or take tinamit ma' re' ta take aj niminel, xa re' la' i hoj aj niminel til keht'alim chi xa jenaj wo' Dios wilic eh re're' Ajabe̱s cho chi kana̱. Re' Dios re're', re' aj tik'inel reh chi'nchel nic' pa' q'uihal nkilow wach china̱ ac'al wili chi wilco̱j wo' i hoj pa riman, re're' xiyew kac'acharic reh chi nakalok'em wach. Je' wo' chic xa jenaj wo' i Ajabe̱s Pahbamaj chi K'atal K'oric chi kana̱, re' Jesus. Xa ru'um wo' reh ru' tikilque̱b take chi'nchel nic' pa' q'uihal nkilow wach china̱ ac'al wili chi wilco̱j wo' cok pa riman i hoj.
Coric ru' chi wilic take ju'jun kich aj niminel ma' til ta nquicoj wach chi re' take tiyo̱x ma'xta cajawric chi quina̱ take c'acharel eh ru'um re're' c'axic chi queh chi enquicana̱' take no'jbal wilic cu̱c' chiri̱j take tiyo̱x. Je' ricab wi re' take re' nquic'ux tiwic k'ahsamaj cho chiwach tiyo̱x, pan quicapew-bal nquik'or chi re' take re' c'ahchi' wo' chic ca'nam juneht take ru̱c' i lok'onic tiyo̱x nbanjic. Ru'um aj re' nanquic'ux take tiwic je' ru̱c' k'ahsamaj chiwach take tiyo̱x, re' quicapew-bal ncahnic chi ma' suk tak chic ru'um nok nquicapaj chi quimahcanic xa ru'um chi xquic'ux tiwic je' ru̱c' k'ahsamaj chiwach jeno' tiyo̱x, to̱b ta wo' nak re're' ma' re' ta mahc.
Til pan coric re' kac'acharic, ma' cu ru'um ta wi enkac'ux on ma' enkac'ux i c'uxbal k'ahsamaj chiwach i tiyo̱x enponic chiwach i Dios i c'acharic enka'n. Je' re' nik'or maj wi re' hoj enkac'ux i tiwic je' ru̱c' k'ahsamaj chiwach take tiyo̱x, ma' eta kojresaj lok ru̱c' i Dios. Je' wo', wi ma' xkac'ux i tiwic re're' ma' k'e̱' ta wo' chic ekojricoj cok chiwach i Dios.
Re' cok ru' to̱b ta wo' tehlic nak ki̱j chi ric'uxuric take tiwic je' ru̱c' k'ahsamaj chiwach tiyo̱x, chayohbalej tak awi̱b chi ma̱jot' tak ricapew-bal jeno' aj niminel ja' cow ta ti ricapew-bal ru̱c' i Dios nok re' hat-tak nac'ux tak i tiwic re're'.
Je' re' nik'or maj je' ricab wi hab wach jeno' awas acha̱k' tak aj niminel je' ru̱c' ja' cow ta ti ricapew-bal enilbic aweh tak chi tz'ukulca̱t tak cok nah me̱xa chi wi'c chipam jeno' ye'a̱b re' nlok'onjic wi̱' wach i tiyo̱x, re' aj niminel re're' ma' eta na ric'ax wo' wach haj wilic i c'ahchi'ca̱t hat-tak re' aweht'alim tak chaj bih riwi̱' nok wilca̱t tak cok ar? Til la' je' re' eriban, re're' ewo' ritijej reh xa re' la' ru' to̱b ta wo' chi reh ru' mahc i c'ahchi' ribanam ru'um nok ma' reht'alim ta ricorquil, xa ewo' ric'ux reh i tiwic ye'o̱j chi c'uxbal.
Ru̱c' i ric'uxuric i tiwic k'ahsamaj chiwach take tiyo̱x, re' hat-tak re' aweht'alim tak chic chi c'ahchi' ac'uxum tak i tiwic re're' chi ma' re' ta ye'bal rilok'il i tiyo̱x, til na̱banam tak chi re' awas acha̱k' tak aj niminel re' ja' cow ta ti ricapew-bal chi niminic, eriyoj ricapew-bal chiwach i Dios. Chacoj tak rehtal k'uru' wi re' Jesus re' Pahbamaj chi K'atal K'oric xquimic wo' chiri̱j awas acha̱k' tak re're', curman wo' chi re' hat-tak na̱wic'ram awi̱b tak chi ma' eta nayoj quicapew-bal.
Je' re' nik'or maj wi re' jeno' awas acha̱k' aj niminel re' ja' cow ta ricapew-bal chiri̱j i Dios ric'raj ri̱b chi xmahcanic ru'um i xiban awu'um tak xa ru'um xatrilow tak chaj bih c'ahchi'ca̱t tak, re' hat-tak xatmahcanic tak chiwach awas acha̱k' tak aj niminel re're' eh je' wo' xatmahcanic wo' tak chiwach i Jesus re' Pahbamaj chi K'atal K'oric.
Ru'um aj re' nik'or aweh tak nicapew-bal wili: Wi ru'um chi c'ahchi' nic'uxum i tiwic k'ahsamaj chiwach i tiyo̱x, re' was nicha̱k' aj niminel ric'raj chi encahnic pan mahc wi re're' xitijej wo' reh ric'uxuric i tiwic wilic pan c'uxbal re're', sakbih chi ma' eta chic nic'ux i tiwic re're' chi riqueteljic wach i was nicha̱k' aj niminel re're', chi ma' eta niban chi enmahcanic.
Re' ma' Lu̱' nk'oric chiri̱j ricamaj chi aj k'orol riC'uhbal i DiosYu'na chiwi̱j chic i hin nwa̱j nik'orom je aweh take wili: Re' hin tehlic wi̱j chi ribanaric i nic' pa' nimal i holohic laj bano̱j riyew k'ab wi̱n i Dios chi nanibanam. Je' wo' re' Ajabe̱s Jesus xpahbanic wi̱n chi hin raj k'oro̱l i Dios eh re' wo' re' xic'uhtaj ri̱b wi̱n pan jenaj be̱h. Je' wo' chic ru'um reh c'uhbalanic xniban chaxilac tak yu'na c'ahchi' animem tak i Lok' laj Ajabe̱s Jesus.
Coric ru' wilic take toco̱m chic c'acharel nquicapaj chi ma' hin ta pahbamaj chi raj k'oro̱l i Dios xa re' la' chawach hat-tak, re' hin til je' wo' re' niwi̱'. Haj wilic nc'utunic wi̱' re're'? Ru̱c' i niminic xa'n hat-tak naxnik'or aweh tak i c'uhbal chiri̱j ribiral i Lok' laj Ajabe̱s Jesus.
Yu'na ajic queh take quik'oric chi ma' ta re' hin raj k'oro̱l i Dios, je' wili nik'or queh chi co'lbal wi̱b chi quiwach:
Re' hoj re' hoj pahbamaj chi raj k'oro̱l riC'uhbal i kAja̱w Jesus, ma' ric'ul ta nak chi keh chi re' take nic' pa' q'uihal aj niminel nkac'uhbalej take, re' take re' equiye'bic kawa' kaha̱'? Ric'ul chi keh chi je' nak re' katobjic ena'n tak xa re' la' chi wi̱n hin ma' riban ta chi je' re' eniban reh chi re' rinimjic i Jesus ma' eta nk'ehtic wach.
Raj on rik'orom chi xa re' ti hin ch'i̱l i Wernaweh ma' ric'ul ta chi keh chi ekojquetmejic cu'um take nkac'uhbalej take eh ru'um re' xa re' ti hoj quib wili curman chi keh chi nakacamanic chi risiq'uiric ritz'akil kawa' kaha̱'?
Chacoj tak rehtal i nanik'orom wili: Ma' jeno' c'acharel no̱j pan banoj sol chi ta nak re're' naritojbic reh chi'nchel i pa' bih curman chi reh chi naric'acharic wi̱'. Je' wo' ma' hab ta wach c'acharel re' wilic jeno' rac'a̱l tico̱j wach chi u̱wa ru'um, ma' ta nak eriban risukquil i wach ritic re're'. Xa ta wo' nak jeno' c'acharel je' ru̱c' aj ilol reh juntuhm ok chi me̱' ma' ta nak eriniq'uej reh i ri̱s rich'u̱ch' rime̱' riyitz'.
C'olok pan ac'ux tak chi re' c'ahchi' nik'orom wili ma' xa nicapew-bal ta i hin, til la' tz'ihmbimaj wo' cho chipam i C'uhbal Ye'o̱j reh i Moyses.
Je' re' k'uru' ar chipam i c'uhbal re're' je' wili rik'or:“Nok c'ahchi' chi camanic aboyex ma' riban ta chi enabac' pan ju' pitbal riwa', nqui rik'or.Re' wili ra̱j na rik'orom chi re' Dios xa chiqui̱j take bo̱yex c'ahchi' ricapewenic?
On chiki̱j wo' nchel c'ahchi' rik'oric chi manlic? Til pa ricorquilal, re' wili chiki̱j wo' i hoj tz'ihmbimaj cahnok. Kilow aj tak ricorquilal wili: Re' c'acharel nc'otbic pa̱m ac'al ch'i̱l wo' re' nbanic i tic til nquich'ica̱' quic'ux chi na elok cho wach i tic, quicabchel naquehtric ru̱c' i wach i tic re're' maj je' re' ric'ul chi queh ru'um reh quicamaj xca'n.
Ru'um aj re' nwa̱j nik'orom aweh tak, wi re' hoj re' kojk'oric reh riC'uhbal i Dios xkapuhcaj chana̱ tak i lok' laj ribiral i kAja̱w Jesus je' ricab nok jeno' c'acharel riban jok i tic pa rac'a̱l, ric'ul wo' chi keh hoj yu'na chi enkac'ul awu̱c' hat-tak i pa' bih curman chi keh chi nakiq'uic wi̱' k'i̱j je' ricab wo' nok ric'ul chi reh i c'acharel re're' chi na'elok cho wach ritic, ewo' riban risukquilal ricamaj.
Je' re' nca'n take toco̱m chic aj c'uhbalanel chi nquic'ul quito'bal awu̱c' tak ru'um quicamaj nca'n chaxilac tak eh wi je' re' nca'n take re', re' ta na chic i hin ch'i̱l take quito'bonic wi̱n chi c'uhbalanic ma' riwi̱' ta chi keh chi enkac'ul kato'bal awu̱c' tak? Raj la' i hin ch'i̱l take wich'i̱l chi c'uhbalanic to̱b ta til riwi̱' wo' nak chi keh chi je' re' enka'n, ma' janc'al ta xkabiraj kato'bal aweh tak. Re' hoj xkac'axquilej la' ritz'akil chi'nchel pa' bih keh reh chi ma' xwih'ic ta jeno' c'axquilal chi keh chi rik'ormojic i holohic laj c'uhbal chiri̱j i Jesus re' Pahbamaj chi K'atal K'oric.
Yu'na k'uru' ma̱k'or tak wi̱n chi ma' aweht'alim ta tak i ribiral chi re' hab wach i c'acharel nto'bonic chi camanic chipam i Lok' laj Pa̱t re' nlok'onjic wi̱' wach i Dios xa ye'o̱j wo' quiwa' quiha̱' on chi re' take aj k'ahsem si̱ chiwach i Dios ru̱c' wo' take pa' bih nponic ye'erok chiwach i lok' laj ye'a̱b c'atbal si̱ chiwach i Dios, ru̱c' wo' re' quiwi'c.
Ma' xa ta ar rik'or chi je' re', je' la' wo' re' k'oric xitak'a̱' rinimjic i kAja̱w Jesus queh nic' pa' q'uihal naquiniminic reh riC'uhbal. Re're' xik'or cho chi hab wach take narik'ormojic queh riC'uhbal, re' wo' take re' naquilbic reh take quik'oric reh c'uhbal ru̱c' pa' bih nca̱j pan quic'acharic.
Raj la' i hin to̱b ta wo' je' re' rik'orom i kAja̱w Jesus, ma' janc'al ta xnipahkaj ritz'akil nicamaj aweh tak ru'um nok ma' xwa̱j ta ca̱t nich'eyem tak ru̱c' nito'bal re're'. Xa ta nak chic yu'na nok chi c'ahchi' nitz'ihmbam take k'oric wili, ma' je' ta re' niban ru'um chi ma' nwa̱j ta chi re' hat-tak naqui̱nato'bem tak cho ru̱c' rirakmajic ritz'akil pa' bih curman chi wi̱n. Je' re' nik'or ru'um nok chi wi̱n i hin k'e̱' tare̱t chi ma' eta quintobjic maj wi hin ta nak to'bomaj, sakbih nak chi wi̱n chi enicapaj niquimic ru'um nok enak nmak'aric wi̱n i risukquil nic'ux wilic wu̱c' chi rik'ormojic chi re' hat-tak xatniminic tak ru'um reh nicamaj i hin chaxilac tak.
Je' re' ajic nwa̱j nik'orom aweh tak chi re' hin ma' eta niq'uihsaj wi̱b xa ru'um rik'ormojic i c'uhbal chiri̱j i Jesus. Je' re' nik'or maj re're' til riwi̱' chi wi̱n eh til nicamaj chi nanibanam chiwach i kAja̱w Jesus eh wi ma' eniban i camanic re're' ma' nyuk'ej nchel ti'c'axic chi nina̱.
Je' wo' chic wi ta nak xa wu̱c' i hin xchalic rik'ormojic i c'uhbal c'ahchi' nik'orom, ta nak re̱t chi wi̱n chi enwuy'ej chi enye'eric wi̱n nisi̱ ru'um i Dios. Ra̱j wili til pa ricorquil, re' hin niban nicamaj ru'um nok weht'alim chi ma' re' ta wi̱n i camanic c'ahchi'qui̱n, reh la' i kAja̱w Dios re' xye'bic wo' wi̱n chi nanibanam i camanic xich'ica̱' ric'ux chiwi̱j chi nanibanam.
Raj wi ru̱c' rik'ormojic riC'uhbal i Dios eriban chi nanic'ulum nisi̱, chaj bih jeno' nitojbal nwuy'ej? Re' risukquilal nic'ux chi re' hin niban canar rik'ormojic ric'uhbal nk'oric chiri̱j i Jesus queh take c'acharel chi ma' c'ahchi' ta nipahkam jeno' nito'bal queh to̱b ta nak ric'ul chi wi̱n chi je' re' eniban ru'um chi hin aj k'orol c'uhbal.
Re' k'orel ricowil quicapew-bal take aj niminel je' wo' cowil k'oric naribanam i ma' Lu̱' cu̱c'Til pa ricorquil, re' hin ma' hab ta wach nchopbic nina̱ chi je' ta nak hin cok raj camanom chiwach, xa re' la' nok wilqui̱n cu̱c' take ju'jun ch'uk chi rehreh wach quitinamital, re' hin xniban chi je' hin caj camanom chi ribanaric haj wilic nca̱j ru' je' ricab riban jeno' chopo̱j chi camanic ribiraj k'oric chiwach i ajabe̱s wilic cok wi̱'. Je' re' xniban i hin reh chi q'uihal take c'acharel enquich'ica̱' quic'ux chiri̱j i kAja̱w Jesus.
Ru'um aj re' nok re' hin quinwih'ic cu̱c' take wich c'acharel ra̱' ri'sil cho ma' Israhel re' til nquiyew rilok'il i C'uhbal Ye'o̱j reh Moyses, re' hin niban wo' wi̱n i no'jbal re're' chi riye'eric rilok'il i c'uhbal re're', to̱b ta nchel ma' nich'ica̱' ta nic'ux chiri̱j chi re're' enco'lonic keh. Je' aj re' no'jbal niban chi niyew wo' rilok'il i c'uhbal re're' reh chi re' wich ra̱' ri'sil cho ma' Israhel nanquilow i no'jbal niban ewo' nquinimej i kAja̱w Jesus.
Re' chic cu̱c' take c'acharel ma' re' ta ra̱' ri'sil cho ma' Israhel re' ma' nquiyew ta rilok'il i c'uhbal re're', re' hin quinc'acharic wo' je' ricab c'acharic nca'n ru' chi ma' re' ta c'uhbal nchoponic kana̱ i hoj ra̱' ri'sil cho ma' Israhel wilic rajawric chi quina̱. Je' aj re' no'jbal niban reh chi re' take c'acharel ma' re' ta ra̱' ri'sil cho ma' Israhel q'uihal wo' queh enquinimej i Jesus. Til pa ricorquil, re' wili ma' ra̱j ta rik'orom chi ta nak re' hin wilqui̱n lok chiri̱j i c'uhbal nchoponic nina̱. Ma'xta, re' la' hin wilqui̱n chi rehquen rajawric ric'uhbal i Jesus re' Pahbamaj chi K'atal K'oric chi kana̱.
Je' wo' chic je' ricab nok wilic take aj niminel ma' ja' cow ta quicapew-bal ru̱c' quiniminic chiri̱j i Jesus, re' hin nikahsaj wo' wach nino'jbal eh ma' nimin ta queh chi cow haj wilic nwa̱j i hin. Je' re' niban reh chi k'i̱j wo' encowjic quicapew-bal. Je' re' k'uru' re' k'orel nic' pa' wach ricowil quicapew-bal take c'acharel, je' wo' re' risiq'uiric wach k'oric niban chi rik'ormojic riC'uhbal i Dios queh chi'nchel tinamit reh chi je' re' equico'ljic jarub pa' take enquinimej i kAja̱w Jesus.
Je' aj re' no'jbal niban i hin ru'um nok nwa̱j chi riman chic take c'acharel enquinimej i c'uhbal chiri̱j i Jesus eh chi quich'i̱l toco̱m chic aj niminel ewo' nic'ul ricuse'sbal i Dios rik'orom cho ribiral chi nariyeb.
Je' re' k'uru' chacoj tak rehtal i rehtalil nanik'orom wili chiqui̱j take c'acharel re' nquipaj qui̱b chi ajamanic chipam i jenaj ye'a̱b pajbal i̱b reh ajamanic. Re' hat-tak aweht'alim tak chi q'uihal take qui'oquic chi pajoj i̱b xa re' la' xa jenaj wo' ti nehchenic reh i si̱ nariban canar i pajoj i̱b. Je' wo' re' cha'n hat-tak, reh chi enac'ul tak i co̱ch ra̱j wo' riyeb aweh tak i Dios chayew ac'ux tak chi ribanaric haj wilic take no'jbal ra̱j ru' chi na̱banam tak.
Je' wo' chic, re' aj ajamanel re're' ma' xa ta nponic chipam i pajoj i̱b chi ma' ritik'a̱b ta ri̱b. Re're' til wo' naht ritijej wi̱' ri̱b eh chiwach take k'i̱j re're' resaj lok ri̱j ric'ux chi'nchel i nic' pa' nimal enpitbic reh pa ric'acharic chi ma' eta riban canar i pajoj i̱b. Je' aj re' riban aj ajamanel chi til naht ritijej wi̱' ri̱b xa reh ti chi narehcham jenaj si̱ re' xa nic' yu' niq'uic wach riholonquil, raj i hoj aj niminel cow kayew tak kac'ux chi rinimjic i kAja̱w Dios reh chi nakehcham i jenaj si̱ re' ma' jaruj ta eniq'uic wach rilok'il.
Je' re' k'uru' re' hin cow niyew nic'ux chi ribanaric take no'jbal re' nsukbic wi̱' ric'ux i Dios je' ricab jeno' aj ajamanel riyew ric'ux chi nariponic chipam i ye'a̱b k'oro̱j chi nariponic wi̱'. Je' wo' chic je' ricab riban jeno' aj pajol i̱b chi k'abisinic chi til reht'alim aj naricutum i k'abis reh rich pajol i̱b eh chi ma' xa pan te̱w ta ricut take k'abis riban, je' wo' re' niban i hin til niyew nic'ux chiri̱j take pa' bih holohic laj no'jbal ra̱j i Dios chi nanirakam.
Je' re' ajic re' hin til nic'ul i ti' ru̱c' niti'jolal nibakil chi ribanaric haj wilic ra̱j i Dios eh til wo' nik'ahsaj wi̱b chi ribanaric re're', je' ricab nok jeno' aj camanom ribiraj k'oric chiwach i ripatro̱n. Ru̱c' re're', re' nwa̱j chiri̱j chi re' nicamaj chi rik'ormojic i c'uhbal chiri̱j i Jesus ma' eta no̱j chi k'e̱b eh chi je' re' ma' eta riban chi ma' ta enic'ul jeno' nico̱ch ru̱c' i Dios.
Ma' nbanjic chic i no'jbal bano̱j cho najtir k'i̱j cu'um take kama̱m kati'tYu'na was tak nicha̱k' aj niminel nwa̱j k'oric awu̱c' tak chiri̱j xc'uluric cho najtir k'i̱j cu̱c' take kama̱m kati't nok re' take re' xibehsjic cho ru'um i Dios chi c'olo̱j take chi ri'sil i jenaj sute̱n su̱tz' naxi'elic cho ar pan tinamit Eji̱pto chi c'amoj quibe̱h ru'um i Moyses. Chi'nchel take kama̱m kati't re're' xquilow i rinimal wach rajawric i Dios naxi-ic'sjic chipam jenaj rinimal ha', “Ma' laj Cak Wach Ha'” ribihnal, re' xteheric wi̱' jenaj be̱h ru'um i Dios chi ic'sbal.
Re' Dios xiban chi re' take kama̱m kati't xquip'ut wih'ic chi ri'sil rajawric i Moyses nok re' take re' xibehic cho chi ri'sil i sute̱n laj su̱tz' xwih'ic cho chi quina̱ eh naxi'iq'uic wo' pan yejal ha “Ma' laj Cak Wach Ha'” ribihnal.
Je' wo' chic nok re' take re' wilque̱b chipam i chik yu̱k', re' wo' Dios xquetbic queh chi cunchelal take kama̱m kati't ru̱c' i wi'c pan taxa̱j nchalic.
Je' wo', chi cunchelal wo' xcuq'uej queh i ha' xye'eric queh ru'um i Dios naxesmejic cho wach jenaj sakrehp. Re' sakrehp xelic cho wi̱' i ha' re're' rijalwachej i Jesus re' Pahbamaj chi K'atal K'oric re' xihch'ilej take cho eh ru'um aj re', re' hoj nkak'or chi re' Dios q'uih ch'uk wach to'bonic xiban cho queh take kama̱m kati't.
Xa re' la' ru' to̱b ta je' re' xiban, ma' chi'nchel ta wo' queh take kama̱m kati't re're' xponic chiwach i Dios i no'jbal xca'n eh ru'um re're' xiban chi xiquimic je eh xa ar wo' pan chik yu̱k' xcahnic quiti'jolal.
Nic' pa' nimal xc'uluric cho cu̱c' take kama̱m kati't, chi'nchel re're' xc'uluric cho chi c'uhtbal keh hoj chi ma' riban ta chi enkac'ax wach ribanaric i ma' holohic ta laj no'jbal je' ricab xca'n ru' chi xa re' chic ribanaric i c'ahbilal xcotowej ribanaric eh ru'um re' xquic'ul i ti'c'axic.
Ru'um aj re' nik'or aweh tak yu'na chi re' hat-tak ma̱ban aweh tak i no'jbal je' ricab xca'n cho ru' chi re' chic take xa pa' bih jaric wilic china̱ ac'al wili xquiyew rilok'il chi rijelow-bal i Dios je' ricab rik'or wo' chipam Lok' laj Hu̱j re' tz'ihmbimaj wi̱' riC'uhbal i Dios. Ar je' wili rik'or:“Re' take c'acharel re're' xi'oquic chi nink'ijinic, xquitz'uka̱' qui̱b chi wi'c chi ha'anic chiwach i quitiyo̱x tik'imaj cu'umeh chi je' re' xca'n wo' quiso̱n chi xa suk chic quic'ux eh chi xa ma' hab ta chic wach xpitbic queh, nqui rik'or.
Je' wo' chic, ma̱yew tak chi pajaric i Lok' Laj Ajabe̱s chi ribanaric i mahc je' ricab xca'n take cho kama̱m kati't maj wi je' re' nka'n i hoj, ewo' nkac'ul kac'axquilal je' ricab xquic'ul cho ru' chi xiti'iric cu'um take a̱k' eh chi je' re' xiquimic je.
Ru̱c' wili nwa̱j wo' nik'orom aweh tak chi ma̱ban tak c'uta̱j chiri̱j take chaj bih riban i kAja̱w Dios je' ricab nok wilic take cho kama̱m kati't je' re' xca'n eh ru'um re' xsacharic quiwach ru'um jenaj raj tz'e' wa̱ch i Dios tak'amaj cho chi quicansjic.
Nic' pa' nimal c'ulu̱j cho cu̱c' take kama̱m kati't, xc'uluric cho chi ye'bal rehtalil keh chi ma' eta nkatijej keh i no'jbal re're' eh je' wo' xtz'ihmjic cho take k'oric wili reh chi ru̱c' re're' nakak'ilim ki̱b i hoj re' c'acharic nka'n chiwach take cohlsbal wach take k'i̱j wili.
Ru'um aj wo' re' nik'or aweh tak wi hab wach jeno' aj niminel ricapaj eh rik'or chi cow ch'iclic ric'ux chiri̱j i Dios, chic'raj wo' ri̱b eh chiban chi k'u̱n ru'um nok ma' chi bih nchel ncalajic wi̱' pa̱m jeno' mahc.
Til c'olok pan ac'ux tak i wili: Re' hat-tak ja' c'ulunak ta lok chana̱ tak jeno' pajaric je' ru̱c' ma' ta nak xquicuy ransil toco̱m chic c'acharel. Xa re' la' nik'or wo' aweh tak i wili: Wi xc'ulic ok wo' nchel lok jeno' pajaric cow wach re' etiric'am tak je pan mahc, chach'ica̱' ac'ux tak chi re' Dios ma' eta wo' riyew k'ab chi re' hat-tak enac'ul tak jeno' pajaric je' ru̱c' ma' eta nacuy tak ransil. Ru'um aj re' wi xchalic jeno' pajaric chana̱ tak, re' Dios ewo' riyew awajawric tak chi enacuy tak ransil i elic chipam xa pa' bih pajaric ncutbic je pan mahc.
Je' re' k'uru' was tak nicha̱k' aj niminel re' k'e̱' ti' tiwic'raj tak, til nipahkaj aweh tak chi chak'eb lok chiri̱j ac'ux tak take riye'eric quiwa'ric take xa pa' bih jaric nye'eric quilok'il chi jelow-bal i manlic Dios.
Re' hin weht'alim chi re' hat-tak wilic ano'jbal tak eh ru'um re' nok c'ahchi' nik'oric awu̱c' tak chiri̱j take capew-bal wili, nicapaj chi re' hat-tak etichol tak ribanaric ri̱j wi coric on ma' coric i c'ahchi' nik'orom.
Ru'um aj re' nik'or aweh tak i wili: Nok re' hoj nkuq'uej i ri̱s u̱wa chipam i culc re' nkatioxej wi̱' i Dios, je' na wa'ric re' wo' riquiq'ue̱l i Jesus re' Pahbamaj chi K'atal K'oric c'ahchi' kapuhcam chi kana̱. Je' wo' re' nankaxer i caxlan wi'c chi kawach reh chi naka'nam kawa', je' wo' na wa'ric re' riti'jolal i Jesus c'ahchi' kaxerem chi kana̱.
Chi'nchel re're', re' hoj nka'n chi xa jenaj kawi̱' xa je' na hoj ricab jeno' c'acharel manlic wach ro̱k k'ab, ma' je'? Je' re' nik'or maj to̱b ta wo' hoj q'uih i kojniminic reh kAja̱w Jesus, re' hoj ru'um chi xa jenaj wo' kawi̱' chi rinimjic i kAja̱w Dios xa jenaj wo' chi caxlan wi'c nkac'ux ma' rehreh ta wach
je' ricab nca'n take wich ra̱' ri'sil cho ma' Israhel re' quik'ahsanic si̱ chiwach i Dios chi qui'ehtric wo' ru̱c' ritibquilal i chicop nk'ahsjic chi si̱ ar chiwach i lok' laj ye'a̱b c'atbal si̱. Je' re' nik'or maj re' haj wilic ncahnic reh si̱ nk'ahsjic, re' wo' take aj k'ahsem si̱ quic'uxbic reh.
Ru̱c' take k'oric c'ahchi' nik'orom re' hin nwa̱j nik'orom chi re' take tiwic k'ahsamaj chi si̱ chiwach take tz'akoj tiyo̱x, ma' k'e̱' ta wo' chic rilok'il chiwach take tiwic ma' k'ahsamaj ta chiwach take tiyo̱x. Je' wo' chic, re' take tiyo̱x ma'xta wo' jeno' cajawric chi quicuse'sjic take tinamit nquik'ahsaj quisi̱ chiwach.
Chi je' aj re' nwa̱j wo' nik'orom ricorquil aweh tak wili: Nank'ahsjic jeno' si̱ chiwach jeno' tiyo̱x cu'um take ma' re' ta ra̱' ri'sil cho ma' Israhel, ma' xa re' ta take tiyo̱x nlok'onjic quiwach ar je' la' wo' take ma' tob laj uxlabal eh ma' re' ta nchel i manlic Dios. Ru'um aj re' nik'or aweh tak chi ma̱ban juneht awi̱b tak cu̱c' take ma' tob laj uxlabal re' nye'eric quilok'il nanlok'onjic quiwach take tiyo̱x.
Re' hin enik'or aweh tak chi ma' eta riban chi etoquic tak jenaj chipam rinimjic kawa' kaha̱' nka'n chi c'ahchi' ric'ulic cho pan kac'ux i riquimic i kAja̱w Jesus eh ewo' chic toquic tak jenaj chipam take nink'i̱j nbanjic chi riye'eric quilok'il take ma' tob laj uxlabal. Je' re' k'uru' ma' eta riban chi je' ta nak ena'n awa' aha̱' tak nah rime̱xa i kAja̱w Jesus eh ewo' chic na'n awa' aha̱' tak chipam jeno' nink'i̱j re' c'ahchi' rilok'onjic wi̱' quiwach take ma' tob laj uxlabal ru̱c' quilok'onjic take tiyo̱x.
Wi re' hat-tak ena'n tak i no'jbal re're' xa ric'a̱ wo' i kAja̱w Dios enajohsaj tak xa re' la' nwa̱j nik'orom i wili: Til wo' na chic k'e̱' kawa'ric i hoj chi enkajohsaj ric'a̱ i kAja̱w eh chi ma' eta riyew cho jeno' ti'c'axic chi kana̱? Ma'xta, re' hoj ma'xta jeno' kajawric chi ripitiric rijosk'il i kAja̱w.
Coric ru' wilic aweh hat-tak je' wili nak'or tak:«Re' hoj tehlic ki̱j chi enka'n xa pa' bih nka̱j ka'nam, nqui nak'or tak.Til coric i nak'or tak xa re' la' nwa̱j nik'orom aweh tak chi re're' ma' ra̱j ta rik'orom chi chi'nchel ta nak tare̱t chi banaric. Je' wo' chic, ma' ru'um ta chi tehlic chic awi̱j tak, ena'n tak ribanaric i xa pa' bih nawa̱j abanam tak eh je' re' nik'or ru'um nok ma' chi'nchel ta i chaj bih nbanaric ato̱b chi keh chi enkanimej i Jesus.
Ru'um aj re', re' hoj aj niminel riwi̱' chi keh chi nakac'acharic chi c'ahchi' kacapam ri̱j haj wilic i tare̱t chi banaric, ma' xa ta keh i hoj je' la' wo' chi tare̱t wo' chi queh i kas kacha̱k'.
Ch'i̱l re're' nwa̱j wo' nik'orom jenaj chic k'oric wili: Nok re' hat-tak no̱j alok' tak tiwic pan c'aybal, ma̱biraj tak cok wi nchel k'ahsamaj chiwach jeno' tiyo̱x on ma'xta. Je' re' cha'n tak reh chi je' re' ma' eta nwih'ic jeno' ch'i'c pan awa̱mna tak nachac'ux tak i tiwic re're'.
Pa ricorquilal ma'xta jeno' chaj bih ra̱j c'uxmujic ma' ta nak re' Dios xtik'inic reh eh ma' ta nak riyeb k'ab keh chi nakac'uxum. Je' re' nik'or maj pa riC'uhbal i Dios je' wili tz'ihmbimaj:“Chi'nchel i wach ac'al ch'i̱l take nic' pa' nimal wilque̱b china̱,re' Dios nehchenic reh chi'nchel, nqui tz'ihmbimaj.
Ru'um aj re' nik'or aweh tak wi jeno' ok c'acharel je' ru̱c' ma' re' ta aj niminel enyuk'unic aweh tak chi wi'c eh re' hat-tak nawa̱j tak ojic, hiy tak eh chac'ux tak i nic' pa' nimal enye'eric chawach tak. Xa re' la' ru' ma' chi bih nabiraj tak, reh chi je' re' ena'n awa' aha̱' tak chi ma'xta jeno' ch'i'c pan awa̱mna tak.
Re' cok ru' wi wilic jeno' c'acharel enk'oric cok aweh tak ar chi re' wi'c re're' xk'ahsjic cho chiwach tiyo̱x, re' hat-tak ma̱c'ux tak chic i wi'c re're' ru'um reh xk'ormojic aweh tak. Je' re' nik'or maj wi re' hat-tak enac'ux chiwach i c'acharel re're', k'i̱j wo' enajot' ricapew-bal ru̱c' ricapewjic chi re' hat-tak c'ahchi' amahcanic tak ru̱c' ric'uxuric i wi'c re're'.
Je' re' ajic nok c'ahchi' nik'oric chiri̱j i capew-bal wili, ma' xa c'ahchi' ta nik'oric chiri̱j acapew-bal hat-tak, til c'ahchi' la' wo' nik'oric chiri̱j ricapew-bal awas acha̱k' tak aj niminel chi ma' eta nayoj tak ric'ux. Til pa ricorquil, ma' ric'ul ta nak chi enipit ribanaric jeno' pa' bih nicapaj ribanaric xa ru'um chi re' jenaj wich aj niminel ericapaj chi ma' holohic ta c'ahchi'qui̱n xa re' la' ru' curman chi je' re' naribanaric.
K'i̱j wo' wilic jeno' aweh tak ericapaj chi je' wili:«Wi re' hin c'ahchi' nitioxem reh Dios ru̱c' i pa' bih c'ahchi' riye'eric wi̱n chi c'uxmujic, chaj wa'ric k'uru' chi re' hin enbanjic k'oric chiwi̱j cu'um take wich aj niminel chi c'ahchi' nimahcanic ru̱c' ric'uxuric i haj wilic xnitioxej chic reh Dios? nqui ricapaj.Coric nak nchel ru' i capew-bal re're', xa re' la' hin nik'or chi ma' je' ta re' ru'um nok re' hat-tak nawilom wo' tak ricorquilal nic' wach nachacowsaj ric'ux awas acha̱k' aj niminel.
Ru'um aj re' nik'or aweh tak yu'na, wi re' hat-tak na̱banam awa' aha̱' tak on xa pa' bih jeno' bano̱j nawa̱j abanam tak, cha'n tak chi'nchel reh ok chi nariye'eric rilok'il i Dios ru̱c' quik'orbal take qui'ilbic aweh tak.
Je' re' k'uru' re' xa pa' bih na'n tak, ma' ncamanic chi jot'bal ricapew-bal jeno' awas acha̱k' tak je' ru̱c' awich ra̱' ri'sil cho on ma' re' ta awich ra̱' ri'sil cho ma' Israhel, on to̱b ta jeno' queh awas acha̱k' pan acomonil re' rimolom chic quiwach i Dios chi ritinami̱t.
Chac'am tak tz'eht reh nino'jbal i hin maj re' hin xa c'ahchi' wo' niyeb nic'ux chi risiq'uiric nic' wach nok chi'nchel take qui'ilbic reh chaj bih niban equitobjic ru̱c' quicapew-bal. Re' hin ma' xa re' ta haj wilic nponic chi niwach i nisic' ribanaric je' la' wo' re' haj wilic ncorsonic wach quic'acharic take was nicha̱k' maj ru̱c' re're' nwa̱j chi re' take toco̱m chic c'acharel ewo' nquinimej i kAja̱w Dios eh chi je' re' equico'ljic chiwach i ti'c'axic chalic reh.
Je' aj re' k'uru' chac'am tak tz'eht reh nino'jbal i hin je' ricab nok re' hin nic'am wo' tz'eht reh i no'jbal xiban i Jesus re' Pahbamaj chi K'atal K'oric.
Re' no'jbal chiri̱j quiti̱k take aj niminel nanca'n quiti̱jWas tak nicha̱k' aj niminel, re' hin til nik'or chi k'e̱' tare̱t c'ahchi'ca̱t tak chi ma' niq'uic ta pan ac'ux tak take no'jbal xatnitijej tak wi̱' naxinwih'ic cho chaxilac tak eh xa c'ahchi' wo' ca̱t tak chi ribanaric take no'jbal re're'.
Yu'na wilic jenaj chic capew-bal nwa̱j chi na̱rakam tak chiri̱j eh re' capew-bal re're', re' chi re' Jesus re' Pahbamaj chi K'atal K'oric, re're' nchopbic quina̱ chi'nchel take winak eh re' take winak quichopbic na̱ take ehq'uenbe̱s eh re' Jesus re' wo' i Dios nchopbic cho na̱ ru'.
Chi aweht'alim aj tak chic re're', nik'or aweh tak i wili: Nanamol awi̱b tak chipam acomonil tak, wi jeno' winak aj niminel c'ahchi' ribanam riti̱j on c'ahchi' rik'orom jeno' k'oric xcojoric pa ra̱mna ru'um i Dios, re're' curman chi naresam lok i ripune̱t maj wi ma' je' re' riban, til c'ahchi' ric'uhtam lok chi ma' c'ahchi' ta riyeb rajawric i kAja̱w Jesus re' wilic chi rinahsi̱l.
Je' re' k'uru' wi re' jeno' ixok ma' ra̱j ta ripoyom wach na̱ chi tz'ih nariban riti̱j on narik'or jeno' k'oric ric'ul ru̱c' i Dios, sakbih chi reh chi enesmejic lok i rismal wach na̱ reh chi enoquic riq'uix'ic. Ru'um aj re' nik'or chi wi q'uixbilal chi reh chi ma'xta chic rismal na̱, cu re' aj ru' eripoy i wach na̱ nachiban riti̱j on nachik'or jeno' k'oric ric'ul ru̱c' i Dios.
Tz'a̱b ru' i winak aj niminel ma' ric'ul ta chi eripoy wach na̱ chi tz'ih on chi ericoj ripune̱t nachiban riti̱j on nachik'or jeno' k'oric ric'ul ru̱c' i Dios eh nik'or chi je' re' maj re're' rijalwachil i Dios eh re're' nc'utunic wi̱' rilok'il i Dios. Ra̱j nchel ixok curman chi re're' naripoyom i wach na̱ chi tz'ih ru'um chi re' rilok'il i winak ar nc'utunic ru̱c' ixok
eh re're' wilic rajawric china̱ je' ricab nc'uhtunic lok ru̱c' i ribiral xc'uluric pan ch'iquinbal cho reh chi'nchel nok re' Dios xitik'a̱' cho i winak ch'i̱l ixok, chi re're' ma' re' ta ru̱c' ribakil rijojol ixok xesaj cho i winak, re' la' ixok xtik'injic ru̱c' ribakil rijojol i winak.
Je' wo' chic, re' Dios ma' xitik'a̱' ta i winak chi ric'u'lil ro̱k k'ab ixok, re' la' ricorquil chi re' ixok xtik'injic reh chi nariwih'ic chi ric'u'lil ro̱k k'ab i winak.
Je' re' ajic ru'um chi re' winak wilic rajawric china̱ ixok, curman chi chipam take moloj i̱b na'n tak chi rilok'onjic wach i Dios, re' ixok naripoyom i wach na̱ ru̱c' tz'ih re' nc'utunic lok wi̱' chi re're' c'ahchi' riyeb riwa'ric i ribahi̱l re' wilic chi rinahsi̱l eh chi je' re', re' take raj tz'e' wa̱ch i Dios ewo' nsukbic quic'ux naquilow chi re' ixok c'ahchi' ribirinic k'oric chiwach i ribahi̱l.
Coric, xnik'or aweh tak chi re' ixok xtik'injic ru̱c' ribakil rijojol i winak xa re' la' yu'na chi wilco̱j chipam rinimjic i Dios nkeht'alij chi coric chi re' ixok curman chi reh riwih'ic i winak je' wo' ricab curman chi reh i winak riwih'ic ixok.
Je' re' nik'or maj je' ricab chi pan pe̱t, re' ixok ar xchalic ritik'injic ru̱c' ribakil rijojol i pe̱t winak yu'na chi k'i̱j re' winak ru̱c' chic ixok nasjic, re' cok ru' re' ritik'injic ixok ch'i̱l i asjic riban i winak til ar wo' ru̱c' i Dios nchalic.
Chi je' re' k'uru', cha'n tak ri̱j chi coric wi tare̱t on ma' tare̱t ta chi jeno' ixok eriban riti̱j chiwach i Dios chi ma' poylic ta wach na̱ nok re' hat-tak namol awi̱b tak chi lok'onic.
Coric ru', chi kaxilac i hoj, hoj ocronak chi q'uixbilal chi reh i winak wi xichamsaj i rismal na̱ je' ricab nok wilic i rismal na̱ jeno' ixok.
Raj ixok ma' je' ta re' ru̱c', ma' q'uixbilal ta chi reh chi eriq'uihsaj i rismal na̱ maj re're' rilok'il nok canamaj eh re' rismal na̱, re're' wilic chi je' jeno' tz'ih poybal i wach na̱.
Re' aj wili nik'or chiqui̱j take ixok eh wi wilic jeno' hab wach aweh tak ma' raj ta ric'amam na̱ i no'jbal c'ahchi' nik'orom je aweh tak, re' wili jenaj chic k'oric nik'or reh ru': Re' hoj re' pa'alco̱j ru'um i Jesus chi aj k'orol riC'uhbal ma' kak'orom ta aweh tak jeno' toco̱m chic no'jbal chiri̱j i wili eh ru'um aj wo' re', re' take ixok aj niminel chi quixilac take comonil aj niminel wilque̱b chi junsut tinamit nca'n wo' ribanaric i poyo̱j nahis nok nquimol qui̱b chi rilok'onjic i kAja̱w Dios.
Re' c'axquilal wilic chiri̱j i c'uxuj caxlan wi'c ch'i̱l uc'unic ri̱s u̱wa re' rijalwachej riquimic i JesusChiri̱j chic take k'oric xnik'or lok, wilic wo' jenaj chic k'oric nwa̱j nik'orom je aweh tak. Ru̱c' re're', re' hin ma' eta nik'or je aweh tak chi holohic c'ahchi'ca̱t tak maj nibiraj chi nanamol awi̱b tak yojoj c'uxlis chic riban aweh i pa' bih na'n tak, ma' re' ta chic cowsonic c'uxlis riban.
Pe̱t k'oric nibiraj re' chi wilic take c'acharel c'ahchi' quik'oric wi̱n chi re' hat-tak nanamol awi̱b tak chi wi'c chipam acomonil tak, wilic i ch'i'o̱j i̱b chaxilac tak eh rehreh wach rilmijic awi̱b na'n tak. Re' k'oric nbiraj re're', nicoj wo' so' wach chi je' re'.
Chi wi̱n hin ta wo' na re̱t chi c'ahchi' ric'uluric awu̱c' tak re're' maj ar eneht'aljic ano'jbal tak chi xa nasic' wo' tak ric'uhtjic haj wilic take acomonil tak je' ru̱c' wilque̱b wi̱' take c'acharel re' til erich'ica̱' ric'ux i Dios chiqui̱j!
Ricab k'oric nibiraj re' chi re' hat-tak nanamol awi̱b tak chi wi'c re' nac'ux wo' tak wi̱' i caxlan wi'c re' nc'ulic cho wi̱' pan ac'ux tak i riquimic i kAja̱w Jesus, ma' re' ta chic riwi̱' i rinimjic na'n tak.
Nik'or chi je' re' ru'um chi nanac'am tak cho awa' aha̱' tak, pe̱t ti toquic tak chi ric'uxuric chi xa ma' nawuy'ej ta chic awi̱b tak, xa ta nak napuhcaj so' queh take awas acha̱k' tak i wi'c nac'am tak cho eh re' riha'quil i ri̱s u̱wa xa re' wo' hat-tak ti'uc'unic tak reh, ma' nayew ta tak so' queh take ma'xta bih wilic queh. Ru'um aj re' wilic take awas acha̱k' tak aj niminel quisoljic je chi ma' nca'n tak chic je quiwa' quiha̱' chi suk xa ru'um chi xa re' hat-tak nawa̱j ayeb awi̱b tak chi suk ru̱c' i pa' bih c'amoj je awu'um tak reh chi naric'uxuric nak pan junwachil.
Chaj wa'ric nana'n tak chi je' re'? Ma'xta na cho apa̱t tak chi ar enayew awi̱b tak chi suk ru̱c' awa' aha̱' tak? Re' na'n tak re're', xa esbal quiq'uixbilal take awich aj niminel tak re' xa niba̱' ti take eh ru̱c' re're' ma' c'ahchi' ta ayeb tak quilok'il. Ru̱c' aj i no'jbal re're', chaj bih nawuy'ej tak chi enik'or aweh tak? Nacapaj na tak chi re' hin xa echic nitioxej i Dios ru̱c' re're'? Ma'xta, til pa ricorquil ma' nponic ta chi niwach i no'jbal c'ahchi'ca̱t tak re're' eh xa ta wo' nak enitioxej i Dios ru̱c' re're'.
Ru̱c' i c'ahchi' ric'uluric re're', re' hin nwa̱j wo' chic nica'pechem aweh tak i tijbal xic'uhtaj i kAja̱w Jesus je' ricab xnic'uhtaj wo' cho aweh tak naxinwih'ic cho chaxilac tak. Re' aj wili tijbal re're': Re' kAja̱w Jesus chipam i chak'ab naxk'ahsjic pan quik'ab take raj ixowonel ru'um i Ju̱ras, re're' xichop i jenaj caxlan wi'c chi naribanam riwa' ch'i̱l take raj tahkanel
eh naxitioxej johtok reh Dios i caxlan wi'c re're', xich'ak yejal eh naxipuhcaj je chi quina̱ take raj tahkanel je' wili xik'or queh:«Chach'uy aweh tak i caxlan wi'c wili eh chac'ux tak re're' rijalwachej i niti'jolal nibakil re' naniyeb pan quimic chawi̱j hat-tak c'acharel. Re' ric'uxuric i caxlan wi'c je' ricab i wili, xa eli̱c wo' cha'n tak ribanaric reh chi naric'ulic cho pan ac'ux tak re' nanibanam chawi̱j tak, nqui i tijbal re're'.
Je' wo' chic, re' tijbal re're' rik'or wo' keh chi re' kAja̱w Jesus nok ricohlam chic riwa' riha̱', re' chic i jenaj ch'ihch' culc wilic i ri̱s i u̱wa chipam xichop johtok eh je' wili xik'or queh naxiyew wo' chic queh chi nacuq'uem:«Re' ha' tik'imaj ru̱c' ri̱s u̱wa wilic pan ch'ihch' culc wili, rijalwachej i niquiq'ue̱l re' narichihquic naquincansjok eh re're' naricamanic chi tik'inbal wach i jenaj chic ac' tik'inic riban i Dios. Je' re' ajic jarpech pa' na̱wuq'uem tak i ri̱s u̱wa je' ricab i wili, chawuq'uej tak reh chi ru̱c' re're' naric'ulic pan ac'ux tak chi xinquimic chi aco'ljic tak, nqui queh.
Ru̱c' take k'oric wilic k'uru' re' hin nwa̱j nik'orom aweh tak chi jarpech pa' na̱c'uxum tak i caxlan wi'c eh na̱wuq'uem tak i ri̱s u̱wa chi lok'onbal wach i Dios, ru̱c' re're' c'ahchi' rik'ormojic awu'um tak queh take c'acharel ribiral riquimic i kAja̱w Jesus eh je' re' riwi̱' chaweh tak chi na̱banam tak cu rehtal nasoljok wo' chic cho rica'pech.
Je' re' ajic xa hab wach nc'uxbic reh caxlan wi'c on ruq'uej reh i ri̱s u̱wa chi ma' c'ahchi' ta ricapewenic chiri̱j chi coric chaj bih nelic wi̱' ric'uxuric re're' ch'i̱l ruc'jic re're', c'ahchi' rimahcanic chiwach i kAja̱w Jesus ru'um nok ma' c'ahchi' ta riyeb rilok'il riti'jolal ch'i̱l i riquiq'ue̱l xichihcaj chiki̱j re' rijalwachej i caxlan wi'c ch'i̱l i ri̱s u̱wa re're'.
Ru'um aj re' nik'or je aweh tak chi xa hab wach ra̱j ric'uxum i caxlan wi'c eh ra̱j ruq'uem reh i ri̱s u̱wa pe̱t k'oric til wo' chic'raj ri̱b chi re' ricapew-bal chiri̱j ok riquimic i kAja̱w Jesus wilic je eh cu re' aj wo' ru' chic'ux reh i caxlan wi'c eh chuq'uej wo' reh i ri̱s u̱wa re're'.
Je' re' chiban maj wi hab wach jeno' ric'ux i caxlan wi'c re're' eh ruq'uej i ri̱s u̱wa re' rijalwachej riti'jolal ch'i̱l i riquiq'ue̱l i kAja̱w Jesus, xa re' la' riban re're' chi wilic i ch'i'o̱j i̱b ru̱c' take rich aj niminel, re're' wilic pan yohbalil chi re' Dios riyew cho i riti'c'axic china̱.
Til pa ricorquil, ru'um chi re' Dios je' re' c'ahchi' chic ribanam, yohbal wach take yowa'i̱b wilic awu̱c' tak eh yohbal wo' wach queh ma'xta chic ransil co̱k quik'ab eh c'ahchi' quiquimibic je.
Je' re' k'uru' was tak nicha̱k' aj niminel, wi re' hoj ekojcapewenic chiri̱j rinimjic wach riquimic i Jesus re' Dios ma' eta riyew cho ti'c'axic chi kana̱,
re' cok ru' xa nic' ok nchel re' kAja̱w Jesus eriyew cho jeno' ti'c'axic chi kana̱ hoj aj niminel ru'um i kamahc re're' je' re' eriban reh chi eritik'a̱' wach kano'jbal eh reh chi je' re' nachich'uk wo' k'oric chi quina̱ take ma' re' ta aj niminel reh chi ma' eta wo' kojriyew pan ti'c'axic quich'i̱l.
Je' aj re' k'uru' was tak nicha̱k' aj niminel je' ricab nachamol awi̱b tak chi wi'c re' na'n tak wi̱' rinimjic wach ric'ulic pan ac'ux tak i riquimic i kAja̱w Jesus, chapuhcaj tak chawach take wi'c namol tak wach eh chawuy'ej wo' awi̱b tak chi je' re' hat-tak junwa'ic.
Je' ricab wi wilic jeno' aweh tak til k'e̱' ric'ahric, sakbih chi chiban cho riwa' riha̱' pa ripa̱t reh chi re' kAja̱w Dios ma' eta riyew cho ti'c'axic chana̱ tak ru'um i re' nanamol awi̱b tak chi ric'ulic pan ac'ux tak riquimic i kAja̱w Jesus. Chiri̱j xnik'or je aweh tak re're' cu wilic nak ru' toco̱m chic k'oric nwa̱j nik'orom je aweh tak xa re' la' cu re' chic nanik'orom aweh tak naquinponok wo' chic awu̱c' tak.
Re' hat-tak aweht'alim tak chi coric chi nok ja' re' ta nak hat-tak aj niminel reh kAja̱w Jesus, timahcanic nak tak ru̱c' lok'onic tak tz'akoj tiyo̱x re' ma'xta bih jeno' c'uhbal nchalic ru̱c' i Dios nquik'or maj ma' quichol ta wo' k'oric.
Je' re' k'uru' re' pe̱t be̱h k'oric nwa̱j chi charak tak chiri̱j chi ma' hab ta wach jeno' c'acharel behsemaj ricapew-bal ru'um i Lok' laj rUxlabal i Dios erik'or chi re' Jesus sihtimaj laj c'acharel xa re' la' wach take quik'oric chi behsemaj quicapew-bal ru'um i Lok' laj rUxlabal i Dios til nquiyew quik'orbal chi re' Jesus, re're' i K'atal K'oric chi kana̱ chi'nchel i hoj c'acharel.
Yu'na chiri̱j chic take bano̱j nye'eric keh hoj aj niminel chi naka'nam nanik'oric chi je' wili: Coric ru' chi re' take bano̱j rehreh take quiwach xa re' la' xa ru̱c' wo' i Lok' laj rUxlabal i Dios nchalic riye'eric i ju'jun queh re're'.
Je' wo', wilic wo' rehreh wach camanic chi naka'nam pan kaniminic xa re' la' xa chiwach wo' i jenaj chi Lok' laj Ajabe̱s c'ahchi' kacamanic.
Je' wo', q'uihleh wach ric'uhtjic rajawric i Dios riban chipam ric'acharic i ju'jun chi c'acharel xa re' la' xa re' wo' i jenaj chi Dios riyew cho rajawric chi kana̱ hoj chi'nchel aj niminel chi ribanaric.
Jenaj chic k'oric nwa̱j nik'orom aweh tak, re' k'oric re're', re' i wili: Re' Lok' laj rUxlabal i Dios riyew keh i rajawric chi ribanaric ju'jun queh i holohic laj bano̱j reh chi re' hoj nakacowsam quic'ux take kich aj niminel.
Je' re' nok wilic take aj niminel xye'eric queh ru'um i Lok' laj rUxlabal i Dios chi ru̱c' t'ulic laj no'jbal enquik'or i c'uhbal ar nchalic rik'ormojic ru̱c' i Dios. Wilic wo' take xye'eric queh ru'um i Lok' laj Uxlabal chi naquisakomem wach i k'oric ye'o̱j queh ru'um i Dios.
Ru'um wo' i Lok' laj rUxlabal i Dios, wilic wo' take nye'eric queh chi til naquich'ica̱b quic'ux chi re' Dios naribanam jeno' lok' laj nawa̱l cu̱c' eh wilic wo' take aj niminel nye'eric cajawric chi quicowsjic take yowa'i̱b.
Ma' xa re' ta re' riyew i Lok' laj rUxlabal i Dios, je' la' wo' wilic take riyew queh chi naca'nam take rinimal wach lok' laj nawa̱l. Wilic wo' riyew queh risakomsjic wach take k'oric riyew cho Dios chi naqueht'alim take c'acharel. Wilic wo' take ye'o̱j queh chi naquirakam chiri̱j chajaric chi uxlabal wilic ru̱c' jeno' c'acharel wi nchel Lok' laj rUxlabal i Dios on jeno' ma' tob laj uxlabal. Wilic wo' chic take riyew queh chi quik'oric pan tak toco̱m chic k'oric je' ru̱c' ma' re' ta quik'orbal eh wilic wo' take ye'o̱j queh chi naquisakomem wach i chaj pa' bih nquik'or take c'acharel quik'oric pan toco̱m chic k'oric.
Je' aj re' ru' yohbal wach take bano̱j wilic xa re' la' xa ru̱c' wo' i Lok' laj rUxlabal i Dios nchalic ribanaric chi'nchel re're' to̱b ta rehreh wach maj re're' nye'bic reh ju'jun chi c'acharel re' k'orel nic' pa' wach ra̱j riyeb ru'.
Re' rUxlabal i Dios rehreh wach banoj riyew kehNic' pa' wach nc'uluric ru̱c' kati'jolal kabakil hoj c'acharel chi to̱b ta q'uihleh wach tiklic wi̱' xa jenaj wo' nchoponic cho reh, je' wo' re' nc'uluric ku̱c' i hoj aj niminel chi to̱b ta nchel hoj q'uih xa re' la' xa jenaj wo' kawi̱' ru̱c' i Jesus re' Pahbamaj chi K'atal K'oric.
Ma' k'orel ta chic wi hoj on ma' re' hoj ra̱' ri'sil cho ma' Israhel, wi nchel chopo̱j on ma' chopo̱j kana̱ pan cow laj camanic, naxkanimej la' i kAja̱w Jesus eh xkajic kaha̱' re' Lok' laj rUxlabal i Dios xchalic wih'ok pan ka̱mna eh xiban chi xa jenaj chic kawi̱' i hoj juntuhm chi aj niminel.
Chi je' re' kawi̱' i hoj juntuhm chi aj niminel til je wo' ricab i kati'jolal kabakil re' q'uihleh wach ritikal tiklic wi̱',
kak'or ti chic chi re' okis eta nak nk'oric cho eh erik'or chi je wili:«A̱h! Re' hin ma' re' hin pa riman riti'jojal ribakil i c'acharel maj ma' re' ta hin k'abis, nqui ta nak erik'or.Xa ma'xta wo' nak camaj erik'or chi je' re', ma' je'? Je' re' nik'or ru'um nok til cu pa riman wo' wilic cho reh riti'jolal ribakil i c'acharel.
On wi ta nak re' xiquin erik'or chi je' wili:«Re' hin ma' re' hin nak' wachi̱s, ru'um re' ma' re' ta hin pa riman riti'jolal ribakil i c'acharel, nqui ta nak.Xa ma'xta wo' nak camaj erik'or chi je' re', ma' je'? Je' re' nik'or ru'um nok til pa riman wilic cho.
Je' wo' chic, wi ta nak xa re' ti nak' wachi̱s tiklic wi̱' chi'nchel riti'jolal ribakil i c'acharel, haj nak enchalic i rixiquin re' enbirinic wi̱'? On re' ta nak i xiquin tiklic wi̱' chi'nchel, haj nak enchalic i ju' re' enuhtz'unic wi̱'?
Raj wili chi'nchel xitik'a̱' i Dios chi coric, chi ju'junal take quicamanic reh kati'jolal kabakil xicana̱' take pa riye'a̱b re' k'orel pa' xilow chi tare̱t chi xicahnic wi̱'.
K'e̱' holonquil xiban maj wi ta nak chi'nchel tik'imaj take chi xa nak' wachi̱s on chi xa ru̱c' i xiquin, nic' nak wach nak'ormojok chi re're' jenaj riti'jolal ribakil jeno' c'acharel? Ma' nic' ta wach.
Je' re' ajic to̱b ta rehreh wach tiklic wi̱' riti'jolal ribakil jeno' c'acharel, xa jenaj wo' riwi̱' nok wilic ma' q'uih ta.
Ru'um aj re' ma' eta riban chi re' nak' wachi̱s erik'or reh nah k'abis chi je' wili:«Re' hat ma'xta bih hat camanel wi̱n, ma' nqui ta reh.On ma' wo' re' nahis eta wo' nak rik'or reh okis chi je' wili:«Re' hat xa ma'xta bih hat camanel wi̱n, ma' nqui ta wo' erik'or reh.
Je' re' k'uru' ma'xta bih jeno' chajaric je' ru̱c' tiklic wi̱' kati'jolal kabakil ma' ta nak chi bih camaj nok wilic maj re' ricorquilal re' pa' bih tiklic wi̱' kati'jolal to̱b ta xa ma' cow ta ti take nanc'uhtunic, re' take re' til camanel take chi keh.
Ru'um aj re', re' take pa' bih tiklic wi̱' kati'jolal kabakil re' nkacapaj chi ma' til ta ti curman take, re' take re' til nkaso'ej take chi coric. Je' wo' re' nka'n queh take kati'jolal re' nkacapaj chi ma' riban ta chi enkac'uhtaj lok wach sakom, til nkilow take chi coric,
raj take kati'jolal kabakil re' take wach sakom wilque̱b lok, ma' til ta ti ilo̱j chi coric ku'um. Je' re' nok re' take kati'jolal kabakil re' take xa pan c'olic wilque̱b cho, curman chi til wo' nkilow chi coric
reh chi je' re' ma' jeno' queh take tiklic wi̱' kati'jolal enquilow qui̱b chi ma' suk ta. Je' re' ajic, re' Dios xitik'a̱' take ju'jun tik reh kati'jolal kabakil reh nok chi xa jenaj quiwi̱' nok wilque̱b chi ekojquito'bej chi nakac'acharic chi suk.
Je' re' k'uru' chi xa jenaj quiwi̱' nok tikilque̱b take kati'jolal kabakil, wi wilic jeno' tik reh kati'jolal xcahnic chi ti', chi'nchel wo' kati'jolal wilic chi ti'. Wi re' hoj nkayew chi suk jeno' tik reh kati'jolal, chi'nchel wo' i kati'jolal wilic chi suk.
Yu'na ajic chi abiram tak chic chiri̱j nic' wach ncamanic kati'jolal, charak tak chiri̱j chi je' wo' re' chi'nchel i hoj aj niminel xa je' wo' na hoj ricab riti'jolal ribakil i Jesus re' Pahbamaj chi K'atal K'oric eh chi kaju'junal i hoj wilco̱j re' k'orel nic' pa' wach kawi̱' no̱j ka'n chi je' hoj ricab i ju'jun tik reh riti'jolal ribakil ru'.
Je' re' nik'or maj re' Dios chi kaju'junal i hoj xiyew cho keh rehreh wach camanic chi naka'nam. Je' re' nok re' pe̱t xiban i Dios, xichih take c'acharel re' xca'n chi nahsil c'amol quibe̱h take raj tahkanel i Jesus. Chiri̱j chic ru' re' ricab, xichih take c'acharel re' xca'n chi raj k'orol c'uhbal re' k'orel haj pa' wilic ricoj pan ca̱mna rik'ormojic eh pa ro̱x re' Dios xichih take c'acharel re' xca'n chi aj c'uhtunel take k'oric wilic chipam riC'uhbal i Dios.Ma' xa re' ta re' xiban i Dios je' la' wo' wilic take c'acharel xiyew queh rajawric chi naca'nam take lok' laj nawa̱l. Wilic wo' xiyew cajawric chi quicowsjic take yowa'i̱b. Wilic wo' take xiyew queh i lok'il chi quitobjic take cas quicha̱k'. Wilic wo' xiyew queh i lok'il chi aj ilol take camanic chipam ricamaj i Dios. Je' wo', wilic wo' xiyew queh i lok'il chi naquik'oric pan toco̱m chic k'oric je' ru̱c' ma' quitijem ta ri̱j.
Ru̱c' rehreh wach camanic ye'o̱j ru'um i Dios, ma' eta riban k'uru' chi chi'nchel take aj niminel eta nak nca'n chi nahsil c'amol quibe̱h take aj tahkanel reh i Jesus, on chi aj k'orol ta nak reh k'oric nchalic ru̱c' i Dios on chi aj c'uhtunel ta nak reh take k'oric wilic chipam riC'uhbal i Dios. Xa ta nak wo' eriban chi chi kunchelal i hoj enwih'ic kajawric chi ribanjic take lok' laj nawa̱l.
Je' wo', ma' eta riban chi ta nak chi kunchelal i hoj aj niminel enwih'ic kajawric chi quicowsjic take yowa'i̱b. Ma' wo' chi ta nak chi kunchelal enwih'ic ku̱c' i lok'il chi k'oric pan toco̱m chic k'oric je' ru̱c' ma' katijem ta ri̱j. Xa ta wo' nak chi kunchelal i hoj enkarak chiri̱j i k'oric nbanjic pan toco̱m chic k'oric reh chi nakak'orom queh take toco̱m chic kas kacha̱k'.
Re' k'oric chiri̱j i c'axoj i̱bChi je' aj re', yu'na chiri̱j chic wili nanik'oric: Kak'or ti chic, wi ta nak re' hin quinchol ta nak k'oric chipam i jarch'uk pa' chi k'oric quik'oric wi̱' take c'acharel china̱ ac'al wili on quinchol ta wo' nak k'oric chipam quik'orbal take raj tz'e' wa̱ch i Dios pan taxa̱j xa re' la' ma'xta ok c'axoj i̱b pan wa̱mna, xa ma'xta bih ritik wi̱n chi quinchol take rehreh wach k'oric re're' maj re' nik'orbal riban xa je' na ricab i ahnic riban jeno' ch'ihch' nank'ojoric, on je' ricab jeno' coten laj ch'ihch' nquicoj take aj k'ojonel wi nquik'oj chi ma'xta ricorquilal.
Je' wo', wi re' hin ye'o̱j ta nak wi̱n ru'um i Lok' laj Uxlabal chi risakomsjic wach take k'oric riyew cho i Dios chi naqueht'alim take c'acharel on ye'o̱j ta wo' nak wi̱n chi rirakmajic chiri̱j take no'jbal poyo̱j wach ru'um i Dios on re' ma' nquirak ta chiri̱j take toco̱m chic c'acharel, xa ma'xta bih eritik wi̱n mi ma'xta c'axoj i̱b pan wa̱mna. Je' wo' re' wi ye'o̱j ta wo' nak wi̱n chi til k'e̱' wo' chic nim wach nicapew-bal chi rich'iquinjic nic'ux chiri̱j i Dios chi nanik'or reh jeno' yu̱k' chi narelic je pa riye'a̱b chi junc'am wo' ti enelic je, xa ma'xta wo' bih eritik wi̱n. Chi je' re' k'uru' xa ma'xta so' ritz'akil take nic' pa' nimal eniban.
Je' wo' chic, kak'or wi re' hin enpuhcaj chi'nchel pa' bih wilic wi̱n chi quina̱ c'acharel c'axic ti nca'n eh ewo' nak nicana̱' wi̱b chi enca'n ti'c'axic wi̱n ru'um chi re' hin nitahkej i Jesus, xa re' la' ru' ma'xta ok c'axoj i̱b pa̱m wa̱mna, xa ma'xta wo' bih eritik wi̱n ribanaric re're'.
Ru'um aj re', re' wilic c'axoj i̱b pa ra̱mna ra̱j rik'orom chi re're' ma' xa mahnic' ta ti chi c'a̱ ru̱c' ras richa̱k', wilic la' ruyu'nbal chi ricuyuric mahc ru'um wilic cho quetelenic wachi̱s pa ra̱mna. Je' wo', re're' ma'xta wo' cho ixowonic i̱b pa ra̱mna, ma' k'itk'it ta eh ma' k'e̱' ta wo' riq'uihsaj ri̱b.
Re' wilic i c'axoj i̱b pa ra̱mna ma' eta riban i ra̱j ma' ra̱j banaric ru̱c' i ras richa̱k'. Ma' eta wo' risic' ribanaric take no'jbal ma' nponic ta chi quiwach take ras richa̱k', re' la' haj wilic nponic wo' chi quiwach ru' riban ribanaric. Je' wo', ma' ncakcatic ta cu̱c' take ras richa̱k' eh ma' ric'ol ta c'a̱ pa ra̱mna.
Je' wo', re're' ma' wo' nsukbic ta ric'ux nok jeno' ras richa̱k' riban i c'ahbilal, re' la' ribanaric i coric wach no'jbal nsukbic wi̱' ric'ux.
Je' re' k'uru' re' wilic i c'axoj i̱b pa ra̱mna ricuy ransil take pa' bih ti' nbanaric reh, ricoj wach i k'oric riban i Dios, xa ch'iclic wo' ric'ux chiri̱j i ras richa̱k' chi naribanam i coric eh xa wilic wo' rik'uni̱l chi ricuyuric take c'axquilal.
Ru̱c' aj take k'oric re're' nik'or aweh tak chi re' c'axoj i̱b ma' c'uhlel ma' sahchel ta wach, ra̱j nchel take bano̱j re' ye'o̱j cho keh hoj aj niminel ru'um i Lok' laj rUxlabal chi naka'nam re' take re' nariponic i rik'ijil chi ma'eta chic quicamanic keh je' ricab take i lok'il chi rik'ormojic take k'oric ra̱j i Dios chi naqueht'alim take c'acharel, on re' lok'il chi k'oric pan tak toco̱m chic k'oric on re' lok'il chi rinabjic pa̱m take no'jbal cha̱m pa̱m rinabjic qui̱j.
Yu'na re' take re're' quicamanic keh maj ma' chi'nchel ta wo' i no'jbal riyew cho keh i Dios chi nabjic eh je' wo' chic re' hoj ma' nkarak ta wo' chiri̱j chi'nchel i no'jbal reht'alim i Dios,
raj ru' namanlajok wach ricamaj i Dios pan kac'acharic narirakmajic chic chiri̱j re're'. Ar aj ru' ma'xta chic quicamanic keh take no'jbal re' ma' nrakmajic ta nak chiri̱j chi manlic.
Re' k'oro̱j cho re're' nsakomjic wach nok re' hoj kojwinakbic. Je' re' nik'or maj nok cu pan ka-uxal nak wilco̱j cho re' k'oric nka'n ch'i̱l i capewenic nka'n eh ch'i̱l wo' i no'jbal nka'n chi rich'ukuric wach i xa pa' bih nkac'ul, nka'n je' ricab riwi̱' rino'jbal jeno' aj ux, xa re' la' naxojwinakbic xo̱j kacana̱' lok chi'nchel i no'jbal re're'.
Nic' pa' wach nc'uluric ru̱c' ka-uxal je' wo' re' nkac'ul ru̱c' kaniminic. Je' wo' chic, re' keht'alim chiri̱j kaniminic yu'na xa je' na ricab i rina̱ch jeno' c'acharel c'ahchi' kilom je pan jeno' lemuh. Re' cok ru' nakojponok ar pan taxa̱j, cu re' aj ru' nakarakam chiri̱j chi'nchel. Ar naric'uluric xa je' na ricab chi c'ahchi' kac'u'lem ki̱b chi c'uta̱j ru̱c' jeno' c'acharel. Je' re' nik'or maj cu yu'na, re' hoj ma' chi'nchel ta pe nkarak chic chiri̱j re' haj wilic ra̱j i Dios chi nakeht'alim, xa re' la' nakana'bej nic' wach reht'aljic kana̱ riban i Dios til nakeht'alim wo' chi'nchel i no'jbal wilic ru̱c' i Dios.
Je' re' k'uru', re' hin nik'or aweh tak chi wilic xib wach no'jbal re' curman chi nakatikim ju' ribanaric: Re' rich'iquinjic c'uxlis chiri̱j rinimjic i Dios, re' ripahba̱bjic kac'ux chi ruyu'njic take pa' bih k'oro̱j ru'um i Dios chi nariyeb eh je' wo' re' ric'axaric ki̱b chi kibil ki̱b pan junwachil. Chi quixilac aj i oxchel wili, re' til k'e̱' nim wach riwa'ric eh re' til k'e̱' curman chi keh chi nakac'amam na̱, re' i c'axoj i̱b chi kibil ki̱b pan junwachil.
Re' rilok'onjic i Dios banarok chi coric eh chi chaklic chi̱'Til k'e̱' curman chaweh tak k'uru' chi ma̱cana̱' tak ribanaric i c'axoj i̱b. Je' wo', til wo' chic chiban ji̱k' ac'ux tak chiri̱j ribanaric take bano̱j re' riyew i Lok' laj Uxlabal keh hoj aj niminel chi naka'nam. Je' wo', til k'e̱' wo' chic nwa̱j chi chiban ji̱k' ac'ux tak chiri̱j i rik'ormojic take k'oric riyew i Dios chi nareht'aljic cu'um take c'acharel.
Je' re' nik'or maj aweht'alim tak chi xa hab wach aj niminel ye'o̱j reh chi narik'oric pan toco̱m chic k'oric je' ru̱c' ma' re' ta rik'orbal, re're' ma' xa ta ru̱c' jeno' rich c'acharel nchol k'oric, je' la' wo' nchol k'oric ru̱c' i Dios. Til pa ricorquilal nok k'oric riban ru̱c' i Dios, wi re' take k'oric riban ma' ja' sakomomaj ta wo' wach queh take birinel ru'um i Lok' laj Uxlabal, ma' hab ta wach queh quibirinic reh enrakbic chiri̱j i rik'or i aj niminel re're'.
Tz'a̱b ru' wi re' take k'oric ye'o̱j ru'um i Lok' laj rUxlabal i Dios nsakomjic wach queh take aj birinel nok nquibiraj, re' aj niminel re're' ru̱c' k'oric riban narito'bem take rich aj niminel quibirinic reh chi ricowsjic quic'ux. Ma' xa ta re're' naribanam, je' la' wo' narik'ilim take eh nariyeb wo' ricowil quicapew-bal chi ricuyuric ransil take ti'c'axic.
Je' re' ajic wi re' ye'o̱j reh chi narik'oric pan tak toco̱m chic k'oric xa re' wach reh ru' nsakomjic wach take k'oric ru'um i Lok' laj Uxlabal, re' aj niminel re're' xa chi ribil wo' ri̱b c'ahchi' ricowsam ric'ux, tz'a̱b ru' re' nrakbic chiri̱j haj wilic take k'oric ra̱j riyeb i Dios eh risakomej lok wach queh take quibirinic reh re' aj niminel re're', re' wo' take i rich aj niminel ricowsaj quic'ux ru̱c' take k'oric riban.
Chi wi̱n hin k'e̱' nak holonquil eh k'e̱' nak nponic chi niwach chi chawunchelal hat-tak etik'oric tak pan tak toco̱m chic k'oric, xa re' la' til k'e̱' wo' chic tare̱t wi re' hat-tak tichol wo' tak risakomsjic wach take k'oric ra̱j riyeb i Dios chi nareht'aljic cu'um take c'acharel. Je' re' nik'or maj re' risakomsjic lok wach i k'oric ra̱j riyeb chi eht'aljic i kAja̱w Dios k'e̱' wo' chic lok' chiwach chi na̱cholic k'oric pan tak toco̱m chic k'oric. Ru̱c' wili ma' nwa̱j ta nik'orom chi re' k'oric pan tak toco̱m chic k'oric ma' ta nak chi rilok'il. Ma' je' ta re', wilic la' wo' rilok'il xa re' la' ru' curman chi re' c'acharel nk'oric pan toco̱m k'oric ewo' risakomej wach i k'oric ric'ul chi queh take rich aj niminel eh chi je' re' ewo' ncowjic quic'ux ru̱c' take k'oric enquibiraj.
Yu'na was tak nicha̱k' aj niminel chacoj tak rehtal i jenaj rehtalil nanicojom wili. Kak'or ti chic chi re' hin equino̱j c'olok awu̱c' tak eh equinoquic chi k'oric pan toco̱m chic k'oric chaxilac tak. Wi ma' nsakomjic wach aweh tak take k'oric re're', chaj bih etirito'bej tak wi̱' i chaj bih enik'or re're'? Ma'xta bih, maje'? Re' k'e̱' wo' chic tare̱t k'uru' chi re' hin enisakomej wach aweh tak i chaj bih jeno' no'jbal eriyew wi̱n i Dios chi eht'aljic, on chi enik'or aweh tak jeno' k'oric ra̱j i Dios chi na̱weht'alim tak, on chi enik'or aweh tak jeno' c'uhbal hin tijimaj wi̱', maje'? Je' re' nik'or maj ru̱c' niban re're', re' hat-tak til encowjic ac'ux tak chiri̱j i Dios.
Je' re' k'uru' wi re' hin equink'oric pan toco̱m chic k'oric xa re' la' ru' ma' nisakomej wach take k'oric re're', xa ma'xta bih camaj eniban maj enak nc'uluric wu̱c' je' ricab nc'uluric cu̱c' take tz'a'bal reh esbal bi̱ch je' ricab i caxlan a̱j su̱b ch'i̱l i a̱rpa. Nansubjic pa̱m i caxlan a̱j on nank'ojmojic wach i a̱rpa, wi re' c'acharel ma' nchol ritz'a'jic i xa pa' wilic queh tz'a'bal re're', nic' ta wo' wach na'eht'aljok haj wilic i bi̱ch c'ahchi' resmejic cho.
Je' wo' re' nc'ulmujic ru̱c' jeno' sol re' c'ahchi' risubem pa̱m jeno' ch'ihch' laj su̱b chi riye'eric je rehtalil queh take rich'i̱l chi naquitik'a̱b qui̱b chi k'ak'anic. Re' take rich'i̱l i sol re're' ma' eta wo' nquirak chiri̱j chaj bih rehtalil c'ahchi' riye'eric je queh wi re' su̱b re're' ma' c'ahchi' ta risubjic pa̱m chi coric.
Nic' pa' wach nc'uluric cu̱c' take k'o̱j re're', je' wo' re' nc'uluric awu̱c' hat-tak natik'oric tak pan toco̱m chic k'oric. Wi ma' nasakomej ta tak wach take k'oric re're', nic' aj wo' wach narakmajok chiri̱j i chaj bih c'ahchi' ak'orom tak? Re' hat-tak xa je' na nchel xa pan te̱w c'ahchi' ak'oric tak wi ma' nsakomjic ta wach i k'oro̱j awu'um tak, maje'?
Yu'na jenaj chic rehtalil enicoj ru̱c' take rehreh wach k'oric wilic china̱ ac'al. Re're' rehtalil nicoj maj chi'nchel i hoj keht'alim chi ju'junal queh take k'oric re're', wilic ju'jun tuhm chi c'acharel quirakbic chiri̱j ru'um chi quik'orbal.
Kak'or k'uru' chi jeno' c'acharel c'ahchi' rik'oric cho wu̱c' parik'orbal eh re' hin ma' nirak ta chiri̱j i k'oric c'ahchi' rik'orom wi̱n, re' hin enik'or chi re' c'acharel re're' ma' re' ta wich nitinami̱t eh je' wo' re' erik'or wi̱n ru' wi ma' rirak chiri̱j i k'oric enik'or reh, maje'?
Je' aj re' k'uru' was tak nicha̱k' aj niminel re' til k'e̱' nawotowej tak richolic ribanaric take bano̱j re' riyew i Lok' laj Uxlabal keh hoj aj niminel chi naka'nam, til nipahkaj aweh tak chi chiban ji̱k' ac'ux tak chiri̱j take bano̱j re' til encamanic chi riye'eric ricowil quic'ux take nquimol qui̱b chi rilok'onjic wach i Dios.
Ru'um aj re' nik'or aweh tak i wili: Wi jeno' hab wach nk'oric pan toco̱m chic k'oric re' ma' nrakmajic ta wo' chiri̱j cu'um take quibirinic reh, chipahkaj reh kAja̱w Dios chi ye'erok ta nak wo' reh chi nchol risakomsjic wach ru' queh take ras richa̱k' c'ahchi' quibirinic reh.
Kacoj jeno' rehtalil chiri̱j ribanaric i ti̱j. Kak'or ti chic chi naniban niti̱j, re' Dios eriyew wi̱n chi nanik'oric pan toco̱m chic k'oric. Re' ti̱j eniban re're' ma' eta wo' nirak chiri̱j maj ma' re' ta wo' nik'orbal c'ahchi' nik'oric wi̱'.
Wi je' re' nc'uluric, chaj bih ra̱j banaric k'uru'? Cu nanibanam na niti̱j on cu nanibichinic na pan toco̱m chic k'oric? Na̱c, eriban xa re' la' curman wo' chi nanibanam niti̱j on nanibanam nibi̱ch chi c'ahchi' wo' nirakam chiri̱j chi coric haj wilic i c'ahchi' nik'orom.
Kacoj chic jeno' rehtalil. Kak'or ti chic chi re' hat-tak na̱banam tak jeno' tioxonic chi rilok'onjic i Dios pan toco̱m chic k'oric. Re' tioxonic ena'n tak re're' ma' eta wo' narak tak chiri̱j ru'um chi ma' re' ta wo' pan ak'orbal tak c'ahchi' ak'oric tak wi̱'. Nok je' re' c'ahchi'ca̱t tak wilic ok jeno' awich aj niminel c'ahchi'ca̱t tak ribiram, re're' ma' eta wo' rirak chiri̱j re' chaj bih enak'or tak. Wi je' c'ahchi'ca̱t tak re' awich aj niminel tak ma' nic' ta wo' wach nachituna̱' ri̱b chi tioxonic awu̱c' tak, ma' wo' eta nak rik'or chi ricorquilal i tioxonic c'ahchi'ca̱t tak wi ma' sakom wach chi reh i c'ahchi' ak'orom tak maje'?
Re' hin k'e̱' nitioxej reh Dios chi re're' xiyew wi̱n chi q'uihleh wach k'oric quinchol wi̱' k'oric chiwach i tichol tak wi̱' hat-tak,
xa re' la' re' hin nok wilqui̱n chi quixilac take aj niminel nquimol qui̱b chi rilok'onjic wach i Dios ma' quink'oric ta pan jeno' toco̱m chic k'oric re' ma' nquirak ta chiri̱j ru', re' la' k'orel pa' wilic i quik'orbal quik'oric wi̱', re' wo' re' quink'oric wi̱' cu̱c'. Chi je' aj re' ru', re' hin k'e̱' nponic chi niwach chi enquirak chiri̱j chajaric c'uhtunic nwa̱j nibanam queh re' nichihim rik'ormojic queh chipam quik'orbal, to̱b ta xa quib xib ok ti chi k'oric quinchol rik'ormojic chiwach rik'ormojic yohbal wach pan toco̱m chic k'oric re' ma' nquirak ta chiri̱j.
Chi je' aj wili k'uru' wich aj niminel, re' hat-tak ma' riban ta chi re' ano'jbal tak ma' ja' manlic ta wach je' ricab rino'jbal jeno' t'uch ha'lac'un, curman la' chi naribanam chi til manlic chic wach je' ricab rino'jbal jeno' rijeb laj winak chi ncapewenic chic chi coric. Haj ti cok wilic til eriban chi enac'am tak tz'eht reh rino'jbal i ha'lac'un, re' nok chi re're' ma' no̱j ta ricapew-bal china̱ ribanaric i c'ahbil laj no'jbal.
Jenaj chic ribiral nwa̱j nik'orom aweh tak reh chi enarak tak chiri̱j take k'oric xnik'or lok chiri̱j i k'oric pan tak toco̱m chic k'oric. Najtir cho k'i̱j nok re' take kich ra̱' ri'sil cho ma' Israhel ma' xca̱j ta quibiram k'oric chiwach i Dios, re're' xiyew rehtalil queh chiri̱j i ti'c'axic naquic'ulum cu̱c' take caj ixowonel. Ru'um aj re' chipam i Lok' laj Hu̱j re' tz'ihmbimaj wi̱' riC'uhbal i Dios je' wili rik'or:“Re' hin Dios nanitak'a̱b je take c'acharel toco̱m quik'orbal chi ribanaric ti'c'axic queh nitinami̱t.Re' take c'acharel re're' naquik'oric pan toco̱m chic k'oric re' ma' queht'alim ta nitinami̱t.Naquik'orom nak ricorquil queh take nitinami̱t xa re' la' xa ta nak chi je' re' naquibirinic k'oric chi niwach, nqui Ajabe̱s Dios.
Je' aj re' ru' charak tak chiri̱j chi re' k'oric pan jeno' toco̱m chic k'oric, re're' wilic chi jenaj rehtalil queh take ma' quicojbic ta wach i kAja̱w Jesus reh chi ru̱c' re're' enquirak chiri̱j chi ma' wilic ta chi quina̱ ricuse'sbal i Dios. Re' k'oric re're' ma' re' ta nchel jenaj rehtalil chi queh take quinimanic reh i kAja̱w Jesus. Tz'a̱b ru' re' risakomsjic wach take k'oric ra̱j riyeb i Dios chi nareht'aljic cu'um take c'acharel, re're' til wilic chi jenaj rehtalil chi keh hoj jarub kojniminic chic reh Jesus eh chi ru̱c' re're' nquirak chiri̱j chi wilic chi quina̱ ricuse'sbal i Dios. Chi je' aj re' ricamaj, re' rehtalil re're' ma' re' ta nchel queh take ja' re' ta aj niminel take.
Je' re' k'uru' chacoj wo' tak rehtal i nanik'orom wili: Kak'or chi re' hat-tak nanamol awi̱b tak chi rilok'onjic wach i Dios, chawunchelal ok nchel toquic tak chi k'oric pan toco̱m chic k'oric re' ma' re' ta ak'orbal tak. Nok je' re' k'oric na'n tak noquic cok jeno' ma' re' ta aj niminel on jeno' c'acharel ma' rirak ta chiri̱j chi wilic take k'oric riyew i Lok' laj Uxlabal keh hoj aj niminel. Re' c'acharel re're' erik'or chi ma' suk ta pa̱m ana̱ tak ru'um chi ma' rirak ta chiri̱j chaj bih nak'or tak.
Re' cok ru' kak'or chi nanoquic cok i c'acharel re're', xa chaklic chic chi̱' riye'eric cho rik'ormojic take c'uhbal riban aweh tak i kAja̱w Dios chi na̱c'ulum tak chi queh ritinami̱t, chaj nak bih enc'uluric? Til pa ricorquil, re're' til enak nch'uk ric'ux ru̱c' take k'oric ena'n tak maj ru'um reh ak'orbal tak re' nayew chawunchelal hat-tak, naric'uhtjic reh ru'um i Dios chi pan mahc wilic eh chi ru'um re' nariye'eric cho ti'c'axic chi quina̱ wi ma' xipahkaj ta ricuybal chiwach ru'.
Chiri̱j chic re' nok re' i Lok' laj rUxlabal i Dios resam chic lok wach sakom haj wilic i mahc c'olic cho pan ca̱mna, re're' til narixuc'a̱b ri̱b chi riye'eric rilok'il i kAja̱w Dios chi c'ahchi' rik'orom chi til coric, re're' til wilic chaxilac tak.
Re' lok'onic chaklic chi̱' ra̱j banaricWas tak nicha̱k' aj niminel, yu'na nwa̱j nik'orom aweh tak chi nachamol awi̱b tak chi rilok'onjic wach i Dios re' take wili curman chi na̱banam tak: Wilic ok aweh tak aj c'amol na̱ bi̱ch lok'onbal wach i Dios. Wilic ok aj c'uhtunel reh riC'uhbal i Dios. Wilic ok aj sakomonel wach jeno' k'oric riyew cho Dios queh ritinami̱t. Wilic ok take quik'orok riC'uhbal i Dios pan toco̱m chic k'oric. Wilic ok wo' quijalbok reh take c'uhbal k'oro̱j pan toco̱m chic k'oric. Nic' pa' nimal naribanaric chi lok'onbal wach i Dios til camanok chi cowsbal quic'ux take awich aj niminel tak.
Je' wo' chic, wi chaxilac ok nchel hat-tak wilque̱b ok take aj niminel quik'oric pan toco̱m chic k'oric, tare̱t chi quik'orok, re' cok ru' xa quib on xa xib ok ti queh quik'orok eh til ok ca'n chi chaklic chi̱' chi quiju'junal. Wi xicohlaj i jenaj, re' chic i jenaj erip'ut k'oric xa re' la' ru' curman chi wilic jenaj chic aj niminel erijal i k'oric haj wilic c'ahchi' ribanaric queh take aj birinel.
Tz'a̱b ru' wi ma' chi jeno' hab wach c'ahchi' rijalbic i quik'orbal take quik'oric pan toco̱m chic k'oric, sakbih chi re' take aj niminel re're' ma' eta quik'oric pan comonil, quilok'ej la' wach i Dios xa pan quicapew-bal on nok xa cutquel wilque̱b chi lok'onic chiwach i Dios.
Je' wo' nwa̱j wo' nik'orom i wili: Wi wilic take aj k'orol reh take k'oric riyew cho i Dios chi queh ritinami̱t, xa quib on xib ok ti chi aj niminel quik'orok re' cok ru' ca'n chi chaklic chi̱' chi quiju'junal eh re' take toco̱m chic aj niminel ca'n ri̱j chi manlic haj wilic take k'oric c'ahchi' rik'ormojic.
Je' ricab wi wilic jeno' aj niminel tz'uklic cok ar eh enye'eric cho rik'orbal ru'um i Lok' laj Uxlabal chi rik'ormojic jeno' c'uhbal ra̱j riyeb i Dios chi eht'aljic, re' jenaj chic re' c'ahchi' rik'oric chi pe̱t, chicana̱' chi re' jenaj chic re're' enk'oric chi quina̱ take aj niminel chi rik'ormojic i k'oric c'ahchi' riye'eric reh.
Ru̱c' wili ma' nwa̱j ta nik'orom chi ma' ta nak eriban chi equik'oric chi'nchel take nic' pa' q'uihal quik'oric reh k'oric riyew cho i Dios chi queh take ritinami̱t. Eriban chi chi'nchel equik'oric xa re' la' ru' curman chi quiju'junal naquik'oric reh chi je' re', re' take quich aj niminel enquitijej i c'uhbal riyew cho i Dios eh ewo' ncowjic quic'ux ru'um reh take k'oric re're'.
Je' aj re' ru', re' take aj k'orol reh k'oric riyew i Dios, re' take re' equichol ribanaric ri̱j chi coric haj til ric'ul chi equik'oric eh haj ma' eta riban chi equik'oric.
C'olok pan ac'ux tak i wili: Re' Dios ma' ra̱j ta chi xa cha'n aweh i lok'onic naka'nam chi ma' chaklic ta chi̱'. Re' la' ra̱j ru' chi chi'nchel naribanaric chi chaklic chi̱' eh pan sukquil c'uxlis.Ru'um aj chi curman chi chaklic chi̱' i lok'onic naribanjic pan tak ju'jun comonil nquimol wi̱' qui̱b take aj niminel xa haj ye'a̱b,
nik'or chi re' take ixok quiwih'ic pan acomonil tak je' ru̱c' nquimol qui̱b chi rilok'onjic i Dios, ma' riban ta chi etiquipit tak ru̱c' ribanaric jeno' pahkanic enca'n cok chiri̱j i c'uhtunic c'ahchi' ribanaric. Re' take re' xa quijutzic la' naquiwih'ic chaxilac tak eh naquibirinic wo' k'oric chiwach i quibahi̱l je' ricab wo' i k'oro̱j chipam i c'uhbal nchopbic kana̱ i hoj ra̱' ri'sil cho ma' Israhel chi re' take ixok naquibirinic k'oric ru̱c' chaj bih quitak'majic take wi̱'.
Je' ricab wi chipam jeno' moloj i̱b chi rilok'onjic wach i Dios wilic ok jeno' ixok wilic jeno' pahkanic ra̱j ribanam, ma' eta riban chi eriban cok i pahkanic chipam i moloj i̱b re're', curman la' chi nasoljok je pa ripa̱t ch'i̱l i ribahi̱l, ar eribiraj reh haj nak wilic i pahkanic xa̱j ribanam chipam i moloj i̱b. Je' re' nik'or chi chiban maj ma' holohic ta nc'utunic nok jeno' ixok nk'oric chi quina̱ take winak chipam i comonil re' nlok'onjic wi̱' wach i Dios.
Je' re' ru' nik'or aweh tak xa re' la' wi re' hat-tak ma' nawa̱j ta ac'amam tak na̱ i c'ahchi' nik'orom xa ma'xta bih xa̱j rik'orom. Re' cok ru' c'olok pan ac'ux tak chi ma' re' ta hat-tak xatmiksinic tak cho reh riC'uhbal i Dios eh ma' wo' xa re' ta nak ti hat-tak xatc'ulbic tak reh.
Je' aj re' k'uru' wi hab wach jeno' chaxilac tak ricapaj chi re're' jenaj aj k'orol reh k'oric riyew cho i Dios chi queh ritinami̱t, on chi re're' ye'o̱j rik'orbal ru'um i Lok' laj Uxlabal reh chi narik'oric chi quina̱ take ritinami̱t i Dios, ewo' ricoj rehtal chi re' nic' pa' nimal take k'oric c'ahchi' nitz'ihmbam je aweh tak, ru̱c' wo' i kAja̱w Jesus xchalic rik'ormojic.
Tz'a̱b ru' wi ma' ricoj wach chi je' re' eh ma' ra̱j ric'amam na̱ i nic' nimal i k'oro̱j lok wu'um, ma' nbirmijic wo' ru̱c' i haj wilic nak k'oric ra̱j rik'orom.
Je' aj re' k'uru' was tak nicha̱k' aj niminel, chachop ac'ux tak chiri̱j i rik'ormojic take k'oric riyew cho Dios chi queh i ritinami̱t eh ma̱pit tak take re' nca'n k'oric pan toco̱m chic k'oric nok namol awi̱b tak chi rilok'onjic wach i Dios.
Re' cok ru' chi'nchel i pa' bih naribanjic chi rilok'onjic wach i Dios pan acomonil tak, cha'n tak chi coric eh je' wo' chic chi chaklic chi̱'.
Re' ric'uhtjic ri̱b i Jesus naxuctic cho chi quixilac take camnakRe' chic yu'na was tak nicha̱k' aj niminel nwa̱j chi c'olok cho pan ac'ux tak ribiral i c'uhbal chiri̱j i Jesus re' nik'orom cho aweh tak. Re' ribiral re're', re' xac'ul tak pan awa̱mna tak chi coric eh cu yu'na chi k'i̱j xa cu pa'lic wo' ac'ux tak chiri̱j,
re' wo' re' nto'bonic aweh tak chi na̱co'ljic tak chiwach i ti'c'axic naquic'ulum take aj mahc. Je' re' eriban re' cok ru' wi xatik tak ju' richopjic ac'ux tak chiri̱j i nic' pa' nimal nik'orom aweh tak. Tz'a̱b ru' ma' xachop tak ac'ux, re' niminic c'ahchi'ca̱t tak naricahnic chi xa ma'xta bih ritik aweh tak.
Re' take pe̱t k'oric xnik'or aweh tak chiri̱j i ribiral xnic'ul re're' ru̱c' i kAja̱w Jesus, re' take wili: Re' Jesus re' Pahbamaj chi K'atal K'oric, xquimic reh chi xcuyuric kamahc. Je' wo', chi re're' xquimic re' k'orel nic' pa' wo' wach je' tz'ihmbimaj cho chiri̱j chipam i Lok' laj Hu̱j wilic wi̱' riC'uhbal i Dios.
Ch'i̱l re're', nik'or wo' chi to̱b ta re' Ajabe̱s k'atal k'oric Jesus xmuk'unjic naxquimic je, re're' xucsjic wo' chic cho pa ro̱x k'i̱j riquimic nimbal wo' take reh k'oric tz'ihmbimaj cho chiri̱j chipam i lok' laj hu̱j re're'.
Je' wo' chic xnik'or aweh tak chi naxucsjic cho chi quixilac camnak, re' Jesus xic'uhtaj ri̱b reh ma' Se̱pas re' ribihnej wo' chi Luch eh chiri̱j chic ru' xic'uhtaj wo' ri̱b queh take pa reh chic pahbamaj chi c'amol quibe̱h raj tahkanel.
Je' wo', nok ric'uhtam chic ri̱b chi quiwach take pahbamaj chi aj c'amol be̱h raj tahkanel, re' Jesus xic'uhtaj wo' ri̱b queh take riq'uihal chi aj niminel re' ma' xa ta wilque̱b junik'ob ho'c'ahl  ok chi cunchelal. Chi quixilac take juntuhm re're', wilic take camnak chic take je eh wilic wo' cu c'achalque̱b.
Ma' xa ta wo' queh take chi'nchel re're' xic'uhtaj ri̱b i kAja̱w Jesus maj cu xam be̱h chic xic'uhtaj wo' ri̱b wi̱n i hin, xa re' la' wu̱c' i hin xc'uluric je' ricab nc'uluric ru̱c' jeno' t'uch ha'lac'un re' c'axic naxc'ulic wach k'i̱j sakom ru'um chi ma' pa rik'ijil ta rasbal xasjic. Je' re' nik'or ru'um nok pan pe̱t be̱h cho, re' hin ma' xwa̱j ta nak ninimem i kAja̱w Jesus
re' la' chic i ti'c'axic xniban queh jarub pa' chi comonil moloj wach aj niminel reh Dios. Je' aj re' xinbanic cho i hin re' ma' nim ta ti niwach chi quiwach take pahbamaj chi nahsil c'amol quibe̱h raj tahkanel i kAja̱w Jesus eh ru'um reh take nic' nimal xniban cho re're', til ma' ric'ul ta nak chi wi̱n chi narik'ormojic nibihnal chi hin wo' pahbamaj chi c'amol quibe̱h take aj niminel reh Jesus.
To̱b ta wo' nak ma' ric'ul ta chi wi̱n i nicamaj ye'o̱j, re' Dios xic'uhtaj cho richak'lamil chi nina̱ eh xiquetelej cho wach nic'acharic chi naricamanic reh chipam ricamaj. Ru'um aj wo' reh rito'bal riyew cho chi nina̱, re' hin k'e̱' nim wach i camanic c'ahchi' nibanam chiwach xca'n take wich pahbamaj chi aj c'amol be̱h aj niminel reh Jesus, xa re' la' i camanic re're' ma' c'ahchi' ta nibanam ru̱c' xa wansil wi̱b, re' la' rato'bil i kAja̱w Dios nto'bonic wi̱n chi ribanaric.
Je' aj re' k'uru' was tak nicha̱k', re' ricorquilal i c'uhbal chiri̱j ructic cho i Jesus chi quixilac take camnak ma' k'orel ta hab wach narik'oric reh, wi re' nchel i hin on re' take cho pahbamaj take chi aj c'amol quibe̱h aj niminel reh Jesus xik'oric cho reh. Haj cok wilic til wilic riwa'ric, re' chi, chi kunchelal i hoj raj k'orol i Jesus nkak'or ribiral i c'uhbal re're' eh re' wo' xacoj tak wach hat-tak.
Re' Jesus naribanic chi re' take camnak nacuctic wo' chic choYu'na jenaj chic k'oric nwa̱j nik'orom aweh tak: Re' c'uhbal nkapuhcaj rik'ormojic i hoj, re' wo' chi re' Jesus re' Pahbamaj chi K'atal K'oric xucsjic cho chi quixilac take camnak. Wi til coric chi re' Jesus xuctic wo' cho chi quixilac camnak, chaj wa'ric k'uru' nok nbirmijic i c'uhbal re're' wilic take aj niminel chaxilac hat-tak quik'oric chi re' take camnak ma'xta chic cuctic cho chi c'acharic?
Chacapaj tak chiri̱j take wili: Wi til ta nak coric chi re' take camnak ma'xta chic cuctic cho chi c'acharic, ra̱j rik'orom chi re' Jesus re' Pahbamaj chi K'atal K'oric ma'xta wo' nak chic nuctic cho?
Wi je' ta nak re', ra̱j wo' nak rik'orom chi re' c'uhbal nkapuhcaj rik'ormojic i hoj chiri̱j i Jesus re' Pahbamaj chi K'atal K'oric eh ch'i̱l wo' i niminic na'n hat-tak ru'um reh kac'uhbal, xa ma'xta nak bih eritik keh.
Je' wo', wi til coric chi re' Jesus re' Pahbamaj chi K'atal K'oric, ma' ta xuctic cho chi quixilac take camnak, raj rik'orom chi re' hoj re' pahbamaj chi aj k'orol c'uhbal til hoj aj chucul aj k'orol riC'uhbal i Dios. Je' re' nik'or maj re' hoj c'ahchi' nak kak'orom chi re' Dios xucsaj cho i Jesus chi quixilac take camnak eh chi ma' je' ta wo' re' nk'oric wi̱'. Je' wo' chic, wi til coric chi re' take camnak ma' cuctic ta chic cho, ra̱j rik'orom chi re' Dios ma' xucsaj ta wo' nak cho i Jesus chi quixilac take camnak.
Je' re' nik'or maj pa ricorquilal wi re' take camnak ma'xta chic cuctic cho, til wo' nak coric chi re' Jesus re' Pahbamaj chi K'atal K'oric ma' xuctic ta wo' nak cho chi quixilac take camnak.
Je' aj re' k'uru' je' ricab xnik'or chic lok aweh tak, wi ta nak re' Jesus re' Pahbamaj chi K'atal K'oric ma' xuctic ta cho chi quixilac take camnak, xa ma'xta nak bih ritik aweh tak chi c'ahchi' animem tak i Jesus. Je' re' nik'or ru'um nok xa cu re' wo' nak i mahc wilic rajawric chana̱ tak ncahnic wi̱'.
Ma' xa ta re're', je' la' wo' wi ta nak ma' xuctic wo' chic cho i Jesus chi quixilac camnak, ra̱j rik'orom chi re' nic' pa' q'uihal take c'acharel xquinimej i Jesus nok ja' quiquimic ta je, xa ma'xta bih nqui chi xquich'ica̱' je quic'ux chiri̱j reh chi nacuctic cho ru'um chi quixilac take camnak.
Je' wo' chic, re' aj chic i hoj re' nkanimej i Jesus chiwach take k'i̱j c'achalco̱j wi̱' wili, ma' coric ta na chi re' hoj c'ahchi'co̱j chi niminic ru'um c'ahchi' kuy'em chi nakojquimok je nakac'acharic wo' chic cho ru'um i Jesus? Je' re' i kacapew-bal xa re' la' wi ma' je' ta wo' re' enc'uluric ku̱c', ra̱j rik'orom chi til wo' chic k'e̱' ti' keh ru̱c' kano'jbal chi quiwach take chi'nchel c'acharel. Je' re' nik'or maj ma' coric ta laj tijbal nak c'ahchi' kacojom wach ncahnic wi̱'.
Raj i wili ma' re' ta nchel chucuj laj k'oric c'ahchi' kacojom wach. Je' re' nik'or maj til pa ricorquil, re' Jesus re' Pahbamaj chi K'atal K'oric xuctic cho chi quixilac take camnak eh ru'um chi re're' i rija'quil i pe̱t uctel chi quixilac take camnak je' ricab naricut cho pe̱t wach jeno' tic narirak cho rik'ijil i wachanic, re' wo' re' narucsunic cho keh hoj raj niminel chi quixilac camnak. Ru'um aj re' wilic i kuyu'nbal chi to̱b ta kojquimok je xa nakuctic wo' cho chi quixilac take camnak.
Je' re' nik'or maj je' ricab nok chi ru'um reh ribano̱j i jenaj chi winak re' Aran xoj-ehtric quimic ru̱c' riquimic ru' je' wo' re' ru'um reh ribano̱j i jenaj chic winak re' Jesus xoj-ehtric wo' uctic chi quixilac take camnak ru̱c' i ructic cho ru'.
Ma' xa ta re're', je' la' wo' je' ricab nok chi ru'um reh ribano̱j i xa jenaj chi winak re' kaj najtir k'i̱j Aran xoquic cho i quimic chi kana̱ wo' i hoj, je' wo' re', ru'um wo' reh ribano̱j i xa jenaj chic chi winak re' Jesus re' Pahbamaj chi K'atal K'oric xoj-ehtric wo' i hoj aj niminel chi nakac'acharic wo' chic to̱b ta nchel kojquimok je.
Nariponic wo' chic i k'i̱j chi chi'nchel naricahnic chi ri'sil ro̱k k'ab i Jesus ch'i̱l i DiosChi je' re' k'uru', re' wili ma' ra̱j ta rik'orom chi hoj ta nak junuctic cho chi quixilac camnak. Ma'xta. Je' re' nik'or maj re' Dios chaklic chi̱' ucsunic naribanam cho. Je' re' ajic je' ricab nok chipam junseht ok chi abi̱x nmoloric cho i pe̱t rihk nelic cho, je' wo' re' ru̱c' i Jesus re' Pahbamaj chi K'atal K'oric. Je' re' nik'or maj re' wo' re' i pe̱t ucsumaj cho ru'um i Dios chi quixilac take camnak. Chiri̱j chic re' nasoljok wo' chic cho i Jesus chi kac'amaric, re' hoj aj niminel je' ru̱c' hoj chic camnak je nakuctic wo' chic cho chi quixilac take camnak je' ricab nanmoloric cho chi'nchel i jal nanbanaric cho i jach.
Je' wo' chic re' kAja̱w Jesus naribanam wo' chi re' take aj nahsil ma'eta chic nwih'ic cajawric chi quina̱ take c'acharel, je' wo' re' naribanam cu̱c' take nahsil chi quina̱ take ma' tob laj uxlabal. Ar aj ru' chi'nchel naricohlsjic wach. Je' re' nik'or maj chiri̱j re're', re' Jesus narik'ahsam pan k'ab i rAja̱w Dios reh chi xa re' wach re' enwih'ic chi aj nahsil chi quina̱ chi'nchel.
Je' aj re' naric'uluric xa re' la' pe̱t chiwach i re're', curman chi re' kAja̱w Jesus narichopom quina̱ chi'nchel cu rehtal riyew pa ro̱k take chi'nchel raj ixowonel.
Re' raj ixowonel i Jesus re' xam be̱h nariyeb pa ro̱k, re' i quimic.
Je' re' nik'or ru'um nok chipam i Lok' laj Hu̱j wilic wi̱' riC'uhbal i Dios rik'or chi re're' naribanam chi re' kAja̱w Jesus nariyeb pa ro̱k chi'nchel. Xa re' la' nok nk'ormojic chi chi'nchel re're' ma' ra̱j ta rik'orom chi re' Dios xcahnic ta wo' nak chi ri'sil rajawric i Jesus. Ma' je' ta re' maj re' wo' i Dios xye'bic reh chi'nchel chi ri'sil rajawric i kAja̱w Jesus.
Je' re' ajic chi'nchel nariye'eric chi ri'sil rajawric i Ac'unbe̱s Jesus eh chiri̱j chic ru' re're' naricojom wo' ri̱b chi ri'sil rajawric i Ajabe̱s Dios re' xcojbic wo' reh chi'nchel chi ri'sil rajawric ru'. Chi je' aj re' xa re' wo' i kAja̱w Dios naricahnic chi nahsil chi quina̱ chi'nchel eh ma' jeno' chic naricahnic chi ma' ta nak enwih'ic chi ri'sil rajawric ru' ch'i̱l i Jesus.
Re' take camnak til nacuctic wo' chic choYu'na ticapewenok tak chiri̱j i wili: Wilic na jeno' aweh tak erikahsaj riha̱' pa rijelow-bal jeno' c'acharel re' ma' xinimej ta i Jesus naxquimic je? Ma'xta, maje'? Kak'or wi wilic ta nak jeno' je' re' eriban, re' c'acharel re're' xa ma'xta nak bih naricamanic reh wi re' Dios ma' eta riyew wo' chic ric'acharic jeno' camnak chic je.
Je' wo' chic, wi re' take camnak ma'xta chic cuctic cho, chaj aj camaj nok re' hoj eli̱c i k'i̱j nkayew ki̱b pan yohbalil chi c'uhbalanic?
Was tak nicha̱k' aj niminel, je' re' nibiraj aweh tak maj je' ricab nok quincapewenic chawi̱j tak ru̱c' richoporic ac'ux na'n tak chiri̱j i kaK'atal K'oric Jesus re' Ajabe̱s wo' chi kana̱, k'e̱' nsukbic nic'ux awu'um tak, coric wo' chi re' hin xa eli̱c wo' i k'i̱j niyew wi̱b pan yohbalil chi c'uhbalanic chi xa cuc'tak nak chic ma' quino̱j pan quimic.
Je' re' k'uru' je' ricab chi re' hin ayu' pan tinamit E̱peso c'ahchi' nic'ulum ti'c'axic cu̱c' take tinamit xa josk'onak chic take, je' ricab chi jeno' winak ripaj ri̱b chi peletenic ru̱c' jeno' josk' laj chicop. Chaj bih ritik wi̱n k'uru' chi je' re' c'ahchi'qui̱n wi pan jenaj k'i̱j ma'xta chic wuctic cho chi quixilac take camnak? Ma'xta nak bih, maje'? Ru'um aj re' nik'or aweh tak wi til coric nchel chi re' take camnak ma'xta chic cuctic cho, sakbih nak chi wi̱n chi eniban risukquil nic'acharic china̱ ac'al wili je' ricab rik'or i jenaj k'oric nk'ormojic chi je' wili:“Kasuksaj tak kac'ux yu'na, ka'n tak kawa' kaha̱' ru'um nok chi kawach johtok ma' keht'alim ta chic wi c'achalco̱j eh chi je' re' ma'xta chic bih enka'n ribanaric, nqui i rik'or i k'oric re're'.
Je' re' k'uru' ma̱cana̱' tak chi re' take quicapewenic chi je' re' enquijot' acapew-bal tak, chacoj aj tak rehtal i jenaj chic k'oric k'oro̱j cho ru'um jenaj winak aj no'jbal naxik'or cho chi je' wili:“Xa hab wach jeno' c'acharel xa k'unk'un chic ch'i̱l jeno' chic c'acharel ma' holohic ta rino'jbal, eno̱j sahchok wach i holohic laj capew-bal nak wilic ru̱c' ru'um nok re' chic rino'jbal i c'ahbil rino'jbal winak eric'am tz'eht reh, nqui xik'or cho.
Je' re' nok ma̱cana̱' tak chi jeno' ma' holohic laj capewenic chiri̱j i cuctic cho take camnak eriban chi etimahcanic tak, re' la' hat-tak na'lajok aweh tak ru̱c' ricorquilal riC'uhbal i Dios. Je' re' nik'or maj chaxilac tak wilic take ma' ja' cu nquirak ta chiri̱j chi manlic haj wilic rik'or i c'uhbal chiri̱j i Dios re're'. Je' re' nik'or reh chi enoquic cho aq'uixbilal tak.
Re' riti'jolal jeno' aj niminel nquimic je, jalo̱j chic wach na'uctok choK'i̱j wo' nchel wilic jeno' aweh tak eriban take birinic wili chiri̱j cuctic take camnak:«Nic' chic wach nok re' take camnak naquic'acharic wo' chic cho? Wi til naquic'acharic wo' chic cho, nic' chic wach riwi̱' quiti'jolal nariwih'ic? Maj re' quiti'jolal nak wilic naxiquimic je k'ahanak chic, nqui ok nchel rik'or.
Til coric, re' nk'oric re're' til hamlic i memil laj no'jbal ru̱c'. Reh chi re' c'acharel re' je' re' nk'oric erirak chiri̱j chi coric i re're', chicoj rehtal nic' wach nc'uluric ru̱c' i tic. Je' re' nik'or maj keht'alim chi nok jeno' ija' ntiquiric jok, ma' re' ta wo' chic ija' re're' nelic cho wach sakom nantz'uhcric cho, xa re' la' chic rala̱s npok' cho na nk'ahic i ri̱j ija' re're'. Nic' pa' wach nc'uluric ru̱c' ija' je' wo' re' nc'uluric ru̱c' jeno' c'acharel nanquimic je. Je' re' nik'or maj ma' re' ta chic i riti'jolal wilic nak naxquimic je, ma' re' ta wo' chic re' wilic reh na'uctok wo' chic cho chi c'acharic.
je' wo' re' nc'uluric chi xa re' wo' i Dios xtik'inic cho wach nic' wach riwi̱' i riti'jolal chi'nchel je' ricab riban cu̱c' take ju'jun chi tic mu'u̱n.
Je' re' nok ru'um chi chi'nchel xa pa' bih jaric tik'imaj ru'um i Dios rehreh wach ritik'injic bano̱j ru'um, re' hin nik'or aweh tak chi ma' xa jenaj ta wach i kati̱k hoj tik'imaj wi̱'. Je' ricab i hoj c'acharel rehreh wach kati'jolal quich'i̱l take chicop quejeb co̱k, pa reh wo' quiti'jolal take tz'iquin quirupunic pan te̱w eh pa reh wo' quiti'jolal take car.
Je' re' k'uru' re' Dios xtik'inic reh chi'nchel nic' nimal nkilow wach ayu' wach ac'al ch'i̱l wo' nic' nimal nkilow wach pan taxa̱j. Re' quiholonquilal take pa' bih tik'imaj ar pan taxa̱j toco̱m wo' chiwach take pa' bih tik'imaj chi reh ayu' wach ac'al.
Ru'um aj re', re' riholonquilal risakomil i k'i̱j ma' jenaj ta wach ch'i̱l riholonquil risakomil i poh eh ma' jenaj ta wo' wach ch'i̱l quisakomil take ch'imi̱l. Re' quisakomil take ch'imi̱l rehreh wo' wach chi quibil qui̱b ru'.
Nic' pa' wach nkilow ru̱c' take rehtalil xnik'or lok aweh tak je' wo' re' nc'uluric ku̱c' i hoj c'acharel nakojquimic je. Je' re' nik'or maj to̱b ta nchel re' kati'jolal wilic keh nakojquimic je xa narojic wo' sahchok wach, wilic jenaj chic ac' laj kati'jolal nariwih'ic keh nakojc'a'chok wo' chic cho.
Je' re' k'uru' nakojmuhkic je nkamuk'a̱' je jenaj ti'jolal ma'xta chic riwa'ric ma'xta wo' chic ransil, xa re' la' nakojuctok wo' chic cho nariwih'ic wo' chic keh jenaj chic ti'jolal lo̱k' chic riwa'ric eh ye'o̱j chic ransil chi naric'acharic chi junpech.
Je' re' ajic to̱b ta kojmuhkok je ru̱c' jenaj ti'jolal sahchel wach china̱ ac'al wili, ma' ticapewenic tak chiri̱j re're' ru'um nok nakojuctok wo' chic cho chi c'acharic nariwih'ic jenaj chic kati'jolal rUxlabal chic i Dios naric'acharic wi̱'. Ru̱c' aj wili til nik'or aweh tak wi ayu' wach ac'al wilic jenaj kati'jolal sahchel wach, til nariwih'ic wo' jenaj chic kati'jolal ma'xta risahchic wach ru'um chi rUxlabal chic i Dios naric'acharic wi̱'.
Pa riC'uhbal i Dios nkarak chi je' wili tz'ihmbimaj:“Re' pe̱t winak xtik'injic cho, re' Aran ribihnal,xc'acharic wo' naxye'eric cho ruxla̱b, nqui c'uhbal re're'.Ru̱c' re're' nkacoj rehtal chi re' jenaj chic, re' chic i Jesus re' Pahbamaj chi K'atal K'oric chi kana̱, xc'ulic c'acharok china̱ ac'al wili eh re're' toco̱m wo' chic riwi̱' chiwach i Aran. Je' re' nik'or maj re' Jesus xcahnic chi aj ye'ol reh junelic kac'acharic ru̱c' i rUxlabal ru'.
Je' re' ajic re' hoj ru̱c' chic i rUxlabal ru' nakac'acharic chi junelic xa re' la' charak tak chiri̱j chi re' c'acharic chi junelic ar pan taxa̱j ma' pe̱t ta nchel nariwih'ic chiwach i kac'acharic china̱ ac'al wili. Ma'xta, pe̱t la' nakac'acharic china̱ ac'al wili eh cu re' aj chic ru' nakac'acharic chi junelic ar pan taxa̱j.
Til c'olok pan ac'ux tak k'uru' chi re' pe̱t winak Aran xtik'injic china̱ ac'al wili xa ru̱c' wo' ac'al xtik'injic cho, raj i jenaj chic winak re' Ajabe̱s Jesus, re're' til aj pan taxa̱j.
Je' re' k'uru' chi'nchel i hoj c'achalco̱j china̱ ac'al wili, chi kunchelal wilic jenaj kati'jolal kabakil je' ricab xwih'ic reh Aran re' pe̱t c'acharel, xa re' la' nakojwih'ok ar pan taxa̱j, re' kati'jolal kabakil naribanam chi je' chic ricab riti'jolal ribakil i K'atal K'oric Jesus re' aj pan taxa̱j.
Je' re' ajic je' ricab nok re' Dios xiyew jenaj kati'jolal kabakil je' ricab riti'jolal ribakil i Aran re' pe̱t winak china̱ ac'al wili, je' wo' re' naric'uluric ku̱c' i hoj aj niminel re' Dios nariyeb wo' keh jenaj ti'jolal bakil je' ricab riti'jolal ribakil i kaK'atal K'oric Jesus re' aj pan taxa̱j.
Toco̱m chic kati'jolal kabakil nariwih'ic ar ru̱c' i DiosWas tak nicha̱k' aj niminel, til nwa̱j nik'orom aweh tak chi re' hoj nok chi cu wilco̱j pe chi c'acharic ru̱c' i kati'jolal chi cu quimic pe ri̱j, ma' jaruj ta enka'n canar oquic chipam i lok' laj ye'a̱b wilic wi̱' i Dios chi K'atal K'oric. Je' re' nik'or aweh tak maj re' ti'jolal re' sahchel wach eh k'ahic ri̱j ma' eta riban chi ericuy c'acharic chi junelic k'i̱j sakom ar ru̱c' i Dios.
Ru'um aj re' ajwal wach chi chacoj tak rehtal i jenaj tijbal c'olo̱j nak cho ri̱j ru'um i Dios xa re' la' yu'na xiteh wach wi̱n reh chi nanik'orom wo' aweh tak. Re' tijbal re're', re' i wili: Coric ru', wilic keh hoj aj niminel ma' ja' hoj ta camnak nachirak cho risoljic i kAja̱w Jesus, xa re' la' hoj chi'nchel aj niminel je' ru̱c' chi je c'achalco̱j chi je hoj chic camnak narijalmajic ti wach i kati'jolal
chi junc'am xa je' na ricab junmu̱tz ok i nak' wachi̱s naribanjic wi̱' re're'. Nok tiklic chic i Dios chi naribanam re're' je' wili naric'uluric chiri̱j nok re' take raj tz'e' wa̱ch i Dios ma' ja' quisubem ta pe pa̱m i quisu̱b ucsbal cho queh camnak: Pe̱t, je' ricab nok re' winak aj k'o'ronel queh tinamit risubej pa̱m i risu̱b ye'bal jeno' pa' bih rehtalil queh, re' take aj tz'e' wach re're' naquisubem cho pa̱m quisu̱b. Ricab, re' take camnak chic take je nacutic wo' chic cho chi naquic'acharic chi junpech. Chiri̱j chic re', xa hab pa' wach keh hoj cu c'achlic cu re' aj ru' narijahlam ti ri̱b riti'jolal.
Je' re' naric'uluric ru̱c' i kati'jolal i hoj aj niminel maj re' kati'jolal wilic yu'na re' cu sahchel pe wach eh cu quimic pe ri̱j, curman chi narijahlic wach ru̱c' i jenaj chic kati'jolal je' ru̱c' ma' sahchel ta chic wach eh ma' wo' quimic ta chic ri̱j.
Je' re' ajic nok re' riwi̱' kati'jolal kabakil re' sahchel wach eh quimic ri̱j yu'na, narijalmajic wach ru̱c' jenaj chic kati'jolal ma' sahchel ta chic wach eh ma' quimic ta chic ri̱j, narimanlajic wach ru̱c' i k'oric tz'ihmbimaj cho chipam riC'uhbal i Dios re' rik'or wi̱' chi je' wili:“Yu'na re' quimic ma'xta chic rajawric chi quina̱ take c'acharelru'um nok re' rajawric nak wilic i quimic xye'eric chi pan ac'al ru'um i kAja̱w, nqui rik'or.
Je' wo' chic, narojic wo' elok wach i jenaj chic k'oric wili:“Yu'na re' quimic ma'xta chic rajawric chi kacansjic je chi junpech i hoj c'acharel.Je' wo', re' quimic ma'xta chic rajawric chi ribanaric ti'c'axic keh je' ricab i ti'c'axic ricoj i tzina'j nariban i ti'o̱j,re' la' rajawric re're' xye'eric chic pan ac'al, nqui wo' rik'or i jenaj chic k'oric wili.
Re' riwi̱' chi je' re' rik'or take k'oric re're', re' chi naquiquimic je, take c'acharel riwi̱' chi queh chi quiye'eric pan ti'c'axic eh re' chic i riC'uhbal i Dios ye'o̱j cahnok ru'um i Moyses xc'uhtunic chi je' re' nc'uluric ru'um chi hoj chi'nchel kojmahcanic.
To̱b ta wo' wilic nak chi kana̱ i quimic chi tojbal wach kamahc, til wo' chic k'e̱' rinimal nkatioxej reh kAja̱w Dios chi re're' xesaj chi kana̱ i quimic chi tojbal wach i kamahc xa ru'um reh ricamaj xiban i Jesus re' Pahbamaj chi K'atal K'oric.
Je' re' k'uru' was tak nicha̱k' wich aj niminel re' k'e̱' ti' tiwic'raj tak, ru̱c' i chaj bih xnik'or lok aweh tak wili ma' riban chic ntuquic acapew-bal tak, chapahba̱' la' ac'ux tak eh ticowonok tak chipam rinimjic i kAja̱w. Je' wo' xa eli̱c ok wo' c'ahchi'ca̱t tak chi ribanaric haj wilic i camanic riyew tak chana̱ i kAja̱w xa re' la' c'olok pan ac'ux tak chi re' pa' bih camanic na̱banam tak chiwach i kAja̱w ma' k'ehbel ta, til wilic la' ritz'akil ru̱c'.
Re' k'oric chiri̱j i tumi̱n to'bal queh take aj niminel ar JerusalenRe' chic yu'na was tak nicha̱k' aj niminel, nwa̱j k'oric awu̱c' tak chiri̱j i tumi̱n re' c'ahchi' amolom tak wach chi quito'bal take kich aj niminel wilque̱b ar Jerusalen re' c'ahchi' quiq'uic pan jenaj niba'il. Nic' pa' wach tak'amaj rik'ormojic queh take moloj wach aj niminel wilque̱b ar pan tinamit Cala̱sya re' wo' re' tak'anic niban aweh hat-tak.
Eli̱c Tomincu' k'i̱j pan apa̱t tak, chi aju'junal hat-tak aj niminel chawesaj tak lok pa reh jeno' to'bal re' k'orel pa' bih xatricuse'saj tak wi̱' i Dios ru̱c' tumi̱n chiwach i xama̱na. Je' re' nwa̱j chi na̱banam tak reh chi naquinponok awu̱c' tak ma' cu re' ta chic chipam i junc'am re're' eriban naho̱l awach tak chi riye'eric jeno' to'bal pan comonil.
Je' re' cha'n tak k'uru' eh nok wilqui̱n chic ponok awu̱c' tak, xa hab pa' wach take pahbamaj awu'um tak chi nacojic cananel ato'bal tak moloj wach pan comonil, re' wo' nacojic chi c'ahchi' niyeb je nik'orbal chiqui̱j pan jeno' hu̱j chi re' take re' tak'amaj take je ar Jerusalen.
Wi til curman chi re' hin nawojic wo' ar Jerusalen, re' hin enwihch'ilej je take i jarub pa' take pahbamaj awu'um tak.
Re' ma' Lu̱' cu wilic take wilic pa ricapew-bal ribanaricRe' hin til nawojic awu̱c' tak xa re' la' pe̱t nawiq'uic wic'ram take ponok take aj niminel wilque̱b pa riyuk'ul i Masero̱nya eh je' re' nanibanam ru'um chi riwi̱' chi wi̱n ribanaric re're'.
Re' cok ru', re' hin ma' weht'alim ta nic' nahtil nanicahnic awu̱c' tak, wi nchel cu rehtal niq'uic lok rik'ijil i c'uxic ch'i̱l k'elej jab. Nok hin ok chic wih'inak chaxilac tak ewo' na nchel ru' ncahnic chana̱ tak i nitobjic je ru̱c' pa' bih wi̱n reh wach nibe̱h naquinojok pan jeno' chic tinamit.
Chiwach chic i wojic yu'na ma' nwa̱j ta chi xa naca̱t chic wiq'uic wic'ram tak ponok, til nwa̱j la' chi nanicahnic so' chi naht chaxilac tak wi la' re' kAja̱w Dios eriyew k'ab wi̱n chi je' re' eniban.
Cu yu'na nanicahnic pe ayu' pan tinamit E̱peso cu rehtal niq'uic lok i nink'i̱j Pentecostes ribihnal.
Wi chiwach take k'i̱j nok ja' quinponic ta awu̱c' tak i hin, xponic ok nchel chaxilac tak i kich aj niminel Timote̱yo, cha'n tak chi enwih'ic chi suk chaxilac tak. Je' re' nik'or aweh tak ru'um nok re're' ricamaj wo' i Dios c'ahchi' ribanam je' ricab niban i hin.
Ma̱ban tak chi xa ri̱j wach ac'ux i rilmijic ena'n tak je' ricab wilic aweh tak je' re' nca'n wi̱n, chato'bej la' tak ru̱c' pa' bih reh, reh chi nachitik cho ju' richalic ayu' enchalic chi suk ric'ux. Je' re' nik'or maj re' hin c'ahchi' wuy'em chi naric'ulic lok ch'i̱l take ju'jun chic kich aj niminel c'ahchi' quibehic chiri̱j.
Re' chic i pahkanic c'ahchi' abanam tak cho chiri̱j i kich aj niminel Apo̱los, re' hin nik'or aweh tak chi til xnipahkaj reh chi narojic chiqui̱j take kich aj niminel xichalic ar Cori̱nto xa re' la' ja' xic'u'lej ta pe na̱ wi̱n ojic awu̱c' tak. Xa nic' wo' na yu' nariponic awu̱c' tak re' k'orel jaruj pa' riyew je ri̱b chiwach ru'.
Re' cohlsbal wach k'oric riban je ma' Lu̱' queh take aj niminel ar Cori̱ntoWas tak nicha̱k' aj niminel, xa ic'lic ok ana̱ tak chiwach take xa pa' bih erijot' animinic tak eh ru̱c' cowil c'uxlis chatik tak ju' rinimjic i coric laj c'uhbal chiri̱j i Jesus. Je' wo', ma' chi bih nayohlej tak eh chapahba̱' wo' awi̱b tak chi coric ru̱c' animinic tak.
Ma' xa ta re're', chac'ax la' wo' awas acha̱k' tak ru̱c' xa pa' bih na̱banam tak.
Jenaj chic k'oric nwa̱j nik'orom. Re' hat-tak aweht'alim wo' ta chiri̱j ric'acharic i kich aj niminel Este̱panas ribihnal, chi re're' ch'i̱l wo' take raj pan pa̱t, re' take re' i pe̱t aj niminel chipam i yuk'ul Aca̱ya ribihnal eh je' wo' chi til nquiyew quic'ux chi quitobjic take kich aj niminel.
Re' hin nipahkaj aweh tak chi re' take nca'n je' ricab i no'jbal riban i ma' Este̱panas ch'i̱l take raj pan pa̱t, til tibirinok wo' tak k'oric chi quiwach eh je' wo' re' cha'n tak chi quiwach take toco̱m chic aj niminel nca'n wo' ritobjic take kich aj niminel on take raj camanom i Dios.
Re' hin k'e̱' nsukbic nic'ux ru̱c' quitak'majic xa'n tak cho i kasbe̱s ma' Este̱panas, ma' Portuna̱to ch'i̱l i ma' Aca̱yco maj re' take re' xc'ulic ca'n ajelow-bal tak chi nitobjic ru'um chi ma' chawunchelal ta xa'n tak canar c'ulic wu̱c'.
Til aj k'e̱' risukquil nic'ux nquiyew eh nicapaj i hin chi ru̱c' i wili ewo' riyew sukquilal ac'ux tak. Ru'um aj re' nipahkaj aweh tak chi til chayew tak quilok'il take kich aj niminel re're'.
Ayu' c'ahchi' niyeb tak je chawach i sukquil c'uxlis nquiyew je aweh tak take c'acharel wili: Re' take rehreh wach comonil aj niminel wilque̱b ayu' pa riyuk'ul i A̱sya, re' kasbe̱s ma' Aqui̱la ch'i̱l i rehq'ue̱n re' Pirsi̱la ribihnal eh ch'i̱l wo' take nic' pa' q'uihal chi kich aj niminel nquimol qui̱b chi rilok'onjic i Dios chipam i rimujbal ru'. Chi'nchel aj take re', c'ahchi' quiyeb je risukquil ac'ux tak ru̱c' richak'lamil i kAja̱w ricoj pan ca̱mna.
Ma' xa re' ta take re' quiye'bic je risukquil ac'ux tak, je' la' wo' take kich aj niminel wilque̱b chipam i tinamit wili nquiyew wo' je risukquil ac'ux tak eh re' chic chaxilac hat-tak ar, chayew wo' tak risukquil ac'ux chawibil awi̱b tak ru̱c' i chak'lamil nelic cho cu pan awa̱mna tak.
Yu'na was tak nicha̱k' aj niminel, re' sukquil c'uxlis nitak'a̱' je aweh tak wili til re' hin ma' Lu̱' c'ahchi' nitz'ihminic je reh.
Chiri̱j chic i wili re' hin niban niti̱j chiwach i Dios chi je' wili:«Xa hab wach jeno' ma' ti' ta ric'raj i Ajabe̱s Jesus re' Pahbamaj chi K'atal K'oric, chakahsaj cho china̱ i sihtbal laj ti'c'axic tiklic cho wach awu'um chi queh take ma' quibirinic ta k'oric chawach, nqui nik'or.Je' wo' nik'or i k'oric “Marana̱ta” chi ripahkaljic chi re' kAja̱w Jesus chalok ti chi yu'na.
Ma' xa ta re're', je' la' wo' niban niti̱j chi re' Ajabe̱s K'atal K'oric Jesus chiyew cho rinimal wach rato'bil chana̱ hat-tak was tak nicha̱k' aj niminel.
Je' aj re' ru' chawunchelal hat-tak was nicha̱k' re' xa jenaj chic awi̱' tak ch'i̱l i kAja̱w Jesus, til k'e̱' ti' tiwic'raj tak.Re' wili nik'orbal awu̱c' tak.
Re' ricab hu̱j xitz'ihmbaj i ma' Lu̱' queh niminelAj Cori̱ntoRe' ma' Lu̱' ric'alenej je take niminel aj pan tinamit Cori̱ntoRe' hin ma' Lu̱', re' Dios xiripahba̱' chi aj k'orol riC'uhbal chiri̱j i Lok' laj Ajabe̱s Jesus re' Pahbamaj chi K'atal K'oric eh je' re' xiban ru'um nok je' re' i camanic xa̱j chiwi̱j chi nanibanam chiwach. Re' hin wich'i̱l i kacha̱k' pan niminic re' Timote̱yo ribihnal, re' hoj c'ahchi' katz'ihbanic reh hu̱j wili aweh hat-tak moloj wach ritinami̱t i Dios wilca̱t tak ar pan tinamit Cori̱nto eh je' wo' aweh hat-tak kich aj niminel wilca̱t tak ar chi junsut riyuk'ul i Aca̱ya.
Chipam i hu̱j wili je' aj wili c'alenenic niban je aweh tak: Re' ta nak rato'bil eh je' wo' i sukquil c'uxlis riyew cho kAja̱w Dios ch'i̱l i Lok' laj Ajabe̱s Jesus re' Pahbamaj chi K'atal K'oric, re' ta nak re' wih'ok pan ac'acharic tak.
Re' ma' Lu̱' nk'oric je cu̱c' aj Cori̱nto chiri̱j take ti'c'axic ric'ulWas tak nicha̱k' aj niminel reh Jesus, kayew tak rinimal wach rilok'il i Ajabe̱s Dios re' rAja̱w i Ajabe̱s Jesus re' Pahbamaj chi K'atal K'oric. Ka'n tak chi je' re' maj re' Dios, til wo' chic aj quetelenel wachi̱s eh til wo' aj ye'ol ricowil kac'ux nok re' hoj wilic ti'quil pan kac'ux.
Je' wo' chic nok re're' xa c'ahchi' wo' riyeb cho ricowil kac'ux chipam chi'nchel kac'axquilal kati'quilal koj-iq'uic wi̱', re' hoj ewo' nkayew ricowil quic'ux take kas kacha̱k' aj niminel reh Jesus wilque̱b pan ti'c'axic on pan ti'quil c'uxlis, je' ricab c'ahchi' nic'ulum i hin chipam rinimjic i Dios chi ru̱c' i ricowil nic'ux riyew cho ru', re' wo' chic re' nye'bic nicowil i hin chi riye'eric ricowil quic'ux take wilque̱b pan c'axquilal pan ti'quilal.
Ru'um aj re' to̱b ta re' hoj c'ahchi' kac'ulum kac'axquilal ru'um reh chi xa jenaj chic kawi̱' ru̱c' i Jesus re' Pahbamaj chi K'atal K'oric, ma'xta bih nka̱j reh eh je' re' nik'or maj nic' pa' wach nok nkac'ul ti'c'axic je' wo' chic re' nkac'ul rinimal wach rito'bal i Dios nchalic chi kana̱ ru'um chi xa jenaj chic kawi̱' ru̱c' i Jesus.
Ma' xa ta re're', je' la' wo' nok re' hoj nkac'ul take ti'c'axic ru'um reh rik'ormojic riC'uhbal i kAja̱w Jesus, re' Dios riyew k'ab keh chi je' re' nkac'ul reh chi ru̱c' i kacamaj re' hat-tak enarak tak ricowil ac'ux tak eh enco'ljic wo' ri̱j i ch'iquinic c'uxlis na'n tak chiri̱j i Jesus. Je' re' nok reh chi enarak tak ricowil ac'ux tak nanchal i ti'c'axic chana̱ tak, re're' ncamanic aweh tak chi cowsbal ac'ux hat-tak eh ncamanic wo' chi co'lbal ri̱j animinic tak chiri̱j i Jesus.
Re' aj re' riwi̱' chi nok re' hat-tak nacuy tak ransil i ti'c'axic je' ricab wo' cuyuj ti'c'axic nka'n i hoj, re' hoj til ch'iclic kac'ux chiri̱j i Dios chi re're' nariyeb cho ricowil ac'ux tak je' ricab wo' riye'eric ricowil kac'ux riban cho ru'.
Yu'na was tak nicha̱k' aj niminel reh Jesus, ye'bal jeno' rehtalil aweh tak nka̱j kasakomem wach aweh tak i ti'c'axic xkac'ul chipam riyuk'ul i A̱sya. Til nik'or aweh tak chi k'e̱' wo' rinimal wach ti'c'axic xkac'ul ar. Pan kac'ux i hoj ma' eta ta nak chic nkacuy ransil eh xa ta wo' nak chic c'ahchi' kuy'em chi cu nakac'acharic maj pan quimic nak chic wilco̱j.
Pa ricorquilal, nic' pa' wach ric'raj jeno' c'acharel nank'ormojic reh ru'um jeno' aj ch'ukul mahc chi naricansjic ru'um reh rimahc je' wo' re' xkic'raj i hoj nok xa pan quimic nak chic wilco̱j. K'e̱' tare̱t chi xa cu je' wo' re' c'ahchi' kic'ram yu'na eh je' re' nik'or reh chi ma' chiri̱j ta kano'jbal i hoj chi kibil ki̱b enkach'ica̱' kac'ux, chiri̱j la' i Dios re' til manlic aj ucsunel queh camnak.
Ma' xa ta xojrico'lej chiwach rinimal wach c'axic laj quimic re're' je' la' wo' xa nacoj wo' rico'lem johtok chi kawach. Ru'um aj re' ch'iclic kac'ux chiri̱j eh re're' til nacoj wo' rico'lem chiwach rinimal wach c'axic laj quimic
re' cok ru' wi re' hat-tak enachop ac'ux tak chi katobjic pan ti̱j. Ru̱c' chi je' re' enbanjic q'uih wo' take equitioxonic johtok chiwach i Dios naqueht'alij nic' wach kaco'ljic riban ru' chiwach i quimic.
Re' Dios xicoj jenaj kehtalil c'uhtbal reh chi hoj chic rac'u̱n rixk'u̱nWas tak nicha̱k' aj niminel reh Jesus, nwa̱j nik'orom aweh tak chi wilic jenaj i til nye'bic sukquil kac'ux i hoj eh re' ricorquilal, re' i wili: Re' ka̱mna ricapaj cho eh rik'or keh chi re' Dios xiban chi re' hoj c'ahchi' kac'acharic chi quixilac take tinamit ayu' wach ac'al ru̱c' jenaj sak wach capew-bal, ru̱c' jenaj ch'ublic wach no'jbal eh je' wo' pa ricorquil laj c'acharic wilco̱j. Re' nik'or re're' til coric maj til awu̱c' hat-tak xc'utunic wach chi je' re' kano'jbal eh chi re' hoj ma' re' ta nchel ru̱c' xa tik'imaj wach no'jbal xojc'acharic ru̱c' sakil wach no'jbal. Ma'xta! Je' la' re' c'acharic xka'n ru'um reh rinimal wach rato'bil i Dios riyew cho chi kana̱.
Je' re' nik'or aweh tak maj re' riwi̱' chi re' hoj c'ahchi' katz'ihmbam je aweh tak i hu̱j wili reh chi re' hat-tak nachawilow tak wach chi coric, ewo' narak tak chiri̱j chi manlic chaj bih nka̱j kak'orom je aweh tak. Ru'um aj re' nitz'ihmbaj i hu̱j wili chi holohic riwi̱' nic'acharic maj re' hin til nwa̱j chi na̱rakam tak chiri̱j chi manlic
i riwi̱' i nino'jbal re' pa ricorquil, cu yu'na chi k'i̱j ja' narak ta tak chiri̱j xa re' la' weht'al chi nariponic wo' ri'orahil chi re' hat-tak na̱rakam tak chiri̱j chi manlic. Re' riwi̱' chi je' re' c'ahchi' nitz'ihmbam je aweh tak re̱ chi nwa̱j chi na̱rakam tak chiri̱j chi coric chi manlic i riwi̱' i nino'jbal wili: Chi chipam i k'i̱j nok re' Lok' laj Ajabe̱s Jesus naric'ulic wo' chic lok rica'pech, ewo' nayew tak kalok'il i hoj je' ricab nok re' hoj nkayew alok'il hat-tak.
Jenaj nak pech xniyew risukquil ac'ux tak naxino̱j nak ar pa riyuk'ul i Masero̱nya eh jenaj wo' nak chic pech naxinsoljic cho chipam yuk'ul re're'. Je' nak re' xnitik'a̱' wach reh chi ru̱c' niwih'ic chaxilac tak pa rica'pech xinato'bej nak tak je ru̱c' pa' bih wi̱n reh wojic ar pa riyuk'ul i Jure̱ya
xa re' la' ma' xiyew ta chic ri̱b chi xiniq'uic wo' chic ponok awu̱c' tak.Yu'na k'uru' ru̱c' rijalaric wach nicapew-bal xniban, k'i̱j wo' re' hat-tak xacapaj tak chi re' hin xa no̱j nchalic i nik'orbal maj pe̱t xnik'or chi nawojic eh chiri̱j chic ru' ma'xta wo' chic. On xacapaj wo' tak chi re' take pa' bih take nitik'a̱' wach xa pa nic'ux ti hin nchalic
xa re' la' ma' je' ta re' maj til je' ricab chi re' Dios ma' janc'al ta richucum k'oric ru̱c' rik'orbal je' wo' re' i hin ma' janc'al ta nibanam chi nik'or i coric chi pe̱t eh chiri̱j chic ru' nik'or wo' chic chi ma'xta.
Til pa ricorquil re' hin ma' janc'al ta nibanam chi je' re' maj re' Dios re' elenak cho wi̱' i c'uhbal nkak'or chiri̱j i rAc'u̱n re' Jesus re' Pahbamaj chi K'atal K'oric, ma' no̱j nchalic ta rik'orbal. Ru'um aj re', re' c'uhbal xnik'or i hin ch'i̱l i ma' Si̱las ch'i̱l i Timote̱yo ma' no̱j nchalic ta ru'um nok re' Jesus wili xa coric wo' cho wach ma' no̱j nchalic ta rik'orbal.
Ru'um aj wo' chi ma' no̱j nchalic ta rik'orbal i Jesus, ru'um wo' re' ru' c'ahchi' rimanlajic wach i nic' pa' nimal rik'orbal riyeb cho i Dios eh ru'um aj wo' re' chi hoj chic aj niminel reh Jesus, nkayew wo' chic rik'ormojic chi til je' re' eh nkatioxej johtok i Dios chi ye'bal rilok'il.
Je' aj re' ru' re' kak'orbal nkak'or aweh tak i hoj til coric wach maj re' ncojbic keh hoj ch'i̱l hat-tak pan jenaj wach c'uxlis ru̱c' i Jesus re' Pahbamaj chi K'atal K'oric eh re' xpahbanic wo' keh chi hoj aj k'orol ric'uhbal, re' wo' i Dios.
Je' wo' chic, re' wo' Dios xcojbic reh jenaj kehtalil c'uhtbal reh chi hoj chic rac'u̱n rixk'u̱n eh re' ehtalil re're', re' i Lok' laj rUxlabal xicoj pan ka̱mna re' ncamanic wo' keh chi chopbal na̱ i nariyeb keh i Dios.
Je' re' k'uru' wi ma' coric take k'oric c'ahchi' nik'orom je aweh tak nicoj jenaj i Dios wu̱c' chi re're' eriyew richi̱' chiwi̱j wi coric on ma' coric i nanik'orom wili: Re' hin ja' quino̱j ta awu̱c' tak ar Cori̱nto chi ak'o'rjic tak je' ricab nak tik'imaj wach wu'um, ru'um nok re' hin xnicapaj chi ma' riban ta chi eniyew tak riman riti'quil ac'ux tak ru̱c' jeno' k'ilo̱j eniban aweh tak.
Ru̱c' re're' ma' nwa̱j ta chi enacapaj tak chi re' hoj kojchopbic na̱ animinic tak maj re' hat-tak pa'lic chic chi coric acapew-bal tak chiri̱j i Jesus. Haj cok wilic nka̱j chi nawic'ram tak, re' chi re' hoj wilco̱j chi awaj to'o̱l tak chi rirakmajic risukquil ac'ux tak chipam rinimjic i Jesus.
Ru'um aj chi ma' nwa̱j ta niyeb riti'quil ac'ux tak ru̱c' jeno' k'ilo̱j eniban nak aweh tak, re' hin xnich'uk wach pa nic'ux chi ma'xta chic quiniq'uic ponok awu̱c' tak.
Je' re' xniban maj chi wi̱n hin, wi ta nak re' hin xiniq'uic wo' chic ponok awu̱c' tak xa hin nak cojol riti'quil ac'ux tak eh chi je' re' chaj nak chic bih enye'bic risukquil nic'ux? Je' re' nik'or maj re' hin suk nic'ux nok re' hat-tak suk wo' ac'ux tak wu̱c' eh nok ma' suk ta ac'ux tak wu̱c' re' hin ti' wo' wilic i pan wa̱mna.
Je' re' nok ru'um chi ma' xwa̱j ta niti'sam ac'ux tak, xnicapaj ri̱j chi sakbih chi xa pan jenaj chic hu̱j xnitz'ihmbaj je aweh tak chi ma'xta chic niponic awu̱c' tak eh je' re' xniban maj ma' nwa̱j ta chi pa rijelow-bal i sukquil c'uxlis raj nak chi enic'ul awu̱c' tak xa riti'quil nic'ux eno̱j nic'ul awu̱c' hat-tak. Til nik'or aweh tak chi naxnitz'ihmbaj je aweh tak nihu̱j, re' hin ch'iclic nic'ux chawi̱j tak chi na̱banam nak tak je' ricab xnipahkaj chipam i hu̱j re're' eh chi naxa'n nak tak chi je' re', re' hin ch'i̱l hat-tak narisukbic nak kac'ux ru'um.
Je' wo', naxnitz'ihmbaj je aweh tak i nihu̱j re' hin xa ti' nak chic pa nic'ux chi xa cu̱c' tak nak chic ma' nelic quib i wa̱mna nanwic'raj cu rehtal xniyot' ha'. Til coric re' hu̱j re're' ma' xnitz'ihmbaj ta reh ta nak cojbal je riti'quil ac'ux tak, reh la' chi re' hat-tak enarak tak chiri̱j chi re' hin k'e̱' ti'quilal tiwic'raj tak.
Re' ricuyuric rimahc i aj cojol ti'quil c'uxlisWas tak nicha̱k' aj niminel, chaxilac hat-tak wilic jenaj c'acharel re' xbanic ti'c'axic keh. Coric, re' ti'c'axic re're' til wo' xiyew riti'quil kac'ux chi kunchelal, ma' xa re' ta chic i hin xiyew riti'quil nic'ux, xa re' la' weht'al wo' chi chaxilac hat-tak ma' chi'nchel ta xi'ic'rinic reh jenaj wach ti'quil c'uxlis eh ru'um re' ma' xa nimsaj ta tak wach i rik'ormojic chiri̱j i ti'quil c'uxlis xbanaric ru'um i c'acharel re're'.
Chi je' aj re' niban, nicapaj wo' chic ru' chi re' k'ilo̱j re' xamol awi̱b tak chi ricojoric ti'quil c'uxlis china̱, re're' manlic chic chi reh ribanaric.
Re' chic i ra̱j banaric yu'na ru̱c' i c'acharel re're', na̱cuyum tak rimahc eh je' wo' na̱yeb tak ricowil ric'ux chipam riniminic reh chi re' ti'quil c'uxlis wilic ru̱c' ma' eta nq'uihic wach cu rehtal eriyew pan ac'al riniminic.
Ru'um aj re' chamol wo' tak chic awi̱b tak chi ric'uluric wo' chic pan chak'lamil eh chac'uhtaj tak chi til ti' wo' chic c'ahchi' awic'ram tak.
Ru̱c' nipahkanic niban re're' nwa̱j wo' chic wilom wi til coric chi re' hat-tak tibirinic tak k'oric chi niwach. Je' re' nik'or maj pa ricorquil nok pan pe̱t xnitz'ihmbaj je aweh tak i jenaj chic hu̱j, re' riwi̱' chi xnitz'ihmbaj je aweh tak reh wo' chi naweht'alim i hin nic' pa' wach etibirinic tak k'oric chi niwach ru̱c' nic' pa' nimal xnipahkaj je aweh tak chipam i hu̱j re're'.
Je' re' ajic til chac'uhtaj aj wo' tak wi̱n chi tibirinic tak k'oric chi niwach eh chacuy wo' tak rimahc awas acha̱k' tak re're'. Nok acuyum tak chic rimahc, ra̱j rik'orom cuyu̱j wo' chic rimahc wu'um hin. Je' re' nik'or maj to̱b ta ti' wo' so' xiban wi̱n i mahc xiban, re' hin xnicuy i nic' pa' nimal rimahc xiban je' ricab til reht'alim wo' i Jesus re' Pahbamaj chi K'atal K'oric chi je' re' xniban. Je' aj re' xniban chi atobjic tak reh chi re' hat-tak wich'i̱l i hin ekojwih'ic pan sukquil c'uxlis chi kibil ki̱b.
Chiri̱j lok re're', wilic na jeno' chic riwi̱' chi re' hoj riwi̱' chi keh chi enkacuy rimahc i kas kacha̱k' aj niminel re're'? Til wilic eh re' wili riwi̱': Reh chi re' aj Yahm ma' eta rijot' kacapew-bal ru̱c' take xa pa' jaric no'jbal ricoj cho chi kaxilac. Je' re' nik'or maj chi kunchelal i hoj til keht'alim chi pa ricapew-bal i aj Yahm xa kajot'oric wilic cho.
Re' ma' Lu̱' xiban naho̱l wach ricapew-bal ru'um i Ti̱toWas tak nicha̱k' aj niminel, nwa̱j k'oric awu̱c' tak chiri̱j niwih'ic ar pan tinamit Tro̱yas. Naxinponic ar re' kAja̱w Dios xitik'a̱' wach chi coric chi'nchel reh chi re' hin eniteh wach rik'ormojic ribiral i c'uhbal chiri̱j i Jesus re' Pahbamaj chi K'atal K'oric. To̱b ta wo' je' re' xiban i kAja̱w,
re' hin xniban naho̱l wach nicapew-bal ru'um i kacha̱k' aj niminel Ti̱to, ru'um chi ja' nponic ta ar je' ricab kak'orom cho chi kawach rich'i̱l. Ru'um aj re' xa ma' naht ta wo' xniban ar chi quixilac take kich aj niminel eh naxink'oric cahnok cu̱c' chiri̱j i welic je chi quixilac, xino̱j pa riyuk'ul i Masero̱nya.
Re' ma' Lu̱' ritioxej johtok i Dios naxibiraj ribiral i Ti̱toChiri̱j chic wili to̱b ta wo' ja' biram ta nak chic ribiral i Ti̱to, xponic wo' ribiral wu̱c'. Ru̱c' re're' til k'e̱' wo' chic tioxonic raj ye'eric reh Dios ru̱c' take pa' bih riban. Re' Dios wili re' wo' re' nbanic chi koj-elic chi coric chipam kacamaj ru'um chi hoj aj niminel reh Jesus re' Pahbamaj chi K'atal K'oric. Re' riban i Dios wili je' ricab riban jeno' c'amol quibe̱h take juntuhm ok chi sol re' nchol ribanaric chi re' take riso̱l nca'n cho canar i k'ak'anic. Re' wo' re' nbanic chi re' kac'uhbal i hoj raj camanom re' c'ahchi' kak'orom chiri̱j rinabjic i Jesus c'ahchi' rojic lok chi junsut tinamit je' ricab riquihej je ri̱b jeno' nc'ohnic laj ik'o̱m.
Je' re' nik'or maj ru̱c' rik'ormojic i c'uhbal c'ahchi' ka'nam chi quixilac take c'ahchi' quiniminic reh c'uhbal re're' je' wo' chi quixilac take c'ahchi' quicojom qui̱b pan ti'c'axic ru'um chi ma' nca̱j ta quinimem i c'uhbal re're', k'e̱' kojponic chiwach i Dios xa je' na kacab jeno' nc'ohnic laj ik'o̱m chiwach. Je' wo' re' i camanic xiban i Jesus re' Pahbamaj chi K'atal K'oric til xponic wo' chiwach i Dios.
Je' re' k'uru' chi queh take i c'ahchi' quicojom qui̱b pan ti'c'axic ru'um chi ma' nca̱j ta quinimem i c'uhbal re're', re' ric'ohonquil kac'uhbalanic no̱j riban xa je' na ricab jeno' chuh laj ik'o̱m re' chi queh ru' aj k'orol ribiral quiquimic, ra̱j chi queh take aj niminel reh c'uhbal nkak'or, re' take re' nquicoj rehtal chi re're' je' na ricab re' nc'ohnic laj ik'o̱m re' k'orol ribiral junelic laj c'acharic chi queh. Nok c'ahchi' nik'orom i wili nwa̱j wo' nik'orom i wili: Hab wo' wach til nchol ribanaric chi re' c'uhbal re're' quib wach i camanic riban?
Niban aweh tak i pahkanic re're' maj til q'uihal ru' take toco̱m chic nca'n quitz'a̱k ru̱c' rijalaric ribehil riC'uhbal i Dios. Je' re' ru' nca'n take re' raj i hoj xa coric wo' wach rik'ormojic riC'uhbal i Dios c'ahchi'co̱j eh re're' c'ahchi'co̱j rilom cho chi xa re' wo' pa' wilic ritak'a̱b rik'ormojic keh xa re' wo' re' c'ahchi' kak'orom ru̱c' i rajawric riyeb wo' keh i Jesus re' Pahbamaj chi K'atal K'oric.
Re' take aj niminel ar Cori̱nto re're' rehtalil ricamaj i ma' Lu̱'Ru̱c' take k'oric xnik'or lok aweh tak re're' k'i̱j wo' re' hat-tak enacapaj tak chi re' hin ch'i̱l take wich'i̱l c'ahchi' wo' chic kaq'uihsam ki̱b reh chi je' re' enka'n canar oquic awu̱c' tak. Ma'xta! Re' hoj ma' je' ta kacab take ju'jun chic c'acharel re' curman chi queh chi naquic'amam je jeno' hu̱j re' rik'or wi̱' chi tare̱t quino'jbal xa reh cocbal ponok chawach tak maj wi ma' ta nak ma' je' re' ma' eta nak nac'ul tak take. Tz'a̱b ru' i hoj ma' curman ta chi keh chi na̱tz'ihmbam tak jeno' kahu̱j kocbal ponok pan tak toco̱m chic tinamit je' ricab nquipahkaj aweh tak take toco̱m chic c'acharel re're'.
Nik'or chi ma' curman ta chi keh maj re' hat-tak wilca̱t tak chi je' na ricab jeno' kahu̱j reh kocbal xa haj pa' tinamit. Re're' til coric maj re' hat-tak ma' jaruj ta etiq'uic tak pan kac'ux xa wilca̱t la' wo' tak pan ka̱mna. Til ilo̱j chic eh eht'alamaj wo' chic cu'um take xa nic' pa' q'uihal c'acharel queht'alanic awach tak chi re' hat-tak toco̱m chic ano'jbal tak re' nc'uhtunic wo' lok reh chi re' kacamaj i hoj chaxilac tak k'e̱' holohic.
Je' re' riwi̱' chi re' hoj ma' curman ta chi keh jeno' kahu̱j maj re' hat-tak wilca̱t tak chi je' ricab jenaj kahu̱j re' nk'oric chiri̱j i camanic xiban i Dios pan ac'acharic tak ru̱c' kacamaj. Je' re' nik'or maj til coric, re' hoj xojc'uhbalanic aweh tak xa re' la' ma' re' ta kajawric xbanic i camanic chipam ac'acharic tak re' la' rajawric i Jesus re' Pahbamaj chi K'atal K'oric xbanic reh je' ricab nok wilic pech nantz'ihmjic jeno' hu̱j, wilic jenaj re' aj k'orol reh ntz'ihmjic eh wilic jenaj tz'ihminel reh k'oric re're'.
Ru̱c' take k'oric wili ma' nwa̱j ta nik'orom chi xa chi kibil ta nak ki̱b kojchol ribanaric jeno' camanic chiwach i Dios. Ma'xta! Re' la' hoj til keht'alim chi re' pa' bih nka'n ribanaric ar wo' ru̱c' i Dios nchalic i no'jbal chi ribanaric i camanic re're'.
Je' re' k'uru' re' kacamaj i hoj chi aj puhcunel c'uhbal chiri̱j i jenaj Ac' laj Tik'inic xiban i Dios cu̱c' take c'acharel ma' xa kano'jbal ta i hoj nakojk'oric, re' la' Dios nye'bic cho reh kano'jbal chi ribanaric take k'oric re're'. Re' tik'inic wili ma' jenaj ta wach i tik'inic tz'ihmbimaj cho wach perepic laj abaj re' la' i tik'inic wili re' Lok' laj Uxlabal nbanic chi ncamanic pan ka̱mna. Re' c'uhbal xtz'ihmjic cho najtir k'i̱j nc'amaric na̱ xa re' la' ru' pan quimic nc'ambic je, raj nchel i junelic c'acharic re' Lok' laj Uxlabal nye'bic reh.
Re' Ac' laj Tik'inic xiban i Dios k'e̱' wo' chic rilok'ilNaxc'ulmajic cho najtir k'i̱j i c'uhbal tz'ihmbimaj wach perepic laj abaj eh riyew pan quimic take ma' quibirinic ta reh, xc'ulmujic ru̱c' rinimal wach lok'il maj xc'ulmujic chi re' rilbal i Moyses naxk'oric ru̱c' i Dios chi ric'uluric take c'uhbal re're', xiban chi xa nrepretic chic je' ricab risakomil i Dios. Ru'um aj re', re' take kich ra̱' ri'sil cho ma' Israhel ma' naht ta ti nquicuy rilmijic rilbal i Moyses. Je' re' ajic re' c'uhbal re're' xc'ulmujic ru̱c' rinimal lok'il je' ricab xc'uhtunic ru̱c' rilbal i Moyses to̱b ta re' rich'abquilal rilbal ru' xa xo̱j wo' sahchok wach.
Wi je' re' xc'ulmujic wi̱' i c'uhbal re're', re' ta na chic riholonquil ricamaj i Lok' laj Uxlabal pan awa̱mna tak ma' til k'e̱' nimal wach riwa'ric nariwih'ic?
Til pan coric wi re' c'uhbal xc'ulmujic cho najtir k'i̱j pan rinimal lok'il til wo' wilic rajawric chi ric'amaric je pan quimic i ma' nc'ambic ta na̱, re' ta wo' na ti chic i Ac' laj Tik'inic xiban i Dios, ma' yohbal wach rilok'il enwih'ic wi re're' nbanic chi re' take c'acharel equic'ulmujic wo' chic ru'um i Dios chi rac'u̱n rixk'u̱n chic take?
Je' re' k'uru' re' najtir c'uhbal re' wilic rajawric chi ric'amaric je pan quimic i ma' nbirinic ta reh, til wilic wo' nak cho rinimal wach rilok'il xa re' la' yu'na xa je' riban chi ma'xta chic rilok'il nankajunehtej wach ch'i̱l i Ac' laj Tik'inic re' til k'e̱' wo' chic rilok'il wilic chi ric'amaric cho junelic c'acharic chi kana̱.
Chacoj aj tak rehtal i wili: Wi re' Dios xiyew rilok'il riwa'ric i najtir C'uhbal Ye'o̱j cho reh Moyses re' xa c'ahchi' wo' richuhpic wach ransil rajawric, re' ta na chic i Ac' laj Tik'inic xiban i Dios ma' eniq'uic na̱ rilok'il riwa'ric wi re're' ma' iq'ue̱l ta wach rajawric?
Ru'um aj chi ch'iclic kac'ux ru̱c' i Ac' laj Tik'inic xiban i Dios re're', re' hoj ma' kojyo'jic ta chi k'oric awu̱c' tak
maj re' hoj ma'xta bih nakac'olom wi̱' ri̱j i kac'uhbal ma' je' ta ricab xc'uluric ru̱c' i Moyses chi re're' xipoy i rilbal ru̱c' jenaj tz'ih. Je' re' xiban ru' reh chi re' take kich ra̱' ri'sil cho ma' Israhel ma' eta nquilow risahchic wach i rich'abquilal i Dios wilic chiwach i rilbal rehtalil chi re' c'uhbal ye'o̱j cho re're' xa narojic wo' chuhpok wach ransil rajawric.
Re' rehtalil ma' xye'eric ta k'ab queh take kich ra̱' ri'sil cho ma' Israhel chi naquirakam chiri̱j xa re' la', re' ric'uluric chi je' re' ma' re' ta ru'um reh chi re' Moyses xipoy i rilbal. Cu yu'na wo' chi k'i̱j re' take kich ra̱' ri'sil cho ma' Israhel, nanilmijic wach chi quina̱ i c'uhbal c'ulu̱j cho re're' ma' nquirak ta wo' chiri̱j. Ru̱c' re're' je' ricab nok poylic wach rilbal jeno' c'acharel chi tz'ih je' wo' na poylic wach quicapew-bal take kich ra̱' ri'sil cho re're' eh re' ripoyoric wach quicapew-bal re're' enelic lok xa ru̱c' kawih'ic pan jenaj wach c'uxlis ch'i̱l i kaK'atal K'oric Jesus.
Til nik'or chi je' re' maj re' c'uhbal re're' cu yu'na wo' chi k'i̱j poyo̱j na̱ pan ca̱mna take kich ra̱' ri'sil cho ma' Israhel nanilmijic wach chi quina̱. Ru̱c' re're' xa je' na poylic wach quicapew-bal je' ricab nok jeno' c'acharel poylic wach rilbal ru̱c' jenaj tz'ih.
Ra̱j la' nok jeno' queh kich ra̱' ri'sil cho ma' Israhel erik'ahsaj ric'acharic pan k'ab i kAja̱w, ewo' riban chi re' chaj bih npoybic wach ricapew-bal enesmejic lok reh je' ricab nok re' Moyses nanoquic chi k'oric ru̱c' i kAja̱w Dios resaj lok i tz'ih ripoybej wi̱' wach.
Je' aj re' ru' re' enesenic lok reh i pa' bih npoybic wach quino'jbal take kich ra̱' ri'sil cho ma' Israhel, xa re' wo' i kAja̱w eh re' kAja̱w c'ahchi' nik'oric chiri̱j re're', re' i Lok' laj Uxlabal re' manlic aj tehol wach chi'nchel maj hab wach behsemaj chic ricapew-bal ru'um i Lok' laj rUxlabal i Dios, re're' ncahnic chi tehlic chic ri̱j.
Je' re' k'uru' xa re' wo' cho tehenak ki̱j chi'nchel i hoj aj niminel, ma'xta chic bih npoybic wach pan nak' kawach rilok'il i Dios. Yu'na til nc'utunic chic lok chi kawach i rilok'il re're' je' ricab jeno' lemuh ric'uhtaj chi coric i rilbal jeno' c'acharel. Je' re' ajic nok re' hoj c'ahchi' rijalmajic wach kano'jbal rehreh c'ahchi' koquic cok chipam i rinimal wach i rilok'il ru' eh re' nbanic i camanic re're', re' i kAja̱w re' Lok' laj Uxlabal wo' riwi̱'.
Re' ma' Lu̱' sakom wach nk'oric reh chi je' re' enrakmajic chiri̱j chi re' kacapew-bal i hoj aj niminel til coric wach chiwach i DiosRe' chic yu'na nwa̱j nik'orom aweh tak chi re' Dios xiquetelej cho kawach i hoj eh xojripahba̱' chi hoj aj k'orol riC'uhbal. Ru'um aj re', re' hoj ma' nkapoh'aj ta kac'ux
re' la' chic nka'n nkak'eb lok ri̱j-kac'ux take c'ahbil laj no'jbal nbanaric pan c'olic re' nye'bic pan q'uixbilal. Je' re' nok re' hoj ma' kojk'oric ta ru̱c' chucuj k'oric reh chi ma' eta nwih'ic keh i pa' bih wilic queh take i quibirinic keh. Je' wo' ma' c'ahchi' ta kajalam wach ricorquilal riC'uhbal i Dios reh chi enponic chi quiwach i tinamit. Til la' nkak'or ricorquilal chi sakom wach reh chi je' re' enrakmajic chiri̱j chi re' kacapew-bal i hoj til coric wach chiwach i Dios.
Je' re' ajic wi re' c'uhbal chiri̱j ribiral i kAja̱w Jesus wilic take tinamit ma' nquirak ta chiri̱j nankak'or ribiral, re' take c'acharel re're', re' ma' nca̱j ta quinimem, c'ahchi' quicora̱b je pan junelic ti'c'axic.
Re' take c'acharel re're' ma' nca̱j ta quinimem i c'uhbal nk'oric chiri̱j i kAja̱w Jesus ru'um nok re' aj Yahm re' ajabe̱s nchoponic na̱ i c'ahbilal wach no'jbal china̱ ac'al ximoysaj wach quino'jbal chi rirakmajic chiri̱j risakomal wach i holohic laj c'uhbal nk'oric chiri̱j rilok'il wilic i Jesus re' Pahbamaj chi K'atal K'oric eh re're' manlic aj c'uhtunel reh nic' wach riminjilal i Dios.
Je' re' k'uru' re' hoj wilco̱j chi aj camanom chawi̱j xa ru'um chi k'e̱' ti' nkic'raj i Lok' laj Ajabe̱s Jesus re' Pahbamaj chi K'atal K'oric.
Je' re' ajic re' hoj c'ahchi' kak'orom aweh tak i c'uhbal chiri̱j i Jesus re' Pahbamaj chi K'atal K'oric, ru'um nok re' Dios re' xk'oric cho chi nariwih'ic i sakom re' narisakomonic wo' pan k'ekom, re' wo' re' xsakomsjic pan kacapew-bal i hoj. Je' aj re' k'uru' re' hoj xsakomsjic pa̱m kacapew-bal reh chi re' hoj enkasakomej lok wach i rinimal wach rilok'il i Dios re' xc'uhtunic wo' ru̱c' i Jesus.
Ma' ru'um ta ti'c'axic ricana̱' c'uhbalanic i ma' Lu̱'Re' aj chic risakomsjic pa̱m kacapew-bal xiban i Dios i hoj re' xa je' ti ricab jeno' tz'ak ac'al xun, re're' xbanjic reh chi re' rinimal wach ajawric chi ribanaric i camanic xiyew keh i Dios, enc'utunic lok chi ar ru̱c' nchalic eh chi ma' re' ta nchel ku̱c' i hoj.
Re' hin nik'or aweh tak i wili maj to̱b ta xa sutumaj chic ki̱j ru̱c' c'axquilal nchalic chi kana̱, re' rajawric i Dios ma' janc'al ta hoj ricana̱b chi ma' ta nak chic enkarak kelbal chipam take c'axquilal re're', on to̱b ta wo' wilic pech ma' nkarak ta nak chic chiri̱j chaj bih naka'nam chipam jeno' c'axquilal, re' rajawric i Dios xiban chi ma' xkak'eb ta kac'ux chi nakesmejic chipam i c'axquilal re're'.
Wilic wo' pech nkac'ul chi re' take tinamit kojquitahkej chi ribanaric ti'c'axic keh xa re' la' re' rajawric i Dios xiban chi ma' xkic'raj tak ki̱b chi xakutquel ti ki̱b chipam i ti'c'axic. Wilic wo' pech xojquich'eylom take kaj ixowonel cu rehtal xa cuc'tak nak chic ma' kojquicansaj xa re' la' rajawric i Dios xojrito'bej wo' chi ma' xojquicansaj ta.
Je' re' k'uru' xa pa' yu̱k' koj-o̱j wi̱', re' hoj nkac'ul i ti'c'axic ru̱c' kati'jolal kabakil chi xa pan quimic chic wilco̱j je je' ricab wo' cho nok cu wilic nak i Jesus china̱ ac'al wili xic'ul wo' take ti'c'axic. To̱b ta wo' je' re' nkac'ul re' hoj nkacuy ransil i ti'c'axic nbanaric keh reh chi re' ric'acharic i Jesus enc'utunic lok ku̱c' i hoj.
Je' re' ajic re' hoj raj k'orol i Jesus chi cu c'achalco̱j, cu sutumaj pe ki̱j ru̱c' take c'axquilal re' ric'am cho quimic chi kana̱ ru'um chi hoj chic reh Jesus. Re' hoj xa nkacuy wo' ransil re're' ru'um nok nka̱j chi re' take c'acharel enquina'bej chi re' Jesus xa c'achlic wo' naquilow chi xa cu c'achalco̱j wo' pan kati'jolal kabakil re' quimic ri̱j.
Til je' re' k'uru' re' hoj xa wilco̱j wo' pan ti'c'axic re' ric'am cho quimic chi kana̱ xa re' la' to̱b ta wo' je' re' nkac'ul re' hoj keht'alim chi re' take c'axquilal re're' ncamanic aweh tak chi enac'ul tak i junelic c'acharic.
Je' re' k'uru' to̱b ta wilic ti'c'axic chi kana̱, re' hoj xa nkatik wo' ju' rich'iquinjic kac'ux chiri̱j i Dios eh ru'um re' ma' nkacana̱' ta rik'ormojic ric'uhbal. Re' kacapew-bal wili riban jenaj wach ch'i̱l i tz'ihmbimaj chipam i Lok' laj Hu̱j tz'ihmbimaj wi̱' riC'uhbal i Dios chi je' wili:“Re' hin til niyew nic'ux chi rinimjic i Dioseh ru'um chi je' re' niban re' hin ma' nicana̱' ta rik'ormojic ribiral, nqui tz'ihmbimaj cho.
Je' aj ricab i tz'ihmbimaj cho re're', re' hoj ma' nkacana̱' ta rik'ormojic ribiral i kAja̱w Jesus ru'um nok keht'alim chi re' kAja̱w Dios re' wo' re' xucsunic cho reh i Jesus eh je' ricab naxucsaj cho ru' je' wo' re' nakojrucsam wo' chic cho i hoj chi nakac'acharic chi junelic. Ma' xa re' ta re', nacoj la' wo' ripahba̱b chiwach nakojric'am johtok ru̱c'.
Re' ti'c'axic nkac'ul riban chi rehreh rijohsaj wach i rinimal kalok'il nariyeb i DiosJe' re' k'uru' to̱b ta wilic ti'c'axic chi kana̱ ru'um reh rik'ormojic ribiral i Jesus, re' hoj nkacuy chi'nchel re're' ru'um chi ti' tikic'raj tak. Je' re' nka'n reh chi equiq'uihbic take c'acharel enquirak chiri̱j i rinimal wach ric'axbal i Dios. Ru̱c' re're' ewo' quiq'uihbic take c'acharel equiye'bic ritioxjic i Dios eh chi je' re' ewo' ric'ul rilok'il.
Je' re' k'uru' ma' nkapoh'aj ta kac'ux maj re' nic' pa' ti nimal ti'c'axic nkac'ul chipam kac'acharic re' xa c'uhlel wo' ti take, xa rehreh c'ahchi' rijohsam wach i rinimal wach kalok'il nariyeb keh i Dios eh eli̱c johtic riban wach.
Nik'or re're' maj re' take chaj bih nkilow china̱ ac'al wili je' ricab take ti'c'axic, ma' nkacoj ta kacapew-bal ru̱c' ru'um chi'nchel take xa chaj bih jaric nilmijic wach yu'na xa narisahchic wo' quiwach, ra̱j nchel chiri̱j take ma' nilmijic ta wach je' ricab i lok'il nariye'eric, til ar nkach'ica̱' kacapew-bal ru'um nok re' cok re' ma' jaruj ta sahchel wach.
Re' Dios xitik'a̱' chic cho wach chi re' hoj narijahlic wach kati'jolal pan jenaj k'i̱jWi re' kati'jolal re' nc'olbic reh ka̱mna ensahchic wach, keht'alim chi re' Dios nariyeb jenaj chic kati'jolal re' ma' re' ta jeno' winak xtik'inic reh. Re' cok re' ma' sahchel ta wach eh ar pan taxa̱j wilic cho.
Ru'um aj re' xa re' wo' kap'utum cho ric'uluric i ti'c'axic ru̱c' kati'jolal kabakil, re' hoj xa ji̱k' chic kac'ux ru̱c' i kAja̱w Dios chi eta nak ti riyeh'aj keh chi erisoc i ka̱mna ru̱c' jenaj chic ac' laj kati'jolal nchalic ar pan taxa̱j.
Chi je' re' to̱b ta nchel kojquimok je eh ensahchic wach i kati'jolal wili re' Dios nariyeb keh i jenaj chic ac' kati'jolal re' narisocbic reh i ka̱mna reh chi ma' eta nrakmajic je' ricab jeno' c'acharel ma'xta riso' chiri̱j.
Je' aj re' chi cu c'acharic pe nka'n ru̱c' i kati'jolal wili re' je' na ricab jeno' pahpa'x pa̱t nok wilic chi xa reh ti junc'am, xa eli̱c wo' wilic ti'quil kac'ux ru'um nok ma' nka̱j ta nak chi ekojcahnic chi ma'xta chic kati'jolal socbal reh i ka̱mna, nka̱j la' nak chi wilic ta nak chic ku̱c' i ac' ti'jolal re' nc'acharic chi junelic eh chi je' re' enjahlic wach i kati'jolal xa sahchel wach.
Til ta wo' naric'uluric je' ricab c'ahchi' nik'orom chi re' kati'jolal narijalaric wach? Na̱c, maj re' i Dios re' aj re' xitik'a̱' chic cho wach chi re' hoj narijahlic wach kati'jolal pan jenaj k'i̱j eh keht'alim chi til je' re' naric'uluric ru'um nok re' Dios xiyew keh i Lok' laj rUxlabal re' ncamanic keh chi rehtalil chi nakac'ulum take pa' bih k'oro̱j cho ru'um.
Je' aj re' ru'um chi re' Dios xiyew keh i Lok' laj rUxlabal, re' hoj til cow ch'iclic kac'ux ru̱c' i Dios chi re're' narijalam wach i kati'jolal eh nok chi cu wilco̱j pe ayu' wach ac'al ru̱c' i kati'jolal wili re' hoj keht'alim chi cu ja' wilco̱j ta pe johtok ru̱c' i kAja̱w Jesus ar pan taxa̱j.
Ru'um aj wo' re', re' hin nik'or chi re' hoj c'ahchi' kac'acharic ru̱c' rich'iquinjic kac'ux chiri̱j i Jesus eh ma' re' ta nchel ru̱c' i chaj bih nkilow wach ru̱c' i nak' kawach.
Je' re' k'uru' til wo' chic ch'iclic kac'ux ru̱c' i Dios eh re' hoj xa nka̱j nak chic kacana̱b i kati'jolal wili reh chi ar nak chic ekoj-o̱j c'acharok ru̱c' i kAja̱w Jesus.
Je' re' k'uru' to̱b ta re' hoj cu wilco̱j chi c'acharic china̱ ac'al wili on ru̱c' chic i kAja̱w Jesus wilco̱j, re' hoj nakacowem kac'ux chi c'acharic chi ribanaric re' haj wilic nye'bic risukquil ric'ux.
Til aj nik'or aweh tak, chiri̱j chic kaquimic curman chi kunchelal i hoj c'acharel nakawih'ic chiwach i Jesus re' Pahbamaj chi K'atal K'oric nachiban i ch'ukuj wach k'oric chi kana̱ natz'uhkok cho pa ritz'uk'a̱b reh k'atbal k'oric eh ar aj ru' nakeht'alim haj wilic i kasi̱ nariyeb keh re' k'orel nic' pa' wach i no'jbal xka'n nok cu c'achalco̱j, wi re' nchel i coric wach on ma' coric wach no'jbal xka'n chiwach i Dios.
Xa hab wach jenaj chic riwi̱' rich'i̱l i Jesus nmikric chi jenaj ac' laj c'acharelRu'um aj reh chi xkeht'alij chi re' kAja̱w Jesus narich'ukum k'oric chi quina̱ chi'nchel c'acharel, re' hoj c'ahchi' kachopom kac'ux chi rich'ukjic i ca̱mna take c'acharel chi naquiniminic eh re' Dios reht'alim chi re' hoj c'ahchi' ka'nam ru̱c' coric wach c'uxlis eh nwuy'ej wo' chi re' hat-tak aweht'alim wo' tak chi je' re'.
Chaj wa'ric nok c'ahchi' kak'orom aweh tak i wili? Nacapaj na tak chi c'ahchi' kak'orom i wili xa reh q'uihsbal ki̱b chi coric wach kano'jbal? Ma'xta! Je' la' re' k'oric nka'n je aweh tak reh chi wilic ok riwi̱' chi re' hat-tak ensukbic ac'ux tak chiki̱j eh chi je' re' ena'n tak canar quic'u'ljic take k'e̱' suk queh ricojoric rehtal i xa re' rilbal lok i c'acharel eh ma' re' ta i no'jbal wilic cho pan ra̱mna.
Chacoj tak rehtalil i k'oric nca'n keh take toco̱m chic c'acharel nquik'or keh chi re' hoj, hoj saban ru̱c' take chaj bih nka'n ribanaric, xa re' la' ma'xta bih nka̱j reh chi je' re' nquik'or maj keht'alim chi reh i Dios c'ahchi' ka'nam eh wila' wilic c'ahchi' quik'oric chi na'lic keh c'ahchi'co̱j ra̱j rik'orom chi to'bal wo' tak aweh c'ahchi'co̱j.
Chaj wa'ric nok re' hoj cow nkayew kac'ux chiri̱j i Dios eh je' wo' chi atobjic hat-tak? Nkayew kac'ux ru'um reh richak'lamil ricoj pan ka̱mna i Jesus re' Pahbamaj chi K'atal K'oric. Je' re' nka'n maj keht'alim i wili: Chi re' Jesus xiyew ri̱b chi quimic pan kajelow-bal chi'nchel i hoj c'acharel eh ru̱c' i quimic xic'ul re're' eriban chi enkak'or chi kunchelal i hoj c'acharel xojquimic rich'i̱l.
Nok re' kAja̱w Jesus xquimic pan kajelow-bal chi'nchel i hoj, xquimic reh nok chi kunchelal c'achalco̱j china̱ ac'al wili ma' eta chic nka'n pan kac'acharic i haj wilic nka̱j ka'nam xa chi kibil ki̱b, re' la' chic naka'nam haj wilic ra̱j i Jesus re' xquimic wach curu̱s eh xucsjic wo' chic cho chi quixilac take camnak.
Ru'um aj re', re' hoj yu'na ma' nkak'or ta chic chi jeno' c'acharel coric wach on ma' coric wach xa ru̱c' i kano'jbal reh ayu' wach ac'al. Til pa ricorquil xkak'or wo' nak cho chi re' Jesus re' Pahbamaj chi K'atal K'oric, ma' coric ta wach xa ru̱c' i kano'jbal reh ayu' wach ac'al, xa re' la' yu'na ma' je' ta chic re' c'ahchi' kak'orom chiri̱j.
Je' re' nik'or maj xa hab wach riban chi xa jenaj chic riwi̱' ch'i̱l i Jesus nmikric chi jenaj ac' c'acharel chic je' ricab nok ru̱c' ric'ulic wach k'i̱j sakom jeno' ha'lac'un np'uhtic johtok ric'acharic chi jenaj chic ac' c'acharel. Je' re' nok re' c'acharel re're' njahlic chic wach rino'jbal riban cho najtir eh til chacoj tak rehtal chi re' chic i no'jbal nchalic ru̱c' Jesus nwih'ic pa ra̱mna.
Nic' wach nanc'uluric i wili? Nc'uluric ru'um reh ricamaj xiban i Dios naxojricoj wo' chic ru̱c' chi nakacahnic pan jenaj wo' chic suk laj c'uxlis xa ru'um reh chi xquimic chiki̱j i Jesus re' Pahbamaj chi K'atal K'oric.Chi aj je' re', re' wo' Dios xich'ica̱' ric'ux chiki̱j i hoj aj k'orol riC'uhbal chi nakak'orom queh toco̱m chic c'acharel chi naquic'u'lem na̱ i quiyuk'unjic riban i Dios chi naquicahnic wo' pan sukquil c'uxlis ru̱c'.
Re're' ra̱j rik'orom chi re' Dios ru̱c' ric'acharic i Jesus china̱ ac'al wili xiteh ribehil chi re' take c'acharel naquicahnic wo' chic pan sukquil c'uxlis ru̱c'. Je' re' nok ma' c'ahchi' ta chic ricojom pa riman chi'nchel quimahc ca'nam cho take c'acharel eh re' chic i hoj xojripahba̱' chi nakak'orom i c'uhbal nk'oric chiri̱j riteheric ribehil i quiwih'ic take c'acharel pan jenaj sukquil c'uxlis ru̱c' i Dios.
Ru'um aj re' chi hoj ritak'anic cho i Dios, re' hoj c'ahchi' kak'oric awu̱c' tak chi ru̱c' kajawric xiyew i Jesus re' Pahbamaj chi K'atal K'oric eh nakojk'oric awu̱c' tak xa je' na nchel re' wo' i Dios c'ahchi' rik'oric awu̱c' tak. Je' re' nok ru̱c' kajawric xiyew i Jesus, xa nch'uk chic kac'ux, cow nkapahkaj aweh tak chi tiwih'ok tak ru̱c' i Dios pan jenaj suk laj c'uxlis.
Chaj wa'ric nok re' kAja̱w Dios c'ahchi' ripahkam chi re' take c'acharel naquiwih'ic pan sukquil c'uxlis ru̱c'? Ripahkaj chi je' re' ru'um chi re' Dios xiban chi re' Jesus xiban juneht ru̱c' kamahc to̱b ta wo' ma'xta nak nech' ok rimahc. Je' re' xiban i Dios ru̱c' i Jesus chi ritojoric wach i kamahc reh nok chi xa jenaj chic kawi̱' ch'i̱l i Jesus, re' hoj yu'na k'oro̱j chic kabiral ru'um i Dios chi coric chic wach kac'ux.
Je' aj re' k'uru' ru'um reh i quimic xic'ul i kAja̱w Jesus chi tojbal reh kamahc re' hoj, chi hoj jenaj ru̱c' i Dios chi ribanaric ricamaj chaxilac tak, til cow nkapahkaj aweh tak chi re' rato'bil i Dios xiyew cho chana̱ tak ma̱yew tak chi xa eno̱j chi xa c'o'nal awu'um tak
maj chacoj tak rehtal rik'orom cho i kAja̱w Dios chipam i Lok' laj Hu̱j naxik'or cho chi je' wili:“Naxirak cho rik'ijil tik'imaj wach wu'um chi nanic'uhtam cho nic'axbal, re' hin Dios xatnibiraj wo' tak cho ru̱c' apahkanic tak.Naxirak wo' cho rik'ijil chi wi̱n chi naca̱t tak nico'lem tak, re' hin xatnito'bej wo' tak chi rirakmajic co'lbal aweh tak, nqui xik'or cho.Ru̱c' i k'oric ribanam cho i Dios re' hin nwa̱j nik'orom aweh tak chi yu'na i rik'ijil chi re' Dios c'ahchi' ric'uhtam cho ric'axbal chana̱ tak eh je' wo' yu'na wo' rik'ijil chi re' Dios c'ahchi' rico'lem take c'acharel.
Re' take no'jbal quic'uhtunic wi̱' chi re' ma' Lu̱' raj camanom i Ajabe̱s DiosNok nka'n i kacamaj wilic chi hoj aj k'orol reh ribiral i Jesus xa k'unk'u̱n ric'amaric nka'n ru'um nok nka̱j chi ma' eta no̱j chi c'u'tjbal xa ru'um jeno' ma' holohic ta laj bano̱j enka'n ribanaric.
Je' aj re' riwi̱' i camanic c'ahchi'co̱j reh chi je' re' enc'utunic lok chi kawach chi til coric chi hoj raj camanom i Ajabe̱s Dios eh til wo' c'ahchi' kacuyum ransil chi'nchel i nic' pa' nimal nkac'ul je' ricab take wili: Re' take ti'c'axic, re' take c'axquilal chi ma'xta chic bih wilic keh, re' c'axquilal chi ma' nkarak ta nak chic kelbal pan jeno' c'axic,
re' katz'uhumjic, re' kacojoric pan che̱', on je' ricab wo' nok re' take kaj ixowonel xquimol qui̱b chi kana̱ reh chi nacoj nak quicansam. Ma' xa re' ta re', re' hoj xa nkacuy wo' ransil i cow laj camanic xka'n reh chi nariwih'ic pa' bih keh chipam ricamaj i Dios, xkacuy wo' kawiric, xkacuy wo' kawa' kaha̱' nok til ajwal wach ricamaj i Dios.
Je' wo' ewo' nc'uhtunic lok chi raj camanom i Dios ru̱c' take no'jbal wili nanka'n kacamaj: Re' risakil wach no'jbal kojc'acharic wi̱', re' no'jbal xiyew keh i Dios chi rirakmajic chiri̱j i coric, re' k'uni̱l chi ricuyuric chi'nchel nic' pa' nimal take ti'c'axic nbanaric keh, re' ric'uhtjic i chak'lamil eh je' wo' i coric laj c'axoj i̱b cu̱c' take kich c'acharel. Chi'nchel re're', re' hoj nka'n ribanaric xa ru̱c' i to'bonic riban keh i Lok' laj rUxlabal i Dios.
Je' wo' chic, wilic pech wilic take tinamit nponic chi quiwach i no'jbal nka'n eh wilic wo' take ma'xta. Wilic wo' take tinamit holohic i k'oric nca'n chiki̱j eh wilic wo' take xa hoj quic'u'tjbal. Je' wo' chacoj tak rehtal, wilic wo' take quik'oric chi xa hoj aj jot'o̱l ru̱c' take c'uhtunic nka'n chi queh xa re' la' i hoj ricorquilal wo' nkak'or.
Je' wo' wilic take kojquicoj chi je' ma'xta so' kajawric chi rik'ormojic riC'uhbal i Dios xa re' la' re' hoj eht'alamaj kana̱ ru'um i Dios chi hoj raj k'oro̱l. Je' wo' xa pan quimic wo' wilco̱j xa re' la' chawilow tak, xa cu c'achalco̱j wo'. Wilic wo' pech re' Dios riyew cho k'ab chi nchalic i ti'c'axic chi kana̱ xa re' la' ru' ma' riyew ta wo' k'ab chi kojquicansaj.
Xa chi'nchel wo' wach nkac'ul chipam i kacamaj re' quicojbic cho wi̱' ritz'irquilal kac'ux xa re' la' re' sukquil c'uxlis xa wilic wo' ku̱c'. Coric ru', xa hoj ti niba̱' xa re' la' i hoj q'uihal take c'acharel c'ahchi' kabihomsam take ru̱c' i c'uhtunic nka'n eh to̱b ta chi quiwach take kich c'acharel china̱ ac'al wili ma'xta bih wilic keh, re' hoj kehchaj chic chi'nchel i nic' pa' nimal i cuse'sbal riyew cho i Dios.
Re' ma' Lu̱' ripahkaj queh aj Cori̱nto chi ti' ic'rinjok cu'umYu'na was nicha̱k' re' tic'acharic tak ar Cori̱nto til pa ricorquil re' hoj ma'xta bih no'jbal xkamuk'a̱' ta nak na̱ chawach hat-tak, chi'nchel la' xkasakomej wach aweh tak ru'um chi re' hat-tak k'e̱' ti' tikic'raj tak.
Til pan coric, re' hoj ma'xta bih nk'etbic keh chi til k'e̱' ti' tikic'raj tak re' ru' hat-tak ma' til ta ti' koj-awic'raj tak ru̱c' chi'nchel awa̱mna tak.
Je' ricab riban jeno' ajabe̱s ru̱c' take rac'u̱n rixk'u̱n chi pan ato'bil rik'o'rej take, re' hin pan ato'bil nipahkaj je aweh tak chi ti' ok quinawic'raj tak ru̱c' chi'nchel awa̱mna tak je' ricab nok ti' wo' tiwic'raj tak i hin.
Re' aj niminel ma'xta bih reh ru̱c' ma' re' ta aj niminelWas tak nicha̱k' aj niminel reh Jesus, je' ricab nok ma' eta riban chi enatuna̱' wach jenaj bo̱yex ch'i̱l jeno' cawa̱y chi camanic ru'um chi ma' jenaj ta wach quino'jbal je' wo' re' til nik'or aweh tak i hin chi re' hat-tak ma̱k'inej tak awi̱b ru̱c' quino'jbal take ma' quiniminic ta reh Jesus. Ma̱ban tak chi je' re' ru'um nok jeno' c'acharel re' coric wach nbanic chiwach i Dios ma' jaruj ta eriban chi erijunehtej ri̱b rino'jbal ch'i̱l jeno' c'acharel ma' riban ta i coric chiwach i Dios. Je' wo' re' nc'uluric ru̱c' i sakom, ma' jaruj ta wo' erituna̱' ri̱b ch'i̱l i k'ekom.
Je' wo' re' i Jesus re' Pahbamaj chi K'atal K'oric, re're' ma' rijunehtej ta nech' ok ri̱b ch'i̱l i aj Yahm re' ribihnej wo' chi Welyal eh je' wo' re' i aj niminel reh Jesus ma' jenaj ta wach rico̱ch naric'ulum ch'i̱l take c'acharel re' ma' nca̱j ta quinimem i Jesus.
Je' wo' chic, chipam i Lok' laj Pa̱t re' nlok'onjic wi̱' wach i Dios ma' eta riban chi ewo' qui'o̱j cojorok ar take tiyo̱x eh ar enlok'onjic quiwach. Je' wo' i Dios ma' riyew ta k'ab chi re' hoj aj niminel enkatuna̱' wach i kano'jbal ch'i̱l take aj lok'onel wach tiyo̱x maj pa ricorquilal re' hoj wilco̱j chi je' ricab i Lok' laj Pa̱t re' nlok'onjic wi̱' wach i Dios re' c'achlic chi junelic sakom, je' ricab rik'orom cho chipam i Lok' laj Hu̱j tz'ihmbimaj wi̱' riC'uhbal. Ar je' wili rik'or i Dios:“Re' hin Dios naniwih'ic chi quixilac take quiniminic wi̱n eh nawilom take reh chi naquiwih'ic chi suk. Chi je' re', re' take re' xa re' wo' i hin naqui̱nquicojom chi hin quiDios eh re' take re' naca'nam wo' chi nitinami̱t take, nqui rik'or.
Ru'um aj wo' re', re' Dios je' wo' wili rik'orom cho pan Lok' laj Hu̱j re' tz'ihmbimaj wi̱' riC'uhbal:“Hat-tak nitinami̱t, telen tak chi quixilac take c'acharel re' aj lok'onel tiyo̱x take,ma̱ban jenaj wach ano'jbal tak quich'i̱l.Je' wo' ma̱ban chic aweh tak i c'ahbilal laj no'jbaleh chi je' re', re' hin etinic'ul tak wu̱c' chi nitinami̱t, nqui rik'orom.
Ar wo' chipam i Lok' laj Hu̱j re're', re' kAja̱w Dios re' k'e̱' rinimal wach rajawric je' wili rik'orom cho:“Re' hin nanibanam chi hin awAja̱w takeh chi je' re', re' hat-tak na̱cahnic tak chi hat-tak wac'u̱n wixk'u̱n, nqui rik'orom.
Was tak nicha̱k' aj niminel re' k'e̱' ti' tiwic'raj tak, ru'um aj chi re' Dios rik'orom cho chi re' take k'oric k'oro̱j cho ru'um ku̱c' wo' hoj narimanlajic wach, re' hin nik'or aweh tak chi kacana̱' tak ribanaric chi'nchel i c'ahbilal re' nch'uwa'rsanic wach i kati'jolal kabakil ch'i̱l i kacapew-bal. Ru'um aj re' nik'or aweh tak chi kacowej tak ki̱b chi risakmajic wach kac'acharic chi c'ahchi' kayohbalem wach i Dios.
Re' to'bonic xquic'ul take aj Cori̱nto ru̱c' jenaj hu̱j xitz'ihmbaj je ma' Lu̱'Wilic take c'ahchi' quik'oric chi re' hoj tikacoj tak pan c'aye̱w, chi nkayoj ricapew-bal jeno' aj niminel on chi hoj aj sacanel atz'a̱k tak, xa re' la' hin nwa̱j nik'orom aweh tak chi ma' hab ta jeno' wach ka'nam reh chi je' re'. Ru'um aj re' til nipahkaj aweh tak chi ti' ok koj-awic'raj tak ru̱c' chi'nchel awa̱mna tak.
Re' hin ma' c'ahchi' ta nik'orom i wili ru'um chi nwa̱j ta nak chi na̱wihklem tak take k'oric nbanjic. Ma'xta! Ma' je' ta re' maj re' hin nik'orom chic cho aweh tak chi re' hin k'e̱' ti' tiwic'raj tak eh chi re' nichak'lamil chawi̱j tak ma' jaruj ta nariq'uic wach to̱b ta kojquimok je on to̱b ta cu c'achalco̱j wo'.
Je' re' k'uru' re' hin re' k'e̱' ti' tiwic'raj tak ma'xta bih no'jbal xnimuk'a̱' na̱ chawach tak naquink'oric awu̱c' tak eh je' wo' re' hin niyew alok'il tak naquink'oric cu̱c' take toco̱m. Re' aj re' nye'bic ricowil nic'ux eh to̱b ta nak wilic ti'c'axic chi nina̱ on ntz'iric, chipam chi'nchel re're' k'e̱' wo' chic niq'uic na̱ i sukquil c'uxlis nkic'raj chawi̱j tak.
Je' re' k'uru' re' ti'c'axic xa hoj wo' ritahkem maj naxojwih'ic cho ar pa riyuk'ul i Masero̱nya ma' xkarak ta nech' ok hi'lbal keh yohbal la' wach take kac'axquilal xwih'ic chi kana̱ ru'um chi xa haj reh yuk'ul re're' xkac'ul quik'orbal take xquik'ihtaj qui̱b chiwach kak'orbal eh pan ka̱mna xoquic wo' cho kayo'jic ru'um chi ma' keht'alim ta nak nic' wach wilca̱t hat-tak,
xa re' la' Dios re' aj ye'ol ricowil quic'ux take kajanak quic'ux, xiyew ricowil kac'ux naxitak'a̱' cho i Ti̱to ayu' ku̱c'.
Je' re' ajic ma' xa re' ta ric'ulic lok ayu' ku̱c' i Ti̱to xcowjic wi̱' kac'ux, k'e̱' la' wo' xcowjic kac'ux ru'um reh ricowil ric'ux xayew tak cho i Ti̱to naxwih'ic ponok awu̱c' tak. Je' re' nik'or maj xc'ulic rik'or chi re' hat-tak til k'e̱' nak nawa̱j awilom tak niwach. Je' wo' chi re' hat-tak k'e̱' xti'bic ac'ux tak chiri̱j re' chaj bih c'ulu̱j cho chaxilac tak eh yu'na nawa̱j tak chi nakawih'ic chi xa jenaj wach kac'ux chi ribanaric haj wilic ra̱j i kAja̱w Dios. Je' re' k'uru' re' hin til k'e̱' wo' chic xnimbic wach risukquil nic'ux ru̱c' chi'nchel xnibiraj re're'.
To̱b ta re' hat-tak xatcahnic tak ch'i'c ru̱c' take k'oric xnitz'ihmbaj je aweh tak chipam jenaj i hu̱j, re' hin ma' nti'bic ta chic nic'ux chiri̱j re're', to̱b ta nchel pan pe̱t xti'bic nak cho nic'ux ru'um xnicoj rehtal chi re' hat-tak xatcahnic tak chi ch'i'c xa re' la' ma' naht ta wo' xa'n tak chi je' re'.
Ru̱c' ritz'ihmjic je i hu̱j re're', re' hin k'e̱' nsukbic nic'ux yu'na ma' ru'um ta chi xiyew riti'quil ac'ux tak, ru'um la' chi ru̱c' riti'quil ac'ux tak xoquic cho re're' xcamanic aweh tak chi xajal tak wach ano'jbal chiwach i Dios. Til pa ricorquil re' hat-tak xti'bic ac'ux tak je' ricab nponic chiwach i Dios eh ru'um aj re', re' hin nik'or aweh tak chi ma' re' ta jeno' c'ahbilal xniban naxnitz'ihmbaj je aweh tak i hu̱j re're'.
Je' re' k'uru' re' ti'quil c'uxlis re' nchalic je' ricab nponic chiwach i Dios, re're' ncamanic chi re' ricapew-bal jeno' c'acharel enjahlic wach eh ru̱c' re're' erirak rico'lbal chiwach i ti'c'axic narichalic nak china̱. Nok je' re' nc'uluric ma'xta jeno' riwi̱' chi re' hoj enkati'saj kac'ux xa ru'um re're'. Haj cok wilic til ti' chi queh nanquic'ul i ti'quil c'uxlis, re' take tinamit ja' nquina'bej ta wach i Dios maj re' riti'quil quic'ux ma' eta ncamanic queh chi rijalaric wach quino'jbal eh ru'um re're' ma' eta wo' nquirak i junelic c'acharic.
Yu'na aj ru' chacoj tak rehtal i holonquilal xiban i Dios ru̱c' i riti'quil ac'ux tak xwih'ic junc'am. Je' re' nik'or maj xa chi je' re', re' hat-tak xatik'a̱' tak ti wach i c'axquilal xarak tak, ma' xa xacana̱' ta tak awi̱b xasic' la' tak ri̱j chi ma'xta awoquic tak jenaj ru̱c' i c'ahbilal xwih'ic chaxilac tak. Ma' xa re' ta re', ma' xponic ta la' wo' chawach tak chi wilic i c'ahchi' rimahcanic chaxilac tak. Je' re' ajic re' hat-tak xatyo'jic wo' tak ru'um chi xarak tak chiri̱j chaj bih ric'am cho i c'ahbilal c'ahchi' ribanaric re're'. Xiban wo' xa ji̱k' chic ac'ux tak chi awu̱c' ta nak chic wilco̱j ponok je' wo' xiban xa ji̱k' chic ac'ux tak chi narich'ukjic wach i c'axquilal re're' eh chi xayew wo' tak ric'axquil i hab wach c'ahchi' rimahcanic chaxilac tak. Ru̱c' aj no'jbal xa'n tak re're', ma'xta jeno' k'oric eniban chawi̱j tak chi ma' coric ta xatbanic tak maj xac'uhtaj tak lok chi xa'n tak ritik'injic i c'axquilal re're' chi coric.
Til pa ricorquil re' hin naxnitz'ihmbaj je i hu̱j xnitak'a̱' je aweh tak, ma' xnitz'ihmbaj ta je xa ru'um ta nak reh i c'acharel c'ahchi' ribanic i c'axquilal on ru'um ta nak reh i c'acharel xc'ulbic reh i ti'c'axic, xniban la' chi je' re' reh chi re' hat-tak enacoj tak rehtal chi re' hoj c'ahchi' kacapewenic je chawi̱j tak chiwach i Dios.
Ru'um aj re', re' hoj ayu' k'e̱' nkarak ricowil kac'ux ru̱c' take nkabiraj. Ma' xa re' ta re' ncowjic wi̱' kac'ux, til la' wo' chic k'e̱' xkarak risukquil kac'ux ru̱c' i sukquil c'uxlis xkilow ru̱c' i Ti̱to ru'um chi re' hat-tak je' na nchel xajot'saj tak wach i ra̱mna ru̱c' xa'n tak.
Nok re' Ti̱to ja' no̱j ta nak awu̱c' tak, chi ch'iclic nic'ux chawi̱j tak re' hin xnik'or reh chi holohic ano'jbal tak. Ru̱c' i k'oric xniban chawi̱j tak ma' xawesaj ta tak niq'uixbilal maj re' chi'nchel pa' bih xnik'or til coric wi̱n eh je' wo' re' xc'utunic ru̱c' i nik'orbal chawi̱j tak ru̱c' i Ti̱to, xelic wo' chi coric wach.
Yu'na re' Ti̱to nanc'ulic pa ric'ux riwih'ic cho chaxilac tak, til k'e̱' wo' chic ti' tiric'raj tak chiwach chi nok ja' nponic ta nak cho chaxilac tak maj re' hat-tak xatbirinic tak k'oric chiwach eh xac'ul tak pan sukquilal chi c'ahchi' ac'uhtam tak lok rilok'il i tijinic xiban aweh tak.
Je' aj re' ru' ru̱c' i no'jbal xac'uhtaj tak chiwach i kacha̱k' aj niminel Ti̱to, re' hin yu'na k'e̱' nsukbic nic'ux ru'um chi re' hin til enich'ica̱' nic'ux chawi̱j tak chi etiniminic tak k'oric chi ribanaric chi'nchel haj wilic i coric chiwach i Dios.
Re' ma' Lu̱' rik'il take aj Cori̱nto chi naquito'bonic ru̱c' tumi̱nRe' chic yu'na was tak nicha̱k' aj niminel, nwa̱j k'oric awu̱c' tak chiri̱j rinimal wach ric'axbal i Dios xicoj pan ca̱mna take ju'jun tuhm chi moloj wach aj niminel wilque̱b chipam riyuk'ul i Masero̱nya.
Je' re' nik'or maj chipam i rinimal wach ti'c'axic xquic'ul lok pan quic'acharic, xa c'acharic wo' nca'n ru̱c' rinimal wach sukquil c'uxlis eh je' wo' chi c'acharic nca'n pa rinimal niba'il. Ru'um reh i rinimal wach sukquil c'uxlis ch'i̱l i rinimal wach quiniba'il wilque̱b wi̱', re' take re' chi xa ye'lic chic quik'ab chi to'bonic, xca'n rinimal wach to'bonic queh take toco̱m chic kich aj niminel c'axic ti nca'n.
Ma' xa ta re're', re' la' take re' til wo' cow xquipahkaj keh i ato'bil chi nakayeb k'ab queh chi nacoquic jenaj chi quitobjic take aj niminel reh Jesus.
Je' wo' chic, re' take re' til wo' chic k'e̱' to'bonic xca'n chi xa ta nak re' hoj c'ahchi' kuy'em so' chi je' re' naca'nam maj re' take re' til pe̱t xquik'ahsaj quicapew-bal pan k'ab i Ajabe̱s Jesus eh chiri̱j chic ru' xquiyew wo' quic'ux chi rimoloric wach kato'bal i hoj re' k'orel nic' pa' wach xa̱j ricojom i Dios pan ca̱mna.
Ru'um aj wo' chi je' re' xca'n take kich aj niminel re're', re' hoj xkacapaj chi k'e̱' tare̱t chi re' take toco̱m chic aj niminel je' ricab hat-tak, ewo' nca'n queh i to'bonic xca'n re're'. Ru'um aj re' xkapahkaj reh i kich aj niminel Ti̱to chi naricohlam wach rimoloric i ato̱b laj to'bonic chaxilac tak re' xip'ut wo' nak rimoloric cho wach chi to'bal queh take kas kacha̱k' aj niminel.
Re' aj chic awu̱c' hat-tak nc'utunic lok chi k'e̱' wo' chic tichol tak ricamanjic wach chi'nchel c'axbal riyew cho i Dios. Kak'or je' ricab til tichol tak richoporic ac'ux tak chiri̱j i Jesus, je' ricab til tichol tak rik'ormojic lok ribiral i Jesus je' wo' re' til tichol tak ricojoric ano'jbal tak xarak tak chipam i niminic eh je' wo' chi til nacowej awi̱b tak chi ribanaric haj wilic ra̱j i Dios. Ma' xa re' ta re', re' hat-tak tichol la' wo' tak ric'uhtjic i c'axoj i̱b je' ricab xatijej tak ku̱c'. Chi'nchel na'n tak ribanaric re're' nc'utunic lok chi re' hat-tak k'e̱' wo' chic tichol tak ribanaric chi'nchel.Yu'na aj ru' nka̱j chi k'e̱' wo' ticholok tak riye'eric i to'bal queh take kich aj niminel.
Re' c'ahchi' nik'orom wili ma' re' ta jenaj tak'anic chana̱ tak xa nwa̱j la' niyeb chawach tak chi wilic take toco̱m chic aj niminel xa nquitowej chic ribanaric i to'bonic i̱b eh re' wo' nak re' nwa̱j wilom chi na̱banam hat-tak chi quitobjic take awich aj niminel tak.
C'olok pan ac'ux tak chi re' Jesus re' Pahbamaj chi K'atal K'oric xiyew cho chana̱ tak i rinimal wach rato'bil chi atobjic tak. Ru'um reh ric'axbal chana̱ tak to̱b ta yohbal wo' cho wach rilok'il ar pan taxa̱j, xchalic china̱ ac'al wili je' ricab jeno' c'acharel ma'xta ti ribihomal eh ma' nim ta wo' ti wach. Je' re' xiban i Jesus reh chi re' hoj re' kojniminic reh, ekoj-ehtric ru̱c' rinimal wach ribihomal.
Chiri̱j ribanjic i to'bonic queh take kich aj niminel reh Jesus xa jenaj no'jbal c'ahchi' niyeb je aweh tak ru'um nok til je' re' ric'ul chi nanibanam je awu̱c' tak. Nik'or chi je' re' maj re' hat-tak xatp'utbic tak cho reh chi pe̱t riye'eric i to'bal queh take kich aj niminel reh Jesus chiwach i ha̱b xelic lok, ru'um chi je' re' xchalic pan ac'ux tak ribanaric.
Ru'um aj re' chacohlaj tak wach riye'eric i to'bal xap'ut tak rimoloric wach chi queh take kas kacha̱k' aj niminel reh Jesus ar pa riyuk'ul i Jure̱ya reh chi je' ricab re' xasjic cho pan ac'ux tak eh xawa̱j tak ribanaric enacohlaj wo' tak wach chi suk ac'ux tak, re' k'orel haj pa' nponic awansil tak chi to'bonic.
Je' re' nipahkaj aweh tak chi na̱banam tak maj til pan coric hab pa' wach nasjic cho pa ra̱mna riye'eric jeno' to'bonic, re' no'jbal re're' k'e̱' nponic chiwach i Dios nok c'ahchi' riyew jenaj to'bonic re' k'orel haj pa' wo' ti wilic ricuy ransil riye'eric. Je' re' nik'or ru'um nok re' Dios ma' ripahkaj ta keh chi nakayeb i haj wilic ma'xta wo' ti ku̱c'.
Ru̱c' ribanjic i to'bonic i̱b ma' nwa̱j ta nik'orom chi wilic take toco̱m chic kich aj niminel equibihomric ru̱c' ato'bal tak eh re' hat-tak eticahnic tak pan c'axquilal laj c'acharic, c'ahchi' la' nik'orom i wili re' nwa̱j chiri̱j chi enwih'ic jenaj suk laj c'acharic pan junwachil chi aj niminel.
Je' re' k'uru' re' nwa̱j chiri̱j i k'oric niban je aweh tak re' chi chi'nchel etiwih'ic tak pan jenaj wach wih'ic ru̱c' pa' bih wilic aweh tak. Yu'na re' hat-tak til wilic chi manlic i pa' bih aweh tak eh eriban chi enato'bej tak take kich aj niminel re' wilque̱b pan niba'il. Pan jeno' ok k'i̱j nok re' ok chic hat-tak wilca̱t tak pan ric'axquil niba'il eh re' take kich aj niminel wilic chic pa' bih queh, ewo' tiquito'bej tak cho hat-tak.
Je' aj re' ru' nik'or chi naribanaric reh chi jenaj wach wih'ic enbanaric je' ricab wo' rik'or chipam i Lok' laj Hu̱j tz'ihmbimaj wi̱' riC'uhbal i Dios. Ar je' wili rik'or:“Naxkajic cho i wi'c pan taxa̱j, hab pa' wach i c'acharel q'uih riwa' ximol ma' yohbal ta wo' chic xtikinic chiwach.Je' wo' re' xa nech' ti riwa' ximol, xa manlic wo' ti xtikinic chiwach, nqui rik'or.
Re' xipahbabjic chi nacojic k'ahsanel reh to'bal moloj wachRe' hin k'e̱' nitioxej johtok i kAja̱w Dios ru'um chi re're' xicoj pa ra̱mna i kich aj niminel Ti̱to chi ncapewenic chawi̱j tak eh chi ti' wo' naca̱t tak ric'ram je' ricab nok ti' wo' tikic'raj tak i hoj eh chi til kojcapewenic wo' chawi̱j tak.
Je' re' ajic ru̱c' i ricapew-bal i Ti̱to chawi̱j tak naxkapahkaj reh chi narojic nak awu̱c' tak ar Cori̱nto, xic'u'lej wo' na̱ keh chi je' re' naribanam. Je' re' xiban maj wilic nak chic cho pa ra̱mna chi narojic ca̱t tak rik'o'rem cho, xo̱j wo' ru'um chi k'e̱' ti' tiric'raj tak.
Chiri̱j i Ti̱to wili c'ahchi' katak'a̱b je jenaj kich aj niminel re' holohic laj k'oric bano̱j chiri̱j chi quixilac take moloj wach aj niminel wilque̱b xa haj ye'a̱b eh je' re' bano̱j ru'um reh ricamaj ribanam chi rik'ormojic i holohic laj c'uhbal chiri̱j i Jesus.
Ma' xa re' ta re' nkak'or chiri̱j i kich aj niminel re're' je' la' wo' chi re' take ju'jun tuhm chi moloj wach aj niminel xquipahba̱' ru' chi naribanam chi kich'i̱l chi ojic k'ahsanel reh i to'bal moloj wach awu'um hat-tak chi queh take kas kacha̱k' c'axic ti nca'n ar Jerusalen, chiri̱j chi rimolom chic cho wach i chi'nchel to'bal. Ru̱c' rilmijic ri̱j i to'bal queh take kas kacha̱k' c'ahchi' ka'nam, nka̱j chi re' kAja̱w Dios enye'eric rilok'il eh je' wo' nka̱j chi nareht'aljic chi re' hoj til nka̱j quitobjic take kas kacha̱k'.
Je' re' riwi̱' rilmijic ri̱j i rinimal wach to'bal c'ahchi' ka'nam, re' nka̱j chiri̱j chi ma' hab ta wach enk'oric chiki̱j chi ma' holohic ta rilmijic ri̱j c'ahchi'co̱j.
Je' re' ajic re' hoj xa nok wo' cho tiklic wach pan kac'ux rilmijic i to'bal re're' ru̱c' coric wach c'uxlis, ma' xa re' ta chiwach i Dios je' la' wo' re' chi quiwach take tinamit.
Je' wo' chic xkatak'a̱' je jenaj chic kas kacha̱k' aj niminel chiqui̱j take tak'amaj je re're'. Re' hoj q'uih chic pech xkilow rino'jbal i kich aj niminel re're' chi til riyew ric'ux ru̱c' rehreh wach camanic chipam ricamaj i Dios eh yu'na til wo' chic xa ji̱k' chic ric'ux chi ojic awu̱c' tak ru'um nok til wo' chic ch'iclic ric'ux chawi̱j tak.
Re' aj chic chiri̱j i Ti̱to, re' hin nwa̱j nik'orom chi re're' jenaj wich camanom pa ricamaj i Dios eh waj to'o̱l wo' chi ribanaric chi re' hat-tak na̱cowjic tak chipam animinic tak. Re' chic chiqui̱j take quib kas kacha̱k' aj niminel c'ahchi' cojic chiri̱j i Ti̱to, re' take re' xipahbabjic cu'um take ju'jun tuhm chi moloj wach aj niminel chi caj tz'e' wa̱ch eh ru'um wo' reh c'acharic nca'n ru' nye'eric rilok'il Jesus re' Pahbamaj chi K'atal K'oric.
Til aj nipahkaj aweh tak chi chac'uhtaj wo' tak achak'lamil tak cu̱c' take tak'amaj je re're' eh je' re' nipahkaj aweh tak reh chi re' take re' ch'i̱l wo' take kich aj niminel reh ju'jun tuhm chi moloj wach aj niminel enquicoj rehtal chi wilic riwi̱' chi keh chi k'e̱' ti' tikic'raj tak.
Re' k'oric chiri̱j i moloj wach tumi̱n reh to'bal queh aj niminel ar JerusalenRe' chic chiri̱j i tumi̱n to'bal c'ahchi' amolom tak wach chi queh take kich aj niminel wilque̱b ar pan tinamit Jerusalen, ma' curman ta wo' chic chi nanitz'ihmbam je.
Je' re' nik'or ru'um nok weht'alim chi re' hat-tak til rik'or ac'ux tak quitobjic take kich aj niminel c'axic ti nca'n. Ru'um re're' naquink'oric chiri̱j i holohic laj ano'jbal tak re're' cu̱c' take kich aj niminel aj ayu' Masero̱nya, quink'oric chiri̱j chi xa suk chic nic'ux chawi̱j tak. Nok niban chi je' re' cu̱c', ma' nicana̱' ta rik'ormojic queh chi re' hat-tak jinabir chic ap'utum tak cho rimoloric wach tumi̱n to'bal queh take kich aj niminel aj Jerusalen eh ru̱c' i k'oric nik'or queh re're', q'uihal queh take aj niminel aj ayu' xquichop quic'ux chi rimoloric wo' wach tumi̱n to'bal queh take kas kacha̱k' c'axic ti nca'n.
Ru'um chi re' nik'orbal niyeb chawi̱j tak chiri̱j i holohic laj ano'jbal tak re're' ma' nwa̱j ta chi xa eno̱j cahnok chi xa k'oric, re' hin xnitak'a̱' je awu̱c' tak take kich aj niminel re' xi'o̱j chiri̱j i Ti̱to eh je' re' xniban reh chi etiquito'bej tak chi ribehsjic chi coric i rimoloric wach i rituminal i to'bal re're', je' ricab nik'orom cho chawi̱j tak chi xa tikilca̱t ok wo' na̱wih'ic tak chi rik'ahsjic i tumi̱n re're'.
Je' re' nik'or maj wi wilic ok take kich aj niminel aj Masero̱nya equitahkanic je wi̱n naquinojok awu̱c' tak, ma' nwa̱j ta chi re' take re' etiquirak tak chi ma' tiklic ta wach i tumi̱n c'ahchi' amolom tak wach eh ru̱c' re're' ekojcahnic pan q'uixbilal chi ma' coric ta enelic wi̱' i pa' bih nik'orom cho chawi̱j tak chi pa'lic nic'ux chi je' re'. Wi je' ta nak re' enc'uluric ma' xa re' ta wo' i hoj ekojcahnic pan q'uixbilal je' la' wo' hat-tak.
Je' aj re' ru' re' hin xwilow chi curman xnipahkaj queh take xib chi kich aj niminel re're' chi nacojic chi pe̱t be̱h take ponok chi niwach awu̱c' tak reh chi naca̱t tak quito'bem chi rimoloric wach i to'bal ak'orom tak chic cho wi̱n chi na̱to'bonic tak wi̱'. Je' re' c'ahchi' nibanam reh nok naquinponok awu̱c' tak, molo̱j ok chic wach eh tiklic ok chic i to'bal re're' reh chi je' re' ewo' nc'utunic lok chi re' hat-tak til wo' ru̱c' ac'ux tak c'ahchi' abanam tak i to'bonic ma' re' ta nchel xa ru'um ta nak chi re' hin c'ahchi' nipahkanic aweh tak.
Re' Dios naric'ulum rilok'il ru̱c' i to'bal naquic'ulum take niminel aj JerusalenChacoj tak rehtal i jenaj k'oric re' rik'or chi je' wili:“Re' jeno' tico̱l wi mahnic' ti riye'a̱b ritic wach xa mahnic' wo' ti wach ritic erimol raj nchel i nim riye'a̱b ritic wach yohbal wo' wach i wach ritic narimolom, nqui rik'or.Nic' pa' wach nc'ulmujic ru̱c' i aj tico̱l re're' je' wo' re' nc'ulmujic chipam rinimjic i Jesus ru̱c' riye'eric take pa' bih to'bal queh take kich aj niminel.
Ru'um aj re' chi kaju'junal i hoj aj niminel nik'or aweh tak i wili: Pa' aj wo' wilic i to'bal xik'or ka̱mna chi nakayeb, re' wo' re' kayew tak. Ma' nkayew re' ma' nka̱j ta wo' riye'eric eh ma' nkayew pa' bih xa ru'um chi hoj ta nak mino̱j chipam. Je' re' nik'or maj re're' nponic chiwach i Dios, re' nok jeno' aj niminel riyew jeno' pa' bih chi xa suk chic pa ric'ux.
Je' re' k'uru' wi re' hat-tak til nayew tak pa' bih chi suk ac'ux tak, re' Dios c'axic na chi reh chi eriyew cho rinimal rito'bal chana̱ tak? Ma'xta! Re' la' re' eriyew cho riq'uihal wach ricuse'sbal chana̱ tak cu rehtal eniq'uic na̱ reh chi je' re' xa wilic ok wo' chana̱ tak chi'nchel wach ricuse'sbal i Dios eh chi je' re' ena'n tak ribanaric take rehreh yohbal wach holohic laj bano̱j.
Je' re' k'uru' je' ricab nok re' Dios riyew cho ija' reh aj tico̱l eh re' wo' re' nye'bic chi naribanam riwa' riha̱', re' wo' re' nye'bic reh i rinimal wach cuse'sbal chana̱ tak re' haj wilic nato'bej tak wi̱' take i c'axic ti nca'n. Ru̱c' i quitobjic take c'axic ti nca'n re're' k'e̱' tare̱t chi banaric, re' Dios nariq'uihsam wach ricuse'sbal chana̱ tak eh je' wo' chi quina̱ ru'.
Pa ricorquil, re' Dios nariyeb cho chi'nchel wach ricuse'sbal chana̱ tak eh je' re' naribanam reh chi re' hat-tak k'e̱' wo' chic etito'bonic tak cu̱c' take awas acha̱k' tak. Ru̱c' re're', ewo' nye'eric rilok'il i Dios chiri̱j ac'acharic hat-tak ru'um reh i kacamaj enka'n chi rilmijic ri̱j i to'bal c'ahchi' rimoloric wach.
Je' re' nok ru̱c' quitobjic ena'n tak take kich aj niminel wilque̱b ar Jerusalen, ma' xa re' ta encamanic chi ye'bal queh kich aj niminel ar re' haj wilic i curman chi queh pa̱m quic'axquil til la' wo' k'e̱' encamanic chi ye'bal johtok riminal wach ritioxjic i Dios.
Je' re' nik'or maj nok re' take kich aj niminel ar Jerusalen enquicoj rehtal nic' wach holonquilal ano'jbal tak chi to'bonic, re' take re' enquiyew rilok'il i kAja̱w Dios ru'um reh birinic k'oric na'n tak chiwach i Dios. Je' re' nik'or maj re' hat-tak xak'ahsaj wo' awi̱b tak chi rinimjic i lok' laj c'uhbal nk'oric chiri̱j i Jesus re' Pahbamaj chi K'atal K'oric. Je' wo', re' take re' naquiyeb rilok'il i Dios ru'um reh i rinimal wach to'bonic c'ahchi' abanam tak ma' xa re' ta cu̱c' ru' je' la' wo' cu̱c' take toco̱m chic aj niminel.
Ma' xa ta re're' naca'nam take kich aj niminel re're', re' la' take re' naquipahkam wo' ric'axbal i Dios chana̱ tak ru'um chi k'e̱' wo' chic ti' tiquic'raj tak xa ru'um reh rinimal wach ric'axbal i Dios nwih'ic chana̱ tak ru̱c' ribanjic take to'bonic i̱b.
Chi je' aj re' ru', re' hoj k'e̱' nkatioxej reh Dios chi xa je' na nchel jeno' si̱ xiyew keh rinimal wach ric'axbal re' ma' nkarak ta wo' chic kak'orbal chiwach i Dios chi ritioxjic johtok reh.
Re' rico'ljic ri̱b xiban i ma' Lu̱' chi quiwach take quik'oric chi ma'xta rajawric rik'orbalYu'na was tak nicha̱k' aj niminel, re' hin ma' Lu̱' nwa̱j k'oric awu̱c' tak chiri̱j i no'jbal c'ahchi' rik'ormojic cu'um take ju'jun c'acharel chi re' hin quinyo'jic chi ricojoric wajawric chi k'oric nok wilqui̱n chawach tak, xa re' la' nok xa chiwach chic jeno' hu̱j nitz'ihmbaj je pa' bih nicapaj, cow quink'oric je awu̱c' tak nanquik'or. Re' hin ru̱c' k'ochlic ch'i̱l ch'ublic wach no'jbal je' ricab xic'uhtaj i Jesus re' Pahbamaj chi K'atal K'oric nwa̱j nipahkam aweh tak i ato'bil wili:
Naquinponok awu̱c' tak ma̱ban tak chi equink'oric ru̱c' i wajawric wilic chi k'oric je' ricab nicapam chic chiri̱j chi nanik'o'rem take wi̱' i quicapewenic reh chi re' hoj c'ahchi'co̱j chi camanic xa ru̱c' i no'jbal reh ayu' wach ac'al.
Re' nquik'or re're' ma' coric ta maj to̱b ta cu ayu' pe wach ac'al c'acharic nka'n ma' ra̱j ta rik'orom chi xa ru'um ta nak ru' re' hoj ru̱c' i no'jbal xa reh ayu' wach ac'al nka'n chi no̱j lok wach ricamaj i Dios. Ma'xta, re' la' hoj ru̱c' i no'jbal nchalic ru̱c' i Dios nka'n ricamaj ru'.
Je' re' nik'or ru'um chi re' take katz'abal re' ncamanic keh hoj chi narojic lok wach ricamaj i Dios ma' re' ta ayu' wach ac'al xmikric cho, re' la' take tz'a'bal re're' ru̱c' i Dios xmikric eh ru'um re' wilic rajawric chi ribanaric haj wilic nponic chiwach ru'.Ru'um aj chi je' re' riwi̱' take katz'abal, ru̱c' re're' enkayew pan ac'al chi'nchel wach ajawric i nuctic cho chi raj ixowonel i Dios.
Je' wo' nkayew wo' pan ac'al take nic' pa' nimal ma' holohic ta laj no'jbal ch'i̱l i nic' pa' nimal i k'etbal ncojoric reh chi ma' eta ncojoric wach i c'uhbal re' nbanic chi re' take c'acharel enquina'bej wach Dios. Je' wo' chic, ru̱c' katz'abal re're' nkacoj chi rehquen ro̱k k'ab i Jesus re' Pahbamaj chi K'atal K'oric chi'nchel i xa pa' jaric capew-bal on no'jbal re' nbanic chi re' take c'acharel ma' nquicoj ta wach i Dios.
Ma' xa re' ta re're' katobjic riban, je' la' wo' riban chi re' hoj aj c'uhbalanel ekojk'asamric chi quik'ilmijic chi'nchel take ma' quibirinic ta k'oric chi ric'amaric na̱ ric'uhbal i Jesus eh til je' re' nka'n re' cok ru' til cu rehtal nkilow chi re' hat-tak nac'am tak chic na̱ i c'uhbal re're' chi coric.
Re' camanic riban i Lok' laj Ajabe̱s Dios, re're' ra̱j q'uihsjic wach rilok'ilTil nipahkaj aweh tak chi re' hat-tak cha'n tak ri̱j chi'nchel pa ricorquilal. Wi hab wach ricapaj pa ric'ux chi ye'o̱j rajawric ru'um i Jesus re' Pahbamaj chi K'atal K'oric, chiban wo' ri̱j chi til re' hoj ye'o̱j wo' kajawric ru'um i Jesus je' ricab ye'o̱j reh ru'.
Coric ru', k'e̱' na so' niban wi̱b ru̱c' i wajawric xiyew i kAja̱w xa re' la' i wajawric re're' ncamanic chi cowsbal reh acapew-bal tak eh ma' re' ta chi yojbal reh acapew-bal tak. Ru̱c' rinimsjic niwach niban, ma' jaruj ta equincahnic pan q'uixbilal ru'um chi ma' eta no̱j elok wach chi coric i ninimsaj wi̱' niwach.
Je' re' nik'or je aweh tak reh chi ma' eta nacapaj tak chi re' hin nanitz'ihmbaj je take hu̱j aweh tak, niban xa reh yo'sbal aweh tak.
Je' re' nik'or maj wilic take quik'oric chaxilac tak chi je' wili:«Re' ma' Lu̱' nok pan hu̱j riban cho k'ilo̱j, ru̱c' cow laj k'oric ntz'ihminic cho. Tz'a̱b ru' nok chi kaxilac chic wilic ma' nc'utunic ta wo' so' chi wilic rajawric rik'orbal eh ma' xa c'axbal ta wo' chic wach nk'oric, nqui take.
Re' take je' re' quik'oric curman chi naquirakam chiri̱j chi re' nkatz'ihmbaj je pan hu̱j chi cu naht wilco̱j je awu̱c' tak, til re' wo' re' nakojic ka'nam nakojponok awu̱c' tak.
Til coric, re' hoj ma' eta nkajunehtej ki̱b ma' wo' enkapaj ki̱b cu̱c' take xa holohic chic quik'oric chiqui̱j chiquibil qui̱b. Re' take re' xa junehtenic tak i̱b je' wo' xa pajoj tak i̱b nca'n chiquibil qui̱b eh re' nca'n re're' xa jenaj memil laj no'jbal.
Re' cok i hoj ma' eta nkanimsaj ki̱b chiri̱j jeno' camanic ma' ye'o̱j ta wo' keh ribanaric je' ricab nca'n take toco̱m chic chucul aj c'uhbalanel. Haj cok wilic k'e̱' nsukbic wi̱' kac'ux, chiri̱j i camanic xitak'a̱' ribanaric keh i Dios, re' cu xo̱j lok wach rik'ormojic awu̱c' hat-tak aj Cori̱nto.
Ru'um aj re' nok re' hoj nakojk'oric je awu̱c' tak, ma' xa c'ahchi' ta kojic kaminim ki̱b awu̱c' tak je' ricab nok jeno' winak xa eno̱j rimin ri̱b chipam ricamaj chic jeno' c'acharel je' ricab nak enka'n i hoj wi ta nak ma' ye'o̱j chiki̱j chi nakacamanic chaxilac tak. Nik'or chi je' re' maj pa ricorquil, re' hoj xojponic chi pe̱t cu ar ponok awu̱c' tak chi rik'ormojic i holohic laj c'uhbal nk'oric chiri̱j i Jesus re' Pahbamaj chi K'atal K'oric.
Je' re' nok re' hoj ma' c'ahchi' ta kanimsam ki̱b chiri̱j lok i camanic ye'o̱j keh ru'um i Dios je' ricab chi c'ahchi' ta nak kanimsam ki̱b ru̱c' quicamaj take toco̱m chic aj c'uhbalanel. Re' la' hoj til nkuy'ej chi rehreh c'ahchi' ricowjic ac'ux tak chipam animinic tak, re' kacamaj i hoj eno̱j lok wach xa haj nahtil ponok tinamit ru̱c' ato'bal tak.
Je' re' ajic re' kacamaj i hoj narojic lok wach cu junk'at je atinamital hat-tak, re' cok ru' nakic'ram ki̱b chi ma' eta nkaq'uihsaj ki̱b chi rik'ormojic lok chi re' hoj xojbanic reh jeno' camanic ribanam chic lok jeno' hab wach ye'o̱j chiri̱j chi naribanaric i camanic re're'.
Ru̱c' i wili k'uru' nwa̱j nik'orom je' ricab rik'or ar chipam i Lok' laj Hu̱j tz'ihmbimaj wi̱' i k'oro̱j ru'um i Dios. Ar je' wili rik'or:“Hab wach i c'acharel ra̱j riq'uihsam ri̱b,re' ok ricamaj ribanam i Lok' laj Ajabe̱s ru̱c',re' ok re' chiq'uihsaj wach rilok'il, nqui rik'or.
Ru̱c' take k'oric re're' nkarak chiri̱j chi re' c'acharel re' suk ilo̱j cho ru'um i kAja̱w, re' wo' i hab wach k'oro̱j ru'um ru' chi coric wach ric'ux eh ma' re' ta i c'acharel rinimsaj ri̱b chi ribil ri̱b.
Re' k'oric riban i ma' Lu̱' chiqui̱j take aj chucul aj c'uhbalanelWas tak nicha̱k' aj niminel yu'na nwa̱j nipahkam aweh tak chi quinacuy tak so' maj wilic take k'oric nanik'orom re' chawach hat-tak je' na ricab rik'orbal jeno' saban laj winak. Nipahkaj aweh tak chi quinabiraj tak so' k'uru'
maj pa ricorquil re' hin til xa ic'lic chic nina̱ chi acha'jaljic tak je' wo' ricab riban i Dios chi ic'lic wo' na̱ chawi̱j hat-tak. Je' re' nik'or maj re' hin wilqui̱n chi awiliric tak chipam animinic tak cu rehtal tinik'ahsaj tak cok chiwach i Jesus re' Pahbamaj chi K'atal K'oric chi sak wach acapew-bal ano'jbal tak je' ricab richa'jaljic ri̱j ric'acharic i rixk'u̱n riban jeno' ajabe̱s re' ra̱j chiri̱j chi ma' jopo̱j ta wach ric'acharic i rixk'u̱n nachik'ahsaj reh jeno' ac'un re' enpahkanic reh chi naric'amam chi rehq'ue̱n.
Je' re' ajic ru'um chi wilqui̱n chi awiliric tak k'e̱' wo' capewenic niban chawi̱j tak. Je' re' nik'or maj pa ricorquil re' hin quinyo'jic chi etijot'oric tak je' ricab jot'o̱j xiban i aj Yahm reh i E̱wa na xic'uhtaj ri̱b chiwach chi je' riwi̱' jenaj a̱k' je' wo' re' hat-tak wilca̱t wo' tak pan yohbalil chi re' acapew-bal tak enjot'oric chi enacana̱' tak richoporic ac'ux tak chiri̱j i Jesus re' Pahbamaj chi K'atal K'oric eh chi ma' eta chic nanimej tak ru̱c' jenaj tz'iro̱j wach c'uxlis.
Re' rik'ormojic aweh tak chi je' re' wilic riwi̱' maj nicoj rehtal chi re' hat-tak xa hab wach take quiponic awu̱c' tak chi rik'ormojic toco̱m chic ribiral i Jesus, toco̱m chic ribiral i Lok' laj Uxlabal eh toco̱m wo' chic ribiral c'uhbal chiri̱j i co'lbal i̱b riyew i Dios re' hat-tak xa suk wo' nac'ul awu̱c' tak take k'oric nca'n to̱b ta wo' toco̱m chic chiwach i je' ricab kak'orom aweh tak i hoj.
Til quinacuy tak chic so' k'uru' ru̱c' take memil laj k'oric nik'or aweh tak, xa re' la' hin naquink'oric chi je' re' wilic riwi̱' chi wi̱n maj re' take quiponic awu̱c' tak chi c'ahchi' quik'orom chi re' hin ma'xta ti niwa'ric chiwach quiwa'ric take nquitz'ak qui̱b chi pahbamaj take chi nahsil c'amol quibe̱h raj tahkanel i Jesus eh chi til k'e̱' wo' chic lo̱k' take. Til pa ricorquil, re' hin nirak chiri̱j chi chaweh tak re' hin ma' je' ta wo' ti re' niwa'ric
Re' ma' Lu̱' ma' hab ta wach queh aj Cori̱nto xich'i'taj ru̱c' pa' bih rehJe' re' k'uru' nok re' hin xatnic'uhbalej tak chiri̱j i holohic laj c'uhbal nchalic ru̱c' i Dios, ma' xnipahkaj ta ritz'akil nicamaj aweh tak, maje'? Re' cok xniban xnit'uchsaj wi̱b chawach tak chi je' hin jeno' awaj camanom tak eh xniban chi je' re' reh chi yu'na re' hat-tak ye'o̱j ok alok'il tak. Chaj bih nacapaj tak chiri̱j i xniban? Holohic on mahc on nchel xniban chawach tak ru̱c' re're'?
Til ricorquilal, wilic take nquik'or chi mahc xniban maj nok xinwih'ic awu̱c' tak chi ac'uhbaljic tak xnicana̱' chi re' take aj niminel reh Jesus pan tak toco̱m chic ye'a̱b xito'bonic wi̱n ru̱c' quitz'a̱k. Chi queh take je' ru̱c' je' re' nquik'or xa je' na nchel xnimak' cho quitz'a̱k take aj niminel re're' reh chi xinwih'ic awu̱c' tak.
Je' wo' nok xinwih'ic cho chaxilac tak, re' hin naxponic wo' rik'ijil chi ma'xta nak chic bih wilic wi̱n ma' hab ta wach aweh tak xnich'i'taj ru̱c' pa' bih wi̱n maj re' take kich aj niminel ar pa riyuk'ul i Masero̱nya xic'ulic lok chi ricanabjic pa' bih ajwal wach chi wi̱n. Xa xwilow aj wo' ti ricorquil chi'nchel re're' reh chi ma' xniyew ta jeno' ihk chana̱ tak. Je' wo' chic re' nanibanam johtok chi kawach.
Ru̱c' i coric ricoj pan wa̱mna i Jesus re' Pahbamaj chi K'atal K'oric, re' hin nik'or aweh tak chi xa re' cok wi re' Dios ma' toco̱m chic no'jbal ericoj pa nicapew-bal, re' hin ar chipam take riyuk'ul i Aca̱ya ma'xta bih enpitbic wi̱n chi riq'uihsjic so' wi̱b re' ma' janc'al ta niyeb k'ab chi ric'uluric so' nito'bal awu̱c'.
Chaj wa'ric nanik'or chi je' re'? C'ahchi' na nik'orom ru'um chi re' hin ma' ti' ta tiwic'raj tak? Ma'xta! Til pan coric re' hin til ti' tiwic'raj tak eh re're' reht'alim wo' i Dios chi coric i c'ahchi' nik'orom.
Pa ricorquil re' hin nwa̱j nik'orom aweh tak chi re' hin xa nanitikim wo' ju' ribanaric i no'jbal c'ahchi'qui̱n chi ma' nic'ul ta aweh tak ritz'akil nicamaj chi k'oro̱j c'uhbal chaxilac tak. Je' re' nik'or maj wi ta nak xniyew k'ab chi re' hat-tak xinato'bej tak, re' take toco̱m chic c'acharel re' nquitz'ak qui̱b chi aj c'uhbalanel take enak nquik'or chi ma'xta bih jeno' jalbal wach nc'utunic chi kaxilac i hoj quich'i̱l take ru'. Je' nak re' nquik'or ru'um nok chi kunchelal nak nkac'ul kato'bal awu̱c' tak eh ru̱c' re're' riman nak chic enquinimsaj qui̱b chi aj k'orol wo' take reh riC'uhbal i Dios.
Re' take aj c'uhbalanel re're' xa banol quiwach take chi pahbamaj take chi aj k'orol c'uhbal chiri̱j i Jesus re' Pahbamaj chi K'atal K'oric eh xa aj jot'o̱l aj niminel take. Je' wo' xa nca'n ti qui̱b chi pahbamaj take chi aj k'orol c'uhbal take chiri̱j i Jesus.
Re' no'jbal re're' chi xa nquimiksaj qui̱b chi raj k'orol take i Jesus ma' re' ta sachbal c'uxlis maj je' wo' re' nbanic i aj Yahm re' wilic chi cajawil, riban wo' ri̱b chi je' jenaj aj tz'e' wa̱ch aj c'uhtunel reh sakom.
Ru'um aj re' ma' re' ta sachbal c'uxlis chi re' take raj camanom aj Yahm nquimiksaj wo' qui̱b chi coric laj aj camanom take reh i coric wach c'acharic xa re' la' naponok rik'ijil, re' wo' k'orel nic' pa' wo' wach ripahkaj cho i quibano̱j re' wo' re' naribanic chi narisacharic quiwach.
Re' ma' Lu̱' ripahkaj chi nariye'eric riwa'ric ricamajYu'na nwa̱j wo' chic nica'pechem rik'ormojic aweh tak chi ma' hab wach ncapewenic reh chi re' hin, hin saban ru̱c' take nanik'orom aweh tak. Wi hab wach nchel ricapaj chi hin saban, chicuy quiribiraj wo' ti so' ru̱c' take nik'orbal nik'or je' ricab nak eriban ru̱c' jeno' c'acharel pan risabanil so' nk'oric. Je' re' nipahkaj reh chi naribanam reh chi ewo' nwih'ic so' nilok'il chi eninimsaj so' wi̱b.
Re' cok ru', yu'na re' take nanik'orom lok wili chi nimsbal wi̱b ma' re' ta ru̱c' i Dios nchalic rik'ormojic xa je' la' na so' pan sabanil enik'or take.
On ma' riwi̱' ta chi je' re' eniban, nanacapaj tak? Wi yohbal wach take nquinimsaj qui̱b je' ricab nquinimsaj qui̱b take ma' re' ta take aj niminel ma' riwi̱' ta na chi je' wo' re' nanibanam hin?
Til weht'al chi cu naqui̱nacuyum tak so' eh nik'or chi je' re' maj ru̱c' rinimal wach ano'jbal tak wilic je' ricab nak'or tak, xa suk chic quibirmijic na'n tak take xa aj chucul aj c'uhbalanel take!
Ma' xa re' ta re' na'n tak, xa nacuy la' wo' tak i tak'anic nca'n chana̱ tak nok tiquicoj tak chi je' ricab jeno' caj tz'e' wa̱ch, on naquic'acharic ru̱c' atz'a̱k tak, on nanquiyew qui̱b chi suk awu̱c' tak ru̱c' jot'o̱j, on natiquiyew tak chi ti'c'axic je' ricab chi c'ahchi' ta nak quimolom panak' awach tak chi k'abis.
Chi wi̱n i hin je' na so' q'uixbilal rik'ormojic chawach tak chi ma' xka'n ta keh je' ricab nca'n take aj chucul laj aj c'uhbalanel re're', xa re' la' ru'um chi re' take re' xa nquinimsaj qui̱b chi quibil qui̱b, re' hin naninimsam wo' so' wi̱b ru̱c' rik'ormojic take k'oric nanibanam xa je' pan sabanil.
Re' take aj c'uhbalanel re're' nquik'or chi re' take re' wilic cajawric chana̱ hat-tak ru'um chi ar xi'asjic take chi quixilac take chiho̱j chi ritinami̱t i Dios. Je' wo' chic ru'um chi c'ahchi' quitahkem ri̱j i lok'onic tak'amaj cho ribanaric cu'um take ra̱' ri'sil cho ma' Israhel eh ru'um chi ra̱' ri'sil wo' cho ma' Awraham take xa nquinimsaj chic qui̱b. Xa re' la' re' hin nwa̱j wo' nik'orom chi re' hin til ar wo' chi quixilac take c'acharel chiho̱j cho ru'um i Dios chi ritinami̱t xinasjic cho. Til nic'am wo' na̱ i lok'onic tak'amaj chi naribanaric eh til hin wo' ra̱' ri'sil cho i ma' Awraham. Ru̱c' chi'nchel wili ma'xta so' bih enquinimsaj wi̱' quiwach chi re' take re' k'e̱' ta wo' chic quiwa'ric chiwach niwa'ric i hin.
Wi re' take aj c'uhbalanel re're' nquik'abej qui̱b chi raj camanom take i Jesus re' Pahbamaj chi K'atal K'oric, je' wo' re' i hin nik'or chi til wo' hin manlic raj camanom i Jesus to̱b ta nchel re' k'oric wili c'ahchi' nik'orom xa je' pan sabanil. Re' hin til k'e̱' wo' chic camanic nibanam chaxilac tak chi quiwach ru'. Q'uih pech xincojoric pan che̱' chi quiwach ru'. Q'uih pech xintz'uhumjic chi quiwach ru' chi xa cuc' tak chic ma' quinquirip'a̱' je q'uih pech.
Ho'o̱b pech xintz'uhumjic cu'um queh take nahsil c'amol kabe̱h hoj ra̱' ri'sil cho ma' Israhel, xa chic jenaj ma'xta ca'winak chi tz'uhu̱m nquiyew wi̱n reh ju'jun pech.
Je' wo' chic oxpech wo' xintz'uhumjic chi xiq'uey. Jenaj pech xa chic q'uisi̱n ma' xincansjic chi abaj cu'um take waj ixowonel. Oxpech chic xa q'uisi̱n chic ma' xinjihk'ic pa rinimal ha' ru'um chi hitlijic i ma' laj cano̱wa c'ahchi' wojic wi̱' eh jenaj chic pech, jenaj k'i̱j ru̱c' jenaj ak'ab xniban pan ha'.
Je' wo' chic, chipam take be̱h quino̱j quinchalic wi̱' chi rik'ormojic i c'uhbal chiri̱j i Jesus, q'uih pech quiniq'uic pan tak yohbalil. Wilic pech quiniq'uic chipam riyohbalil ransil nimak tak ro̱k ha'. Wilic pech pan yohbalil cu'um take aj lek' qui'elic cho pa nibe̱h. Ma' xa re' ta re' nic'ul, je' la' wo' quiniq'uic pan yohbal cu'um take wich nitinami̱t ch'i̱l wo' take ma' re' ta wich nitinami̱t ar pan tak nimak chi cuc'tak tinamit. Je' wo' chic, re' yohbalil hin ritahkem xa pa' quiniq'uic wi̱' je' ricab pan tak rinimal wach ha' eh je' wo' re' cu̱c' take xa chucul aj niminel take.
Nwa̱j wo' nik'orom chi re' hin ma' hab ta wach xnich'i'taj ru̱c' pa' bih curman chi wi̱n, xincamanic la' chi cow eh ru'um re' weht'alim wi̱n i k'uhtic riyew i cow wach camanic. Eli̱c wo' pech quinsak'ic china̱ nicamaj. Wilic pech quiniq'uic pan cuyuj wi'c pan cuyuj ha', pan cuyuj wi'c chi lok'onic wach i Dios, pan cuyuj c'uxic eh je' wo' quincahnic wo' chi ma'xta chic niso' socbal wi̱b chi coric.
Xa chi'nchel aj wach rimol ri̱b chi nina̱, xa re' la' chiri̱j lok i wili, wilic jenaj chic rinimal wach capewenic noquic cho wu̱c' chi je' wili: Eli̱c i k'i̱j quincapewenic chiri̱j nic' ta wo' wach wilque̱b take ju'jun ch'uk chi aj niminel wilque̱b xa haj ye'a̱b.
Nok jeno' aj niminel wilic pan ti' ru'um chi ma' cow ta ti ric'ux chiri̱j i Jesus, re' hin nwic'raj wo' wi̱n i riti'quilal ru'um til quincapewenic chiri̱j ru'. Je' wo' re' wi hab wach riyoj ric'ux jeno' ras richa̱k' cu rehtal ricut wo' chic je pan mahc, china̱ i hab wach re're' k'e̱' nanjohtic cho nijosk'il ru'um reh no'jbal riban.
Je' re' k'uru' was tak nicha̱k' aj niminel, ru'um nok curman chi re' hin enitik ju' i nimsbal wi̱b chawach tak, naninimsam wi̱b ru̱c' take pa' bih nic'ulum lok re' nc'utunic wi̱' chi cu ja' nponic ta nicowil chi ricuyuric ti' c'axic chi wibil wi̱b.
Je' re' nik'or maj re' Dios re' ye'o̱j rilok'il chi junelic k'i̱j sakom, re' rAja̱w i Lok' laj Ajabe̱s Jesus, re're' til reht'alim chi re' c'ahchi' nik'orom je aweh tak chiri̱j take nic'axquilal til coric.
Je' ricab junpech ar pan tinamit Tama̱sco, re' pahbamaj chi aj chopol na̱ i tinamit re're' ru'um Are̱ta re' jenaj wo' queh take raj to'o̱l i k'atal k'oric aj Ro̱ma, re're' xicoj take sol aj cha'janel reh elbal reh tinamit re're', je' re' xiban reh nak chi naqui̱nquichopom je wi xinelic nak cho ar.
Xa re' la' chipam i tinamit re're', wilic wo' take wich aj nimanel xquisic' ri̱j nic' wach nok re' hin nawiq'uic nak chipam i c'axquilal re're'. Je' aj wili xca'n wi̱n reh chi nawelic je' chipam i tinamit re're': Re' take re' xinquicoj pan jenaj ma' laj chacach eh xinquikahsaj cho pan jenaj tehlic wilic wach ma' laj tz'ak nsutunic ri̱j i tinamit re're'.
Re' sukquil c'uxlis rirak i ma' Lu̱' ru̱c' take ti'c'axic ric'ulYu'na nwa̱j wo' chic ninimsam so' wi̱b chawach tak re' cok ru' to̱b ta wo' re' nimsinic i̱b ma'xta bih jeno' holonquil ric'am cho, nwa̱j nik'oric awu̱c' tak chiri̱j take ilo̱j xc'uhtjic wi̱n ru'um i Dios eh je' wo' chiri̱j take xisakomej wach wi̱n.
Re' aj wili nwa̱j nik'orom aweh tak chiwi̱j xa re' la' nanibanam chi xa je' na chiri̱j jeno' toco̱m c'acharel nanik'oric chi je' wili: Weht'alim wach jenaj winak aj tahkanel reh Jesus. Re're' cajlaj na cho ha̱b yu'na xc'amaric johtok cu pa ro̱x tik taxa̱j. Ma' weht'alim ta wi nchel chi manlic wach riti'jolal ribakil xc'amaric johtok, on xa re' ricapew-bal xc'amaric johtok ma' weht'alim ta, xa re' wach i Dios til neht'alanic reh nic' wach naxc'uluric re're'.
Re' cok ru' re' weht'alim chi til xc'amaric johtok cu chipam i ye'a̱b “Parayi̱so” ribihnal. Ar chipam i ye'a̱b re're' xibiraj take cho k'oric re' ma' eta wo' kojchol rik'ormojic ru̱c' take k'oric xa reh ayu' wach ac'al. Xa ta wo' nak ye'o̱j k'ab ru'um i Dios chi narik'ormojic lok cu'um take c'acharel ayu' wach ac'al.
Chiri̱j i winak re're', re' hin eriban chi eninimsaj wi̱b re' cok ru' chi re' hin eninimsaj wi̱b chi wibil wi̱b ma'xta. Haj cok wilic eriban chi eninimsaj wi̱' wi̱b ru̱c' take pa' bih nic'ulum lok re' quic'uhtunic wi̱' chi ja' hin ta cow chi rinimjic i kAja̱w.
Je' re' k'uru' wi ta nak nwa̱j chi eniyew nilok'il, ma' eta nak nc'uhtunic lok chi xa je' hin saban laj winak maj re' take k'oric enik'or chiwi̱j, xa coric nak chic wach take. Xa re' la' hin ma' je' ta re' niban ru'um nok ma' nwa̱j ta chi hab wach jeno' ericapaj chi re' hin k'e̱' wo' chic nwic'saj na̱ rinimsjic niwach niban chiwach i no'jbal rilom wu̱c', on chi k'e̱' ta wo' chic nim niwach chiwach take pa' bih k'oric niban lok re're', on chi ru̱c' take nik'orbal nik'or lok ma' nc'utunic ta wo' chi xiq'uic wo' chic na̱ nilok'il.
Reh aj wo' chi re' hin ma' eta ninimsaj wi̱b ru̱c' take nic' pa' nimal wach c'uhtunic xiban wi̱n i Dios, re're' xiyew k'ab chi jenaj raj tz'e' wa̱ch i aj Yahm xicoj jenaj ti'c'axic chi nina̱ re' xa je' chic ricab jenaj q'ui̱x lamlic pa niti'jolal nibakil nanwic'raj. Re' ti' c'axic cojo̱j wi̱n re're' camanic wi̱n reh chi ma' k'e̱' ta wo' chic eniq'uihsaj wi̱b.
Re' hin oxpech xnipahkaj reh kAja̱w Jesus chi naresam lok wi̱n i ti'c'axic re're' pa niti'jolal nibakil
xa re' la' i Jesus je' wili nic'u'ljic riban:“Ru'um chi wilic chana̱ i nic'axbal, re're' manlic chaweh chi atobjic maj nok re' c'acharel ma' ricuy ta chic ransil iq'uic chipam jeno' c'axquilal ar nc'utunic wach rinimal wach wajawric i hin, nqui xik'or.Ru'um aj re' haj cok wilic til k'e̱' ninimsaj wi̱' wi̱b i hin, ar ru̱c' take pa' bih nic'ulum lok re' nc'utunic wi̱' chi re' hin ma'xta chic wansil eh je' re' niban reh nok chi je' re' enwih'ic wu̱c' i cowil ansil nchalic ru̱c' i Jesus re' Pahbamaj chi K'atal K'oric.
Ru'um aj re', re' hin k'e̱' nsukbic nic'ux ru̱c' take pa' bih ti'c'axic nic'ul re' quic'utunic lok wi̱' chi ma'xta chic wansil je' ricab nok ma'xta chic bih wilic so' wi̱n, on nok wilic take c'acharel ma' holohic ta k'oric nca'n chiwi̱j chi ti'sbal nic'ux, on nok xa hin chic quitahkem chi ribanaric ti'c'axic wi̱n, on nan-alhbic i wihk chi rik'ormojic ribiral i Jesus re' Pahbamaj chi K'atal K'oric. Chipam aj take c'axquilal je' ricab take re're' nc'utunic lok chi chi wutquel i hin ma'xta wansil raj la' i rajawric i Dios re' aj wo' re' nto'bonic wi̱n chipam take c'axquilal nchalic chi nina̱.
Re' ma' Lu̱' til wilic rilok'ilTil pa ricorquil re' take k'oric wili re' take nitz'ihmbaj je aweh tak ric'uhtaj lok chi re' hin xa je' na nicab jeno' saban laj c'acharel xa re' la' re' hat-tak xatbanic tak wi̱n chi je' re' xniban ru'um nok ma' holohic ta c'ahchi' ak'oric tak chiwi̱j je' ricab nak til ric'ul chaweh tak chi na̱k'orom tak. Je' re' nik'or maj to̱b ta nchel ma' nim ta ti niwach nc'utunic, ma' ra̱j ta rik'orom chi ma'xta so' nilok'il nok njunehtjic wach nic'acharic quich'i̱l take nquitz'ak qui̱b chi pahbamaj take chi aj k'orol riC'uhbal i Dios, re' quik'oric chi re' take nimak wach quilok'il.
Ma' xa ta re're', je' la' wo' chaxilac hat-tak xc'utunic chic lok wach nicamaj chi hin pahbamaj chi aj k'orol riC'uhbal i Dios je' ricab xawilow tak chi xniban take lok' laj nawa̱l ch'i̱l take sachbal c'uxlis ru̱c' rajawric i Dios, chi c'ahchi' nicuyunic chipam take k'etoj wach nik'orbal xiniq'uic wi̱'.
Ru'um chi re' hat-tak xawilow tak chi'nchel re're', chaj wa'ric k'uru' chi wilic aweh tak c'ahchi' quik'oric chi ma' xatwilow ta tak chi coric je' ricab xniban cu̱c' take ju'jun tuhm chi moloj wach aj niminel? Haj ti wilic njalbic so' awu̱c' tak chi quiwach take toco̱m chic aj niminel, re' chi re' hin ma' xatnich'i'taj ta tak so' chi wilmijic ru̱c' pa' bih wi̱n. Wi re' nchel re' i nimahc chawach tak chi ma' xnipahkaj ta jeno' nito'bal aweh tak je' ricab nca'n take toco̱m chic aj c'uhbalanel, chacuy tak nimahc ru̱c' xniban re're'!
Ma' re' ta tumi̱n ric'ax i ma' Lu̱' chi c'uhbalanicChacoj tak rehtal, yu'na tikilqui̱n chic reh roxpech wojic awu̱c' tak eh chi je' re', re' hin xa nanitikim wo' ju' nino'jbal chi ma'xta nipahkam aweh tak jeno' nito'bal maj pa ricorquil re' til k'e̱' nwa̱j wach i hin, re' ac'acharic hat-tak ma' re' ta nchel re' pa' bih wilic aweh tak. Re' hin je' re' nik'or ru'um nok ma' re' ta take ac'unbe̱s nquic'ol quitz'a̱k chi naricamanic chiqui̱j take tutbe̱s ajabe̱s re' la' take ajabe̱s nquic'ol quitz'a̱k chi naricamanic chiqui̱j take quiha'lac'u̱n.
Ru'um aj re' ru̱c' rinimal sukquil nic'ux re' hin ma' xa re' ta nitumin nanisacham chawi̱j tak je' la' wo' i wansil ch'i̱l nic'acharic ru'um nok til nwa̱j atobjic tak chipam animinic tak. Chaj bih riwi̱' k'uru' nok re' hin til k'e̱' niyew nic'ux chi ac'axmajic tak, re' hat-tak kajic chic riban ac'axbal tak wu̱c'?
Xa nic' pa' wach i c'u'lunic ena'n tak wi̱n ru̱c' re're', re' hat-tak til aweht'alim tak chi ma' xwa̱j ta ricojoric jeno' ihk chana̱ tak chi ripahkaljic aweh tak jeno' nito'bal. Xa re' la' wilic take c'ahchi' quik'oric chi re' hin ru̱c' balc'ux laj no'jbal xwesaj atz'a̱k tak ru̱c' chucuj laj k'oric.
Re' nquik'or take re' ma' coric ta. Je' re' nik'or maj hab aj wach aweh hat-tak xwesaj ritz'a̱k ru̱c' quik'orbal take xnitak'a̱' take je awu̱c' tak?
Chacapaj tak k'uru' naxnipahkaj ato'bil reh Ti̱to ch'i̱l i jenaj chic kich aj niminel chi xi'o̱j awu̱c' tak chi awiliric tak, re' take re' ma' xi'oquic ta chi ajot'oric tak chi resmejic atz'a̱k tak. Ma'xta, re' hat-tak aweht'alim tak chi coric chi re' pa' bih no'jbal wilic pa ra̱mna i Ti̱to re' wo' re' wilic pan wa̱mna i hin eh je' wo' aweht'alim wo' tak chi xa jenaj wach kacapew-bal nanka'n kacamaj.
Re' k'ilo̱j narojic ribanam i ma' Lu̱' queh aj Cori̱ntoRu̱c' i hu̱j c'ahchi' nitak'a̱b je aweh tak wili, k'i̱j wo' re' hat-tak enacapaj tak chi c'ahchi' ka'nam i wili xa reh chi ekojcahnic suk chawach tak. Ma'xta, re' hoj nka̱j chi hoj ok suk ilo̱j ru'um i Dios ru̱c' nic' wach c'acharic nka'n chipam rinimjic i Jesus. Chi'nchel i nic' pa' nimal i k'oro̱j lok wili, nkak'or reh cowsbal ac'ux tak chipam rinimjic i Jesus.
Re' hoj nkilow chi curman chi nakacowsam ac'ux tak chiri̱j i Jesus maj quinyo'jic so' chi naquinponok awu̱c' tak etinirak tak chi c'ahchi' abanam tak take pa' jaric ma' ra̱j ta banaric re' take ma' nwa̱j ta nak wilom chi c'ahchi' abanam tak. Ru̱c' jeno' k'ilo̱j eniban aweh tak equinawilow tak chi xa hin ok cojol riti'quil ac'ux tak naniban i k'ilo̱j re' ma' nawa̱j ta nak tak chi eno̱j niban aweh tak.Re' hin k'uru' quinyo'jic so' chi ma' to̱j nchel nirak tak chi wilic wolonic i̱b ch'i̱l ixowonic i̱b chaxilac tak, on chi xa tiq'uer tak chic ru'um ac'a̱ tak, on chi wilic ch'akoj i̱b pan niminic chawach tak, on chi wilic tz'uju̱j i̱b chaxilac tak. Quinyo'jic wo' chi enwih'ic chaxilac tak i no'jbal re' moloj tak c'uta̱j, on chi wilic ok nchel i q'uihsinic i̱b chawach tak, on chi wilic k'itk'it wachi̱s chaxilac tak.
Je' re' k'uru' re' hin quinyo'jic so' chi naquinponok chaxilac tak ma' riban nchel chi re' Dios equiriyew pan q'uixbilal chawach tak eh chi equinok'ic wo' chiri̱j quic'acharic take q'uihal aweh tak re' ximahcanic eh ma' jaruj ta xquijal wach quino'jbal chi naquicana̱b nak ribanaric i mahc, xa cu c'acharic wo' nca'n chi je' re' chipam i ch'uwa' wach no'jbal, chipam i c'oyomal je' wo' chipam i xa pa' chic jaric ma' holohic laj bano̱j ric'ax wach i quiti'jolal.
Re' cojoj no'jbal riban je ma' Lu̱' queh aj niminel aj Cori̱ntoRu̱c' i wojic awu̱c' tak tiklic wach wu'um, roxpech chic wojic chi ak'o'rjic tak. Re' cok ru' chipam i wojic re're' pa' bih jeno' mahc wilic, re' hin nanitik'a̱b wach re're' chi c'ahchi' nibanam je' ricab rik'or i C'uhbal ye'o̱j reh Moyses chi cu ru̱c' quik'orbal quib on xib ok chic chi c'acharel naribirmijic wi coric on ma' coric i mahc nk'ormojic chiri̱j jeno' c'acharel.
Chipam ricab wojic awu̱c' tak xniyew i pe̱t k'oric chi k'ilbal aweh tak naxinwih'ic cho chaxilac tak eh yu'na chi ma' wilqui̱n ta chic chaxilac tak c'ahchi' niyeb je i ricab k'ilo̱j chi queh take ma' nquicana̱' ta ribanaric i mahc. Pa ricorquil, naquinponok awu̱c' tak ma'xta bih naniquetelem wach wi̱' jeno' c'ahchi' ribanam i mahc.
Je' wo' chic ru'um nok re' hat-tak cow c'ahchi' apahkam tak chi naniyeb jeno' rehtalil aweh tak c'uhtbal reh chi re' Jesus re' Pahbamaj chi K'atal K'oric xye'bic wajawric chi k'oric, re're' nawilom wo' tak wach nok chi ma'xta chic so' quetelenic wachi̱s wu̱c', pan cowil nanik'oric awu̱c' tak pa rijelow-bal i Jesus re' Pahbamaj chi K'atal K'oric maj re're' ma'xta riquetelem awach tak nachiyew ricowil wach ti'c'axic chana̱ tak.
Nik'or aweh tak i wili maj til coric ru' chi re' Jesus xye'eric wach curu̱s maj xc'acharic chi je' kacab i hoj c'acharel ma'xta jeno' kacowil chiwach i rajawric i quimic, xa re' la' yu'na re're' c'achlic wo' chic ru'um reh rinimal rajawric wilic i Dios. Je' wo' re' i hoj yu'na re' c'acharic chic nka'n pan jenaj wach c'uxlis ch'i̱l i Jesus re' Pahbamaj chi K'atal K'oric ma' k'e̱' ta ti kansil wilic, xa re' la' natikak'il tak pan cowil chic naka'nam chi xa je' na chic ricab hoj uctunak cho ch'i̱l i Jesus chi quixilac camnak ru'um rajawric i Dios.
Ru'um aj re' nkak'or aweh tak chi re' aj hat-tak ru' chawic'saj awi̱b tak pan jeno' pajoj no'jbal ilbal reh wi til wo' chi ch'iclic acapew-bal tak chiri̱j i Jesus on ma' ch'iclic ta. Re' hat-tak aweht'alim tak chi re' Jesus re' Pahbamaj chi K'atal K'oric wilic chic pan ac'acharic tak re' cok ru' ma' xelic chawach tak chi coric i pajbal ano'jbal na̱banam tak ra̱j rik'orom chi ma' je' ta wo' re'.
Je' re' k'uru' wi re' hat-tak xa'n tak ri̱j chi coric chi re' Jesus wilic chic pan ac'acharic tak ra̱j rik'orom chi re' hin ch'i̱l take nwihch'ilej chi c'uhbalanic ewo' koj-acoj tak chi wilic kawa'ric maj ku'um keh hoj re' hat-tak xak'ahsaj ac'acharic tak reh i Jesus.
Re' hoj nka'n kati̱j chiwach i Dios chi ma' chi bih jeno' bano̱j ena'n tak chi ma' ta coric wach chiwach ru'. Ma' c'ahchi' ta ka'nam i wili reh chi xa c'uhtbal reh chi re' hoj koj-acoj tak chi aj k'orol reh c'uhbal, reh la' chi re' hat-tak ena'n tak haj wilic i coric chi banaric to̱b ta wo' chawach hat-tak ma' ye'o̱j ta kawa'ric chi aj k'orol riC'uhbal i Jesus.
Je' re' k'uru' wi re' hat-tak c'ahchi' abanam tak i coric, re' hin ma' eta tinik'il tak ru'um nok ma' riwi̱' ta chi wi̱n chi etinik'il tak wi c'ahchi' wo' ac'acharic tak chi coric wach je' ricab rik'or i coric laj c'uhbal xanimej tak. Til haj wilic ripahkaj wi̱n i Dios chi nanibanam, re' chi re' hin nanito'bem take c'acharel chi naquirakam chiri̱j i coric laj c'uhbal eh chi naquic'amam wo' na̱.
Ru'um aj re' nik'or chi nakojponok awu̱c' tak, wi ma' curman ta chi keh ricojoric i kajawric ye'o̱j keh ru'um i Dios eh wi etikarak tak chi holohic chic c'ahchi'ca̱t tak, re' hoj narisukbic kac'ux. Ma' xa re' ta re', c'ahchi' la' wo' ka'nam kati̱j chawi̱j tak reh chi re' acapew-bal tak encorjic wo' chic wach chi coric.
Je' aj re' nka̱j chawi̱j tak eh re' riwi̱' chi je' re' c'ahchi' nitz'ihmbam je aweh tak chi cu naht wilqui̱n je, re' chi wi cu wilic so' no'jbal ra̱j tik'injic aweh tak cu manlic enatik'a̱' tak wach chi cu ja' quinponic ta awu̱c' tak. Chi je' re' naquinponok awu̱c' tak ma' curman ta chic enic'uhtaj chana̱ tak i ricowil i wajawric ye'o̱j ru'um i kAja̱w chi cowsbal aweh tak pan niminic eh ma' re' ta nchel chi yojbal reh acapew-bal tak.
Re' cohlsbal wach rik'orbal i ma' Lu̱' cu̱c' take aj Cori̱ntoWas tak nicha̱k' aj niminel pan cohlsbal wach nik'orbal awu̱c' tak, nik'or je aweh tak chi tic'acharok tak pan sukquil c'uxlis eh chacorsaj wo' tak wach i pa' bih ma' coric ta wach pan ac'acharic tak. Je' wo' chayew ricowil ac'ux tak chawibil awi̱b tak eh chasic' tak i wih'ic pan jenaj wach c'uxlis. Je' wo' tic'acharok tak pan tuklic laj c'uxlis eh chi je' re', re' kAja̱w Dios re' aj c'axo̱l eh aj ye'ol wo' tuklic wach c'uxlis enwih'ic chipam ac'acharic tak chi junelic.
Je' wo' chic, c'ahchi' nitak'a̱b je aweh tak i sukquil c'uxlis c'ahchi' quiyeb je aweh tak take chi'nchel kich aj niminel.
Yu'na ajic was tak nicha̱k' aj niminel, re' ta nak i Jesus re' Pahbamaj chi K'atal K'oric eriyew cho rinimal wach rato'bil chana̱ tak. Je' wo', re' ta wo' nak Ajabe̱s Dios ericoj rinimal c'axoj i̱b pan awa̱mna tak eh re' ta wo' nak i Lok' laj rUxlabal enbanic chi etic'acharic tak pan jenaj wach c'uxlis chawach tak. Je' ta nak re' c'ulurok awu̱c' tak.
Re' hu̱j xitz'ihmbaj i ma' Lu̱' queh niminelAj Cala̱syaRe' sukquil c'uxlis riyew je ma' Lu̱' queh niminel aj Cala̱syaRe' hin ma' Lu̱', hin pahbamaj chi aj k'orol c'uhbal chiri̱j i Jesus re' Pahbamaj chi K'atal K'oric. Re' nicamaj ye'o̱j ma' re' ta jeno' winak xye'bic wi̱n, ma' wo' ritak'anic ta cho jeno' winak chi xye'eric wi̱n i camanic re're', til re' la' i Jesus xpahbanic wi̱n chi aj k'orol reh riC'uhbal chi je' wo' re' cho pa ricapew-bal i Ajabe̱s Dios re' xucsunic cho reh Jesus chi quixilac take camnak.
Re' hin ma' Lu̱' wich'i̱l take chi'nchel kas kacha̱k' wilque̱b ayu' c'ahchi' kayeb tak je risukquil ac'ux tak chipam i hu̱j c'ahchi' nitz'ihmbam je wili aweh hat-tak jarch'uk pa' chi moloj wach aj niminel wilca̱t tak ar Cala̱sya eh ru̱c' ritz'ihmjic je hu̱j wili, re' wili i ti̱j nka'n johtok chiwach i Dios chawi̱j hat-tak:
Re' ta nak rato'bil eh je' wo' i sukquil c'uxlis riyew cho kAja̱w Dios ch'i̱l i Lok' laj Ajabe̱s Jesus re' Pahbamaj chi K'atal K'oric, re' ta nak re' wih'ok pan ac'acharic tak.
Re're' nipahkaj chana̱ tak pa ribihnal i kAja̱w Jesus re' xik'ahsaj ri̱b pan quimic chi kesmejic chipam i kamahc eh je' wo' chi kaco'ljic ru̱c' resmejic chi kana̱ i tojbal wach mahc chalic reh chi quina̱ take c'acharel re' c'ahchi' quibanic c'ahbilal laj no'jbal chiwach take k'i̱j wilco̱j wi̱' wili. Re' kAja̱w Jesus, re' aj wo' re' xik'ahsaj ri̱b pan quimic je' ricab til nic' pa' je' tik'imaj cho ru'um Ajabe̱s Dios chi je' re' naric'ulum.
Ru'um aj re' kayew tak rinimal rilok'il ribihnal chi junelic k'i̱j sakom! Je' ta nak re' banarok, ye'erok ta nak rilok'il i kAja̱w Dios.
Ma'xta chic jeno' toco̱m c'uhbal chiri̱j i JesusWas tak nicha̱k' aj niminel, re' hin k'e̱' wo' chic nsahchic nic'ux awu'um tak ru'um chi cu ja' naht ta wo' ti animem tak i Jesus eh yu'na xacana̱' wo' chic awi̱b tak chi rinimjic i Dios re' xyuk'unic aweh tak reh chi re' chic i Jesus re' Pahbamaj chi K'atal K'oric eriyew cho rito'bal chana̱ tak. Ma' xa re' ta re' xa'n tak, xacana̱' la' wo' tak rich'iquinjic ac'ux tak chiri̱j i c'uhbal nk'oric chiri̱j i Jesus maj xatoquic tak chi ritahkaljic toco̱m chic c'uhbal re' nk'ormojic chi je' nchel til re' chic re' i holohic laj ribiral chiri̱j i Jesus,
xa re' la' re' nk'ormojic re're' ma' je' ta wo' re'. Je' re' nik'or maj ma'xta chic jeno' c'uhbal eta nak nk'ormojic chi til re're' i holohic laj ribiral chiri̱j i Ajabe̱s Jesus re' Pahbamaj chi K'atal K'oric, xa re' la' chic nbanic chi wilic take toco̱m chic aj c'uhbalanel c'ahchi' quijalam wach i c'uhbal chiri̱j ru' xa reh chi re' hat-tak ma' eta chic narak tak chiri̱j haj wilic i c'uhbal ra̱j cojoric wach.
Chi je' re' k'uru' wi hab wach jeno' enc'ulic lok awu̱c' tak eh erik'or aweh tak chi re' c'uhbal c'ahchi' rik'orom ru' rik'or chi toco̱m chic chiwach i c'uhbal kak'orom aweh tak i hoj, re' hin nipahkaj reh Dios chi kajok ta nak rinimal ti'c'axic china̱, ma' k'orel ta wi jeno' keh hoj aj c'uhbalanel ayu' wach ac'al enk'oric chi je' re' on jeno' raj tz'e' wa̱ch i Dios kajanak cho pan taxa̱j.
Til chacoj tak rehtal k'uru' ru'um nok nic' pa' wach take k'oric nik'orom cho aweh tak najtir nok cu wilqui̱n cho chaxilac tak, re' wo' chic re' nica'pechej je rik'ormojic aweh tak yu'na: Xa hab wach jeno' enk'oric aweh tak jeno' c'uhbal toco̱m chic chiwach i c'uhbal kak'orom aweh tak, re're' kajok ta nak i ti'c'axic china̱ ru'um i c'ahchi' ribanam.
Ru̱c' xnik'or lok wili ma' ra̱j ta rik'orom chi re' hin c'ahchi' ta nak nisiq'uim chi re' take wich c'acharel enquiyew nilok'il ru̱c' take c'ahchi' nik'orom, re' la' nwa̱j nisiq'uim i hin re' chi re' Dios eriyew nilok'il ru̱c' rik'ormojic chi tare̱t i c'uhbalanic c'ahchi' nibanam. Je' re' nok wi ta nak re' hin nwa̱j cahnic pan sukquil cu̱c' take c'acharel ru̱c' ribanaric jenaj wach nino'jbal quich'i̱l, ra̱j rik'orom k'uru' chi re' hin ma' re' ta chic hin til manlic raj camanom i Jesus re' Pahbamaj chi K'atal K'oric.
Re' c'uhbal rik'or i ma' Lu̱' ma' re' ta jeno' winak xtik'inic wachWas tak nicha̱k' aj niminel, nwa̱j nik'orom aweh tak chi charak tak chiri̱j chi coric i wili: Re' c'uhbal chiri̱j i Jesus re' xponic nik'or aweh tak, re're' ma' re' ta jeno' c'acharel xtik'inic cho wach
maj re' hin ma' re' ta ru̱c' jeno' c'acharel xnic'ul rik'ormojic. Xa ta wo' nak jeno' c'acharel xc'uhtunic wi̱n i c'uhbalanic, re' la' Jesus re' Pahbamaj chi K'atal K'oric xc'uhtunic wi̱n rinabjic pa̱m i c'uhbal re're'.
Re' ricorquil i nik'or nc'uhtunic cho ru̱c' riwi̱' nic'acharic najtir. Re' hat-tak aweht'alim wo' tak nic' wach i no'jbal xniban cho nok cu wilqui̱n cho nak chipam i cow laj niminic nka'n i hoj ra̱' ri'sil cho ma' Israhel chiri̱j i C'uhbal Ye'o̱j reh Moyses, ma' je'? Re' nino'jbal k'e̱' wo' chic c'ahbil chi re' take aj niminel reh Jesus re' nquimol qui̱b chi rilok'onjic wach i kAja̱w Dios yohbal wo' chic wach i ti'c'axic xniban queh eh til wo' xnicowej wi̱b chi risacharic quiwach.
Je' wo' aweht'alim wo' tak riwi̱' nino'jbal naxinwih'ic cho chipam i niminic nka'n i hoj ra̱' ri'sil cho ma' Israhel chiri̱j i C'uhbal Ye'o̱j reh Moyses, ma' je'? Re' hin k'e̱' wo' chic hin cow aj niminel xniban wi̱b chi quiwach take wich c'acharel re' jenaj wach kahabil quich'i̱l chi re' hin cow xnik'or chi naric'amaric na̱ take no'jbal hoj tijimaj cahnok wi̱' cu'um take kama̱m kati't.
Xa re' la' to̱b ta nchel je' re' riwi̱' cho nic'acharic najtir, re' kAja̱w Dios til wo' k'e̱' wo' chic riquetelbal cho chi nina̱ maj re're' xirichih cho nok cu ja' ta wo' quiriyew wach sakom i nitu̱t eh re' wo' re' xbanic chi re' hin xinoquic chi rinimjic i Jesus. Ru̱c' re're' naxponic wo' chiwach i Dios,
xiyew wi̱n chi eht'aljic hab wach i Jesus re' rAc'u̱n, reh chi je' re', re' hin enik'or ribiral i Jesus chi quixilac take ma' re' ta ra̱' ri'sil cho ma' Israhel.Naxinoquic chi rik'ormojic ribiral i Jesus, ma' xino̱j ta ru̱c' jeno' wich ti'jolal chi ripahkaljic nino'jbal reh ru̱c' take chaj bih k'oric nanibanam.
Xa ta wo' nak xino̱j ar Jerusalen chi ripahkaljic nino'jbal cu̱c' take nahsil c'amol quibe̱h take raj tahkanel i Jesus re' take pe̱t cho aj k'orol c'uhbal chiri̱j ru', re' la' xniban i hin xino̱j ti chi pe̱t ar pa riyuk'ul i Ara̱wya eh cu chiri̱j aj chic ru' xinsoljic wo' chic je ar pan tinamit Tama̱sco.
Xib chic ha̱b chiri̱j ru', xino̱j ar Jerusalen chi reht'aljic wach i ma' Luch eh ar xincahnic ru̱c' chiwach ho'lajuj k'i̱j.
Chiwach niwih'ic ar Jerusalen ma' hab ta chic jeno' queh nahsil c'amol quibe̱h take raj tahkanel i Jesus xwilow wach, xa re' la' ti i Jaco̱wo re' richa̱k' i kAja̱w Jesus.
Je' re' k'uru' was tak nicha̱k' aj niminel, re' xnitz'ihmbaj chic je aweh tak chi re' c'uhbal chiri̱j i Jesus ma' re' ta jeno' c'acharel xc'uhtunic wi̱n, til la' coric chiwach i Dios ma' re' ta nchel xa chucuj laj k'oric.
Chi je' re' k'uru' nik'or aweh tak chi cu chiri̱j chic niwih'ic ar Jerusalen xino̱j chipam riyuk'ul i Si̱rya je' wo' pa riyuk'ul i Sili̱sya.
Chipam take rik'ijil wojic ar, re' take moloj wach kich aj niminel reh Jesus wilque̱b pa riyuk'ul i Jure̱ya, ma' quina'bem ta nak niwach.
Haj ti cok wilic i queht'alim take kas kacha̱k' re're', xa re' ti chi je' wili k'oric nquibiraj chiwi̱j:«Re' winak nbanic nak cho ti'c'axic queh take aj niminel reh Jesus, yu'na re' chic re' c'ahchi' rik'oric reh i holohic laj c'uhbal chiri̱j i Jesus re' rixowem nak cho wach naxiban cho, nqui k'oric nquibiraj.
Ru̱c' aj nibiral re're', k'e̱' nanquiyew johtok rilok'il i kAja̱w Dios take tinamit re're' chiwi̱j i hin.
Re' c'uhbalanic xiban i ma' Lu̱' chi quixilac take ma' re' ta ra̱' ri'sil cho ma' IsrahelNok cajlaj chic ha̱b nip'utum cho c'uhbalanic, re' hin xino̱j wo' chic ar Jerusalen chi wich'i̱l i ma' Wernaweh eh je' wo' xnic'am je chiki̱j i Ti̱to.
Naxino̱j ar ma' xa ta nwa̱j chi je' re' xniban, xino̱j la' ru'um chi re' kAja̱w Dios xic'uhtaj wi̱n chi curman chi xino̱j ar. Nok wilqui̱n chic ponok ar Jerusalen, xa cu̱c' ti take nahsil c'amol quibe̱h take raj tahkanel i Jesus re' k'oro̱j quibiral chi nimak quiwach xnimol wi̱b chi risakomsjic wach queh chaj bih c'uhbalanic c'ahchi' nibanam cu̱c' take ma' re' ta ra̱' ri'sil cho ma' Israhel chiri̱j ribiral i Jesus.
Ru̱c' ribirmijic nik'orbal xca'n take c'amol be̱h re're', ma'xta bih xquik'or reh i Ti̱to re' wich'i̱l ponok ar maj ma' xpahkaljic ta reh chi nariyoc'om lok ritz'uhmal na̱ ric'achanbal je' ricab rik'or i c'uhbal nkac'am na̱ i hoj ra̱' ri'sil cho ma' Israhel. Ma' xca'n ta chi je' re' ru'um nok re' Ti̱to ma' re' ta re' c'uhbal ric'am na̱ ru'um chi ma' re' ta ra̱' ri'sil cho ma' Israhel, aj criye̱co la'.
Re' cok ru' to̱b ta wo' xojquitolej chi ric'amaric na̱ i c'uhbal re're', re' hoj je' wili xkak'or queh:«Ma'xta, re' hoj ma' jaruj ta eriban wo' chic chi enkac'am na̱ i c'uhbal re' cow nak'or tak keh chi rinimjic, kojqui queh.Je' aj re' xkak'or queh ru'um nok xka̱j chi re' holohic laj c'uhbal re' nk'oric keh ricorquilal nic' wach nakarak kaco'lbal, ma' eta nacana̱' tak rinimjic hat-tak.
Je' re' nok re' take nahsil c'amol quibe̱h aj niminel re' k'oro̱j quibiral chi nimak quiwach xquimol qui̱b wich'i̱l ma'xta chic jeno' toco̱m no'jbal xquik'or wi̱n chi wach i nik'or ribiral. Wi til nchel je' re' on ma' je' re' cajawric wilic, ma' re' ta hin quineht'alanic reh chi manlic xa re' wach Dios neht'alanic reh. Je' wo' chic, re're' ma' re' ta rinimal wach riwa'ric jeno' c'acharel rilow cho, re' la' i ra̱mna ricapew-bal rilow cho.
Chi je' aj re', re' take c'amol be̱h re're' ma'xta bih jeno' c'uhbal xquiyew chi nina̱ chi nanik'orom aweh tak maj xquirak chiri̱j chi re' Dios re' xpahbanic reh ma' Luch chi aj k'orol c'uhbal chiri̱j Jesus queh take wich ra̱' ri'sil cho ma' Israhel re' nquic'am na̱ i c'uhbal chi rik'ataric lok ritz'uhmal na̱ quic'achanbal, re' wo' re' xpahbanic wi̱n i hin chi aj k'orol c'uhbal chiri̱j i Jesus queh take ma' re' ta ra̱' ri'sil cho ma' Israhel re' ma' tanlic ta chi quina̱ ric'amaric na̱ i c'uhbal re're'.
Je' aj re' xca'n take nahsil re're' ru'um nok xquirak chiri̱j chi re' Dios re' xpahbanic reh ma' Luch chi aj k'orol riC'uhbal queh take ra̱' ri'sil cho ma' Israhel re' quic'ambic na̱ i c'uhbal chi rik'ataric lok ritz'uhmal na̱ quic'achanbal, re' wo' Dios re're' xpahbanic wi̱n i hin chi aj k'orol riC'uhbal queh take ma' re' ta ra̱' ri'sil cho ma' Israhel.
Je' wo', re' take wilque̱b chi nahsil c'amol be̱h chipam i k'ijil re're', re' take xib wili: Re' ma' Jaco̱wo, re' ma' Se̱pas ch'i̱l wo' ma' Wa̱n, naxquicoj rehtal chi re' Dios xiyew wi̱n jenaj camanic chi rik'ormojic i c'uhbal chiri̱j i Jesus, xojquic'ul pan sukquil c'uxlis chi hoj chic quich aj k'orol c'uhbal chi wich'i̱l i Wernaweh. Chiri̱j chic ru' kachi'nchelal xkatik'a̱' wach chi re' hin ch'i̱l i Wernaweh nakak'orom i c'uhbal queh take ma' re' ta ra̱' ri'sil cho ma' Israhel eh re' take re' naquitikim ju' rik'ormojic i c'uhbal queh take ra̱' ri'sil cho ma' Israhel re' nquic'am na̱ i c'uhbal chi rik'ataric lok ritz'uhmal na̱ quic'achanbal.
Re' cok ru' naxk'atik'a̱' wach chi je' re' naka'nam, wilic jenaj no'jbal til xquipahkaj keh ribanjic: Re' chi re' hoj ma'xta riq'uic pan kac'ux quitobjic take kich aj niminel je' ru̱c' niba̱' take. Re' wo' re' i no'jbal til wilic pa nic'ux ribanaric.
Re' ma' Luch xnakaric ru'um ma' Lu̱'Chiri̱j chic ru' nok hoj chic soljonak je ar Antiyoqui̱ya, pan jenaj k'i̱j re' ma' Luch xponic ar chi pa̱m tinamit re're'. Naxwih'ic ar, re' hin xnik'il chi cow i ma' Luch ru̱c' i no'jbal c'ahchi' ribanam ru'um nok tanlic chi k'ilmijic ri̱j i no'jbal c'ahchi' ribanam.
Je' re' xniban maj nok cu ja' quiponic ta ar Antiyoqui̱ya take quib xib chi aj niminel xitak'abjic cho ru'um ma' Jaco̱wo, re' ma' Luch riban nak riwa' riha̱' cu̱c' take ma' re' ta ra̱' ri'sil take cho ma' Israhel c'uhtbal reh chi cojo̱j take pa riman chi aj niminel take xa re' la' chic naxiponic take tak'amaj take cho re're', ma' cu ta chic xiban riwa' riha̱' cu̱c' take ma' re' ta ra̱' ri'sil take cho ma' Israhel, k'u̱nk'u̱n la' p'uht resam lok ri̱b chi quixilac ru'um reh riyo'jic chi quiwach take kich ra̱' ri'sil cho ma' Israhel re're', re' nquic'am na̱ c'uhbal chi rik'ataric lok ritz'uhmal na̱ quic'achanbal.
Ru̱c' i no'jbal c'ahchi' ribanam i ma' Luch, wilic wo' take ju'jun kich ra̱' ri'sil cho ma' Israhel xquitijej queh no'jbal re're' chi xa je' wo' ti chic coric wach no'jbal c'ahchi' ca'nam ru̱c' niminic nok xca'n qui̱b. Til k'e̱' wo' chic xtahkaljic i rino'jbal i ma' Luch chi re' ma' Wernaweh re' wich aj to'o̱l nak, xkajic wo' chipam i no'jbal re're'.
Ru'um aj re' naxwilow chi ma' c'ahchi' ta ric'acharic chi coric je' ricab rik'or i lok' laj c'uhbal nk'oric chiri̱j i Jesus, re' hin je' wili xnik'or reh ma' Luch chi quiwach take riq'uihal aj niminel:«Wi re' hat, hat aj niminel je' ru̱c' ra̱' ri'sil cho ma' Israhel ma' c'ahchi' ta ac'amam na̱ i c'acharic je' ricab ripahkaj i c'uhbal nchopbic kana̱ i hoj ra̱' ri'sil cho ma' Israhel, chaj chic wa'ric k'uru' nok cow c'ahchi' aminim queh take ma' re' ta ra̱' ri'sil cho ma' Israhel chi naquic'amam na̱ i c'uhbal nchopbic kana̱ i hoj ra̱' ri'sil cho ma' Israhel? quinqui reh.
Re' Dios xojricoj chi coric wach kac'ux naxkach'ica̱' kac'ux chiri̱j i JesusChacoj rehtal k'uru' chi kaxilac hoj raj niminel i Jesus wilic keh xa kasba̱l wo' cho chi hoj ra̱' ri'sil cho ma' Israhel. Coric wo' chi chi kaxilac hoj ra̱' ri'sil cho ma' Israhel wilic take nquik'or chi ma' re' ta aj mahc take ru'um nok ma' nca'n ta i no'jbal nca'n take ma' re' ta ra̱' ri'sil cho ma' Israhel.
Raj la' hin nik'or chi ma' k'orel ta chic wi hoj ra̱' ri'sil cho on ma' re' ta hoj ra̱' ri'sil cho ma' Israhel maj ma' jeno' c'acharel ncojoric ru'um i Dios chi coric wach ric'ux xa ru'um ta nak chi rinimej i C'uhbal Ye'o̱j reh Moyses, ela' ncojoric ru'um i Dios chi coric wach ric'ux xa re' wach wi xich'ica̱' ric'ux chiri̱j i Jesus re' Pahbamaj chi K'atal K'oric. Re' aj re' riwi̱' nok chi kaxilac hoj ra̱' ri'sil cho ma' Israhel, wilic keh xka'n chic chi hoj chic aj niminel reh Jesus maj xkeht'alij chic chi xa re' wach wi xkach'ica̱' kac'ux chiri̱j ru', re' Dios ekojricoj chi coric chic wach kac'ux chiwach. Je' re' nik'or maj ma' jeno' c'acharel ncojoric ta nak ru'um i Dios chi coric wach ric'ux xa ru'um ric'amaric na̱ i C'uhbal Ye'o̱j reh Moyses.
Je' re' k'uru' re' hoj ra̱' ri'sil cho ma' Israhel re' xojricoj chic i Dios chi ma'xta chic kamahc, yu'na re' hoj chic aj niminel curman chi xkach'ica̱' kac'ux chiri̱j i Jesus re' Pahbamaj chi K'atal K'oric. Coric, ru̱c' ribanaric re're' wilic nak take equibirinic keh chi je' wili:«Wi ru̱c' na'n tak re're', til coric xarak tak chiri̱j chi hat nak tak aj mahc je' ricab nok wilque̱b chawach tak take ma' re' ta ra̱' ri'sil cho ma' Israhel raj na rik'orom k'uru' chi re' Jesus xbanic chi wilco̱j wo' chic chi hoj aj mahc? nqui na enquik'or.Ma'xta, ma' je' ta re' nelic wi̱', quinqui nak queh.
Re' la' chic wili nelic wi̱' wi re' hin ewo' nak chic quinsoljic chi rinimjic i C'uhbal Ye'o̱j reh Moyses: Je' ricab chi jeno' c'acharel ma' holohic ta riban chi ritik'a̱b chic ripa̱t eh chiri̱j ru' riyoj wo' chic chi junpech, je' wo' nak re' enc'uluric wu̱c' i hin wi ewo' nak chic quinsoljic chi rinimjic i C'uhbal Ye'o̱j reh Moyses eh wi enak nik'or chi cu re' wo' chic enich'ica̱' wi̱' nic'ux chi naric'ulmujic ru'um i Dios chi ma'xta chic nimahc maj ru̱c' re're' xa c'ahchi' nic'uhtam lok chi re' hin, til hin aj mahc chiwach i Dios ru'um nok xnik'ihtaj wi̱b chiwach i c'uhbal re're'.
Nok wilqui̱n nak cho chipam rich'iquinjic nic'ux chiri̱j i C'uhbal Ye'o̱j reh Moyses, re' hin xnicana̱' rinimjic take c'uhbal re're' nok re' chic i Jesus re' Pahbamaj chi K'atal K'oric xninimej. Yu'na chi ma' c'ahchi' ta chic nich'ica̱b nic'ux chiri̱j i c'uhbal re're' xa je' na hin chic camnak chiwach nok wilqui̱n reh chi re' chic Dios k'orel china̱ nic'acharic.
Je' re' ajic je' ricab naxquimic wach curu̱s i Jesus re' Pahbamaj chi K'atal K'oric, je' wo' je' na wa'ric xnicansaj wach i no'jbal re're' maj xnik'eb lok rij nic'ux take capew-bal niban cho najtir eh ru'um re' yu'na ma' re' ta chic chi wibil wi̱b c'acharic niban hin, re' la' chic i Jesus c'ahchi' ric'uhtunic wi̱n nic' wach i c'acharic nanibanam. Je' re' nok reh chi xa cu ewo' nitik ju' c'acharic china̱ ac'al wili til c'ahchi' nich'ica̱b nic'ux chiri̱j rAc'u̱n i Dios re' xik'ahsaj ri̱b pan quimic chiwi̱j i hin ru'um chi k'e̱' cho ric'axbal chi nina̱.
Til pa ricorquilal re' hin ma' eta nik'eb lok rij nic'ux i rinimal wach richak'lamil i Dios xic'uhtaj cho chi kana̱ i hoj c'acharel ru̱c' riye'eric cho i rAc'u̱n chi quimic chiki̱j maj wi ta nak cu ru'um chi nkac'am na̱ i C'uhbal Ye'o̱j reh Moyses nrakmajic i co'lbal i̱b chi keh hoj c'acharel, ra̱j rik'orom chi xa ma'xta nak camaj naxquimic i Jesus re' Pahbamaj chi K'atal K'oric.
Re' cow laj k'ilo̱j xiban i ma' Lu̱' queh aj Cala̱syaHat-tak aj niminel aj Cala̱sya til wo' chic k'e̱' nsahchic nic'ux awu'um tak ru'um amemil laj no'jbal tak. Nic' ti wach naxatsuhbic tak je' ricab chi xa bano̱j ta nak chic cho awi̱j tak chi re' hat-tak xac'uhlaj tak ti awu̱c' tak take toco̱m chic tijbal chiri̱j ribiral i Jesus? Ma' riban ta chi je' re' na'n tak! Je' re' nik'or maj re' hat-tak xawachej ru̱c' nak' awach tak nok re' hin xnisakomej wach aweh tak haj wilic riwi̱' naxcansjic ar wach curu̱s i Jesus re' Pahbamaj chi K'atal K'oric.
Ru̱c' no'jbal nac'uhtaj tak re're', re' hin xa jenaj wo' chi no'jbal nwa̱j nina'bem awu̱c' tak, re' no'jbal re're', re' i wili: Re' hat-tak naxac'ul tak i Lok' laj rUxlabal i Dios, cu ru'um na reh ric'amaric na̱ take C'uhbal Ye'o̱j reh Moyses xac'ul tak on xa ru'um chi re' hat-tak xach'ica̱' ac'ux tak chiri̱j i c'uhbal xabiraj tak chiri̱j i Jesus? Til pa ricorquilal, xa ru'um wo' i c'uhbal nk'oric chiri̱j i Jesus, ma' je'?
Wi je' re' chaj chic wa'ric k'uru' chi re' hat-tak ma' nawa̱j ta arakam tak chiri̱j i ricorquilal re're'? Je' re' nik'or maj re' hat-tak aweht'alim tak chi xa re' wo' atok'a̱b tak cho i jenaj chic holohic laj c'acharic, re' chic i Lok' laj rUxlabal i Dios nto'bonic aweh tak. Wi je' re' riban ru', chaj chic wa'ric yu'na chi nawa̱j atikim tak ju' i holohic laj c'acharic re're' chi xa ru̱c' chic awansil tak?
Til chacuy chacana̱' tak ribanaric re're'. Re' la' c'olok pan ac'ux tak atobjic xac'ul tak ru̱c' i Lok' laj Uxlabal naxac'ul tak i yohbal wach ti'c'axic ru'um rich'iquinjic ac'ux tak chiri̱j ric'uhbal i Jesus. Yu'na xa narojic na nchel chi k'e̱b i ti'c'axic xac'ul tak re're' k'uru'? Nanik'or i hin chi re' hat-tak ma' xac'ul ta tak i ti'c'axic re're' chi xa risukquil aweh tak.
Ru'um re're' c'olok pan ac'ux tak chi nok re' kAja̱w Dios xiyew aweh tak i Lok' laj rUxlabal eh nok tohk' riban take sachbal c'uxlis chaxilac tak, ma' xiban ta chi je' re' ru'um ta nak chi re' hat-tak c'ahchi' animem tak i C'uhbal Ye'o̱j reh Moyses, xac'ul la' tak i Lok' laj rUxlabal ru'um chi xach'ica̱' ac'ux tak chiri̱j i c'uhbal nk'oric chiri̱j i Jesus, re' xabiraj tak ku̱c' i hoj.
Re' take aj niminel reh Jesus naquehtric wo' cuse'sbal ye'o̱j reh ma' AwrahamYu'na was tak nicha̱k' aj niminel nwa̱j k'oric chiri̱j i kaj najtir k'i̱j re' ma' Awraham. Re're' xich'ica̱' ric'ux chiri̱j i k'oro̱j reh ru'um i Dios eh ru'um chi je' re' xiban, re' Dios xipahba̱' chi jenaj c'acharel coric wach ric'ux.
Ru'um aj chi je' re' xiban cho i kaj najtir k'i̱j re're', yu'na riwi̱' wo' chaweh tak chi na̱weht'alim tak chi re' take til manlic ra̱' ri'sil cho ma' Awraham, re' wo' take til nquich'ica̱' quic'ux chiri̱j i Dios.
Chiqui̱j aj take c'acharel je' re' nca'n, re' Dios xa najtir wo' cho k'i̱j ritik'a̱b cho wach chi nariye'eric wo' quiwa'ric chi re' take re' naquiwih'ic chi coric wach quic'ux chiwach. Ru'um aj re' xa nok wo' sakomomaj cho wach chipam i Lok' laj Hu̱j wilic wi̱' riC'uhbal i Dios re' ribiral re're' eh je' wo' i ribiral nok junpech re' Dios je' wili xik'or reh ma' Awraham:“Ru̱c' acuse'sjic i hat, chi'nchel take tinamit wach ac'alnaquehtric wo' nicuse'sbal i hin, nqui cho reh.
Je' re' ajic, re' take nquich'ica̱' quic'ux chiri̱j i Jesus, re' take re' cuse'semaj wo' take je' ricab naxcuse'sjic cho i ma' Awraham naxich'ica̱' ric'ux chiri̱j i Dios.
Tz'a̱b ru' re' take nquich'ica̱' quic'ux chiri̱j ribanaric take xa pa' bih rik'or i C'uhbal Ye'o̱j reh Moyses, re' take re' wilic jenaj rinimal ti'c'axic chi quina̱. Je' re' nik'or maj chipam i Lok' laj Hu̱j wilic wi̱' riC'uhbal i Dios je' wo' wili rik'or:“Hab wach ma' ric'am ta na̱ chi coric i nic' pa' nimal take c'uhbal tz'ihmbimaj chipam Lok' laj Hu̱j,re're' wilic chic rinimal ti'c'axic china̱, nqui rik'or.
Ru̱c' take k'oric nkilow wach re're', til nkarak chiri̱j chi ma' hab ta wach jeno' c'acharel npahbabjic ru'um i Dios chi coric wach rino'jbal ru'um chi ric'am na̱ take C'uhbal Ye'o̱j reh Moyses. Je' re' nik'or maj pan Lok' laj Hu̱j wilic wi̱' riC'uhbal i Dios je' wo' wili tz'ihmbimaj cahnok ru'um jenaj raj k'orol i Dios:“Re' c'acharel re' pahbamaj ru'um i Dios chi coric wach rino'jbalchi junelic k'i̱j sakom naric'acharic ru'um nok xich'ica̱' ric'ux chiri̱j i Dios, nqui tz'ihmbimaj cahnok.
Raj la' i C'uhbal Ye'o̱j reh Moyses ma' je' ta re' rik'or maj re're' ma' ripahkaj ta queh take c'acharel chi enquich'ica̱' quic'ux chiri̱j i Dios reh chi naquic'acharic chi junelic. Re're' je' wili rik'or:“Re' c'acharel nc'ambic na̱ i nic' pa' nimal rik'or chipam i c'uhbal wili,nariye'eric reh chi enc'acharic chi junelic, nqui rik'or.
Ru̱c' i k'oro̱j re're' ajic nkarak chiri̱j chi re' Dios xicana̱' chi xchalic i ti'c'axic china̱ i Jesus reh chi re' cuse'sbal riyeb cho Dios china̱ i ma' Awraham naquehtric wo' take ma' re' ta ra̱' ri'sil cho ma' Israhel xa ru'um reh rich'iquinjic quic'ux chiri̱j i Jesus. Je' re' k'uru' ru̱c' rich'iquinjic kac'ux nka'n chiri̱j i Jesus re' hoj ra̱' ri'sil cho ma' Israhel ch'i̱l wo' hat-tak ma' re' ta ra̱' ri'sil cho ma' Israhel enkac'ul i Lok' laj rUxlabal i Dios re' k'oro̱j cho ribiral chi naritak'abjic cho chi kana̱ hoj aj niminel reh i kAja̱w Jesus.
Re' tik'inic xiban cho i Dios ru̱c' ma' AwrahamWas tak nicha̱k' aj niminel, nanik'oric wo' chic awu̱c' tak chiri̱j jenaj jalwach k'oric je' ru̱c' nbanaric ayu' wach ac'al. Kak'or, nok jeno' c'acharel ric'u'lem chic ri̱b rik'orbal ru̱c' jeno' rich c'acharel chiri̱j jeno' pa' bih tik'inic riban eh ritik'a̱' jeno' rihujil i tik'inic re're', ma' hab ta chic wach jeno' enyojbic reh on eritik na̱ i pa' bih tik'inic tz'ihmbimaj chiwach i hu̱j re're', til la' narinimjic i tik'inic re're' je' ricab nic' pa' wach tz'ihmbimaj chiwach i hu̱j re're', maje'?
Wi je' aj re' ru' nbanaric chi kaxilac i hoj, ra̱j wo' ti chic ru̱c' i Dios k'uru', ma' je ta wo' na re' naribanam? Je' re' nik'or ru'um i wili: Re' kAja̱w Dios xiyew take rik'orbal reh ma' Awraham chi naricuse'sam cho eh je' wo' take i ra̱' ri'sil. Naxik'or reh ma' Awraham chi naricuse'sjic ch'i̱l wo' take ra̱' ri'sil, re' i Dios c'ahchi' rik'oric chiri̱j i xa jenaj chi ra̱' ri'sil cho ma' Awraham, je' ricab rik'or cho chipam i Lok' laj hu̱j wilic wi̱' riC'uhbal i Dios wili:“Re' nik'orbal xniyew aweh, xa aweh i hat ch'i̱l wo' i awa̱' awi'sil, nqui rik'or.Ru̱c' aj xik'or i Dios re're', nkarak chiri̱j chi naxiban i tik'inic re're', re' Dios c'ahchi' rik'oric chiri̱j i xa jenaj ti chi ra̱' ri'sil i Awraham eh re' ra̱' ri'sil re're', re' i Jesus re' Pahbamaj chi K'atal K'oric.
Chi je' aj re' riwi̱' i tik'inic xiban i Dios, re' wo' i ricorquil riban chi enik'or aweh tak wili: Re' tik'inic ribanam cho i kAja̱w Dios ru̱c' ma' Awraham naxik'or reh chi naricuse'sjic ru' ch'i̱l ra̱' ri'sil, re're' junik'ob lajeb rica'winak ha̱b  chic bano̱j cho. Wi je' chic re' ha̱b bano̱j cho naxc'uluric i C'uhbal Ye'o̱j reh Moyses, ma' eta riban chi re' C'uhbal re're' eriyoj wach i tik'inic ribanam cho Dios ma' wo' erimak' riwa'ric.
Je' aj re' nik'or maj re' cuse'sbal re' ritik'a̱b cho wach i Dios chi nariyeb reh ma' Awraham, wi ta nak re're' nc'ulmujic xa ru'um rinimjic i C'uhbal Ye'o̱j reh Moyses, ra̱j rik'orom chi re' rik'orbal riyeb cho Dios reh Awraham ma' c'ahchi' ta nak rojic elok wach.
Wilic riwi̱' naxye'eric i C'uhbal Ye'o̱j reh MoysesRu̱c' i k'oric xnik'or lok re're', k'i̱j wo' re' hat-tak c'ahchi' abanam i birinic wili pan ac'ux tak:«Chaj wo' camaj nok wilic i C'uhbal Ye'o̱j reh Moyses ncahnic wi̱'? tiqui na tak.Re' ricorquilal, re' c'uhbal re're' xye'eric cho ru'um i Dios chi c'uhtbal keh hoj c'acharel chi wilic i ti'c'axic chi kana̱ ru'um reh mahc nka'n. Je' aj re' cho riwi̱' naxcanabjic i c'uhbal re're' ru'um i Dios eh chi naricamanic chi je' re' cu rehtal xc'ulic lok i ra̱' ri'sil cho ma' Awraham re' xc'ambic cho ricuse'sbal i Dios. Je' wo' chic re' c'uhbal re're', re' xic'ul i Moyses chi wilque̱b wo' ru̱c' take raj tz'e' wa̱ch Dios, xye'eric wo' reh chi re' wo' re' narik'ahsanic queh take c'acharel haj wilic take k'oric wilic chipam i c'uhbal re're'.
Re' cok ru' re' Dios naxiyew rik'orbal reh ma' Awraham, ma' hab ta wach xitz'e'wachej chi jalol rik'orbal, til la' re' Dios chi rutquel ri̱b xiyew rik'orbal reh ma' Awraham.
Ru̱c' i xnik'or re're', k'i̱j wo' enabiraj tak wi̱n i wili:«Ra̱j na rik'orom chi re' C'uhbal Ye'o̱j reh Moyses ma' ric'ul ta ri̱b ch'i̱l rik'orbal i Dios riyeb cho reh ma' Awraham, nqui enabiraj tak wi̱n.Ma'xta! Ma' je' ta re' c'ahchi' nik'orom xa re' la' rehreh wach riwi̱' nok ye'o̱j cho. Wi ta nak re' C'uhbal Ye'o̱j reh Moyses nye'bic i junelic laj c'acharic, re' hoj enak riban chi coric chic kawach chiwach i Dios xa ru'um reh rinimjic c'uhbal re're'
xa re' la' ma' je' ta re' riban keh maj chipam i Lok' laj Hu̱j wilic wi̱' i riC'uhbal i Dios rik'or wo' chi hoj chi'nchel c'acharel choplic na̱ kac'acharic ru'um i mahc. Ru'um aj re' nik'or chi xa ru̱c' wo' rich'iquinjic kac'ux chiri̱j i Jesus re' Pahbamaj chi K'atal K'oric, enkarak i junelic c'acharic je' ricab wo' rik'orom cho i Dios chi xa ru̱c' wo' ch'iquinic c'uxlis chiri̱j ru' wilic kac'acharic chi junelic i hoj c'acharel.
Najtir cho k'i̱j nok ja' nelic ta nak cho wach sakom i capew-bal chiri̱j i ch'iquinic c'uxlis chiri̱j i Dios, chopolco̱j nak chipam take no'jbal wilic chipam i C'uhbal Ye'o̱j reh Moyses eh je' re' xojc'acharic cu rehtal xsakomsjic wach keh i ch'iquinic c'uxlis chiri̱j i Jesus.
Je' re' ajic nok cu richopom cho kana̱ i C'uhbal Ye'o̱j reh Moyses, xiban cho keh je' ricab riban jeno' c'acharel cojo̱j chi aj ilol reh jeno' t'uch ac'un chi aj cojol rino'jbal ru̱c' ribehil ric'acharic maj re' c'uhbal re're' xcamanic chi c'ambal je keh chi rinimjic i Jesus re' Pahbamaj chi K'atal K'oric reh nok chi ru̱c' rich'iquinjic kac'ux chiri̱j i Jesus, re' Dios xojric'ul ru̱c' chi coric wach kac'ux chiwach.
Chi je' aj re' k'uru' yu'na chi ch'iclic chic kac'ux chiri̱j i kAja̱w Jesus ma' re' ta chic chi rehquen rajawric i C'uhbal Ye'o̱j reh Moyses wilco̱j, je' ricab nok jeno' t'uch ac'un nanponic wach rino'jbal ma' re' ta chic i raj ilol ntak'anic china̱.
Ru'um aj re' chawunchelal i hat-tak re' hat-tak chic aj niminel reh Jesus, hat-tak chic rac'u̱n rixk'u̱n i kAja̱w Dios. Je' chic re' awi̱' tak xa ru'um chi ch'iclic chic ac'ux tak chiri̱j i Jesus.
Chi hat-tak chic manlic rac'u̱n rixk'u̱n i Dios, re' hat-tak xkajic aha̱' tak chi c'ahchi' ak'orom tak chi re' Jesus Ajabe̱s chana̱ tak. Je' wo' chic, je' ricab nok jeno' c'acharel ricoj jenaj chic ac' laj tz'ih chiri̱j, je' wo' re' hat-tak xacoj awi̱b tak pan jenaj wach c'uxlis ch'i̱l i Jesus re' Pahbamaj chi K'atal K'oric.
Ru'um aj chi je' re' xa'n tak, yu'na chi rinimjic i Jesus ma' k'orel ta chic awi̱' tak wi nchel hat-tak on ma' hat-tak ra̱' ri'sil cho ma' Israhel, wi nchel minilcat tak on ma' minilcat tak pan cow laj camanic, wi nchel winak on wi nchel ixok; chi'nchel re're' ma' k'orel ta chic ru'um nok ch'iclic chic ac'ux tak chiri̱j i Jesus eh chi je' re', re' hat-tak xa jenaj chic awi̱' tak chiwach i Dios.
Je' aj re' k'uru' ru'um chi re' hat-tak re' chic i Jesus re' Pahbamaj chi K'atal K'oric nehchenic aweh tak, ra̱j rik'orom chi hat wo' tak re' ru̱c' ra̱' ri'sil cho ma' Awraham. Chi je' aj chic re' awi̱' tak, re' hat-tak na̱wehtric wo' tak nic' nimal rik'orbal i Dios riyeb cho reh ma' Awraham.
Ma' re' ta chic i C'uhbal Ye'o̱j reh Moyses wilic rajawric chi kana̱ i hoj aj niminelNanisakomem wo' chic wach i nik'or ru̱c' i jalwach k'oric wili: Kak'or, jeno' ajabe̱s wilic jeno' t'uch rac'u̱n eh rik'or reh chi re're' narehchenic cahnok reh i pa' bih wilic reh naquimok je. To̱b ta nak k'oro̱j chic reh chi re're' aj ehchenel reh chi'nchel, re' t'uch ac'un re're' wi ja' nponic ta rihabil chi nariwih'ic rajawric china̱ i pa' bih wilic reh i raja̱w, xa jenaj wo' wach riwa'ric ncahnic ch'i̱l jeno' t'uch ac'un xa aj camanom cok pa ripa̱t.
Je' wo' chic, nok cu t'uch pe i ac'un re're' cu ncahnic chi rehquen rajawric jeno' aj q'uihsem reh eh nwih'ic wo' jeno' aj ilol reh i pa' bih canamaj cahnok reh ru'um i raja̱w cu rehtal nponic rik'ijil k'oro̱j ru'um i ajabe̱s chi narik'ahsjic pan k'ab chi'nchel i ye'o̱j cahnok reh.
Nic' pa' wach nc'uluric ru̱c' i t'uch ac'un re're', je' wo' re' xc'uluric ku̱c' i hoj maj naxojwih'ic chipam rinimjic take no'jbal nchalic cu̱c' take ma' tob laj uxlabal re' wilic cajawric chi quina̱ take c'acharel ma' quiniminic ta reh i Dios, xa je' na nchel pan uxal xojwih'ic cho ru'um nok re' take no'jbal re're', re' nak re' quitak'anic chi kana̱.
Raj la' nchel nok je' re' riwi̱' i kac'acharic, xponic rik'ijil tik'imaj cho wach ru'um i kAja̱w Dios re' xitak'a̱' cho wi̱' i rAc'u̱n. Re're' xc'ulic asjok ayu' wach ac'al je' ricab wo' naxo̱j ye'eric wach sakom i hoj ru'um katu̱t. Je' wo', re're' xq'uihic johtok ro̱k k'ab chipam i C'uhbal Ye'o̱j reh Moyses.
Re' riwi̱' chi re' Dios xitak'a̱' cho chi xchalic asjok i rAc'u̱n ayu' reh chi xojc'ulic resaj chi'nchel i hoj c'acharel chi ri'sil rajawric i c'uhbal re're' eh chi ri'sil aj chic rajawric i Dios xojricoj reh chi je' re' xoj-oquic jenaj chi rac'u̱n rixk'u̱n i Dios chi ric'uluric chi'nchel i pa' bih k'oro̱j ru'um chi nariyeb keh hoj rac'u̱n rixk'u̱n.
Je' wo', re' hoj aj niminel reh Jesus rehtalil chi hoj chic rac'u̱n rixk'u̱n i Dios, re're' xitak'a̱' wo' cho pan ka̱mna i Lok' laj rUxlabal re' xiyew wo' reh Jesus chi rehtalil chi re're' til rAc'u̱n eh chi je' re' chi hoj chic rac'u̱n rixk'u̱n i Dios, yu'na echic riban chi nkak'or reh Dios chi re're' “kaPah” nankaq'uer johtok kachi̱' ru̱c'.
Je' aj re' k'uru' hat-tak aj Cala̱sya, ru'um chi'nchel ribanam i Dios reh chi xiban chi hoj chic rac'u̱n rixk'u̱n, nipahkaj aweh tak chi ma' riban ta chi cu ti c'acharic tak chi rehquen rajawric i C'uhbal Ye'o̱j reh Moyses je' ricab nok jeno' aj camanom choplic na̱ ric'acharic ru'um ajabe̱s aj ehcham camanic. Je' re' nipahkaj aweh tak maj re' hat-tak yu'na hat-tak chic rac'u̱n rixk'u̱n i Dios chi manlic eh ru'um re', nic' pa' nimal rik'orbal riyeb cho Dios queh take rac'u̱n rixk'u̱n na̱wehtric wo' tak ru̱c' re're'.
Re' take aj Cala̱sya cu nca̱j wo' nak chic quicojom qui̱b chi ri'sil rajawric i C'uhbal Ye'o̱j reh MoysesJe' chic re' ru' riwi̱' ac'acharic tak yu'na xa re' la' til pa ricorquil, pan jenaj cho k'i̱j nok ja' nana'bej ta nak tak wach i Dios, re' hat-tak je' nak acab tak jeno' aj camanom cow chopo̱j na̱ chi camanic, cow nak chopolca̱t tak cho ru̱c' acapew-bal tak chi rinimjic wach take tz'akoj tiyo̱x eh chi ma' re' ta wo' coric dios take.
Raj yu'na aweht'alim tak chic wach i til manlic Dios on til re' ricorquil chi re' Dios xeht'alij chic ana̱ tak, chaj chic wa'ric k'uru' chi nawa̱j wo' tak chic aca'pechem tak ribanaric i najtir laj no'jbal nchoponic nak cho na̱ ac'acharic tak re' xa ma'xta bih xitik cho aweh tak, on ma'xta bih jeno' holonquilal xic'am cho aweh tak?
Chawilow tak k'uru' nanacoj tak pa riman chi lok'onbal wach i Dios i no'jbal chi rinimjic wach take hi'lbal k'i̱j, on chi rinimjic wach i rac'u̱n poh, on chi rinimjic wach toco̱m chic nink'i̱j, on rinimjic wach i ju'jun chi ha̱b rijal ri̱b, xa cu c'ahchi' wo' chic aca'pechem tak i najtir laj no'jbal.
Ru̱c' i no'jbal na'n tak re're', k'e̱' quincapewenic awu'um tak ru'um chi re' camanic xniban chaxilac tak xa je' nchel ma'xta bih xicamanej chi corsbal wach ano'jbal tak.
Was tak nicha̱k' aj niminel, chacuy chac'am tak tz'eht reh nino'jbal i hin chi naxnich'ica̱' nic'ux chiri̱j i Jesus xiban chi ma' re' ta chic C'uhbal Ye'o̱j reh Moyses wilic rajawric chi nina̱ eh ru'um re', naxinwih'ic cho chaxilac tak xniban wi̱b chi je' acab hat-tak chi ma' re' ta i c'uhbal re're' wilic rajawric chana̱ tak. Re' hin c'ahchi' nipahkam aweh tak chi na̱banam tak je' ricab xnik'or aweh tak, ma' ru'um ta chi re' hat-tak abanam ta nak tak cho jeno' ti'c'axic wi̱n. Ma'xta, re' la' xa'n tak wi̱n xinato'bej tak ru̱c' pa' bih wi̱n je' ricab xa'n tak wi̱n pan pe̱t cho niponic pan atinami̱t tak.
Je' re' nik'or maj re' hat-tak til aweht'alim tak chi pan pe̱t niponic awu̱c' tak wilic jenaj c'axquilal pa niti'jolal nibakil eh ru'um reh re're', xincahnic awu̱c' tak chi rik'ormojic riC'uhbal i Dios chaxilac tak.
Haj wo' xo̱j risukquilal ac'ux tak re're' k'uru'? Je' re' nik'or maj til pa ricorquil laj k'oric chawi̱j tak, re' hat-tak til k'e̱' wo' chic ti' xinawic'raj tak chi til nak xa'n tak chiwi̱j re' ma' hab ta wo' chic wach enbanic, kak'or ti chic chi curman ta nak chi enawesaj lok jeno' nak' awach tak chi riye'eric wi̱n.
Ru̱c' rik'ormojic aweh tak i ricorquilal re're', k'i̱j wo' re' hat-tak enawixowej tak niwach ru'um.
Je' re' ru' wilca̱t tak wu̱c' yu'na raj cu̱c' take chucul laj aj tijinel re' toco̱m laj c'uhbal c'ahchi' quik'orom aweh tak ma' je' ta re' na'n tak to̱b ta nchel ma' coric ta wach quino'jbal awu̱c' tak. Re' take re', ti' tiquic'raj tak nanquik'or xa re' la' xa ma' je' ta wo' re' maj re' take re' nca̱j ca̱t tak quik'unem ru̱c' quic'uhbal reh chi chiqui̱j chic take re' enach'ica̱' ac'ux tak xa cojbal cho ch'akbal i̱b chi kaxilac chipam coric laj rinimjic i Jesus.
Tare̱t chi re' take toco̱m chic aj c'uhbalanel re're' k'a̱b quic'ux chawi̱j tak, re' cok ru' ru̱c' ok holonquilal laj no'jbal ch'i̱l xa jenaj wach c'uxlis, ma' ok xa jot'bal reh acapew-bal tak. Chi junelic ta nak ca'n i holohic laj no'jbal awu̱c' tak, ma' ok xa re' nok wilqui̱n awu̱c' tak.
Was tak nicha̱k' aj niminel re' k'e̱' ti' tiwic'raj tak chi je' ricab hat-tak wac'u̱n wixk'u̱n ru̱c' i no'jbal wilca̱t tak wi̱' yu'na, re' hin k'e̱' wo' chic ti'quilal i wa̱mna na'n tak xa je' na ricab riti'quilal jeno' ixok nok c'ahchi' riyeb wach sakom i riha'lac'u̱n eh xa cu nariwih'ic wo' i ti' re're' pan wa̱mna cu rehtal naric'uhtunic wo' chic lok pan ac'acharic tak chi re' Jesus re' Pahbamaj chi K'atal K'oric, re' chic re' c'acharic riban awu̱c' tak.
Ru̱c' c'ahchi' ric'uluric awu̱c' tak, re' hin til k'e̱' nak nwa̱j chi wilqui̱n ta nak chic ponok awu̱c' tak chi ricorsjic wach ano'jbal tak ru̱c' toco̱m chic xa suk wach k'oric maj yu'na ma' nirak ta chic chiri̱j chaj bih c'ahchi' ric'uluric ru̱c' ano'jbal tak re' k'e̱' nsahchic nic'ux chiri̱j.
Re' tijbal ric'am cho ribiral quic'acharic ti' Aca̱r ch'i̱l ti' Sa̱raChiri̱j aj wo' i no'jbal c'ahchi'ca̱t tak re're' nwa̱j nibiram aweh tak i wili: Nanabiraj tak i C'uhbal Ye'o̱j reh Moyses, ma' nacoj ta na tak rehtal chaj bih k'oric riban ar chiri̱j ribiral i ma' Awraham?
Je' re' nibiraj aweh tak maj chipam i c'uhbal re're' rik'or chi re' ma' Awraham xwih'ic qui̱b rac'u̱n re' je' wili quibiral: Re' jenaj rac'u̱n xwih'ic ru̱c' i Aca̱r re' xa aj chipohonel cok ru̱c'. Re' jenaj chic rac'u̱n xwih'ic ru̱c' i Sa̱ra re' til rehq'ue̱n i ma' Awraham eh ma' xa aj chipohonel ta cok.
Chi je' aj re', re' asjic xca'n take rac'u̱n i ma' Awraham rehreh wach riwi̱' i no'jbal capewemaj chiqui̱j. Je' re' nik'or maj re' jenaj ac'un xye'eric wach sakom ru'um i xa aj chipohonel cok cu̱c', re're' xasjic chi xa xitik'a̱' wach rasjic ru̱c' i caj chipoh, ra̱j la' i rac'u̱n xye'eric wach sakom ru'um i til rehq'ue̱n re' ma' xa ta aj chipohonel cok, re're' xasjic reh chi nariponic wach i k'oro̱j cho ribiral reh ma' Awraham ru'um kAja̱w Dios chi nariye'eric jenaj quiha'lac'u̱n ch'i̱l i Sa̱ra re' til rehq'ue̱n.
Re' ribiral chiri̱j take qui̱b rac'u̱n i Awraham re're' ncamanic wo' chi risakomsjic wach i nik'or wili: Re' Dios naxiyew cho i c'uhbal reh Moyses ar china̱ i yu̱k' Sinayih ribihnal, jenaj tik'inic xiban cho ru̱c'. Nic' pa' q'uihal quiniminic reh til xa chi ri'sil wo' rajawric i c'uhbal re're' quicahnic je' ricab nok re' take ra̱' ri'sil cho Aca̱r re' xa aj chipohonel cok ru̱c' ma' Awraham, xa xicahnic wo' ri'sil i cow laj camanic.
Ru'um aj re' nik'or chi re' Aca̱r ma' xa ta re' rijalwachej i yu̱k' Sinayih re' wilic pa riyuk'ul i Ara̱wya, je' la' wo' rijalwachej i tinamit Jerusalen wilic yu'na maj re' take c'acharel wilque̱b chipam i nim laj tinamit re're' xa cu re' wo' i C'uhbal Ye'o̱j reh Moyses ch'iclic wi̱' quic'ux je' ricab chi wilque̱b wo' chipam jeno' cow laj camanic.
Tz'a̱b ru' re' Sa̱ra re're' rijalwachej i jenaj chic c'uhbal nk'oric chiri̱j ritinami̱t i Dios re' ribihnej wo' chi Jerusalen ar pan taxa̱j. Re' Sa̱ra re're' ma' mino̱j ta chipam i cow laj camanic je' ricab jeno' aj chipohonel. Ru'um aj re' nik'or chi nic' pa' q'uihal xojniminic reh i c'uhbal re're' je' na wilic chi katu̱t i Sa̱ra eh ru'um chi re're' katu̱t, re' hoj yu'na nic' pa' q'uihal hoj ra̱' ri'sil cho ru' ma' minilcoj ta chic chipam rinimjic i C'uhbal Ye'o̱j reh Moyses.
Je' aj re' ru' to̱b ta nak re' Sa̱ra ma' ta nak aj ac'unom laj ixok cho, xiban chi je' na katu̱t cho maj pan Lok' laj Hu̱j tz'ihmbimaj wi̱' riC'uhbal i Dios je' wili tz'ihmbimaj cho chiri̱j:“Re' hat ixok re' ma' re' ta nak hat ac'unom, sukbok ac'ux yu'naeh chaq'uer achi̱' ru'um risukquil ac'ux to̱b ta nchel ma' ja' awic'ram ta aweh ti'quil ac'ununic.Xa re' la' yu'na re' hat re' je' na acab ixok canamaj ru'um ribahi̱l,yohbal chic wach awa̱' awi'sil nariwih'ic chiwach jeno' ixok wilic ribahi̱l, nqui tz'ihmbimaj cho.
Was tak nicha̱k' aj niminel, ru̱c' take k'oric xnik'or lok re're' nwa̱j nik'orom aweh tak wili: Je' ricab nok re' Sa̱ra xiyew cho wach sakom i Isahac ru'um chi je' re' rik'orom cho i Dios, re' hoj yu'na xo̱j wo' ka'n chi hoj chic rac'u̱n rixk'u̱n i Dios ru'um wo' reh i k'oric k'oro̱j cho reh ma' Awraham.
Je' wo', je' ricab nok re' Ismahel re' xasjic chi xa tik'imaj wach rasjic ru̱c' i caj chipoh, re're' ma' xa̱j ta cho wach Isahac re' ac'unbe̱s xasjic ru'um reh Lok' laj rUxlabal i Dios, je' wo' re' yu'na re' take cow qui̱b chipam rinimjic i C'uhbal Ye'o̱j reh Moyses ma' nca̱j ta wo' kawach i hoj re' xoj-oquic chi rac'u̱n rixk'u̱n i Dios ru'um rich'iquinjic kac'ux chiri̱j i Jesus.
Xa re' la' chaj bih rik'or i tz'ihmbimaj chipam i Lok' laj Hu̱j tz'ihmbimaj wi̱' riC'uhbal i Dios chiri̱j je' ricab xc'uluric cho chi quixilac take quib chi ac'un re're'? Ar rik'or chi re' Sa̱ra je' wili xik'or reh ma' Awraham:“Chat'erej je kaj chipoh ch'i̱l i rac'u̱nmaj ma' riwi̱' ta chi re' rac'u̱n ixok re're' enehtric ru̱c' ac'axbal na̱yebreh i wac'u̱n i hin re' til hin awehq'ue̱n, nqui Sa̱ra, nqui rik'or i c'uhbal re're'.
Ru̱c' take k'oric re're' k'uru' was tak nicha̱k', enkarak chiri̱j chi riwi̱' chi keh hoj aj niminel reh Jesus chi je' wo' re' nka'n cu̱c' take nquik'or chi riwi̱' chi keh chi nkanimej chi'nchel take tak'anic wilic chipam i C'uhbal Ye'o̱j reh Moyses maj re' hoj yu'na re' xkach'ica̱' chic kac'ux chiri̱j i kAja̱w Jesus, ma' re' ta hoj ra̱' ri'sil cho Aca̱r re' xc'acharic cho chi xa aj chipohonel cok ru̱c' ma' Awraham, til la' hoj la' ra̱' ri'sil cho i Sa̱ra re' ma' xa ta aj chipoh cok.
Re' C'uhbal Ye'o̱j reh Moyses ma' ricorsaj ta wach ric'ux jeno' c'acharelWas tak nicha̱k' aj niminel, yu'na nwa̱j nitikim ju' k'oric chiri̱j rich'iquinjic kac'ux tak chiri̱j i Jesus re' Pahbamaj chi K'atal K'oric. Nok re' hoj ra̱' ri'sil cho ma' Israhel je' ru̱c' aj niminel reh Jesus xkach'ica̱' kac'ux chiri̱j, re're' xesaj chi kana̱ rinimjic i cow laj tak'anic riban i C'uhbal Ye'o̱j reh Moyses. Ru'um aj re' chapahba̱' ac'ux tak chipam i niminic re're' eh ma̱coj wo' chic awi̱b tak rica'pech chi ri'sil take najtir laj no'jbal queh take ama̱m awati't tak je' ricab chi chopo̱j ta nak ana̱ tak pan jeno' cow laj camanic.
Chi k'oro̱j chic chi je' re', yu'na quinabiraj tak ru̱c' i ricorquilal laj k'oric nanik'orom wili: Re' hin ma' Lu̱' til nik'or aweh tak wi re' hat-tak c'ahchi' wo' chic ac'amam tak na̱ i c'uhbal chiri̱j rik'ataric lok ritz'uhmal na̱ ac'achanbal tak c'uhtbal reh chi coric chic wach ac'acharic tak chiwach i Dios, xa ma'xta bih nqui chi xach'ica̱' ac'ux tak chiri̱j i Jesus re' Pahbamaj chi K'atal K'oric.
Ru'um aj i no'jbal c'ahchi'ca̱t tak, re' hin nwa̱j wo' chic nica'pechem aweh tak i k'oric wili: Wi ta nak nchel jeno' winak rik'at lok ritz'uhmal na̱ ric'achanbal, ma' xa re' ta chic i c'uhbal re're' riwi̱' chi reh chi narinimem, curman la' chi naric'amam na̱ chi'nchel i nic' pa' nimal tz'ihmbimaj chipam i c'uhbal re're'.
Je' wo', wi re' hat-tak nacapaj tak chi xa ru̱c' ribanaric haj wilic rik'or i C'uhbal Ye'o̱j reh Moyses eticahnic tak chi coric wach ac'ux tak chiwach i Dios, ra̱j rik'orom chi re' hat-tak c'ahchi' ak'ebem lok chiri̱j ac'ux tak rinimjic i Jesus re' Pahbamaj chi K'atal K'oric eh xa na̱ ru' c'ahchi' wo' awesam lok awi̱b tak chi ri'sil rato'bil i Dios chi quico'ljic take c'acharel.
Til pa ricorquil re' hoj re' xkanimej chic i Jesus, re' chic i Lok' laj rUxlabal i Dios nto'bonic keh chi ruyu'njic i k'i̱j nok re' Dios narik'orom keh chi coric chic wach kac'ux chiwach eh yu'na chi ch'iclic chic kac'ux chiri̱j i Jesus, re' hoj c'ahchi' kuy'em riponic i k'i̱j re're'.
Je' re' k'uru' wi ch'iclic chic kac'ux chiri̱j i Jesus ma' k'orel ta chic wi k'ato̱j on ma' k'ato̱j lok ritz'uhmal na̱ c'achanbal enbanic chi re' Dios ekojric'ul ru̱c' chi coric chic wach kac'ux, re' la' i ch'iquinic c'uxlis chiri̱j i Jesus re' Pahbamaj chi K'atal K'oric nbanic re're' chi c'ahchi' wo' kac'uhtam lok pan kac'acharic chi wilic i c'axoj i̱b chi kawach.
Re' ma' Lu̱' rinak take je aj Cala̱sya ru'um chi xquicana̱' rinimjic i coric laj c'uhbalRe' hat-tak, ta nak re̱t behic c'ahchi'ca̱t tak chipam coric laj rinimjic i Jesus xa re' la' yu'na, nibiraj aweh tak i wili: Hab wach xk'etbic pan abe̱h tak chi xacana̱' tak ric'amaric na̱ i coric laj c'uhbal xnik'or aweh tak?
Re' c'uhbal c'ahchi' ac'amam tak na̱ yu'na ru'um xquich'uksaj ac'ux tak chi rinimjic, ma' re' ta Dios xch'uksunic ac'ux tak maj re're' yuk'unic xiban aweh tak chi na̱wih'ic tak chipam i coric laj niminic.
Wi re' hat-tak enatik tak ju' ric'amaric na̱ i toco̱m chic c'uhbal re're' narijot'om ri̱b acapew-bal tak, je' ricab nelic wi̱' i sakombal wach k'oric wili:“Re' nech' chi ik'o̱m ncojoric chi xilac rik'oril caxlan wi'c, risipsaj wach chi'nchel i k'o̱r re're', nqui nelic wi̱'.
Tob ta wo' yu'na je' re' no'jbal c'ahchi'ca̱t tak, re' hin til ch'iclic nic'ux ru̱c' Ajabe̱s Jesus chi re' hat-tak enajal wach ano'jbal tak chi ritahkaljic i coric wach c'uhbal xnik'or aweh tak, xa re' la' til k'e̱' ti' reh i xa hab wach c'ahchi' rijot'bic aweh tak ru'um nok re' Dios til nariyeb cho ti'c'axic china̱.
Was tak nicha̱k' aj niminel, nwa̱j nik'orom aweh tak wi re' hat-tak c'ahchi' abiram tak chi re' hin cu c'ahchi' nic'uhbalem chi curman chi narik'ataric lok ritz'uhmal na̱ ric'achanbal jeno' c'acharel, ma̱coj tak wach maj wi ta nak je' re' c'ahchi'qui̱n chaj aj wa'ric chi re' take wich ra̱' ri'sil cho ma' Israhel nca̱j qui̱nquiyeb chi ti'c'axic? Wi ta nak cu nik'or ribiral i c'uhbal re're', ma' ixowomaj ta wo' nak niwach yu'na, ma' je'?
K'e̱' nak nwa̱j chi re' take aj chucul laj aj c'uhbalanel re' quik'oric aweh tak chi re' take aj niminel reh Jesus curman chi queh rik'ataric lok na̱ quic'achanbal ma' xa re' ta chic rik'ataric lok na̱ quic'achanbal enca'n, quicahnok aj wo' chi capu̱n laj winak chic take!
Je' re' nitak'a̱' chi na̱banam tak maj re' rinimjic chi manlic i riC'uhbal i Dios ye'o̱j reh Moyses xa jenaj wo' chi c'uhbal rimol wi̱' ri̱b chi'nchel je' ricab rik'or i wili:“Chac'ax awas acha̱k' je' ricab ric'axaric awi̱b na'n i hat, nqui xik'or.
Je' re' k'uru' chac'ax awi̱b chawach tak. Je' re' nitak'a̱' chi cha'n tak maj wi re' hat-tak enamiksaj tak wach c'axquilal chawibil awi̱b tak on ewo' nap'ut tak wolonic i̱b je' ricab nca'n i tz'i' ch'i̱l i me̱s chi xa nquiti'lom chic qui̱b, til c'ul enayojlom ac'ux tak ru̱c' animinic tak cu rehtal enasach wach animinic tak.
Re' ok i Lok' laj rUxlabal i Dios behsenok reh quic'acharic take aj niminelYu'na chic, nwa̱j wo' nik'orom aweh tak i tak'anic niban chana̱ tak wili: Til tic'acharok tak pan jenaj holonquilal wach c'uxlis chi behsemaj ac'acharic tak ru'um i Lok' laj Uxlabal. Je' wo', nik'or wo' aweh tak chi ma̱yew tak chic k'ab chi ena'n tak ribanaric i xa pa' jaric c'ahbil laj no'jbal ric'ax wach ati'jolal.
Je' re' nik'or maj re' xa pa' jaric c'ahbil laj no'jbal ric'ax wach kati'jolal ma' ric'u'lej ta ri̱b ch'i̱l i Lok' laj rUxlabal i Dios. Je' wo', re' rik'or keh i Lok' laj Uxlabal chi naka'nam, ma' ric'u'lej ta wo' ri̱b ch'i̱l i c'ahbilal laj no'jbal nkac'ax wach ribanaric. Je' re' ajic pa' nak jaric c'ahbilal laj no'jbal nkac'ax wach ribanaric ma' ric'u'lej ta ri̱b ch'i̱l i ra̱j i Lok' laj rUxlabal i Dios. Ru'um aj re' ma' jaruj ta eriban chi enka'n canar ribanaric re' haj nak wilic c'ahbilal laj no'jbal nkac'ax wach ribanaric maj re' Lok' laj rUxlabal i Dios ma' eta riyew k'ab keh chi je' re' enka'n.
Je' re' k'uru' tic'acharok chi behsemaj ac'acharic tak ru'um i Lok' laj Uxlabal maj wi behsemaj chic ac'acharic tak ru'um i Lok' laj rUxlabal i Dios ra̱j rik'orom chi ma' cu re' ta chic i C'uhbal Ye'o̱j reh Moyses entak'anic chana̱ tak.
Re' hat-tak aweht'alim tak chic chi re' take wili quic'uhtunic lok wi̱' chi chopo̱j kana̱ ru'um i mahc: Re' ch'uwa'rsanic wach caxarahil ru̱c' c'oyomal, re' tununic i̱b chi ma' re' ta pan caxarahil, re' tununic i̱b chi quich winak qui̱b, on chi quich ixok qui̱b, re' yibel wach no'jbal chi itowonic tak ixok on itowonic tak winak.
Je' wo', re' riye'eric quiwa'ric take tiyo̱x ru̱c' rilok'onjic quiwach, re' waranic i̱b, re' ixowonic i̱b, re' peletenic i̱b, re' k'abanic i̱b, re' c'ahanic i̱b, re' wolonic i̱b, re' tico̱j tak peletenic ru'um reh q'uihsinic i̱b, re' ch'i'tsinic i̱b noquic cho ru'um rik'ormojic i ma' coric ta laj c'uhbal.
Je' aj re' take no'jbal nc'uhtunic lok chi cu chopo̱j kana̱ ru'um i mahc eh je' wo' take pa reh chic no'jbal wili: Re' ti'quil c'uxlis chiri̱j pa' bih wilic reh jenaj chic c'acharel, re' cansanic tak i̱b, re' xohc'sonic tak i̱b, re' banoj tak nink'ijinic re' nquiham wi̱' qui̱b chi ha' nxohc'sonic cu rehtal quikajic pan tak c'ahbilal laj no'jbal. Chiri̱j aj take chi'nchel no'jbal re're' ch'i̱l wo' take toco̱m no'jbal ma' xnik'or ta je aweh tak ayu', tinik'il tak chi ma̱ban chic aweh tak re're'. Je' ricab wo' nik'orom chic cho aweh tak pan pe̱t yu' na̱ nik'or wo' chic aweh tak chi ma̱ban tak chic take no'jbal re're' maj hab wach take je' re' quibanic ma'xta quehtric wih'ic chi rehquen rajawric i Dios chi k'atal k'oric.
Je' aj re' ru' ric'am cho i c'acharic chi chopo̱j kana̱ ru'um i mahc, raj la' i c'acharic chopo̱j na̱ ru'um i Lok' laj rUxlabal i Dios re' take wili nc'uhtunic lok wi̱': Re' quic'axaric take kas kacha̱k', re' wih'ic pan sukquil c'uxlis, re' wih'ic pan tuklic laj c'uxlis cu̱c' take kich c'acharel. Je' wo', re' Lok' laj rUxlabal i Dios riyew kak'unil eh re're' riyew wo' chak'lamil pan ka̱mna ch'i̱l riqueteljic quiwach take kas kacha̱k', on riyew wo' kacapew-bal chi rich'iquinjic kac'ux chiri̱j i Dios.
Ma' xa re' ta re' je' la' wo' riyew keh i ch'ublic wach c'uxlis pan ka̱mna, riyew wo' kano'jbal chi ripitjic ki̱b ru̱c' pa' bih ma' holohic ta nkac'ax nak wach ribanjic. Wi c'acharic aj na'n tak ru̱c' take no'jbal re're', ma'xta chic jeno' toco̱m c'uhbal eta nak ntak'anic chana̱ tak.
Ru̱c' aj re're' nwa̱j nik'orom aweh tak i wili nic' pa' q'uihal hat-tak chic aj niminel reh Jesus: Je' ricab nok re' Jesus re' Pahbamaj chi K'atal K'oric xcansjic ar wach curu̱s, je' wo' na re' xa'n hat-tak ru̱c' take pa' bih no'jbal no̱j wi̱' ac'ux tak ch'i̱l wo' i na'n tak ru'um chi chopo̱j ana̱ tak ru'um i mahc chi je' na wa'ric xacansaj wo' tak wach ar wach curu̱s ru̱c' riquimic i Jesus.
Je' wo', wi re' Lok' laj rUxlabal i Dios nbehsenic reh ac'acharic tak, chac'uhtaj wo' lok ru̱c' ano'jbal tak chi je' wo' re'.
Je' wo' chic, ma' animslom awach tak ru̱c' take pa' bih wilic aweh tak. Je' wo', ma' nchalic wo' riti'quilal ac'ux tak ru̱c' pa' bih i wilic reh awas acha̱k' tak ru'um nok wi je' re' na'n tak enuctic cho ixowonic i̱b chaxilac tak eh chi je' re' enayojlom ac'ux chi awibil awi̱b tak chipam rinimjic i Dios.
Re' k'oric chiri̱j i holohic laj to'bonic i̱bWas tak nicha̱k' aj niminel, yu'na re' chic i wili nwa̱j nik'orom je aweh tak: Wi hab wach nchel chaxilac tak xawilow tak chi xmahcanic chiwach i Dios, re' hat-tak re' behsemaj chic acapew-bal tak ru'um i Lok' laj rUxlabal i Dios, tanlic chana̱ tak chi enak'il tak pa ricorquil je' wo' pan chak'lamil je' ricab nak enawa̱j tak chi enca'n awu̱c' tak wi ta nak etiquik'il tak. Je' re' nipahkaj chi ena'n tak maj chaj ta wo' chana'bej wi re' hat-tak na̱wiq'uic ok wo' tak chipam jeno' k'ilo̱j ru'um pa' bih jeno' xatmahcanic tak wi̱'.
Je' wo', nik'or aweh tak chi c'ul chato'bej awi̱b chawach tak ru̱c' xa chajaric c'axquilal nchalic china̱ jeno' xa hab wach aweh tak maj xa chi je' re' enamimej tak i c'uhbal k'oro̱j cho ru'um i Jesus re' Pahbamaj chi K'atal K'oric chi naric'amaric na̱.
Ru̱c' i k'ilo̱j na̱banam tak, pe̱t chawic'raj awi̱b tak chi aju'junal, ma̱nimsaj nchel awi̱b tak ru̱c' rik'ormojic chi re' hat-tak je' ma'xta so' amahc tak. Je' re' nik'or maj wi je' re' na'n tak xa awi̱b c'ahchi' ajot'om tak.
Je' re' nok hab pa' wach narik'ilim i ras richa̱k', chic'raj pe ri̱b chi pe̱t nic' wach wilic ric'acharic on ricapew-bal. Wi la' ric'raj ri̱b chi ma'xta so' rimahc, ric'ul chi reh chi sukbok ric'ux chiwach i Dios xa re' cok ru' wi ric'raj ri̱b chi je' re' ma' riq'uihsaj ri̱b chiwach i ras richa̱k'.
Je' re' ajic kic'raj tak ki̱b ru̱c' kano'jbal maj chi kaju'junal i hoj wilic chi kana̱ i rahlil pa' bih kabano̱j chiwach i Dios.
Re' hat-tak re' c'ahchi' ac'uhbaljic tak ru'um jeno' aj c'uhbalanel, tanlic chana̱ tak chi na̱to'bem tak awaj c'uhbalanel tak ru̱c' xa pa' bih suk ato̱b riyew cho aweh tak i kAja̱w Dios.
Je' wo', ma̱jot' awi̱b tak chi ena'n tak i jot'o̱j maj re' Dios ma' xa ta ricana̱' chi je' re' i hab wach nse'lenic pan nak' wach. Ru'um aj re' nik'or aweh tak je' ricab chi jeno' winak pa' bih ja'quil ritic jok pa rac'a̱l re' wo' re' wach i ritic narilom, je' wo' re' hat-tak re' pa' bih holonquil na̱banam ru̱c' awas acha̱k' tak, re' wo' holonquilal na̱banam tak risukquil pan jenaj k'i̱j.
Je' re' k'uru' xa hab pa' wach aweh tak riban take no'jbal pa ric'acharic chi chopo̱j na̱ ru'um i mahc, ma' re' ta junelic laj c'acharic naruy'em naquimok je. Tz'a̱b ru' hab wach riban ribanaric take holonquilal laj no'jbal ncojoric pa ra̱mna ru'um Lok' laj Uxlabal, junelic laj c'acharic wo' naruy'em ru̱c' i Dios naquimok je.
Ru'um aj chi je' re', re' hoj ma' riban ta chi ekojch'i'tjic chi ribanaric i holohic laj bano̱j maj wi ma' xkamay ribanaric i holohic, til nakilom wo' wach jeno' kaco̱ch ru̱c' i Dios naponok rik'ijil.
Je' re' k'uru' xa nic' pa' yu' nka'n canar quitobjic take kas kacha̱k', kato'bej wo' take eh haj wilic take til curman chi k'e̱' wo' chic nakato'bem take, re' take kich aj niminel re' xa kas kacha̱k' chic ki̱b pa rinimjic i Jesus.
Re' take cohlsbal wach k'ilo̱j riban je ma' Lu̱' queh aj niminelWas tak nicha̱k' aj niminel, pan cohlsbal wach nihu̱j wili enawilow tak eh enacoj tak rehtal chi til re' chic i hin c'ahchi' nitz'ihminic je reh take k'oric nwa̱j nik'orom je aweh tak. Enacoj tak rehtal chi je' re' maj xa nimak chic nak' wach take tz'ihm c'ahchi' nibanam je chiwach i hu̱j wili.
Yu'na k'uru' tinik'il tak chiri̱j i k'oric nca'n aweh tak take aj c'uhbalanel cow c'ahchi' quicojom chana̱ tak rinimjic i C'uhbal Ye'o̱j cho reh Moyses chi rik'ataric lok ritz'uhmal na̱ ac'achanbal tak. Re' aj take c'acharel re're' cow nquik'or rinimjic i c'uhbal re're' xa reh chi xa suk chic equi'ilmijic cu'um take tinamit eh je' wo', reh chi ma' eta nquic'ul ti'c'axic re' nak naquic'ulum pan quik'ab take quich ra̱' ri'sil cho ma' Israhel wi enca'n rik'ormojic i c'uhbal nk'oric chiri̱j ricorquil i nelic wi̱' riquimic wach curu̱s i Jesus re' Pahbamaj chi K'atal K'oric.
Re' take aj c'uhbalanel re're', re' quik'atam chic lok ritz'uhmal na̱ quic'achanbal, xa ta nak re' take re' nquic'am na̱ chi coric chi'nchel i C'uhbal Ye'o̱j reh Moyses, xa re' la' ru' nca̱j quik'unem awach tak chi na̱k'atam tak lok ritz'uhmal na̱ ac'achanbal tak reh chi nanabjok chi re' hat-tak abanam tak chic re're', en-nimsjic quiwach cu'um take wich ra̱' ri'sil cho ma' Israhel.
Je' aj re' ru' quino'jbal take aj c'uhbalanel re're' chi riq'uihsjic quiwach, raj nchel i hin ma' re' ta so' rinimsjic wi̱b nicapaj. Haj cok wilic niyew wi̱' nic'ux yu'na, re' chic rik'ormojic ricorquilal chaj bih nelic wi̱' i ti' laj quimic xic'ul i Jesus re' Pahbamaj chi K'atal K'oric. Ru'um reh ti' laj quimic xic'ul i Jesus ma' chopolqui̱n ta chic ru'um take c'ahbil laj no'jbal nbanaric china̱ ac'al wili eh re' chi'nchel re're' ma'xta wo' chic rajawric chi nina̱ i hin.
Je' re' nik'or maj yu'na ru̱c' rinimjic i Jesus ma' k'orel ta chic wi k'atoj on ma' k'atoj lok ritz'uhmal na̱ kac'achanbal chi ekojco'ljic, re' la' chic k'orel chi re' hoj xojmikric chic chi rac'u̱n rixk'u̱n i Dios ru̱c' rinimjic i Jesus ru'um chi re' Lok' laj rUxlabal i Dios xojri'ac'saj chic.
Je' re' k'uru' re' hat-tak re' c'acharic chic na'n tak je' ricab rik'or i k'oric xnik'or lok wili, re' ok i sukquil c'uxlis ch'i̱l i riquetelbal i Dios wih'ok chana̱ hat-tak, re' hat-tak chic yuk'umaj chi rac'u̱n rixk'u̱n i Dios je' ricab nok wilque̱b wo' take ra̱' ri'sil cho ma' Israhel.
Je' aj re' ru' wich aj niminel, niban johtok niti̱j chawi̱j tak chi re' ta nak rato'bil i Jesus re' Pahbamaj chi K'atal K'oric, wih'ok chana̱ tak chawunchelal. Je' ta nak re' banarok awu̱c' tak.
Re' hu̱j xitz'ihmbaj i ma' Lu̱' queh niminelAj E̱pesoRe' sukquil c'uxlis riyew je ma' Lu̱' queh niminel aj E̱pesoRe' hin ma' Lu̱', re' Jesus re' Pahbamaj chi K'atal K'oric xpahbanic wi̱n chi aj k'orol riC'uhbal ru'um chi je' re' camanic xa̱j i Dios chi nanibanam. Re' hin c'ahchi' nitz'ihmbam je hu̱j wili aweh hat-tak aj niminel wilca̱t tak pan tinamit E̱peso re' ma' nacana̱' ta rich'iquinjic ac'ux tak chiri̱j i Jesus. Re' aj wili sukquil c'uxlis niyew je aweh tak:
Re' ta nak rato'bil eh je' wo' i sukquil c'uxlis riyew cho kAja̱w Dios ch'i̱l i Lok' laj Ajabe̱s Jesus re' Pahbamaj chi K'atal K'oric, re' ta nak re' wih'ok pan ac'acharic tak.
Re' take rehreh wach ato'bil xiban i Dios cu̱c' take aj niminelWas tak nicha̱k' aj niminel, til kayew tak johtok rilok'il i Ajabe̱s Dios re' rAja̱w i Ajabe̱s Jesus re' Pahbamaj chi K'atal K'oric maj ru'um chi wilco̱j chic pan jenaj wach c'uxlis rich'i̱l i Jesus, re' Dios xiyew cho chi kana̱ chi'nchel wach cuse'sbal nchalic ru̱c' ar pan taxa̱j, re' nkac'ul xa ru'um reh Lok' laj rUxlabal.
Je' re' nik'or aweh tak maj nok ja' tiklic ta cho taxa̱j ac'al, re' Dios richihim chic cho kawach chi naka'nam chi hoj chic rac'u̱n rixk'u̱n ru'um chi wilco̱j chic pan jenaj wach c'uxlis rich'i̱l i Jesus. Je' re' xiban reh chi ekojc'acharic ru̱c' jenaj sak wach c'acharic je' wo' chi ma'xta jeno' kamahc chiwach.
Je' re' k'uru' xa ru'um reh rinimal ric'axbal i Dios xa najtir wo' cho k'i̱j xichih cho kawach chi naka'nam chi hoj chic rac'u̱n rixk'u̱n. Je' re' wilco̱j wi̱' xa ru'um reh camanic xc'ulic riban chiki̱j i hoj c'acharel i Jesus re' Pahbamaj chi K'atal K'oric. Je' wo' re' wilco̱j xa ru'um chi re' Dios xitik'a̱' wach re're' pa ric'ux eh xponic chiwach ribanaric re're'.
Je' wo' chic, re' Dios xiban chi je' re' reh chi narilok'onjic wach rinimal wach ato'bil xiban ku̱c' chi xojric'ul chi rac'u̱n rixk'u̱n xa ru'um chi wilco̱j pan jenaj wach c'uxlis rich'i̱l i Jesus re' ti' ic'rimaj ru'um i Dios.
Chi je' aj re' yu'na wilco̱j chic pan jenaj wach c'uxlis rich'i̱l i Jesus. Je' re' wilco̱j wi̱' ru'um nok re' Dios xojrehchaj wo' chic nok re' kAja̱w Jesus xichihcaj riquiq'ue̱l naxcansjic. Ru̱c' riquiq'ue̱l xichihcaj i Jesus re're', re' Dios xicuy xisach chi'nchel i kamahc eh xiban re're' xa ru'um reh richak'lamil wilic cho chi kana̱.
Til k'e̱' wo' chic xi̱c' na̱ richak'lamil re're' chi xiyew wo' cho keh rinimal kano'jbal reh chi nakeht'alim i ricapew-bal ru' eh reh wo' chi nakeht'alim nic' wach i c'acharic ra̱j chi naka'nam.
Je' wo', re' kAja̱w Dios ru'um chi je' re' xponic chiwach chi naribanam, xiyew keh chi eht'aljic chaj bih take no'jbal xa c'olic nak cho pa ric'ux. Re' take no'jbal re're' xa najtir wo' cho k'i̱j tiklic cho wach ru'um chi narimanlajic wach ru'um i kAja̱w Jesus.
Chi re' Dios xtik'inic reh chi'nchel re're', re' ritik'a̱b cho wach pa ric'ux ru' naric'uluric chipam i rik'ijil pahbamaj ru'um chi narimanlajic wi̱' wach. Naponok i rik'ijil re're' chi'nchel i nic' nimal quic'acharic ayu' wach ac'al ch'i̱l wo' take wilque̱b ar pan taxa̱j, re' kAja̱w Dios nariyeb chi rehquen ro̱k k'ab i Jesus re' Pahbamaj chi K'atal K'oric. Je' re' naribanam i Dios reh chi re' chic Jesus naritak'anic china̱ chi'nchel.
Ru'um aj chi je' re' naribanam i Dios, re' hoj re' wilco̱j chic chi aj niminel reh Jesus xojponic pan jenaj wach c'uxlis rich'i̱l eh nok je' re' xka'n re' Dios xichih cho kawach chi naka'nam chi hoj chic ritinami̱t. Re' no'jbal re're' xa najtir wo' cho k'i̱j tiklic cho wach ru'um eh naxchalic rik'ijil xmanlajic wo' wach ru'um maj re' Dios haj pa' wilic ricapaj ribanaric re' aj wo' re' riban ribanaric.
Je' re' nik'or maj je' re' xiban ku̱c' i hoj aj niminel reh Jesus re' Pahbamaj chi K'atal K'oric, reh chi re' hoj re' pe̱t xkach'ica̱' kac'ux chiri̱j ru' enka'n chi re' toco̱m chic take c'acharel enquiyew wo' rilok'il i Dios ru'um rinimal wach rilok'il.
Chi je' aj wo' re' riwi̱' xiban i Dios, re' hat-tak naxabiraj tak ricorquil riC'uhbal i Dios re' nk'oric chiri̱j i co'lbal i̱b chaweh tak, xanimej wo' tak i c'uhbal re're' eh ru'um re' xatcahnic wo' tak pan jenaj wach c'uxlis ch'i̱l i Jesus. Naxatniminic tak k'uru', re' Dios je' na wa'ric xicoj jenaj awehtalil tak chi hat-tak chic rac'u̱n rixk'u̱n eh re' ehtalil re're', re' i Lok' laj rUxlabal re' rik'orom wo' cho ribiral chi nariyeb.
Re' Lok' laj rUxlabal i Dios re' xye'eric keh, re're' jenaj rehtalil chi pan jenaj k'i̱j nakehcham chi'nchel i nic' pa' nimal rik'orom cho i Dios chi nariyeb queh ritinami̱t. Re' aj re' nbanic chi re' hoj ritinami̱t i Dios til ch'iclic kac'ux chi pan jenaj k'i̱j nakaco'ljic chi manlic reh chi je' re' ewo' nkayew rilok'il riwa'ric ru'.
Re' ma' Lu̱' riban riti̱j chiqui̱j take niminel aj E̱pesoYu'na nwa̱j nik'orom aweh tak chi xnibiraj ribiral nic' wach i ch'iquinic c'uxlis na'n tak chiri̱j i kAja̱w Jesus eh je' wo' nic' wach achak'lamil nac'uhtaj tak cu̱c' chi'nchel aj niminel.
Ru'um aj re', re' hin nik'or je aweh tak chi nanc'ulic lok pa nic'ux abihnal tak pa niti̱j, re' hin xa eli̱c wo' niyew johtok ritioxjic reh kAja̱w Dios
re' ye'o̱j rilok'il ru'um i Lok' laj Ajabe̱s Jesus re' Pahbamaj chi K'atal K'oric.Chiwach aj i manlic Ajabe̱s Dios re're', re' k'e̱' wo' chic nimal wach rilok'il wilic, nipahkaj johtok chi re' ta nak i Lok' laj rUxlabal encamanic awu̱c' tak chi narisakomem pa̱m ano'jbal tak chi rinabjic chi coric nic' wach rino'jbal i Dios.
Je' wo', re' hin nipahkaj wo' johtok reh Dios chi erisakomej pa̱m acapew-bal tak reh chi enaweht'alij tak chi'nchel i pa' bih holonquilal xatriyuk'ej tak wi̱' chi ruyu'njic chi na̱c'ulum tak pan jenaj k'i̱j. Je' wo' chic, nipahkaj reh i Dios pa niti̱j chi re' hat-tak na̱rakam tak chiri̱j chi re' chi'nchel na̱c'ulum hat-tak rac'u̱n rixk'u̱n, k'e̱' wo' chic rinimal wach rilok'il.
Chiri̱j lok i wili, til nipahkaj wo' reh Dios chi eriyew cho aweh tak chi enana'bej tak chi re' rinimal rajawric wilic chi katobjic i hoj aj niminel, ma' pajoj ta wo' chic nimal wach chi xa sahchok chic ac'ux ru'um.Ru̱c' aj rinimal rajawric re're',
xucsaj cho chi quixilac camnak i Jesus re' Pahbamaj chi K'atal K'oric eh xiyew cok riye'a̱b chipam i ye'a̱b k'e̱' wo' chic nimal wach rilok'il ar pan taxa̱j je' ricab rilok'il nye'eric jeno' c'acharel nancojoric cok pa risec'a̱j jeno' k'atal k'oric.
Je' wo', re' Dios xiyew wo' reh rajawric chi naritak'anic chi quina̱ chi'nchel take uxlabal re' rehreh wach cajawric wilic. Je' re' k'uru' xa re' wo' Jesus xye'eric rajawric chi naritak'anic chi quina̱ chi'nchel xa hab wach jeno' wilic rajawric chiwach i k'i̱j sakom, je' chi wilque̱b chipam take rik'ijil kac'acharic yu'na je' chi chipam i junk'at chic c'acharic wilic johtok chi kawach.
Je' re' k'uru' re' kAja̱w Dios xiyew rehquen ro̱k k'ab i Jesus chi'nchel nic' pa' nimal wilic. Je' wo' chic, je' ricab nok re' c'acharel re' wo' i na̱ ntak'anic china̱ chi'nchel riti'jolal ribakil je' wo' re' i Jesus xpahbabjic wo' ru'um i Dios chi tak'anel chi kana̱ i hoj moloj wach aj niminel.
Chi je' aj re' riwi̱' i Jesus ku̱c' i hoj aj niminel, no̱j ka'n chi xa jenaj chic kawi̱' rich'i̱l ru'. Chi je' re' kawi̱', re' hoj aj niminel nka'n chi nmanlajic wach re' riwi̱' i Jesus re' nbanic chi xa haj yu̱k' q'uixca̱b chi'nchel nmanlajic wach. Re' aj wili niti̱j niban johtok chawi̱j tak.
Re' kAja̱w Dios xiban chi hoj chic ac' laj c'acharelNajtir cho k'i̱j nok xa re' nak i mahc na'n tak cho ribanaric, re' hat-tak je' nak acab tak cho camnak ru̱c' ano'jbal tak. Je' re' nik'or maj je' ricab nok jeno' c'acharel camnak ma' nbirinic ta chic, je' wo' re' hat-tak ma' tibirinic ta wo' nak tak k'oric chiwach i Dios.
Je' wo', najtir cho re' hat-tak xa'n tak cho i c'ahbilal je' ricab nca'n take c'acharel c'ahbil quino'jbal ayu' wach ac'al eh re' nak nponic chiwach i quinahsil take ma' tob laj uxlabal re' wilic cajawric pan te̱w c'uxic, re' nak re' na'n tak ribanaric. Re' nahsil ma' to̱b laj uxlabal re're', cu yu'na chi k'i̱j xa cu re' wo' re' nbehsenic reh quicapew-bal take ma' quibirinic ta k'oric chiwach i Dios.
Je' nak re' cho kac'acharic chi'nchel i hoj najtir k'i̱j, tz'akalco̱j nak cho chipam i mahc nkotowej ribanaric ru̱c' kati'jolal kabakil, xa re' nak haj wilic rotowej cho i kati'jolal ch'i̱l kacapew-bal nka'n ribanaric. Je' re' ajic ru'um chi xa jenaj wo' nak kawach quich'i̱l take c'ahbil quino'jbal, re' rijosk'il i Dios wilic chi quina̱ ru', re' wo' nak re' wilic chi kana̱ i hoj.
To̱b ta wo' je' nak re' cho kac'acharic, re' kAja̱w Dios ru'um chi k'e̱' wo' chic ti'quilal kojric'raj til wo' chic xiquetelej cho kawach i hoj c'acharel
chi ru̱c' i rucsjic cho chi quixilac camnak i Jesus re' Pahbamaj chi K'atal K'oric, xiban wo' chi hoj chic ac' laj c'acharel. Je' re' xiban i Dios nok wilco̱j nak cho chipam kamahc chi je' hoj camnak eh je' re' nik'or maj ma' nka'n ta nak canar birinic k'oric chiwach ru'. Ra̱j la' yu'na xa ru'um reh rinimal rato'bil xiyew cho chi kana̱, hoj chic co'lomaj.
Je' aj re' xiban ku̱c' i Dios reh chi naric'uhtam johtok chi kawach chi k'e̱' wo' chic rinimal wach rato'bil wilic cho chi kana̱ re' nc'utunic ru̱c' riholonquilal wach richak'lamil wilic cho chi kana̱ i hoj re' wilco̱j chic pan jenaj wach c'uxlis rich'i̱l i kAja̱w Jesus.
Chi je' re' k'uru' chacoj tak rehtal i nik'or wili: Re' hat-tak xatco'ljic tak xa ru'um reh rinimal wach rato'bil i kAja̱w Dios xiban aweh tak naxach'ica̱' ac'ux tak chiri̱j i kAja̱w Jesus eh ma' ru'um ta nchel xa awansil awi̱b tak xatco'ljic tak. Je' re' nik'or maj re' co'lbal i̱b riyew i Dios c'ahchi' riyeb xa chi si̱.
Re're' ra̱j rik'orom chi re' co'lbal i̱b riyew ru', ma' ru'um ta ribanaric jeno' holohic laj bano̱j nka'n, reh chi je' re' ma' hab ta wach jeno' c'acharel erinimsaj ri̱b chi rik'ormojic chi xirak rico'lbal xa ru'um jeno' bano̱j xiban.
Nik'or chi je' re' maj til re' Dios ac'sanic reh kac'acharic eh yu'na chi wilco̱j chic pan jenaj wach c'uxlis rich'i̱l i kAja̱w Jesus, re' Dios xiyew keh jenaj ac' laj c'acharic reh chi naka'nam take holohic laj bano̱j nponic chiwach ru' je' ricab ritik'a̱b wo' cho wach pa ric'ux najtir k'i̱j chi naka'nam i hoj c'acharel.
Re' ca'ch'uk chi tinamit xiban xa jenaj chic kawi̱' ru'um riquimic i JesusCoric ru', re' take ra̱' ri'sil cho ma' Israhel re' quik'oric chi ritinami̱t i Dios take ru'um chi k'ato̱j lok ritz'uhmal na̱ quic'achanbal nquik'or chi re' hat-tak re' ma' re' ta hat-tak ra̱' ri'sil cho ma' Israhel, ma' re' ta hat-tak ritinami̱t i Dios ru'um chi re' hat-tak ma' k'ato̱j ta lok ritz'uhmal na̱ ac'achanbal tak. Raj nchel i hin nik'or aweh tak chi re' nca'n ribanaric re're' xa jenaj rehtalil chi quiwach chi ritinami̱t i Dios take. Re' nca'n ribanaric re're', xa reh tiwic nbanjic eh xa c'acharel wo' ti nbanic lok rik'ataric.
Chi je' aj re' ricorquilal, til c'olok pan ac'ux tak k'uru' chi najtir cho k'i̱j c'acharic nak na'n tak chi ma'xta nak awu̱c' tak i Jesus re' Pahbamaj chi K'atal K'oric eh ma' hat ta wo' nak tak pa riman chi quixilac take ra̱' ri'sil cho ma' Israhel chi ritinami̱t i Dios. Xa ta wo' nak pa riman wilca̱t tak chi ric'uluric take co̱ch rik'orom cho ribiral chipam take tik'inic xiban i kAja̱w Dios cu̱c' take aj najtir k'i̱j. Je' wo', re' hat-tak ma'xta nak bih c'ahchi' awuy'em tak chi na̱c'ulum tak ru̱c' i Dios eh ma'xta nak awocal tak chi k'oric chiwach.
Raj yu'na ru̱c' riquiq'ue̱l xichihcaj naxcansjic i Jesus re' Pahbamaj chi K'atal K'oric, re' Dios xatric'am tak ru̱c' pan sukquil c'uxlis ru'um chi re' hat-tak wilca̱t tak chic pan jenaj wach c'uxlis rich'i̱l i Jesus to̱b ta nak najtir cho k'i̱j ma' wilca̱t ta nak tak pan sukquil ru̱c' i Dios.
Je' re' nok ru̱c' riquimic i Jesus, re're' xojriyew pan sukquil i hoj ca'ch'uk kawi̱' chi tinamit. Ru'um aj re' chi kaxilac i hoj ra̱' ri'sil cho ma' Israhel ch'i̱l hat-tak ma' re' ta hat-tak ra̱' ri'sil cho ma' Israhel, xesaj lok i ixowonic i̱b ch'i̱l i ch'akoj i̱b re' wilic nak chi kawach eh ru̱c' xiban re're', xojcahnic chi xa hoj chic jenaj chi tinamit.
Je' wo' chic, re're' xesaj chi kana̱ i rahlil rinimjic take tak'anic wilic chipam i C'uhbal Ye'o̱j reh Moyses, reh chi re' quib chi tinamit xiban chi xa jenaj chic riwi̱' xa ru'um chi pan kacabchelal wilco̱j chic pan jenaj wach c'uxlis ru̱c'. Ru̱c' re're' xojricoj pan jenaj suk laj c'uxlis chi kawach.
Ru̱c' aj riquimic wach curu̱s, re' Jesus xojricoj pan jenaj suk laj wih'ic ru̱c' i Dios i hoj ca'ch'uk chi tinamit eh xiban chi xa jenaj chic kawi̱' naxisach wach i ixowonic i̱b wilic nak chi kaxilac najtir k'i̱j.
Re' wili i ribiral nic' wach xiban ru': Naxc'ulic i Jesus china̱ ac'al wili, xc'ulic chi rik'ormojic ribiral i sukquil c'uxlis ra̱j riyeb i Dios. Re' c'uhbal chiri̱j i suk laj c'uxlis ra̱j riyeb i Dios re're' xk'ormojic aweh hat-tak ma' re' ta hat-tak ra̱' ri'sil cho ma' Israhel re' ma' wilca̱t ta tak pan suk laj wih'ic ru̱c' i Dios. Re' wo' re' xk'ormojic keh i hoj ra̱' ri'sil cho ma' Israhel re' nkak'or chi wilco̱j nak chic pan suk laj wih'ic ru̱c' i Dios.
Re' rehtalil chi re' Jesus xiban chi xa jenaj chic kawi̱', re' i wili: Re' hoj ca'ch'uk nak chi tinamit kawi̱', yu'na echic riban chi ekojk'oric ru̱c' Ajabe̱s Dios pan jenaj wach c'uxlis chi kawach xa ru'um reh i Lok' laj rUxlabal.
Ru'um aj i jenaj wach c'uxlis re're', re' hat-tak yu'na ma' hat ta tak chic toco̱m eh ma'xta chic abiral tak chi ma' re' ta hat-tak ritinami̱t i Dios. Je' re' nik'or maj chi xa jenaj chic awi̱' tak quich'i̱l take aj niminel wilque̱b chi rac'u̱n rixk'u̱n i Dios, xatoquic wo' tak chi ritinami̱t ru'.
Je' re' k'uru' je' ricab nok jeno' pa̱t ar nch'ihquic cho ritik'injic china̱ take abaj cojo̱j chi ricowil ra̱', je' wo' re' i Jesus re' Pahbamaj chi K'atal K'oric, re're' wilic chi rira'il animinic tak. Je' wo', je' ricab nok china̱ take abaj re're' ntikiric ju' ricojoric johtok jenaj tz'ak yutbal pa̱m rira'il i pa̱t je' wo' re' i kaniminic nkatik ju' riq'uihsjic wach ru̱c' i c'uhbal xquik'or take cho nahsil c'amol quibe̱h raj tahkanel i Jesus ch'i̱l wo' i c'uhbal xquik'or take aj k'orol reh k'oric nquic'ul ru̱c' i Dios.
Je' wo' chic, je' ricab nok re' aj tz'ako̱l rimol wach take rehreh wach pa' bih camanbal ncamanic chi johsbal reh jeno' pa̱t re' naricamanic chi lok'onbal wach i Dios, je' wo' re' i Jesus c'ahchi' ribanam chi re' hat-tak eli̱c c'ahchi' abanam tak chi xa jenaj chic awi̱b tak rich'i̱l reh chi je' re' na̱banam tak chi jenaj comonil lo̱k' riwa'ric chiwach i Dios.
Ru'um chi xa jenaj chic awi̱' tak rich'i̱l i Jesus, re' Dios c'ahchi' rituna̱b awach hat-tak ma' re' ta ra̱' ri'sil cho ma' Israhel quich'i̱l take ra̱' ri'sil cho ma' Israhel aj niminel take, reh chi na̱banam tak chi je' ricab jenaj pa̱t re' nariwih'ic wi̱' i Lok' laj rUxlabal i Dios.
Re' ma' Lu̱' pahbamaj chi aj k'orol c'uhbal chi quixilac take ma' re' ta ra̱' ri'sil cho ma' IsrahelWas tak nicha̱k' aj niminel, re' hin ma' Lu̱' tz'apalqui̱n pan che̱' ru'um chi xnik'or aweh i hat-tak re' ma' re' ta hat-tak ra̱' ri'sil cho ma' Israhel i ribiral i c'uhbal chiri̱j i Jesus re' Pahbamaj chi K'atal K'oric.
Nanik'or i wili, re' hin weht'alim wo' chi re' hat-tak abiram tak chic chi re' Dios ru̱c' rinimal wach rato'bil xiripahba̱' chi nanibanam i camanic re' ric'am cho holonquilal chaweh hat-tak ma' re' ta ra̱' ri'sil cho i ma' Israhel.
Je' wo', re' Dios xiyew wi̱n chi eht'aljic chi coric take no'jbal re' xa c'olic nak cho pa ric'ux je' ricab wo' xnitz'ihmbaj chic je so' ribiral aweh tak.
Wi enaca'pechej tak rilmijic wach tz'ihmbimaj re're', enarak tak chiri̱j chi til coric chi weht'alim take no'jbal re' ja' teho̱j ta nak nech' ok wach najtir k'i̱j, re' nk'oric chiri̱j ribiral i camanic xc'ulic riban i Jesus re' Pahbamaj chi K'atal K'oric.
Coric ru', re' no'jbal re're' ma' ja' teho̱j ta nak cho so' wach rik'ormojic ribiral queh take jarub pa' ch'uk chi c'acharel iq'uinak take lok chi c'acharic china̱ ac'al wili xa re' la' chic yu'na ma' je' ta chic re' nc'uluric, ru̱c' la' rito'bal i Lok' laj Uxlabal re' Dios xisakomej wach i no'jbal re're' queh take pahbamaj chi aj k'orol riC'uhbal eh je' wo' keh hoj re' k'e̱' lok kawa'ric chiwach ru'um chi xojripahba̱' chi caj nahsil take xitak'a̱' chi rik'ormojic ribiral i Jesus.
Re' aj wili i xisakomej wach keh i Dios chiri̱j i no'jbal re're': Chi re' hat-tak aj niminel reh Jesus je' ru̱c' ma' re' ta hat-tak ra̱' ri'sil cho ma' Israhel jenaj wach i co̱ch na̱c'ulum tak kich'i̱l i hoj aj niminel reh Jesus je' ru̱c' hoj ra̱' ri'sil cho ma' Israhel. Je' wo', chi ka'nam chic chi xa jenaj chic kawi̱' chi ritinami̱t i Dios, re' hat-tak na̱wehtric tak kich'i̱l ru̱c' i co̱ch re' rik'orom cho ribiral i Dios chi nariyeb wo' aweh tak ru'um chi xa jenaj chic awi̱' tak ch'i̱l i Jesus. Chi'nchel re're' nkarak chiri̱j ru̱c' ribirmijic i c'uhbal nk'oric chiri̱j i Jesus.
Re' hin k'uru' xiban chi hin chic aj k'orol reh c'uhbal re're' maj re' Dios xye'bic wi̱n i lok' laj camanic re're' eh niban ribanaric xa ru'um reh rinimal wach rato'bil xnic'ul ru̱c' xa je' na nchel jenaj si̱ eh xa ru'um wo' reh lok' laj camanic xiban i rinimal wach rajawric pan wa̱mna.
Je' re' nok tob ta ma'xta ti so' niwa'ric chiwach i til t'uch wo' chic wach riwa'ric chi quixilac take rac'u̱n rixk'u̱n i Dios, re' hin xnicochej i lok' laj camanic wili chi rik'ormojic aweh hat-tak ma' re' ta ra̱' ri'sil cho ma' Israhel i c'uhbal chiri̱j i co'lbal i̱b xiyew i Dios xa ru'um reh i Jesus re' Pahbamaj chi K'atal K'oric. Re' c'uhbal re're' xa je' na jenaj rinimal wach bihomal nkarak ru̱c' i Jesus chi ma' hab ta wo' chic wach enponic ru̱c' ricapewjic ri̱j jarub ritz'akil.
Je' wo' chic re' Dios re' xtik'inic reh chi'nchel, xiyew wi̱n i camanic chi risakomsjic lok wach queh c'acharel chaj bih xiban ru' reh chi re' no'jbal re' xa nok wo' tik'imaj cho wach pa ric'ux eh xa pa ricapew-bal wo' nak c'olic cho ribanaric, c'ahchi' rojic elok wach yu'na.
Re' camanic re're', re' wo' re' nbanic chi re' take jarleh pa' wach chi uxlabal wilic cajawric chi tak'anic pan te̱w c'uxic enquilow yu'na cu̱c' take aj niminel chi re' Dios xiq'uic wo' chic na̱ riholonquilal rino'jbal ru̱c' rehreh wach take holonquilal riban.
Re' camanic re're' k'uru' c'ahchi' nibanam je' ricab nic' pa' wach xitik'a̱' cho wach i Dios najtir cho k'i̱j chi ru̱c' i pa' bih xiban i Lok' laj Ajabe̱s Jesus re' Pahbamaj chi K'atal K'oric, xo̱j manlajok wach i no'jbal re' xa nok wo' tik'imaj cho wach ru'um Dios pa ricapew-bal chi naribanam.
Je' re' ajic chi ch'iclic chic kac'ux chiri̱j i Jesus je' wo' chi wilco̱j chic pan jenaj wach c'uxlis rich'i̱l ru', re' hoj yu'na riban chi ekoj-oquic cok chiwach i kAja̱w Dios chi ma'xta nech' ok kayo'jic chi k'oric ru̱c'.
Chi je' aj re' nipahkaj aweh tak yu'na chi ma̱yoj ac'ux tak ru'um take ti'c'axic c'ahchi' nic'ulum ru'um reh rik'ormojic i c'uhbal aweh tak maj re' take ti'c'axic re're' nicuy ransil reh chi nariwih'ic rinimal sukquil ac'ux tak.
re' rira'il chi'nchel c'acharic je' chi wilque̱b ar pan taxa̱j, je' chi wilque̱b ayu' wach ac'al.
Pan niti̱j nipahkaj reh chi ru̱c' riye'eric cho rinimal ricuse'sbal chana̱ tak cu pan taxa̱j, chiyew ta nak aweh tak i cowil c'uxlis re' riyew i Lok' laj rUxlabal.
Je' wo' chic, chi enatik tak ju' richoporic ac'ux tak chiri̱j i Jesus re' Pahbamaj chi K'atal K'oric reh chi je' re', re' Lok' laj Uxlabal eritik ju' wih'ic awu̱c' tak chi patanic pan awa̱mna tak. Je' aj re' niti̱j niban reh chi ewo' tiwih'ic tak chi pa'lic chic ac'ux tak chi quic'axaric take awas acha̱k' tak ch'i̱l wo' i Dios je' ricab nok jeno' che̱' cha̱m ojonak jok rira'il pan ac'al pa'lic chi coric, on je' wo' ricab nok jeno' nim laj pa̱t til ch'iquimaj cho chi coric nah abaj cu pan ac'al jok.
Je' wo', nipahkaj wo' chipam i niti̱j chi re' hat-tak ch'i̱l take awich aj niminel enarak tak chiri̱j chi coric nic' wach i c'axoj i̱b xiban cho i kAja̱w Jesus maj re' kac'axmajic xiban ma' pajoj ta wo' chic rinimal wach rilok'il.
Je' re' ajic nipahkaj wo' johtok reh Dios chi chiban ta nak chi re' hat-tak eli̱c ena'n tak risukquil i rinimal wach ric'axbal i Jesus re' Pahbamaj chi K'atal K'oric eh chi je' re' chana'bej ta wo' nak tak chi k'e̱' ti' kojric'raj to̱b ta wo' ma' eta kojponic ru̱c' rirakmajic pa̱m i rinimal wach c'axo̱j riban cho keh. Ma' xa re' ta re' i pahkanic niban johtok reh i Dios chawi̱j tak je' la' wo' nipahkaj chi chiyew cho aweh tak i chi'nchel wach take no'jbal wilic ru̱c'.
Je' aj re' nipahkanic chiwach i kAja̱w Dios maj re're' til k'e̱' wo' chic rajawric wilic chi re' hoj ma' eta so' nponic i kacapew-bal ru̱c' take bano̱j eriban chi katobjic eh chi re' pa' bih nkapahkaj reh pan kati̱j eriyew cho keh ru'um reh rajawric wilic.
Ru'um aj re' ayu' johtok chi kawach chi'nchel i hoj aj niminel re' wilco̱j chic pan jenaj wach c'uxlis ch'i̱l i Jesus re' Pahbamaj chi K'atal K'oric, til kayew tak rilok'il i kAja̱w Dios chi junelic k'i̱j sakom. Je' ta nak re' banarok.
Re' riwi̱' i c'acharic ra̱j i Dios chi naka'namChi k'oro̱j chic lok re're', yu'na re' hin ma' Lu̱' re' tz'apalqui̱n pan che̱' ru'um reh rik'ormojic ribiral i kAja̱w Jesus til nipahkaj je aweh tak chi tic'acharok tak chi coric chiwach i Dios je' ricab i xa̱j chawi̱j tak naxatriyuk'ej tak cho chi na̱banam tak chi hat-tak rac'u̱n rixk'u̱n.
Chi je' aj re' xa̱j i Dios, tic'acharok tak k'uru' chi xa ch'ublic ok wach ac'ux tak, xa hat ok wo' tak chak'lam, wilic ok awuyu'nbal tak eh xa wilic ok wo' cuybal amahc chawach tak ru'um chi nac'ax awi̱b tak.
Je' wo' chic, chatik tak ju' richoporic ac'ux tak chi wih'ic pan jenaj wach sukquil c'uxlis re' rituna̱' wi̱' wach ac'ux tak i Lok' laj Uxlabal. Re're' enarak tak wi re' hat-tak na̱c'acharic tak pan sukquilal laj c'uxlis chaxilac tak.
Je' re' cha'n tak maj yu'na xa jenaj chic kawi̱' chi ritinami̱t i Dios. Je' wo', xa re' wo' i jenaj chi Lok' laj Uxlabal nbanic chi xa jenaj chic kawi̱'. Ma' xa re' ta re', je' la' wo' re' Dios xichih cho kawach reh chi nakuy'em xa jenaj wach co̱ch re' ch'iclic kac'ux chiri̱j chi nakac'ulum.
Je' wo', jenaj wo' chi Ajabe̱s ye'o̱j chi kana̱, xa jenaj wo' riwi̱' chi niminic wilco̱j wi̱' eh xa jenaj wo' wach i kahsanic ha' xkac'ul.
Je' wo' chic, xa jenaj wo' chi Dios nkalok'ej wach eh re're' wilic cho chi kAja̱w chi'nchel i hoj aj niminel. Re're' aj tak'anel chi kana̱, re're' ncamanic ru̱c' kac'acharic eh re' wo' re' wilic pan kac'acharic.
Til Coric ru' chi xa jenaj chic kawi̱' chi ritinami̱t i Dios xa re' la' ru' coric wo' chi kaju'junal i hoj rehreh wach c'axbal xiyew keh i Dios re' k'orel pa' bih camanic xa̱j riyeb keh i Jesus re' Pahbamaj chi K'atal K'oric chi naka'nam
je' ricab k'oro̱j cho pan Lok' laj Hu̱j wilic wi̱' riC'uhbal i Dios re' nk'oric chiri̱j i Jesus chi je' wili:“Nok re' kAja̱w johtonak chic johtok chi nahtil ye'a̱beh nok ric'amam chic je take raj ixowonel chiri̱j chi pixi̱x take,xiyew wo' cho quico̱ch take c'acharel, nqui rik'or.
Chaj bih ra̱j rik'orom chi re' kAja̱w xjohtic johtok chi nahtil ye'a̱b? Re're' ra̱j rik'orom chi nok ja' njohtic ta wo' nak chic johtok ar, pe̱t xponic cho wih'ok cu chi rehquen jok ac'al.
Je' re' k'uru' re' kAja̱w re' xkajic cho cu ar pan taxa̱j til re' wo' chic re' xjohtic johtok juntar taxa̱j reh chi ma'xta chic bih ma' ta nak encahnic chi rehquen rajawric.
Je' re' nok ru̱c' rajawric i Jesus wilic china̱ chi'nchel, re're' xipahba̱' take raj camanom china̱ ac'al wili. Wilic take xipahba̱' chi nahsil c'amol quibe̱h take chi'nchel aj niminel, wilic take xipahba̱' chi aj k'orol reh pa' bih k'oric nquic'ul ru̱c' i Dios, wilic wo' take xipahba̱' chi xa c'ul ye'a̱b nacojic chi rik'ormojic i holohic laj c'uhbal chiri̱j i Jesus. Wilic wo' take xipahba̱' chi aj tijinel take eh chi aj c'amol be̱h wo' queh ju'jun chi comonil aj niminel.
Chi je' re' k'uru' re' Jesus re' Pahbamaj chi K'atal K'oric xipahba̱' take rehreh wach aj camanom reh chi re' hoj aj niminel re' wilco̱j chi je' ro̱k k'ab ru', enkarak kano'jbal ru̱c' eh ru̱c' re're' ekojcamanic wo' chi aj tijinel queh toco̱m chic kich aj niminel chi enq'uihic wach quiniminic.
Re' hoj riwi̱' chi keh chi je' re' enka'n cu rehtal xa jenaj chic wach ch'iquinic c'uxlis naka'nam eh je' wo' chi rehreh nakarakam kano'jbal chi rirakmajic chiri̱j rino'jbal i Jesus re' rAc'u̱n i Dios. Ru̱c' re're', re' kac'acharic naribanam chi manlic wach je' ricab chi re' rajawric i Jesus re' Pahbamaj chi K'atal K'oric til manlic wach.
Je' aj re' ritik'a̱b cho wach i Dios reh chi re' hoj aj niminel ma'eta chic koj-jot'oric ru̱c' toco̱m chic chucuj laj tijbal je' ricab nbanaric cu̱c' take ha'lac'un chi xa suk ti naquijot'oric, on reh chi ma' xa ta e̱ enkak'or ru̱c' ric'uluric take chucuj laj c'uhbal nquik'or take chucul aj c'uhbalanel re' xa ch'u̱b chic wach i k'oric nca'n chi jot'oj tak capew-bal.
Chi je' aj re' ma' nkacana̱' tak ki̱b chi nakajot'oric, re' la' ka'n tak til kojk'orok tak ru̱c' i ricorquilal nchalic ru̱c' i Dios. Je' re' ka'n tak chi c'ahchi' wo' kac'uhtam i chak'lamil chi kibil ki̱b reh chi re' kano'jbal re' nc'utunic lok wi̱' nic' wach riwi̱' kac'acharic, enq'uihic wach eh eriban jenaj wach ru̱c' rino'jbal kanahsil i hoj aj niminel re' Jesus re' Pahbamaj chi K'atal K'oric.
Ma' xa ta re're', re' la' re' nchopbic keh eh rituna̱' kawach chi coric i hoj re' wilco̱j chi jilow ro̱k rik'ab je' ricab nok re' ko̱k kak'ab i hoj c'acharel tiko̱j take chi coric ru̱c' i kati'jolal kabakil. Re' aj i Jesus nchoponic kana̱ reh chi nariwih'ic kansil eh chi nakacamanic chi coric chiwach. Chi je' aj re' riwi̱' i Jesus chi nahanel na̱ kac'acharic, chi ju'junal keh hoj aj niminel kojcamanic wo' re' k'orel nic' pa' wach kacamaj ye'o̱j ru'um. Ma' xa ta re're' nka'n, nkac'ax la' wo' ki̱b eh nanka'n chi je' re', re' hoj ritinami̱t i Dios nq'uihbic wach pan kaniminic.
Kacana̱' tak chi re' Dios eri'ac'saj wach kano'jbalWas tak nicha̱k' yu'na nwa̱j nik'orom aweh tak i wili: Ru'um chi re' Dios xpahbanic wi̱n chi raj k'oro̱l, re' hin cow nipahkaj aweh tak i wili: Ma̱ban tak chic aweh c'acharic je' ricab c'acharic nca'n chipam quimemil laj no'jbal take awich c'acharel tak re' ma' re' ta ra̱' ri'sil cho ma' Israhel take re' ja' ma' nquinimej ta wo' i Dios.
Re' take re' ma' nquirak ta chiri̱j chaj bih ra̱j Dios chiqui̱j ru'um chi pan k'ekom wilic quicapew-bal. Ru'um chi nquik'ihtaj qui̱b chiwach i Dios, ma' c'ahchi' ta wo' ca'nam risukquil i c'acharic riyew ru'.
Chi je' re' chi ma'xta chic so' quiq'uix'ic, xquik'ahsaj qui̱b chi ribanaric chi'nchel wach yibel laj no'jbal eh chi xa quiracratic chic cho chi ribanaric i c'ahbilal, riman chic xquicut qui̱b chipam.
Raj nchel i hat-tak ma' re' ta re' i no'jbal xatijej tak naxatijiljic tak chiri̱j ribiral i Jesus re' Pahbamaj chi K'atal K'oric,
re' la' hat-tak xabiraj tak i coric laj c'uhbal xik'or i Jesus eh chi wilca̱t tak chic pan jenaj wach c'uxlis ru̱c', re' wo' re' i c'uhbal til xat-tijiljic tak wi̱'.
Je' re' nok re' hat-tak xat-tijiljic wo' tak chiri̱j i rik'eb-eric lok chiri̱j ac'ux tak i najtir laj no'jbal re' xa'n tak cho ribanaric pan ac'acharic tak najtir. Re' no'jbal re're' xo̱j riban chi xa ma'xta chic so' ricorquil ru'um reh take c'ahbilal nawotowej cho pan ac'ux tak re' xjot'bic reh ac'acharic tak.
Je' re' k'uru' re' ano'jbal tak re' ac'samaj chic wach, je' ok ricab rino'jbal i Dios re' xtik'inic wach chi je' re' ano'jbal tak reh chi etiwih'ic tak pan jenaj coric laj c'acharic nt'oric wach eh je' wo' pan jenaj sak wach c'acharic.
Chi je' chic re' ano'jbal tak, nik'or wo' aweh tak chi chawesaj tak lok chiri̱j ac'ux tak i chucuj laj k'oric eh xa coric ok wo' tik'orok tak cu̱c' take awich aj niminel tak. Je' re' cha'n tak ru'um chi xa jenaj chic wach kac'ux wilco̱j wi̱'.
Ru'um aj wo' re' nik'or wi hab wach jeno' aweh tak xchalic ric'a̱, ma' ricana̱' chi re' ric'a̱ enminbic reh pan mahc, chic'raj la' ri̱b chi ma' ric'saj i k'i̱j chi xa cu wilic wo' cho i c'a̱ pa ra̱mna,
reh chi re' aj Yahm ma' eta rirak jeno' pa' bih ericut je wi̱' pan mahc
Je' wo' chic, wi wilic nchel jeno' hab wach chaxilac tak cu ricoj i k'ab chi lek' ma' riban chic ribanjic, chisic' la' ricamaj reh chi ru̱c' wo' ransil ritz'awumal enwih'ic pa' bih reh chi quitobjic take ras richa̱k' c'axic ti nca'n.
Je' wo', ma' nelic chic cho k'oric yojbal c'uxlis xak achi̱' tak, tik'orok la' tak ru̱c' i k'oric re' eriyew ricowil quic'ux take awich aj niminel tak reh chi naquibiraj i k'oric ena'n tak, enquirak wo' to'bal reh quicapew-bal.
Je' wo' chic, ma̱ban chi ru̱c' ak'orbal tak enati'saj tak ric'ux i Lok' laj rUxlabal i Dios re' xye'eric aweh tak chi cojbal awehtalil tak chi hat-tak chic rac'u̱n rixk'u̱n i Dios re' na̱co'ljic tak chi manlic naponok i k'i̱j naricohlam wi̱' wach i Dios re' camanic rip'utum cho awu̱c' tak chi aco'ljic.
Je' wo' chic, til nik'or aweh tak chi chawesaj tak lok pan awa̱mna tak chi'nchel i c'ahbilal je' ricab take wili: Re' cakcatil, re' c'ahanic i̱b, re' josk'il, re' wolonic i̱b, re' tz'akoj tak wach c'uta̱j chiri̱j awas acha̱k' tak ch'i̱l chi'nchel nic' pa' nimal take toco̱m chic yibel wach no'jbal.
Chi jelow-bal la' re're', hat ok tak ato̱b cu̱c' chi'nchel awich aj niminel tak eh c'ul chaquetelej awach tak. Je' wo', c'ul chacuy amahc chawach tak je' ricab nok re' Dios xicuy cho amahc tak ru'um chi wilca̱t tak chic pan jenaj wach c'uxlis ch'i̱l i Jesus.
Re' take k'oric chiri̱j nic' wach ra̱j i Dios chi nakac'acharicYu'na hat-tak rac'u̱n rixk'u̱n i Dios re' k'e̱' ti' tiric'raj tak, til nipahkaj aweh tak chi chac'am wo' tak tz'eht reh rino'jbal ru'.
Je' re' nok ma̱cana̱' tak ric'axaric awas acha̱k' tak je' ricab kac'axmajic xiban i Jesus re' Pahbamaj chi K'atal K'oric, naxik'ahsaj ri̱b pan quimic chiki̱j i hoj c'acharel chi je' ricab jeno' si̱ nk'ahsjic johtok chiwach i Dios on je' ricab quik'ahsjic take chicop re' naquic'ataric cho chiwach i Dios, xa nbukunic chic ric'ohonquil nponic johtok chiwach.
Je' wo', ru'um chi re' hat-tak, hat-tak chic rac'u̱n rixk'u̱n i Dios, ma'xta bih aweh tak chi enelic cho abiral tak chi c'ahchi'ca̱t tak chi ribanaric take wili: Re' take ribanaric xa chi'nchel wach c'oyomal ch'i̱l ribanaric take yibel wach no'jbal eh ch'i̱l wo' c'axo̱j tak wach bihomal.
Je' wo', ma' ric'ul ta chaweh tak chi cu ena'n tak ribanaric take wili: Re' take q'uixbilal laj k'oric, re' horhor laj k'oric ch'i̱l take ma' to̱b ta laj balak'il. Re' chi'nchel re're' ma' riwi̱' ta chaweh tak chi cu ena'n tak maj chi hat-tak chic aj niminel, ma' ric'ul ta chaweh tak chi cu je' re' ak'orbal tak, re' la' achi̱' tak camanok aweh tak chi tioxbal johtok i Dios.
Re' riwi̱' chi xnik'or je aweh tak chi ma̱ban tak i c'oyomal, on yibel wach no'jbal ru'um chi re' hat-tak aweht'alim wo' tak chi xa hab wach c'acharel re' riban xa chi'nchel wach c'oyomal ch'i̱l wo' ribanaric take yibel wach laj no'jbal, ma'xta rehtric wih'ic chi ri'sil rajawric i Jesus re' Pahbamaj chi K'atal K'oric, re' til Dios wo' nok wilic. Re' aj c'axol wach bihomal je' wo' re' naric'ulum ru'um nok re' pa' bih ric'ax wach, ricoj chiwach chi je' na chic ritiyo̱x maj re' chic re' rich'ica̱' wi̱' ric'ux.
Xa hab wach jeno' c'acharel k'uru' ra̱j ca̱t-tak rijot'om ru̱c' rik'ormojic aweh tak chi re' ribanaric take no'jbal re're' ma'xta bih jeno' c'axquilal eric'am cho chana̱ tak, til ma̱cana̱' awi̱b tak chi jot'oric. Je' re' nik'or je aweh tak maj riwi̱' chaweh tak chi na̱weht'alim tak chi re' rijosk'il i Dios nchalic chi quina̱ take c'acharel ma' quibirinic ta k'oric chi rinabjic ribanaric take no'jbal re're'.
Je' wo', ma' riban juneht wach ano'jbal tak cu̱c' take c'acharel je' re' quino'jbal
maj najtir cho k'i̱j nok wilca̱t nak tak cho chipam i c'acharic chi ma' aweht'alim ta tak nic' wach rino'jbal i Dios, xa je' na pan k'ekom wilca̱t tak cho, ra̱j la' yu'na chi aweht'alim tak chic nic' wach rino'jbal ru'um chi wilca̱t tak chic pan jenaj wach c'uxlis ru̱c' i Jesus, xa je' na ricab pan sakom chic wilca̱t tak eh chi je' chic re' awi̱' tak chac'uhtaj wo' tak lok chi je' re'.
Je' re' nik'or aweh tak maj wi jeno' c'acharel reht'alim chic nic' wach rino'jbal i Dios, re' wo' take no'jbal wili quic'utunic lok ru̱c': Re're' nwih'ic quetelenic wachi̱s ru̱c', nc'acharic chi ma'xta jot'o̱j pa ra̱mna eh xa coric wo' wach ric'ux ru̱c' chi'nchel.
Ma' xa ta re're', risic' la' wo' ribanaric haj wilic no'jbal nponic chiwach i kAja̱w.
Tz'a̱b ru' i quibano̱j take c'acharel re' ma' ja' queht'alim ta nic' wach rino'jbal i Dios, xa ma'xta camaj. Je' re' nok ma' riban juneht wach abano̱j tak cu̱c', re' la' cha'n tak chasakomej tak wach queh chi re' quibano̱j c'ahchi' que̱b ma' holohic ta.
Je' re' cha'n tak maj til wo' chic k'e̱' q'uixbilal i c'ahbilal nca'n xa pan c'olic chi xa ta nak ric'ul chi enk'ormojic lok ribiral i c'ahbilal nca'n.
Ru'um aj re', re' hat-tak til chasakomej tak wach queh chi ma' holohic ta c'acharic nca'n maj re' risakomsjic wach queh re're', xa je' na jenaj sakom re' risakomej wach chi'nchel nic' wach riwi̱' i c'acharic nca'n. Je' wo' chic, nok sakomomaj chic wach re're' queh chi'nchel take c'acharel, re' chic take re' equisakomonic lok wach quibano̱j take toco̱m chic c'acharel.
Ru'um aj wo' re', wilic jenaj k'oric je' wili rik'or:“Re' hat re' wilca̱t chi je' na hat suk wira̱l on wilca̱t chi je' na hat camnak ru'um chi ma' nacoj ta rehtal i mahc wilca̱t wi̱' na'lajok aweh.Chi je' re', re' Jesus re' Pahbamaj chi K'atal K'oric erisakomej pa̱m ac'acharic, nqui rik'or.
Je' re' k'uru' til wo' chawic'raj awi̱b tak chi ma' ok c'acharic na'n tak ru̱c' memil laj no'jbal, wilic la' ok ano'jbal tak chi c'acharic.
Chi je' re' k'uru' ma̱sublom tak i k'i̱j chi xa ma'xta ricorquil, camanok la' aweh tak chi risakomsjic wach i c'acharic ra̱j i Dios ru'um nok chipam take k'i̱j wili yohbal wach yibel wach no'jbal wilic.
Je' wo', re' hat-tak ma' chi bih aban tak chi ma' bano̱j ta ri̱j chi coric awu'um tak, re' la' chatijej tak ribanaric haj wilic ra̱j i kAja̱w Jesus chi na̱banam tak.
Je' wo' chic, ma̱xohc'saj awi̱b tak ru'um nok re're' etiric'am tak je pan rehreh wach c'ahbilal, re' la' hat-tak chayew awi̱b tak chirehquen rajawric i Lok' laj Uxlabal reh chi re're' enbehsenic reh ac'acharic tak.
Chi hat aj tak chic behsemaj ru'um i Lok' laj rUxlabal i Dios, chayew tak ricowil ac'ux tak ru̱c' rik'ormojic on ribichjic take bi̱ch tz'ihmbimaj take chipam i hu̱j moloj wach wi̱' take bi̱ch xibichej wach i k'atal k'oric ma' Tawiy. Je' wo' re' cha'n tak ru̱c' take toco̱m chic bi̱ch tz'ihmbimaj take reh lok'onbal wach i Dios eh je' wo' re' ru̱c' take bi̱ch riyew aweh tak i Lok' laj Uxlabal. Ru̱c' aj take bi̱ch re're' chabichej tak wach i Dios eh chalok'ej wo' tak wach pan awa̱mna tak.
Je' wo' chic xa eli̱c wo' chatioxej tak johtok Ajabe̱s Dios ru'um chi re' Lok' laj Ajabe̱s Jesus re' Pahbamaj chi K'atal K'oric, xiyew chic awajawric tak chi ritioxjic take pa' bih nac'ul tak ru̱c'.
Re' caxa̱ra chic take c'ul quiyew quilok'il chi quibil qui̱bRe' hat-tak ehq'uenbe̱s ma' tiq'uic tak k'e̱' chiwach rajawric abahi̱l tak je' ricab na'n tak chi ma' tiq'uic ta tak k'e̱' chiwach rajawric i kAja̱w Jesus.
Je' re' nik'or aweh tak maj re' bahilbe̱s wilic chi nahsil china̱ i ehq'uenbe̱s je' ricab wo' nok re' Jesus re' Pahbamaj chi K'atal K'oric, wilic chi nahsil chi kana̱ i hoj chi'nchel aj niminel eh re' wo' re' nco'lonic keh hoj re' wilco̱j chi jilow ro̱k rik'ab ru'.
Je' aj ricab nok re' hoj aj niminel ma' koj-iq'uic ta k'e̱' chiwach rajawric i Jesus re' Pahbamaj chi K'atal K'oric, je' wo' re' hat-tak ehq'uenbe̱s ma' chi bih tiq'uic tak wi̱' k'e̱' china̱ rajawric abahi̱l tak.
Yu'na re' chic hat-tak bahilbe̱s, til nik'or aweh tak chi chac'ax wo' tak awehq'ue̱n chi coric je' ricab riwi̱' riban i Jesus re' Pahbamaj chi K'atal K'oric ku̱c' i hoj aj niminel reh. Je' re' nik'or maj re're' k'e̱' xojric'ax chi xik'ahsaj ri̱b pan quimic chiki̱j i hoj nok ja' nkanimej ta nak.
Ru̱c' i xiban re're' xojricoj chi hoj chic ritinami̱t aj c'amol na̱ i ric'uhbal eh ru'um re' xisaksaj wach kac'acharic je' ricab nok re' pa' bih ntz'ajaric wach ru̱c' ha' ncahnic chi sak chic wach.
Re're' xiban wo' chi je' re' reh chi re' hoj aj niminel enka'n chi hoj jenaj comonil chi tinamit lo̱k' kawi̱' eh chi naco̱j rehcham chi je' hoj jenaj ehq'uenbe̱s cok chiwach. Ma' xa re' ta re're', naribanam la' chi pan jenaj k'i̱j nakawih'ic wo' chiwach chi jenaj comonil ma'xta nech' ok ch'uwa' laj no'jbal ku̱c'. Naponok rik'ijil re're' nakojric'am cok chiwach ru', nakawih'ic chi til tz'iro̱j chic wach kac'acharic chi coric.
Je' aj re' ru' re' hat-tak bahilbe̱s, tanlic chaweh chi chac'ax awehq'ue̱n tak eh cha'n tak je' ricab ric'axaric awi̱b na'n tak maj re' bahilbe̱s re' ric'ax i rehq'ue̱n til chi ribil wo' ri̱b c'ahchi' ric'axam ri̱b.
Je' re' nik'or maj ma' hab ta wach c'acharel ma' ta nak ric'ax riti'jolal ribakil, riyew la' chi suk ru̱c' riwa' riha̱'. Je' re' nok nic' pa' wach nkac'ax ki̱b chi kibil ki̱b i hoj c'acharel je' wo' re' kac'axmajic i hoj aj niminel riban i Jesus re' Pahbamaj chi K'atal K'oric
maj wilco̱j chic chi jilow ro̱k rik'ab ru'.
Re' no'jbal wili riban jenaj wach ch'i̱l i k'oric tz'ihmbimaj cho chipam riC'uhbal i Dios re' rik'or chi je' wili:“Ru'um aj re', re' winak nok rirakam chic ric'u'lil ro̱k k'ab,naricana̱b wih'ic chi rehquen rajawric ritu̱t raja̱weh re' chic ric'u'lil naric'u'lem pa ric'acharic.Je' re' k'uru' nok quic'amam chic qui̱b pan caxarahil,re' take quib chi c'acharel re're' no̱j riban chi xa jenaj chic quiwi̱', nqui tz'ihmbimaj cho.
Chipam take k'oric re're' wilic jenaj nim laj ricorquilal laj no'jbal c'olic cho, xa re' la' nchel, ru̱c' take k'oric wili c'ahchi' nik'oric chiri̱j re' xc'uluric ku̱c' i hoj ch'i̱l i Jesus re' Pahbamaj chi K'atal K'oric, chi xa jenaj chic kawi̱' rich'i̱l.
Je' wo' chic, ru̱c' take k'oric wili nwa̱j nik'orom chi aju'junal hat-tak bahilbe̱s chac'ax awehq'ue̱n tak je' ricab ric'axaric awi̱b tak na'n hat-tak eh re' hat-tak ehq'uenbe̱s chayohlej wo' wach i abahi̱l tak.
Re' lok'monic i̱b ra̱j chi naca'nam take aj niminel chi quibil qui̱bYu'na awu̱c' chic hat-tak ac'unbe̱s ch'i̱l hat-tak ixk'unbe̱s nanik'oric je chi je' wili: Til tiniminok tak chiwach i rik'orbal atu̱t awaja̱w tak je' ricab ric'ul chi queh take quiniminic chic reh kAja̱w. Je' re' nik'or maj til ric'ul chi je' re' na̱banam tak
eh ru'um nok chipam Hu̱j wilic wi̱' i Lok' laj riC'uhbal i Dios tz'ihmbimaj jenaj tak'anic k'e̱' riwa'ric ru'um chi re' Dios riyeb rik'orbal chi wilic nariyeb wi xc'amaric na̱. Je' aj wili rik'or i tak'anic re're':“Chalok'mej atu̱t awaja̱w tak
reh chi re' hat nim ro̱k rik'ijil ac'acharic nariwih'iceh je' wo' na̱banam wo' risukquil i c'acharic china̱ ac'al wili, nqui rik'or.
Je' wo' re' hat-tak tutbe̱s ajabe̱s, ma̱johsaj tak quic'a̱ awac'u̱n awixk'u̱n tak, re' la' cha'n tak chac'am tak quibe̱h ru̱c' i c'acharic nponic chiwach i kAja̱w eh chak'il wo' tak take pa ricorquil ru̱c' i no'jbal riyew aweh tak i Jesus.
Je' wo' chic, re' hat-tak re' wilca̱t tak cok chipam mino̱j wach camanic ru̱c' jeno' ajabe̱s ayu' wach ac'al, tibirinok tak k'oric chiwach ru̱c' chi'nchel ac'ux tak eh chayew wo' tak rilok'il je' ricab chi re' ta nak i Jesus re' Pahbamaj chi K'atal K'oric, c'ahchi' ayeb tak rilok'il.
Je' re' cha'n tak k'uru' re' cok ru' ma' ok xa re' nok c'ahchi' awiliric tak cok ru'um aj ehcham camanic na̱banam tak acamaj je' ricab nca'n take re' xa banol quiwach c'uhtbal lok chi xa je' chic holohic laj aj camanom take. Ma'xta, re' la' hat-tak cha'n acamaj tak chi coric ru̱c' chi'nchel awa̱mna tak je' ricab chiwach ta nak i Jesus re' Pahbamaj chi K'atal K'oric, c'ahchi' acamanic tak. Je' re' cha'n tak maj re're' xa̱j i Dios chi na̱banam tak.
Junpech wo' chic nik'or aweh tak k'uru' nacha'n acamaj tak, cha'n ru̱c' ac'ux tak je' ricab chi reh ta nak i Lok' laj Ajabe̱s Jesus i camanic c'ahchi'ca̱t tak eh ma' ok xa reh jeno' c'acharel ayu' wach ac'al.
Je' re' cha'n tak maj re' hat-tak aweht'alim tak chi coric chi re' kAja̱w Jesus nariyeb jeno' aco̱ch tak ru̱c' ribanaric take pa' bih holohic laj bano̱j na̱banam chi aju'junal tak to̱b ta chopo̱j on ma' chopo̱j ana̱ tak chi camanic ru'um jeno' ajabe̱s.
Je' wo' chic, re' hat-tak aj ehcham camanic holohic ok no'jbal chac'uhtaj tak cu̱c' awaj camanom tak. Ma̱yo'slom wo' tak take chi rik'ormojic queh chi na̱yeb tak ti'c'axic chi quina̱. C'olok pan ac'ux tak chi re' hat-tak aj ehcham camanic ch'i̱l wo' take awaj camanom tak, xa jenaj wo' chi Ajabe̱s wilic chana̱ tak ar pan taxa̱j eh re're' xa jenaj awach tak chiwach.
Re' take camanbal xiyew i Dios chi peletenic ru̱c' i aj YahmChi cohlsbal wach nik'orbal awu̱c' tak nik'or aweh tak wili: Chi wilca̱t tak chic pan jenaj wach c'uxlis ru̱c' i kAja̱w Jesus, ma̱cana̱' tak risiq'uiric chi re're' nariyeb cho ricowil ac'ux tak ru̱c' rinimal wach i rajawric
maj je' ricab nok jeno' sol xa tiklic wo' ru̱c' take chi'nchel ritz'a'bal ncamanic reh chi k'ak'anic je' wo' re' i rito'bal i Dios, re're' camanok aweh tak chi peletenic ru̱c' aj Yahm nok re're' xa tok'-tok' cho chi ajot'oric tak.
Je' re' nik'or aweh tak ru'um chi re' hoj ma' re' ta cu̱c' kich ti'jolal c'ahchi'co̱j wi̱' chi peletenic, cu̱c' la' take q'uih tuhm wach chi ma' tob laj uxlabal wilque̱b pan te̱w c'uxic. Re' take re' wilic rehreh wach cajawric, nahsil take eh aj banol wo' take reh balc'uxquilal. Chi'nchel take ma' tob laj uxlabal wili, re' take re' quichopbic quina̱ take tinamit wilque̱b pa rik'ekomil i mahc.
Ru'um aj re' je' ricab nok jeno' sol xa tiklic wo' ru̱c' take chi'nchel ritz'a'bal ncamanic reh chi k'ak'anic, je' wo' re' hat-tak camanok aweh tak i rito'bal i Dios chi peletenic ru̱c' aj Yahm chipam i k'i̱j nok re' take ma' tob laj uxlabal qui'oquic cho chi ajot'oric tak chi ribanaric i c'ahbilal eh chi nok ayeb tak chic pan ac'al i cajawric, xa tikilca̱t ok wo' tak chi na̱tikim tak ju' peletenic.
Reh aj chi xa tikilca̱t ok wo' tak chi peletenic, curman chi coric ok wach i c'acharic cha'n tak maj re're' naribanic chi ena'n tak ricamaj i Dios chi coric chi ma'xta bih enk'etbic aweh tak je' ricab jeno' sol naribac' ripa̱m chi coric, ma'xta bih enk'etbic reh chi peletenic. Je' wo', xa re' wo' i coric cha'n tak maj re' ribanaric i wili, re're' nco'lonic aweh tak chi quiwach take ma' tob laj uxlabal je' ricab nok re' tz'ih laj ch'ihch' ncamanic chi co'lbal reh i riti'jolal ribakil i sol.
Je' wo' chic je' ricab nok re' sol wilic chic chiro̱k i xijab re' nc'utunic wi̱' chi tiklic chic chi ojic je' wo' re' hat-tak xa tikilca̱t ok wo' tak reh chi xa nic' yu' enak'or tak ribiral i holohic laj c'uhbal nye'bic sukquil c'uxlis pan ca̱mna take c'acharel.
Chiri̱j lok chi'nchel wili, nipahkaj aweh tak chi riman chic chach'ica̱' ac'ux tak chiri̱j i kAja̱w Jesus reh chi na̱co'lem awi̱b tak chiwach take xa pa' bih ricoj cho aj Yahm chi ajot'oric tak. Nok re' hat-tak nach'ica̱' ac'ux tak, je' na wa'ric jenaj acamanbal tak je' ricab i coten laj ch'ihch' ricoj i sol chi co'lbal ri̱b chiwach take tz'ob-bal koplic cho rik'ak'il ncuturic cho chiri̱j chi cansbal reh.
Je' wo' chic, re' rinabjic chi coric i co'lbal i̱b xiyew aweh tak i Jesus, re're' camanok aweh tak chi co'lbal awi̱b tak chi quiwach take ma' tob laj uxlabal je' ricab riban i sol chi ricoj i ripune̱t ch'ihch' chi co'lbal rina̱. Je' wo', re' riC'uhbal i Dios re' riyew cho aweh tak i Lok' laj rUxlabal camanok aweh tak chi peletenic je' ricab nok re' sol nc'u'lunic ru̱c' k'as nah re̱ ch'ihch'.
Je' wo' nipahkaj aweh tak chi cha'n ati̱j tak chiwi̱j reh chi re' Dios nariyeb wi̱n take k'oric nanik'orom pan c'uhbalanic eh chi je' re' ma'xta bih eniyohlej chi riteheric wach i lok' laj c'uhbal nk'oric chiri̱j i co'lbal i̱b re' ma' teho̱j ta cho wach najtir k'i̱j.
Re' hin xinpahbabjic chi aj k'orol reh lok' laj c'uhbal re're' eh ru'um re', re' hin wilqui̱n pan che̱' chi pixi̱x take wo̱k nik'ab chi c'aham ch'ihch'. Ru'um aj re' nipahkaj aweh tak chi cha'n ati̱j tak chiwi̱j reh chi re' hin eniteh wach i c'uhbal re're' chi ma'xta nech' ok niyo'jic je' ricab ric'ul chi wi̱n chi nanibanam.
Re' ma' Lu̱' ricohlaj je k'oric cu̱c' take aj E̱pesoYu'na nwa̱j nik'orom je aweh tak chi c'ahchi' nitak'a̱b je aweh tak i hu̱j wilic chiri̱j i kacha̱k' aj niminel, Ti̱quico ribihnal re' k'e̱' ti' nwic'raj. Re' Ti̱quico wili re' ma'xta bih npoh'ic wi̱' ric'ux chi nitobjic pa ricamaj i kAja̱w Jesus, re're' narisakomem wach aweh tak nic' wach wilqui̱n ayu' eh chaj bih c'ahchi'qui̱n.
Je' re' k'uru' je' aj re' riwi̱' chi c'ahchi' nitak'a̱b je awu̱c' tak i kacha̱k' wili reh chi naponok awu̱c' tak erik'or aweh tak nic' wach wilqui̱n ayu' ch'i̱l take c'ahchi'qui̱n quihch'ilem eh je' wo' nwa̱j chi re're' eriyew ricowil ac'ux awa̱mna tak.
Chi je' aj wili was tak nicha̱k', re' ta wo' nak i Ajabe̱s Dios ch'i̱l i Lok' laj Ajabe̱s Jesus re' Pahbamaj chi K'atal K'oric chi kana̱ ca'n ta wo' nak cho chi xa wilic ok wo' i c'axoj i̱b pan awa̱mna tak eh chi xa pan sukquil laj c'uxlis ta wo' nak wilca̱t tak.
Re' ta nak i kAja̱w Dios eriyew cho rinimal wach rato'bil chana̱ chi'nchel hat-tak re' ti' nawic'raj tak i Lok' laj Ajabe̱s Jesus re' Pahbamaj chi K'atal K'oric eh ma' nacana̱' ta tak ribanaric chi ti' nawic'raj tak. Re' ta nak Dios k'uru' chiyew cho rato'bil chana̱ tak.
Re' hu̱j xitz'ihmbaj i ma' Lu̱' queh niminelAj Pili̱poRe' ma' Lu̱' ric'alenej je take niminel aj Pili̱poRe' hin ma' Lu̱', hin raj camanom i kAja̱w Jesus je' wo' re' i Timote̱yo re' c'ahchi'qui̱n rihch'ilem. Re' hin c'ahchi' nitz'ihmbam je i hu̱j wili aweh hat-tak aj Pili̱pos re' nic' nimal sak chic wach ac'acharic tak ru'um reh rinimjic i Jesus re' Pahbamaj chi K'atal K'oric. Je' wo', c'ahchi' nitz'ihmbam je hu̱j wili reh chi narilmijic wach cu'um take c'amol abe̱h tak chipam niminic eh je' wo' cu'um take aj to'bonel queh take c'amol be̱h.
Je' aj wili c'alenenic niban je aweh tak: Re' ta nak rato'bil eh je' wo' i sukquil c'uxlis riyew cho kAja̱w Dios ch'i̱l i Lok' laj Ajabe̱s Jesus re' Pahbamaj chi K'atal K'oric, re' ta nak re' wih'ok pan ac'acharic tak.
Re' tioxonic riban johtok i ma' Lu̱' chiwach i Dios chiqui̱j take niminel aj Pili̱poRe' hat-tak xa eli̱c wo' tic'ulic tak cho pa nic'ux naniban johtok niti̱j chiwach i kAja̱w Dios eh nitioxej johtok reh ru̱c' i c'acharic na'n tak chiwach.
Je' wo', nanipahkaj johtok rato'bil i Dios chana̱ tak, xa nsukbic wo' pan wa̱mna chi ti̱j chawi̱j tak
ru'um nok xa re' wo' ap'utum tak cho niminic cu yu'na chi k'i̱j, re' hat-tak xa c'ahchi' wo' ak'orom tak i ato̱b laj k'oric chiri̱j i Jesus. Ru̱c' na'n tak re're', hat wo' tak jenaj chipam i camanic wilqui̱n wi̱' i hin.
Re' holohic laj camanic c'ahchi'ca̱t tak re're', re' hin til ch'iclic nic'ux chi re' Dios re' xye'bic ano'jbal tak chi rip'uturic i camanic c'ahchi'ca̱t tak, re' wo' re' narito'bonic aweh tak chi ritikiric ju' re're' cu rehtal cho i k'i̱j nac'olok cho rica'pech i Jesus re' Pahbamaj chi K'atal K'oric.
Chi je' re' rich'iquinjic nic'ux niban chiri̱j i Dios, tare̱t chi wi̱n chi naniban johtok niti̱j wilic sukquil c'uxlis pan wa̱mna awu'um tak eh je' wo' re', ru'um chi k'e̱' ti' tiwic'raj tak ru'um chi hat wo' tak wich c'ulul reh rato'bil i Dios. Je' ricab i hin yu'na wilqui̱n pan che̱' je' ricab wo' xnic'ul cho naxnisakomej wach ric'uhbal i Jesus chi quiwach take c'acharel nquik'ihtaj qui̱b.
Je' re' k'uru' re' hin k'e̱' ti' tiwic'raj tak eh re' kAja̱w Dios til reht'alim chi ma' chucuj k'oric ta niban nanik'or re're', ru'um nok rilow wo' cho pan i wa̱mna chi til ti' tiwic'raj tak ru̱c' i rinimal ric'axbal ricoj pan wa̱mna i Jesus re' Pahbamaj chi K'atal K'oric.
Ru'um aj reh c'axo̱j re're', re' hin niban niti̱j chawi̱j tak chi ripahkaljic chi enq'uihic wach awu̱c' tak i c'axoj i̱b c'ahchi'ca̱t tak. Je' wo' niban niti̱j chi enwih'ic riman ano'jbal tak reh chi na̱rakam tak chiri̱j chi coric chaj bih take tare̱t chi banaric
eh chi je' re', re' hat-tak etichol tak richihiric wach haj wilic take tare̱t chi banaric. Ru̱c' re're' etic'acharic tak chi sak wach ac'acharic tak chiwach i Dios reh chi je' re' chipam i k'i̱j nac'olok cho rica'pech i Jesus re' Pahbamaj chi K'atal K'oric, ma'xta bih etik'ilmijic tak wi̱',
ru̱c' ta la' nak i to'bonic riyew aweh tak, eta nak tirirak tak chi xa c'ahchi' wo' abanam tak ribanaric i holohic laj no'jbal nc'uhtunic lok wi̱' chi coric wach ac'ux tak. Chi je' aj re' ti̱j niban chawi̱j tak, niban wo' niti̱j chi ru̱c' ano'jbal na̱c'uhtam tak lok chi quiwach take tinamit naribanam chi re' take re' enquik'or chi re' Dios k'e̱' lo̱k' eh chi nim wo' wach i to'bonic riban cho.
Re' take c'axquilal ric'ul i ma' Lu̱' ru'um rik'ormojic ribiral i JesusRe' chic yu'na was tak nicha̱k' aj niminel, re' hin nwa̱j nik'orom je aweh tak take k'oric wili reh chi na̱na'bem tak chi re' nic' pa' nimal take ti'c'axic xnic'ul lok, re're' xcamanic reh chi toco̱m chic take c'acharel nquich'ica̱' quic'ux chiri̱j i holohic laj c'uhbal nk'oric chiri̱j i Jesus.
Ru'um aj ti'c'axic re're', re' nic' pa' q'uihal take quicha'janic reh pa̱t nwih'ic wi̱' ajabe̱s k'atal k'oric, ch'i̱l take toco̱m chic aj cha'janel queht'alim chi re' riwi̱' chi wilqui̱n pan che̱', re' chi re' hin niban i c'uhbalanic chiri̱j Jesus.
Je' wo' chic, ru̱c' richoporic nic'ux niban chiri̱j i Jesus to̱b ta pan che̱' wilqui̱n, yohbal wach take kas kacha̱k' kich aj niminel wilque̱b ayu' pan tinamit Ro̱ma c'ahchi' wo' quich'ica̱b quic'ux chiri̱j i to'bonic riban i Jesus. Re' take re're', ma' quiyo'jic ta chic chi quiwach take aj ixowonel wach kaniminic, til c'ahchi' la' chic quik'orom riC'uhbal i Dios chi ma'xta so' quiyo'jic.
Re' cok ru' til pa ricorquil wilic take aj niminel re' ru'um chi til nca̱j nitobjic c'ahchi' quik'orom ric'uhbal i Jesus re' Pahbamaj chi K'atal K'oric, xa re' la' wilic wo' take toco̱m chic aj niminel re' to̱b ta nak ma' quiyo'jic ta chi rik'ormojic c'uhbal chiri̱j i Jesus, xa c'ahchi' quik'orom i c'uhbal re're' ru'um chi ti' quic'ux chiri̱j nic' wach camanic riban wu̱c' i Dios, on ru'um nca̱j chi ru̱c' i c'uhbalanic nca'n, eta nak nwih'ic wolic chi quixilac take aj niminel.
Re' take c'ahchi' quik'oric ric'uhbal i Jesus xa reh chi wolic nca̱j, re' take re' xa c'ahbilal wilic cho pan ca̱mna eh ru'um re' c'ahchi' quik'orom i c'uhbal reh nak chi enwih'ic i wolic chi quixilac take quich aj niminel. Ru̱c' nak enc'uluric chi je' re', chi queh ru' riman nak chic enoquic cho riti'quilal nic'ux ayu' pan che̱' re' tz'apalqui̱n wi̱'.
Raj la' take aj niminel je' ru̱c' c'ahchi' quik'orom ric'uhbal i Jesus ru'um chi nca̱j nitobjic, re' take re' til wilic c'axoj i̱b pan ca̱mna eh ru'um re' c'ahchi' quik'orom ric'uhbal i Jesus re' Pahbamaj chi K'atal K'oric to̱b ta chi ma' c'ahchi' ta chic qui̱n chi rik'ormojic i c'uhbal. Je' aj re' nca'n maj nquirak chiri̱j chi re' riwi̱' chi re' hin wilqui̱n pan che̱' ru'um chi hin pahbamaj cho chi rico'ljic ri̱j i holohic laj c'uhbal nk'oric chiri̱j i Jesus.
Je' re' k'uru' to̱b ta wilic take xa ti'quilal c'uxlis nca̱j quicojom pan wa̱mna, xa ma'xta wo' bih ra̱j rik'orom maj to̱b ta coric queh c'uhbalanic nca'n on to̱b ta xa banbal wi̱n nca'n, re' c'uhbal chiri̱j i Jesus re' Pahbamaj chi K'atal K'oric c'ahchi' rik'ormojic lok eh ru'um re' jenaj rinimal risukquil nic'ux nchalic. Ma' xa re' ta yu'na nsukbic nic'ux, xa narisukbic la' wo' nic'ux
ru'um weht'alim chi ru'um reh ati̱j na'n tak johtok chiwi̱j, re' Lok' laj Uxlabal tak'amaj cho wi̱n ru'um i Jesus re' Pahbamaj chi K'atal K'oric, naquirito'bem. Chi je' re' k'uru' re' nic'axquilal ncojoric cho naricamanic wi̱n chi nanitobjic ru'um i Dios.
Je' wo' chic, je' ricab til weht'alim chi re' ti'c'axic ncamanic wi̱n chi quintobjic ru'um i Dios, til ch'iclic wo' nic'ux i hin chi ma' ta nak chaj bih enic'uhtaj wi̱' niq'uixbilal chi ribanaric i ra̱j ma' ra̱j banaric. Ru'um aj re' yu'na to̱b ta wilqui̱n pan che̱', chi ma'xta so' niyo'jic xa nanik'orom wo' ric'uhbal i Jesus re' Pahbamaj chi K'atal K'oric maj ru̱c' rik'ormojic re're', til nwa̱j wo' chi nk'ormojic chi k'e̱' nim i rilok'il i Jesus yu'na chi cu c'achalqui̱n on to̱b ta chi hin chic camnak je.
Ru'um aj chi ma' weht'alim ta wi ayu' pan che̱' wilqui̱n naquinquimok je, re' wili nik'or aweh tak: Chi wi̱n hin, re' nye'bic reh nic'acharic re' wo' i Jesus re' Pahbamaj chi K'atal K'oric. Je' re' nok wi xinquimic je, k'e̱' wo' chic tare̱t chi wi̱n maj naniwih'ic ru̱c' i Jesus chi junpech.
Til coric, je' re' capewenic niban eh je' wo' quincapewenic wo' chic chiri̱j i wili: Wi cu equinc'acharic ayu' ra̱j rik'orom chi cu equincamanic chaxilac tak chi rik'ormojic ric'uhbal i Jesus. Je' wo', raj rik'orom chi cu wilic take je' ru̱c' equiniminic reh Jesus. Ru'um aj re' ma' nirak ta chiri̱j haj wilic i capew-bal tare̱t chi wi̱n, wi re' nchel chi c'achalqui̱n on re' chi equinquimic je.
Je' re' nik'or maj c'ul nak ru' nwa̱j i hin xa re' la' c'axic chi wi̱n rirakmajic chiri̱j haj wilic curman chi nanibanam. Nwa̱j nak chi naniquimic reh chi equino̱j wih'ok ru̱c' i Jesus re' Pahbamaj chi K'atal K'oric ru'um nok re' wih'ic ru̱c' ru', k'e̱' nponic chi niwach chiwach chi nanic'acharic ayu' wach ac'al.
Je' re' nok re' hin til cow ch'iclic nic'ux chi cu wilic nic'acharic ayu' wach ac'al. Je' re' niban maj weht'alim chi manlic chi re' riwi̱' nicahnic ch'i̱l niwih'ic chaxilac tak, re' chi naca̱t tak nito'bem reh chi re' hat-tak re' wilca̱t tak chipam i niminic xkac'uhtaj aweh tak cu enatik tak ju' i wih'ic eh chi je' re' cu enarak tak risukquil ac'ux tak nchalic ru'um i niminic wilca̱t tak wi̱'.
Je' wo' wilic wo' chic jenaj riwi̱' chi nanicahnic ayu' wach ac'al, re' aj i wili riwi̱': Chi re' hin eta nak quinelic je pan che̱', enak ti tiyoxonic tak johtok ru̱c' i Dios nachawilow tak chi wilqui̱n wo' chic chaxilac tak.
Curman chi pa ricorquil naribanjic i c'acharic to̱b ta nchel wilic ti'c'axicWas tak nicha̱k' aj niminel, chalok pe chi nina̱ pa' bih narichalic, xa ma'xta bih nwa̱j reh, re' la' curman chi re' hat-tak na̱c'acharic tak pa ricorquilal je' ricab ric'ul chi queh take aj niminel reh lok' laj holohic laj c'uhbal nk'oric chiri̱j i Jesus re' Pahbamaj chi K'atal K'oric. Wi je' re' na'n tak to̱b ta equino̱j on ma' equino̱j c'olok chi awiliric tak, re' hin xa nanibiram wo' abiral tak chi re' hat-tak xa c'ahchi' wo' ayeb ac'ux tak chi wih'ic pan jenaj wach c'uxlis chi rik'ormojic i holohic laj tijinic hoj tijimaj wi̱'. Je' wo', xa nanibiram ok wo' chi re' hat-tak c'ahchi' wo' ato'bem awi̱b tak chipam i cow laj camanic wilco̱j wi̱' je' ricab nca'n take sol chi nquito'bej qui̱b naqui'oquic chi k'ak'anic.
Re' hat-tak k'uru' c'ul chato'bej awi̱b tak eh ma̱yohbalej tak take quik'etbic pa̱m abe̱h tak maj re' ti'c'axic ncojoric cho chana̱ tak ncamanic xa c'uhtbal reh chi re' Dios narisacham quiwach take c'acharel re're' wi ma' nquijal wach quino'jbal. Ma' xa re' ta re', re' la' wo' ti'c'axic ncojoric chana̱ tak ncamanic chi c'uhtbal reh chi re' hat-tak na̱co'ljic tak eh re' aco'lbal tak re're' til wo' re' Dios nariye'bic aweh tak.
Je' re' k'uru' to̱b ta nak etiquicoj tak pan ti'c'axic take qui'oquic chi rik'eteric pan abe̱h tak, ma' tiyo'jic tak chi quiwach. C'olok pan ac'ux tak chi ru'um reh rito'bal xiyew aweh tak i Dios chi na̱camanic tak chiwach i Jesus re' Pahbamaj chi K'atal K'oric, curman chi na̱ch'ica̱b ac'ux tak chiri̱j i Jesus chi junelic, je' wo' chi na̱c'ulum tak i ti'c'axic ru'um reh ritahkaljic ru'
je' ricab xc'uluric wu̱c' ru̱c' i ti'c'axic xawilow tak cho chi xnic'ul najtir on je' ricab ru̱c' i ti'c'axic nabiraj tak chi wilqui̱n wi̱' hin yu'na.
Re' take aj niminel quic'am tz'eht reh i no'jbal xiban i kAja̱w JesusRe' hin weht'alim chi re' Jesus ncowsonic ac'ux tak chi xa wilca̱t wo' tak chipam i niminic. Weht'alim wo' chi k'e̱' sukquilal pan awa̱mna tak ru'um aweht'alim tak chic chi re' Jesus k'e̱' ti' tiric'raj tak. Je' wo' chic, weht'alim wo' chi re' Lok' laj rUxlabal i Dios c'ahchi' ricamanic chaxilac tak eh ru'um re' xa wilca̱t wo' tak pan jenaj wach c'uxlis chawibil awi̱b tak. Ma' xa ta re're' weht'alim je' la' wo' weht'alim chi wilic rinimal i c'axoj i̱b pan awa̱mna tak eh ru'um re' k'e̱' naquetelej tak quiwach take nca̱j tobjic.
Ru'um aj chi'nchel re're', re' hin k'e̱' nansukbic nic'ux awu̱c' tak, xa re' la' reh chi enmanlajic wach risukquil nic'ux nipahkaj aweh tak chi ticapewenok tak chiri̱j animinic chi xa jenaj wach riwi̱' acapew-bal tak. Je' wo', nipahkaj aweh tak chi chac'ax awi̱b tak chi xa jenaj c'axoj i̱b wilic cho pan awa̱mna tak. Reh aj chi na̱banam tak i pahkanic niban je aweh tak curman chi na̱wih'ic tak chi xa jenaj wach riwi̱' acapew-bal tak eh chi xa jenaj wach ac'ux tak.
Je' wo' chic nipahkaj chi naticapewenok tak chiri̱j ano'jbal tak, ma̱nimsaj awi̱b tak eh ma̱k'or wo' pan ac'ux tak chi re' hat-tak k'e̱' wo' chic awa'ric tak chi quiwach take toco̱m c'acharel. Re' la' hat-tak naticapewenok chiri̱j ano'jbal tak, chach'ubsaj wach ac'ux tak. Re' wili ra̱j rik'orom chi chiban chawach tak chi re' lok'il nquic'ul take toco̱m chic c'acharel nim ok wo' chic wach chiwach take lok'il nac'ul i hat-tak.
Chiri̱j take wili nipahkaj wo' aweh tak chi ma' hab wach aweh tak riyew ri̱b chi suk xa chi ribil ri̱b, chilow la' wo' nic' wach nachito'bej i ras richa̱k' reh chi re're' nariwih'ic wo' chi suk.
Ru'um aj wo' re' nwa̱j nik'orom aweh tak chi re' ano'jbal tak je' ok ricab i no'jbal xic'uhtaj i kAja̱w Jesus, chiri̱j ru' wilic jenaj bi̱ch nk'oric chiri̱j rino'jbal chi je' wili:
“Naxponic i k'i̱j chi xkajic cho wach ac'al,re're' to̱b ta nak jenaj wach rilok'il ch'i̱l Dios ar pan taxa̱j,ma' janc'al ta xik'ihtaj ri̱b chi re' rilok'il ye'o̱j nak reh ar pan taxa̱j ch'i̱l i Dios, ma'xta chic riye'eric reh.
Re' la' re' xicana̱' chi je' re' xc'uluric ru̱c'eh ru̱c' re're' xic'u'lej na̱ chi ma' nim ta ti wach i rilok'il xye'ericje' ricab rilok'il nye'eric reh jeno' aj camanom re' ma' nim ta ti wach ricamaj.Ma' xa re' ta ti re' xiban, xc'ulic la' wo' asjok ayu' wach ac'alchi xa je' ti ricab asjic riban jeno' xa hab wach c'acharel.
Nok c'acharic chic riban ayu' wach ac'al chi til je' ricab riwi̱' jeno' c'acharel,re're' chi xa ch'ublic wach ric'ux xa xibiraj wo' k'oric chiwach i Dios.Kacoj rehtal i xiban ru̱c' riquimic.Re're' xa xbirinic wo' k'oric to̱b ta nchel nariquimic wach curu̱seh xa xic'u'lej wo' na̱ re' xk'ormojic reh ru'um i Dios.
Ru'um aj rino'jbal re're', re' Dios xiyew reh jenaj lok'ilre' k'e̱' wo' chic nimal wach eh ma' hab ta chic jeno' wach wilic reh.Re' aj wili i lok'il re're':Nak'ormojok ribihnal, narik'ormojic wo' chi re're' Ajabe̱smaj re' i bihnal re're' nc'uhtunic lok wi̱'chi xa re' wo' re' wilic rajawric chi quina̱ chi'nchel tinamit, nqui rik'or i bi̱ch re're'.
Je' aj re' nik'or aweh tak chi re' Jesus xye'eric reh jenaj lok'il k'e̱' wo' nimal wacheh re' riwi̱' chi xye'eric reh i lok'il re're', reh chi nabirmijok ribihnal i Jesus chi Ajabe̱s,chi'nchel take wilque̱b pan taxa̱j ch'i̱l take c'acharel wilque̱b ayu' wach ac'al,ch'i̱l wo' take camnak re' mukulque̱b rehquen ac'al,enquixuc'a̱' qui̱b chiwach c'uhtbal rajawric wilic chi quina̱.
Je' wo' chic, re' riwi̱' chi xye'eric reh i lok'il re're'reh wo' chi nak'ormojok cu'um chi'nchel chi re' Jesus re' Pahbamaj chi K'atal K'oric, re're' Ajabe̱s chi quina̱,til narik'ormojic wo' chi re' Dios k'e̱' wo' chic rinimal wach rajawric.
Re' Dios c'ahchi' ricamanic pan ca̱mna take aj Pili̱po xa re' wo' quinimem cho i JesusHat-tak wich aj niminel re' k'e̱' ti' tiwic'raj tak, chiri̱j chic ripahkaljic aweh tak chi re' ano'jbal tak naribanam chi je' ok ricab rino'jbal i kAja̱w Jesus, yu'na chi ma' wilqui̱n ta chic chaxilac tak nipahkaj aweh tak chi tibirinok tak k'oric je' ricab wo' xa'n tak cho nok cu wilqui̱n cho chaxilac tak. Cha'n wo' tak ribanaric i nanik'orom wili: Chi c'ahchi' achopom ac'ux tak chiri̱j i camanic xip'ut i Dios pan awa̱mna tak naxatrico'lej tak, chatik tak ju' riye'eric rilok'il i Dios pan ac'acharic tak.
Je' re' nik'or aweh chi na̱banam tak maj xa re' wo' cho naxatco'ljic tak re' Dios c'ahchi' ricamanic pan awa̱mna tak reh chi ru̱c' i rito'bal riyew cho chana̱ tak ena'n tak eh enawa̱j tak ribanaric i nic' pa' nimal ra̱j i Dios chi na̱banam tak.
Nok nik'orom chic lok re're', yu'na nwa̱j wo' nipahkam aweh tak i wili: Ma̱ban aweh tak i no'jbal chi xa tibech'ic tak je' wo' chi xa tiwolic tak cu̱c' take awich aj niminel tak.
Wi xa'n tak je' ricab xnik'or aweh tak, na̱c'acharic tak chi ma'xta jeno' mahc chana̱ tak eh chi je' re' ma'xta riwih'ic k'ilo̱j chana̱ tak, je' la' wo' naric'uhtunic chi re' hat-tak, hat-tak rac'u̱n rixk'u̱n i Dios. Re're' riwi̱' chi c'ahchi' ac'acharic tak chi ma' ch'uwa'rsamaj ta nech' ok wach ano'jbal tak chi quixilac take c'acharel quic'acharic chiwach take k'i̱j yu'na. Chi quixilac take c'acharel re're', wilic take ma' holohic ta quino'jbal nquic'uhtaj lok eh ar nc'utunic chi ma' holohic ta quibanic. Chi quiwach aj take c'acharel re're' k'uru' na̱c'uhtam wo' tak lok riholonquilal ano'jbal tak chi manlic je' ricab nok nc'uhtunic cho quisakomil take ch'imi̱l pa rik'ekomil ak'ab.
Yu'na je' wo' nipahkaj wo' aweh tak chi xa eli̱c wo' chak'or tak i lok' laj c'uhbal re're', re' nanquic'ul take c'acharel riban chi ac' chic c'acharic. Je' re' nipahkaj je chi na̱banam tak reh chi nasoljok wo' chic cho i Jesus re' Pahbamaj chi K'atal K'oric, re' hin equinwih'ic chi xa suk chic nic'ux nanwilow chi awu̱c' tak xc'uluric je' ricab nc'uluric ru̱c' jeno' aj ajamanel. Je' re' nik'or maj je' ricab ru̱c' aj ajamanel re' cow laj camanic riban chi ajamanic ma' no̱j ta chi k'e̱b naricohlaj wach i ajamanic re're', je' wo' re' awu̱c' tak re' cow laj camanic xniban chi ac'uhbaljic tak ma' xo̱j ta wo' chi k'e̱b, til xatrito'bej la' chipam ac'acharic tak.
Chi je' aj re', yu'na enik'or wo' aweh tak i wili: Re' hin k'e̱' nsukbic nic'ux awu'um tak maj to̱b ta c'ahchi' ac'ulum tak ti'c'axic je' ricab wo' c'ahchi' nic'ulum i hin, xa c'ahchi' wo' ach'ica̱b ac'ux tak chiri̱j i Jesus eh xa camanic wo' na'n tak chiwach.
Je' ricab hin chi k'e̱' sukquil nic'ux til je' ok wo' re' i hat-tak sukbok wo' ac'ux tak.
Re' Timote̱yo nariponic cu̱c' aj Pili̱po wi je' re' ra̱j i DiosHat-tak wich aj niminel, wi re' kAja̱w Jesus ra̱j chi re' Timote̱yo narojic awu̱c' tak, re' hin ch'iclic nic'ux chi re're' naribanam chi xa loq'uil ti enitak'a̱' je awu̱c' tak reh chi eto̱j ric'raj tak cho nic' wach wilca̱t pan animinic tak eh chi je' re' ewo' nsukbic nic'ux i hin ru̱c' pa' bih naric'ulic rik'orom wi̱n chawi̱j tak.
Re' hin xnichih wach i Timote̱yo chi narojic awu̱c' tak ru'um chi ma' hab ta chic wach ncapewenic chawi̱j tak je' ricab riban ru'. Ru'um chi re' Timote̱yo riban jenaj wach rino'jbal wu̱c' chi capewenic chawi̱j tak pan animinic,
re're' ma' je' ta ricab take toco̱m chic waj to'o̱l re' xquitik'a̱' wach pan quic'ux chi ma'xta cojic ar Pili̱po. Chi'nchel take re're' xa re' wach risiq'uiric haj wilic nponic chi quiwach nca̱j ca'nam, ma' re' ta nchel i haj wilic ra̱j i Jesus re' Pahbamaj chi K'atal K'oric.
Re' hat-tak enarak tak chiri̱j chaj bih c'ahchi' nik'orom je maj aweht'alim wo' tak chic rino'jbal i Timote̱yo chi re're' je' ricab nok jeno' ac'unbe̱s rito'bej i raja̱w chipam take rilahtz'il, je' wo' re' nitobjic c'ahchi' ribanam chipam ricamaj i Dios chi rik'ormojic i c'uhbal chiri̱j i Jesus.
Je' aj re' ru' re' hin ch'iclic nic'ux chi nanitak'a̱b je i Timote̱yo awu̱c' tak chi awiliric tak. Re' cok ru' ma' ja' xta pe nitak'a̱b je cu rehtal nina'bej pe chaj bih nanicahnic wi̱' ayu' pan che̱'.
Chi je' aj re' ru'um chi ma' ja' nina'bej ta pe chaj bih nanicahnic wi̱', re' hin xnicapaj ri̱j chi curman chi nanisolq'uim wo' chic je awu̱c' tak chi pe̱t i Epapori̱to re' wich aj niminel eh waj to'o̱l wo' chipam ricamaj i Dios chi aj k'orol riC'uhbal. Re're' aj ye'ol wo' ric'ux chi rico'ljic ri̱j kaniminic je' ricab riban jeno' sol chi rico'ljic ri̱j ritinami̱t. Re' kich aj niminel re're', re' xatak'a̱' tak cho wu̱c' chi naquirilom ru̱c' take pa' bih nwa̱j chipam nic'acharic ayu',
til k'e̱' wo' chic ra̱j rilom awach tak chawunchelal ru'um nok k'e̱' naxti'bic pa ric'ux chawi̱j tak ru'um wo' reh capewenic xoquic cho awu̱c' tak naxabiraj tak ribiral chi re're' xyowabjic.
Til coric wo' chi je' re' chi xyowabjic eh ru'um i riya'bilal q'uisi̱n nak ma' xquimic je xa re' la' re' kAja̱w Dios xiquetelej cho wach chi ma' xicana̱' ta chi xquimic je. Ma' xa re' ta wo' re' xqueteljic wach ru'um i Dios, xqueteljic la' wo' cho niwach i hin reh chi re' riti'quil nic'ux wilic ma' xmahsjic ta wach ru̱c' riquimic.
Chi xa wajwam aj chic wach chi narojic awu̱c' tak, re' hin xa chi yu'na ti c'ahchi' wo' chic nitak'a̱b je i Epapori̱to chi awiliric tak. Nachawilow wo' tak chic wach, nipahkaj aweh tak chi sukbok ac'ux tak ru̱c', chi je' re' ewo' nkajic so' wach ritz'irquil pa nic'ux re' nchalic chi capewenic chawi̱j tak ru'um reh capewenic na'n tak cho chiri̱j i Epapori̱to.
Chi je' wili k'uru' chacuy chac'ul tak i wich aj niminel re're' je' ricab ric'ul chi keh chi enka'n i hoj aj niminel reh kAja̱w Jesus chi ric'uluric jeno' kich aj niminel ru̱c' sukquil c'uxlis. Je' wo' nok wilic chic chaxilac tak chalok'mej tak i kich aj niminel wili je' wo' ricab na'n tak cu̱c' take c'acharel quitak'abjic je awu̱c' tak.
Je' re' nipahkaj chi na̱banam tak maj re're' q'uisi̱n nak ma' xquimic ru'um i camanic xtak'abjic rik'ormojic reh ru'um i Jesus re' Pahbamaj chi K'atal K'oric. Je' wo' chic, re're' xicoj pan yohbalil ric'acharic naxchalic pan ajelow-bal hat-tak chi nitobjic chipam take pa' bih nwa̱j ayu' ru'um chi chawunchelal hat-tak ma' xa'n ta tak canar chalic chi nitobjic pa nic'axquilal.
Re' pahbanic c'uxlis chiri̱j i JesusHat-tak wich aj niminel, re' hin nik'orom chic aweh tak take k'oric chi ma' nti'bic pan ac'ux tak. To̱b ta c'olok lok pa' bih ti'c'axic chana̱ tak, re' la' hat-tak xa suk ok wo' ac'ux tak ru'um chi re' kAja̱w Dios wilic awu̱c' tak. Yu'na chi c'ahchi' nitz'ihmbam je aweh tak take k'oric wili, nwa̱j wo' chic nik'orom je aweh tak jenaj chic k'oric. To̱b ta oxpech nanibanam rik'ormojic aweh tak ma' eta quinch'i'tjic chi ribanaric ru'um nok weht'alim chi til camanel aweh pan animinic tak.
Re' aj take k'oric wili oxpech rik'ormojic nanibanam je aweh tak: Chaco'lej awi̱b tak! Til chaco'lej awi̱b tak! Eh til wo' chic chaco'lej awi̱b tak chi quiwach take c'ahbil laj c'uhbalanel re' nquicapaj chi re' take quiniminic reh Dios riwi̱' chi queh chi narik'ataric lok ritz'uhmal na̱ quic'achanbal. Re' take c'uhbalanel re're', xa je' quicab take josk' laj tz'i' chi xa ti'c'axic nquicoj wi̱' take c'acharel nquitiw.
Je' wo' chic, re' take re' nquik'or chi ritinami̱t Dios take xa ru'um chi nquicoj quibihnal chi aj nimem take reh rik'ataric lok ritz'uhmal na̱ quic'achanbal. Coric chi wilic quibiral chi je' re', xa re' la' ru' re' ricorquilal ma' je' ta re' maj re' hoj re' kojlok'onic reh Dios ru̱c' rito'bal i Lok' laj Uxlabal re' aj hoj wilco̱j chi manlic ritinami̱t. Ru'um aj re' ma' re' ta chic china̱ i pa' bih nbanaric china̱ ac'al wili nkach'ica̱' kac'ux, chiri̱j la' Jesus ch'iclic kac'ux chi suk kac'ux.
Chi je' aj re' rich'iquinjic kac'ux nka'n, xa ta nak re' hin ch'iclic nic'ux china̱ i pa' bih nibanam chipam nic'acharic, to̱b ta nak wilic riwi̱' chi enich'ica̱' nic'ux china̱ re're'. Je' re' nik'or maj wi ta nak wilic jeno' c'acharel xich'ica̱' ric'ux china̱ take pa' bih ribanam chipam ric'acharic, re' nak hin enicoj wi̱b chi pe̱t be̱h.
Re' riwi̱' chi je' re' nik'or, re' i wili: Re' hin nok wilic wi̱n wahxaki̱b k'i̱j re' take nitu̱t waja̱w xquik'at lok ritz'uhmal na̱ nic'achanbal ru'um chi je' re' rik'or i C'uhbal Ye'o̱j reh Moyses. Je' re' k'uru' pa niti'jolal wilic i rehtalil chi hin ca̱' qui'sil take cho aj hewre̱yo eh chi ar xchalic nija'quil cu̱c' take ra̱' ri'sil cho ma' Wenjamin re' jenaj queh rac'u̱n i ma' Israhel. Je' re' k'uru' re' hin til wo' hin manlic aj hewre̱yo chi coric eh xinwih'ic wo' pan quicomonil take cow laj aj niminel reh C'uhbal Ye'o̱j reh Moyses. Chi je' re' cow nak nik'or chi narinimjic take k'oric tz'ihmbimaj chipam i c'uhbal re're'.
Re' wo' re' riwi̱' chi re' hin k'e̱' wo' chic xwa̱j chi re' take toco̱m chic c'acharel xquinimej ta nak i C'uhbal Ye'o̱j reh Moyses eh ru'um re' xwixowej cho quiwach eh xniban cho ti'c'axic queh take moloj wach aj niminel chiri̱j i Jesus ru'um nok xnicapaj chi re' take re' c'ahchi' quik'ihtam qui̱b chiwach i c'uhbal re're'. Je' re' ajic re' C'uhbal Ye'o̱j reh Moyses re' xiyew cho Dios keh hoj ra̱' ri'sil ma' Israhel reh chi coric kawach chiwach, re' hin xninimej chi manlic eh ma' hab ta wach jeno' enk'oric wi̱n chi wilic ta nak xnik'ihtaj wi̱' wi̱b chiwach i c'uhbal re're'.
Coric, til je' nak re' cho riwi̱' nic'acharic raj yu'na chi'nchel take re', re' wilic nak cho riwa'ric chi wi̱n, ma'xta chic nech' ok riwa'ric chi niwach ru'um chi niyew nic'ux chi ric'axmajic i Jesus re' Pahbamaj chi K'atal K'oric.
Chi je' aj re', re' chic rinabjic wach chi manlic i Lok' laj Ajabe̱s Jesus re' nchopbic cho nina̱ i hin, re' chic re' wilic riwa'ric chi niwach eh ru'um re' xnik'eb lok ri̱j nic'ux chi'nchel no'jbal niq'uihsaj nak cho wi̱' wi̱b najtir k'i̱j. Re' no'jbal re're' xiban xa je' na ricab jeno' mok'al chi wi̱n ru'um chi re' chic nwa̱j yu'na, re' chic ritahkaljic i Jesus re' Pahbamaj chi K'atal K'oric.
Yu'na k'uru' re' hin nwa̱j wih'ic pan jenaj wach c'uxlis ru̱c' i Jesus maj wi wilqui̱n chic pan jenaj wach c'uxlis ru̱c', ra̱j rik'orom chi c'ahchi' nic'amam na̱ i no'jbal nchalic ru̱c' i Dios eh ma' re' ta chic i no'jbal nic'am nak cho na̱ i hin. Re' no'jbal nic'am nak cho na̱, rik'or chi riwi̱' chi wi̱n chi naric'amaric na̱ i C'uhbal Ye'o̱j reh Moyses. Ra̱j i no'jbal nchalic ru̱c' i Dios re' xnirak i hin ru̱c' rich'iquinjic nic'ux chiri̱j i Jesus re' Pahbamaj chi K'atal K'oric, rik'or chi riwi̱' chi wi̱n chi nanich'ica̱b nic'ux chiri̱j ru'.
Je' re' ajic re' hin nich'ica̱' nic'ux chiri̱j i Jesus maj nwa̱j chi pa nic'acharic enwih'ic je' wo' chi enwih'ic pa nic'acharic i rinimal wach rajawric i Dios re' xucsunic reh Jesus chi quixilac take camnak. Chiri̱j lok re're' nwa̱j chi wi eta nak nc'ulic lok i ti'c'axic chi nina̱ ru'um ritahkaljic i Jesus niban, tikilqui̱n chi ric'uluric je' ricab xiban i Jesus naxc'ulic lok ti'c'axic china̱. Je' wo' chic je' ricab xiban naxquimic wach curu̱s re're' til tiklic chi ric'uluric re're', re' hin tikilqui̱n wo' chi naniquimic wi ru'um reh ritahkaljic i Jesus riwi̱' chi wi̱n chi je' re' enc'uluric wu̱c'.
Wi je' re' xc'uluric wu̱c', weht'al wo' chi re' Jesus naribanam chi nawuctic wo' chic cho chi quixilac take camnak.
Re' ye'o̱j c'uxlis chi ribanaric i no'jbal je' ricab rino'jbal i JesusRu̱c' xnik'or lok re're' ma' nwa̱j ta nik'orom chi wilic ta nak chic nino'jbal je' ricab i Jesus. Je' wo' ma' c'ahchi' ta nik'orom chi xa coric ta nak chic niwach chi manlic je' ricab ru'. Re' c'ahchi' nik'orom was tak nicha̱k', re' chi re' hin c'ahchi' nicowem nic'ux chi re' nino'jbal naribanam je' ricab rino'jbal i Jesus re' Pahbamaj chi K'atal K'oric, ru'um nok re're' ra̱j chi re' nino'jbal naribanam je' ricab i rino'jbal ru' eh ru'um re' xirico'lej.
Was tak nicha̱k' aj niminel, je' ricab wilqui̱n hin yu'na ma' nicapaj ta chi xnirak ta nak chic pa̱m i no'jbal je' ricab ra̱j i Jesus chi nanibanam xa re' la' haj wilic niban yu'na re' chi c'ahchi' wic'sam lok ri̱j nic'ux haj wilic take no'jbal xniban cho najtir k'i̱j eh china̱ chic i no'jbal wilic je chi niwach ru'um i Jesus, re' chic re' c'ahchi' nitahkem ri̱j yu'na.
Je' re' ajic je' ricab riban jeno' aj ajamanel nanoquic je chi ajamanic xa re' chic i ye'a̱b haj nariponic wi̱' wilic pa ric'ux ru'um ra̱j ribanam canar jeno' risi̱, je' wo' re' niban i hin. Yu'na xa re' chic risiq'uiric i no'jbal je' ricab ra̱j i Jesus xa re' chic re' wilic pa nic'ux maj re' riwi̱' chi xinyuk'unjic cho ru'um i Dios je' wo' chi xinco'ljic ru'um i Jesus, re' chi nanic'ulum i no'jbal re're' je' ricab jeno' si̱.
Je' re' k'uru' was tak nicha̱k', chi kunchelal i hoj nic' q'uihal rijeb chic i kano'jbal chipam i kaniminic, curman chi naka'nam keh i no'jbal ra̱j i Jesus chi naribanaric je' ricab i nik'orom aweh tak chiri̱j i no'jbal re're'. Tz'a̱b ru' wi wilic jeno' aweh tak ma' je' ta ricab nicapew-bal i ricapew-bal ru', ta wo' re̱t chi wi̱n ru'um nok re' Dios ru̱c' i Lok' laj rUxlabal naric'uhtam aweh tak haj wilic i coric laj no'jbal ra̱j banaric.
Re' cok ru' wi je' aj re' xiban i Dios, chac'am tak na̱ i pa' bih ric'uhtaj aweh tak. Je' re' nik'or chi na̱banam tak maj re' ra̱j i Dios re' chi nic' pa' wach i niminic c'ahchi'co̱j chiwach ru̱c' ric'amaric na̱ ric'uhbal, re' wo' re' ra̱j chi enkatik ju' ribanaric.
Je' re' ajic hat-tak wich aj niminel, chac'am tak tz'eht reh i no'jbal xniban cho chaxilac tak eh chatijej wo' aweh tak i quino'jbal take awich aj niminel tak c'ahchi'que̱b chi c'acharic je' ricab c'acharic xniban cho chaxilac tak. Je' re' nok nipahkam aweh tak chi ma' riban acapew-bal tak je' ricab quino'jbal take chucul laj aj niminel.
Re' riwi̱' chi je' re' nik'or aweh tak ru'um chi chaxilac hat-tak k'e̱' chic take chucul aj niminel wilque̱b. Je' ricab q'uih chic pech nik'orom cho aweh tak chi chayohbalej awi̱b tak chiwach quino'jbal, yu'na c'ahchi' nica'pechem je rik'ormojic aweh tak chi njik'jitic i wa̱mna ru'um nok re' take aj niminel re're' nquik'or chi c'ahchi' quitahkem rik'orbal i Dios, xa re' la' ru' ru̱c' i quino'jbal nquic'uhtaj lok chi aj k'etol take wach i c'uhbal nk'oric chiri̱j chi re' Jesus re' Pahbamaj chi K'atal K'oric xquimic wach curu̱s chi kaco'ljic i hoj.
Chi je' aj re' quino'jbal i take c'acharel re're', pan junelic ti'c'axic c'ahchi' quicora̱b je. Je' re' nik'or maj je' ricab chi wilic take nquicoj quitiyo̱x chi quiwach eh nquiyew quic'ux chi rilok'onjic wach, re' take chucul laj niminel re' nquiyew wo' quic'ux chiri̱j i xa pa' jaric i mahc ripahkaj cho i co̱k quik'ab. Ru̱c' i c'ahbilal nca'n, q'uix'ic la' nak chic naroquic cho queh xa re' la' chi rijelow-bal re're', riq'uihsjic chic qui̱b nca'n ru̱c' i ma' holohic ta laj quibano̱j. Ru'um aj re' nik'or aweh tak chi re' take chucul laj niminel re're', xa re' i no'jbal nca'n ribanaric take c'acharel china̱ ac'al wili, xa re' wach re' nca'n ribanaric
ra̱j la' hoj re' kanimem i Jesus ma' re' ta chic hoj reh na̱ ac'al wili, xojricoj la' i Dios chi hoj ritinami̱t chi nakawih'ic ar pan taxa̱j. Ru'um aj chi hoj chic ritinami̱t i Dios, yu'na c'ahchi' kuy'em risoljic cho pan taxa̱j i Lok' laj Ajabe̱s eh kajco'lonel Jesus re' Pahbamaj chi K'atal K'oric.
Ru̱c' rinimal rajawric xye'eric ru'um Ajabe̱s Dios chi narich'ukum k'oric chi quina̱ chi'nchel wilque̱b pan taxa̱j ch'i̱l wo' nic' nimal wilque̱b china̱ ac'al wili, re' Jesus narijalam wach i kati'jolal wilco̱j wi̱' yu'na chi cu pan quimic ki̱j eh chi je' re' nariyeb keh jenaj toco̱m chic kati'jolal je' ricab riti'jolal ru' chi ma'xta chic rojic pan quimic.
Ma' ra̱j ta c'ulmujic toco̱m chic c'uhbalChi je' aj wili hat-tak lok' laj wich aj niminel re' k'e̱' ti' tiwic'raj tak, yu'na til tinik'il tak je chi na̱tikim tak ju' rich'iquinjic ac'ux tak chiri̱j i Jesus. Wi je' re' na'n tak, xa eli̱c wo' narisukbic pa nic'ux awu'um tak eh je' wo' ru'um reh nisi̱ nanic'ulum ru̱c' i Dios ru'um nicamaj xniban awu̱c' tak je' ricab nok jeno' aj ajamanel ncojoric jenaj chiho̱j wach cotomaj ri̱j k'ab che̱' xoybal wach na̱ rehtalil chi re're' xponic chi pe̱t be̱h reh pajoj i̱b chi ajamanic.Hat-tak wich aj niminel re' k'e̱' ti' tiwic'raj tak, re' hin k'e̱' nak nwa̱j chi nawojic ca̱t nik'o'rem tak cho
xa re' la' ru' ru'um chi ma' niban ta canar ojic, yu'na jenaj ato'bil nwa̱j nipahkam je queh take wich aj niminel re' ti Ewo̱rya ch'i̱l i ti' Si̱ntique. Re' ato'bil wili, re' chi naca'nam wo' chic chi xa jenaj wach quic'ux chipam rinimjic i Jesus maj yu'na ma' nquic'am ta qui̱b chipam i quino'jbal chi niminic.
Nok nipahkam chic re're', re' chic take wili toco̱m pahkanic niban je aweh tak: Xa suk ok wo' ac'ux tak chi junelic ru'um chi re' kAja̱w Dios wilic awu̱c' tak eh re' hin ma' eta quinch'i'tjic chi rica'pechjic rik'ororic wo' chic je aweh tak chi narisukbic ac'ux tak.
Je' wo', til c'uhtunok wo' lok ru̱c' ano'jbal tak chi hat-tak chak'lam cu̱c' chi'nchel, ru'um chi re' Jesus xa wilic wo' ku̱c' i hoj aj niminel.
Je' wo', nipahkaj aweh tak chi ma' chi bih no̱j wi̱' acapew-bal tak chiri̱j xa pa' bih jaric china̱ wach ac'al wili, re' la' cha'n tak chak'or tak johtok reh Dios haj wilic ac'axquilal tak eh nacha'n tak johtok apahkanic tak xa wilic ok wo' tioxonic pan awa̱mna tak ru̱c' i Dios.
Chapahkaj aj tak reh Dios atobjic tak eh re're' nariyeb cho aweh tak. Je' wo', ru'um chi re' hat-tak ch'iclic ac'ux tak chiri̱j i Jesus, re' Dios nariyeb wo' cho aweh tak i sukquil c'uxlis re' nariwih'ic pan awa̱mna tak nok wilic ac'axquilal tak to̱b ta nchel ma' narak ta tak chiri̱j chaj bih riwi̱' nok re' Dios xiyew cho chana̱ tak re're'. Je' re' cha'n tak k'uru' reh chi re' sukquil c'uxlis na̱c'ulum tak re're' narito'bonic aweh tak chi ench'ihquic awa̱mna tak eh chi ma' eta nyoj acapew-bal tak.
Re' riholonquilal laj no'jbal ra̱j i Dios chi naca'nam take aj niminelWas tak nicha̱k' aj niminel, tic'acharok tak ru̱c' holonquilal laj no'jbal reh chi ru'um reh no'jbal na'n tak enye'eric rilok'il i kAja̱w Jesus. Je' ok wili c'acharic cha'n tak: Pa ricorquil laj no'jbal, pan tz'iro̱j wach capew-bal. Je' wo', pan sak wach c'acharic tiwih'ok tak eh c'ul wach ok lok achak'lamil tak. Til la' ok pa̱m pe̱t k'oric wilic abiral tak chi holohic ano'jbal tak eh chi'nchel nic' pa' nimal na̱banam tak re' naric'uhtunic lok chi quiwach i tinamit chi coric wach acapew-bal tak, re' ok re' chacapaj tak lok ribanaric.
Je' re' k'uru' re' hat-tak chatik tak ju' ribanaric je' ricab rik'or i tijinic c'uhtumaj aweh tak wu'um, re' ma' xa re' ta xnic'uhtaj aweh tak ru̱c' k'oric je' la' wo' xawilow tak ru̱c' nino'jbal naxinwih'ic chaxilac tak. Ru̱c' chi je' re' ena'n tak, re' Dios re' nye'bic cho sukquil c'uxlis nariwih'ic awu̱c' tak chi junelic.
Re' ma' Lu̱' ritioxej je i si̱ xca'n cho take aj Pili̱poWas tak nicha̱k' aj niminel yu'na re' chic i k'oric chiri̱j asi̱ xayew tak wi̱n re' chic re' nanik'oric chiri̱j. Re' hin k'e̱' nitioxej johtok i kAja̱w Dios ru'um re're'. Ru̱c' asi̱ xatak'a̱' tak cho wi̱n, jenaj wo' chic pech xarak tak nic' wach nitobjic na̱banam tak cho maj re' hin weht'alim chi til wilic nak pan awa̱mna tak chi naqui̱nato'bem tak xa re' la' ja' narak ta nak tak nic' wach riwi̱' na̱banam tak cho.
Ru̱c' xnik'or lok wili ma' ra̱j ta rik'orom chi nok xinwih'ic chi ma'xta bih wilic wi̱n, xinwih'ic ta nak chi xa ntz'iric chic pa nic'ux. Ma'xta! Re' hin ma' xniban ta chi ntz'iric pa nic'ux maj xnitijej i c'acharic chi suk nic'ux to̱b ta suk wilqui̱n on c'axic niban.
Je' re' ajic weht'alim nic' wach c'acharic chipam niba'il je' wo' i c'acharic nok chi'nchel wilic cho wi̱n maj re' Dios xic'uhtaj wi̱n nic' wach naquinc'acharok chi suk nic'ux pan niba'il on nok chi'nchel wilic cho wi̱n. Je' re' k'uru' xa haj ye'a̱b quinwih'ic wi̱' je' ricab nok cuyuj wi'c niban on nok ma' nc'uhlic ta chic i pa' bih wilic cho wi̱n, re' hin xnitijej nic' wach naquinc'acharok chi suk nic'ux.
Chi je' aj re' riwi̱' nic'axaric niban, xa pa' bih npahkaljic wi̱n chi ribanaric ricamaj i Dios, chi'nchel niban canar ribanaric ru'um nok re' kAja̱w Jesus riyew wansil chi ribanaric haj wilic ra̱j i Dios.
Hat-tak wich aj niminel, nok re' hin nik'or chi weht'alim wi̱n i c'acharic pan niba'il je' wo' nok nik'or chi chi'nchel wilic wi̱n, ma' ra̱j ta rik'orom chi ma' ta nak nicoj pa riman i to'bonic xa'n tak cho wi̱n. Ma'xta! Re' hat-tak jenaj la' rinimal c'axo̱j xa'n tak cho wi̱n naxinato'bej tak cho chipam take nic'axquilal c'ahchi' nak wiq'uic wi̱'. Ru'um aj re' nik'or chi k'e̱' holonquilal xa'n tak wi̱n.
Was tak nicha̱k' aj niminel aj Pili̱po, re' xa'n tak cho wi̱n re're' cu wilic pan ac'ux tak, ma' je'? Re' hin til cu wilic pa nic'ux take k'i̱j re're' naxnip'ut rik'ormojic i c'uhbal chiri̱j i Jesus chaxilac tak, nic' wach naxinato'bej tak nok tikilqui̱n nak chic chi nawelic cho chipam i yuk'ul Masero̱nya re' wilic wi̱' atinami̱t hat-tak aj Pili̱po. Chiwach take k'i̱j re're' ma' hab ta chic jeno' moloj wach aj niminel xto'bonic wi̱n, xa re' la' ti acomonil hat-tak xamol wach atumi̱n tak chi nitobjic chipam ricamaj i Dios.
Ma' xa junpech ta xinato'bej tak, ca'pech la' xinato'bej tak ar pan tinamit Tesalo̱nica naxatak'a̱' tak je tumi̱n re' xamol tak wach lok'bal pa' bih wi̱n.
Je' re' was tak nicha̱k' aj niminel, re' hin k'e̱' nsukbic i wa̱mna ru̱c' take asi̱ xayew tak cho wi̱n re' cok ru' re' hin ma' c'ahchi' ta nik'orom re're' ru'um chi nwa̱j ta nak chi re' hat-tak xa eli̱c wo' na̱yeb tak cho nisi̱. Ma'xta! Haj cok wilic til nwa̱j chawi̱j hat-tak, re' chi re' Dios eriyew cho rinimal ricuse'sbal chana̱ tak eh chi wilic ok toco̱m chic c'axoj chaxilac hat-tak je' ricab abanam tak cho wi̱n.
Je' re' k'uru' was tak nicha̱k' aj niminel, yu'na c'ahchi' nitz'ihmbam i hu̱j wili chi je' na jenaj rehtalil chi xnic'ul i to'bonic xa'n tak cho wi̱n, re' xic'am cho wi̱n i Epapori̱to. Ru̱c' i to'bonic re're' yu'na chi'nchel wilic wi̱n, xa niq'uic la' wo' chic na̱ eh ru'um aj re' yu'na ma'xta bih ma' ta nak wilic wi̱n. Junpech wo' chic was tak nicha̱k', nik'or aweh tak chi til k'e̱' nitioxej aweh tak i to'bonic re're', re' je' na ricab jenaj si̱ nim wach xayew tak chiwach i Dios eh re're' xic'ul cho aweh tak chi je' ricab jenaj si̱ k'e̱' nc'ohnic chiwach.
Je' wo' nik'or aweh tak chi je' ricab nok re' hat-tak xayew tak nito'bal, je' wo' re' i kaDios re' aj ehchenel reh rinimal wach bihomal ar pan taxa̱j, nariyeb cho riman ric'axbal chana̱ tak nok chi'nchel ok wilic cho aweh tak on nok ma'xta bih wilic aweh tak, ru'um chi re' hat-tak xach'ica̱' ac'ux tak chiri̱j i Jesus.
Was tak nicha̱k' aj niminel ru̱c' chi'nchel wili, re' hoj til kayew wo' tak rilok'il i Dios chipam kac'acharic chi junelic i k'i̱j. Je' ta nak re'.
Re' cohlsbal wach i hu̱j wiliChipam i hu̱j wili c'ahchi' wo' nitak'a̱b je risukquilal ac'ux chi'nchel hat-tak wich aj niminel reh Jesus wilca̱t tak ar Pili̱po. Re' take kas kacha̱k' aj niminel wilque̱b wu̱c' chi to'bonic, nquitak'a̱' wo' je risukquil ac'ux tak.
Je' wo' take c'acharel quipatanic ayu' re' aj niminel chic take, c'ahchi' wo' quitak'a̱b je risukquil ac'ux tak eh re' til cow nquipahkaj chi je' re' naribanaric je aweh tak, re' take aj camanom pa ripa̱t i k'atal k'oric aj Ro̱ma re' take xquinimej wo' i kAja̱w Jesus.
Je' re' k'uru' was tak nicha̱k' aj niminel re' ta nak rato'bil i Lok' laj Ajabe̱s Jesus re' Pahbamaj chi K'atal K'oric wih'ok awu̱c' tak chipam animinic tak.
Re' hu̱j xitz'ihmbaj i ma' Lu̱' queh niminelAj Colo̱saRe' c'alenenic riban je ma' Lu̱' queh niminel aj Colo̱saRe' hin ma' Lu̱', re' Jesus re' Pahbamaj chi K'atal K'oric, re're' xiripahba̱' chi aj k'orol riC'uhbal ru'um nok je' re' camanic xa̱j i Dios chi nanibanam chiwach. Chi je' aj re', re' hin ch'i̱l i kich aj niminel Timote̱yo ribihnal, c'ahchi' nitz'ihmbam je i hu̱j wili
aweh hat-tak lok' laj kich aj niminel wilca̱t tak ar Colo̱sa, re' nach'ica̱' ac'ux tak chiri̱j i Jesus. Re' aj wili c'alenenic niban je: Re' ta nak rato'bil eh je' wo' i sukquil c'uxlis riyew cho kAja̱w Dios ch'i̱l i Lok' laj Ajabe̱s Jesus re' Pahbamaj chi K'atal K'oric, re' ta nak re' wih'ok pan ac'acharic tak.
Re' ritioxjic johtok i Dios chiri̱j quiniminic take aj Colo̱saRe' hin naniban niti̱j chawi̱j tak, xa eli̱c wo' nitioxej johtok i Dios re' rAja̱w i kAja̱w Jesus re' Pahbamaj chi K'atal K'oric
ru̱c' take nibiraj chiri̱j acapew-bal tak. Je' re' nik'or maj nibiraj chi re' hat-tak cow choplic ac'ux tak chiri̱j kAja̱w Jesus eh je' wo' nic' wach nachak'lamej awi̱b tak cu̱c' chi'nchel take aj niminel.
Re' riwi̱' chi je' re' na'n tak ru'um chi xa cow chic nach'ica̱' ac'ux tak chiri̱j ric'u'ljic i cuse'sbal re' xitik'a̱' cho wach i Dios chi na̱c'ulum nok wilca̱t tak chic ar pan taxa̱j. Nic' wach nachaweht'alij tak chi na̱c'ulum tak i cuse'sbal re're'? Ru'um chi xa re' wo' naxk'ormojic aweh tak ribiral i Jesus re' hat-tak xabiraj wo' tak cho ribiral ru' re' xk'ormojic aweh tak ru̱c' i coric laj c'uhbal nye'bic sukquil c'uxlis queh take quic'ulbic reh.
Chiri̱j i c'uhbal re're', re' xponic rik'ormojic awu̱c' tak je' wo' cu̱c' take toco̱m chic c'acharel chi junsut wach ac'al, nwa̱j nik'orom chi ru'um reh rik'ormojic ru', re' Dios c'ahchi' ribanam chi q'uihal take c'acharel nquijal wach quino'jbal. Je' aj re' c'ahchi' ric'uluric je' ricab wo' xc'uluric awu̱c' hat-tak naxabiraj tak i c'uhbal eh ru̱c' re're' xarak wo' tak chiri̱j chi coric chi re' Dios k'e̱' wo' chic richak'lamil cho chana̱ tak.
Je' aj re' xarak tak chiri̱j ru̱c' i c'uhbal chiri̱j i Jesus re' Pahbamaj chi K'atal K'oric, re' xik'or ribiral aweh tak i kich aj niminel ma' Epa̱wras ribihnal.
Re' ma' Lu̱' ma' ripit ta riti̱j chiqui̱j niminel aj Colo̱saRe' kich aj camanom Epa̱wras re' k'e̱' ti' nkic'raj chipam ricamaj i Dios ru'um chi til ch'iclic ric'ux chiri̱j i Jesus chipam ricamaj c'ahchi' ribanam chaxilac takre' aj re' xc'ulic k'orok keh hoj nic' wach i c'axoj i̱b na'n chawach tak re' k'orel nic' pa' wach ricoj pan awa̱mna tak i Lok' laj rUxlabal i Dios.
Ru'um aj re', xa re' wo' cho pan pe̱t ribirmijic abiral tak k'oro̱j keh ru'um ma' Epa̱wras, re' hoj ayu' ma' kamayam ta ribanaric kati̱j chawi̱j tak chiwach i Dios chi ripahkaljic reh chi ru̱c' ta nak i manlic wach no'jbal ch'i̱l manlic wach capew-bal riyew aweh tak i Lok' laj Uxlabal, charak ta nak tak chiri̱j chi manlic haj wilic i raj i Dios chi na̱banam pan ac'acharic tak.
Je' aj re' naniban niti̱j re' hin nipahkaj wo' chi riman chic cowsjok ac'ux pan animinic tak ru̱c' rinimal rajawric i Dios. Je' re' riwi̱' pahkanic niban reh chi xa ru̱c' wo' k'uni̱l enachop ac'ux tak chi ricuyuric ransil chi'nchel xa pa' jaric ti'c'axic enchalic chana̱ tak.
Je' wo' chic, re' niti̱j chawi̱j tak reh chi re' hat-tak xa ru̱c' chic risukquil ac'ux tak enatioxej tak johtok i Dios ru̱c' i rajawric maj ru'um reh ru', re' hoj chi'nchel aj niminel wilic wo' kajawric reh chi yu'na nakehtric cok cuse'sbal k'oro̱j cahnok chi re' hoj re' wilco̱j chi ritinami̱t chic i Dios na kawih'ic ar re' wilic wi̱' i Dios chi sutumaj ri̱j chi rinimal risakomil ar pan taxa̱j.
Ru'um aj re' katioxej johtok reh Dios maj re're' xojrico'lej chiwach aj Yahm naximak' i rajawric wilic nak chi kana̱ i hoj chi c'achalco̱j nak pa rik'ekomil i c'ahbilal. Je' wo' chic, chi kunchelal i hoj aj niminel xojriyew i Dios chi ri'sil rajawric i rAc'u̱n re' k'e̱' ti' ric'raj.
Re' Jesus nc'uhtunic lok wi̱' nic' wach riwi̱' i kAja̱w DiosRe' chic rAc'u̱n i Dios, re' Jesus ribihnal, re' wo' re' xiyew ri̱b chi quimic chiki̱j hoj chi'nchel c'acharel. Ru'um reh riquimic ru', re' hoj aj niminel reh xojco'ljic chic eh ma' xa re' ta re', chi'nchel la' wo' kamahc cuyuj chic take yu'na ru'um i Dios.
Chiri̱j i rAc'u̱n i Dios nik'or wo' aweh tak take k'oric wili:Re're' nc'uhtunic lok wi̱' re' nic' wach riwi̱' i kAja̱w Dios re' ma' janc'al ta ilo̱j wach.Re' chic chiri̱j rajawric i Dios, xa re' wo' Ac'unbe̱s nc'uhtunic lok reh chi manlicru'um nok re' aj wo' re' wilic rajawric china̱ nic' pa' nimal tik'imaj cho.
Je' wo', nic' pa' nimal take tik'imaj re' wo' rAc'u̱n i Dios xtik'inic reh.Je' re' ajic chi'nchel pa' bih wilque̱b wach ac'al re' nilmijic quiwach ch'i̱l wo' take wilque̱b pan taxa̱j re' ma' nilmijic ta quiwach,je' ricab nic' pa' nimal take uxlabal re' wilic cajawric, on wilic quiwa'ric, on wilic quilok'il chi queh take tinamit,on take quichopbic na̱ chi'nchel take pa' bih nilmijic wach, on ma' nilmijic ta wach,re' wo' rAc'u̱n i Dios xtik'inic reh eh wilque̱b wo' chi riyohbaljic wach ru'.
Je' re' k'uru' re' rAc'u̱n i Dios xa wilic wo' nak chic cho nok ja' quitik'injic ta nic' nimal take tik'imajeh xa ru'um wo' reh rajawric chi'nchel quichopom qui̱b chi tuslic quiwach.
Je' wo' nik'or wo' aweh tak i wili chiri̱j i rAc'u̱n i Dios:Re' wo' re' nchoponic kana̱ hoj aj niminel je' ricab nok chi re' rina̱ jeno' c'acharel re're' nchoponic je reh riti'jolal.Je' wo' chic, ru'um chi re' rAc'u̱n i Dios re' wo' re' i pe̱t be̱h chi uctic chi quixilac take nacuctic cho chi quixilac camnak,re' wo' re' wilic rajawric chi riye'eric wo' chic c'acharic.Ru̱c' re're', re' Dios xiban chi re' rAc'u̱n xa re' wo' re' i pe̱t be̱h wilic rajawric china̱ chi'nchel.
Re' riwi̱' chi je' re' xiban ru'um chi re' Ajabe̱s Dios xa̱jeh xponic chiwach chi re' riminjilal i rAc'un wilic manlic wach.
Ma' xa ta re're', re' Dios xa̱j la' wo' chi re' rAc'u̱n,re're' xcojbic queh pan jenaj suk laj wih'ic ru̱c' i Dios chi'nchel take ma' wilque̱b ta nak pan jenaj suk laj wih'ic ru̱c' i Dios,je' chi wilque̱b ar pan taxa̱j eh je' chi wilque̱b wo' ayu' wach ac'al.Nic' wach riwi̱' naxiban i rAc'u̱n i Dios chi je' re'?Ru̱c' riquimic wach curu̱s re' xichihcaj wi̱' riquiq'ue̱l.Je' aj re' riwi̱' ajic re're' xicoj chi'nchel take naquiniminic reh pan jenaj suk laj wih'ic ru̱c' i Dios,
je' ricab xiban cho awu̱c' hat-tak.Je' re' nik'or maj najtir cho re' hat-tak ma' wilca̱t ta nak tak pan suk laj wih'ic ru̱c' i Dios eh nawixowej nak tak wach ru' ru'um reh ano'jbal tak chi ribanaric i c'ahbilal. Raj yu'na ma' je' ta chic re' awi̱' tak, xatye'eric la' tak pan jenaj sukquil ch'i̱l i Dios
ru'um reh quimic xic'ul i rAc'u̱n i Dios naxc'acharic ayu' wach ac'al.Je' re' ajic re' hat-tak yu'na wilca̱t tak chic pan suk laj wih'ic ru̱c' i Dios. Chaj camaj nok wilca̱t tak chi je' re'? Reh chi re' hat-tak etiwih'ic tak chiwach i Dios chi sak wach acapew-bal tak, chi ma'xta jeno' ch'uwa' laj no'jbal awu̱c' tak eh je' wo' chi ma'xta jeno' k'ilo̱j naribanaric chawi̱j tak.
Re' cok ru' reh chi naribanam chi je' re' curman chi til nimjok wo' take c'uhtunic chiri̱j i Jesus. Ma' xa ta re're', je' la' wo' curman chi re' take lok' laj c'uhtunic abiram tak re're' eh ach'ica̱b wo' tak ac'ux chiri̱j ru̱c' chi'nchel awa̱mna tak, ma̱k'eb lok chiri̱j ac'ux tak re' la' cha'n tak riman la' chic chayew ac'ux tak chiri̱j.
Re' Lok' laj Ajabe̱s xpahbanic reh ma' Lu̱' chi aj c'uhbalanelRe' take k'oric chiri̱j take lok' laj c'uhtunic abiram tak re're', re' hin nik'or aweh tak chi re' wo' re' c'ahchi' quibiram q'uihal take c'acharel chi junsut wach ac'al choplic quina̱ ru'um i k'atal k'oric aj Ro̱ma. Je' wo', nik'or aweh tak chi re' Lok' laj Ajabe̱s xpahbanic wi̱n chi aj c'uhbalanel reh riC'uhbal.Re' aj re' riwi̱' nok c'ahchi' nic'ulum i ti'c'axic ayu' pan che̱'. Raj i hin to̱b ta nchel je' re' c'ahchi' nic'ulum k'e̱' nsukbic nic'ux ru'um i wili: Chi re' take ti'c'axic xik'or i Jesus re' Pahbamaj chi K'atal K'oric chi nanic'ulum, re' aj wo' re' c'ahchi' nic'ulum yu'na. Je' re' niban ru'um reh ac'uhbaljic hat-tak aj niminel re' najalwachej tak riti'jolal i Jesus. Je' re' nik'or maj je' ricab chi re' riti'jolal i Jesus tik'imaj ru'um q'uihal chi bakil, je' wo' re' nok re' ritinami̱t i Dios tik'imaj wach ru̱c' riq'uihal aj niminel.
Re' aj nipahbabjic chi ac'uhbaljic hat-tak ritinami̱t i Dios, re' wo' Dios xtik'inic wach. Je' re' nik'or maj re' aj re' xye'bic wo' nicamaj chi aj ilo̱l reh ac'acharic hat-tak aj niminel. Je' re' ajic re' hin, hin pahbamaj ru'um i Dios reh chi ru̱c' lok' laj riC'uhbal enisakomej wach aweh tak chi manlic i no'jbal wili:
Chi wilic jenaj nim wach no'jbal re' najtir k'i̱j sakom xa re' wo' cho pan ch'iquinbal cho jarub pa' tahn ro̱k quic'acharic take cho kama̱m kati't xa cu ar wo' cho c'olo̱j cho ri̱j, xa re' la' yu'na re' Dios ritehem wach keh hoj nic' nimal ritinami̱t.
Re' riwi̱' chi je' re' xiban reh chi re' hoj nic' nimal ritinami̱t enkana'bej chi re' no'jbal re're', re' k'oro̱j wo' queh take aj niminel je' ru̱c' ma' re' ta ra̱' ri'sil cho ma' Israhel riyew keh hoj chi'nchel aj niminel jenaj rinimal sakom chiri̱j ribiral hab wach i Jesus. Je' wo' chic, re're' xa̱j chi nkeht'alij wili: Re' Jesus re' Pahbamaj chi K'atal K'oric wilic wo' pan ka̱mna hoj aj niminel. Chi je' aj re' nok riwi̱' chaweh tak chi na̱ch'ica̱b ac'ux tak chiri̱j reh chi je' re', re' nim laj sakom sutumaj wi̱' ri̱j i kAja̱w Dios narisutem wo' awi̱j tak natiquimok tak je.
Je' re' nok chi keht'alim chic i no'jbal ritehem wach i Dios chiri̱j i Jesus, re' hoj aj niminel reh nkak'or queh chi'nchel quibirinic keh chi re' Pahbamaj chi K'atal K'oric re' wo' i Jesus eh ru'um chi karakam chiri̱j chi manlic i ribiral re're', re' hoj naka'n wo' c'uhtunic, nkak'or queh c'acharel chi ca'n i coric wach no'jbal. Re' nka̱j chiri̱j ru̱c' rik'ormojic re're', re' chi naquipah'ok chiwach i Dios, coric ok wach i no'jbal tijimaj wi̱' ru̱c' rinimjic i Ajabe̱s K'atal K'oric Jesus.
Ru'um aj chi je' re' nka̱j, re' hin til c'ahchi' niyeb nic'ux chipam nicamaj ru̱c' rinimal rajawric i Jesus eh ru'um reh rajawric ru', re' hin wilic wo' rinimal wajawric chi ribanaric take pa' bih niban chipam ricamaj.
Til coric ru' chi chipam nicamaj wilic rinimal wajawric eh je' wo' nwa̱j wo' chi na̱weht'alim tak chi wilic wo' take quik'etbic pa̱m nibe̱h chi atobjic hat-tak aj niminel aj Colo̱sa je' wo' chi quitobjic take aj niminel wilque̱b ar pan tinamit Lahorise̱ya eh je' wo' take nic' q'uihal take was nicha̱k' ma' xqueht'alij ta niwach naxiniq'uic cho chaxilac tak.
Re' cok ru' to̱b ta wo' wilic take quik'etbic pa̱m nibe̱h, re' hin nicuy chi'nchel re're' reh chi re' hat-tak na̱cowsam ac'ux tak. Je' wo', reh chi enatik tak ju' wih'ic pan jenaj wach c'uxlis chawibil awi̱b tak ru'um reh ric'axbal i Dios wilic pan awa̱mna tak chi je' ricab nc'uluric nok nrakmajic jeno' bihomal, enarak tak chiri̱j chi manlic i tijinic re' hat-tak tijimaj wi̱'. Ru̱c' re're', re' hat-tak ewo' naweht'alij tak i nim wach no'jbal wili re' xiteh cho wach i Dios chiri̱j i Jesus re' Pahbamaj chi K'atal K'oric:
Chi je' ricab nok wilic take bihomal c'olo̱j pan jeno' c'ola̱b, je' wo' re' i Dios xic'ol wo' ri̱j rino'jbal ch'i̱l ricapew-bal reh chi xa re' wo' i Jesus narisakomonic lok wach.
Re' no'jbal re're', re' aj wo' re' nik'or je aweh tak reh chi je' re' ma' hab ta wach enjot'bic aweh tak ru̱c' take ma' coric ta wach c'uhbalanic nca'n to̱b ta la' xa suk chic rik'ormojic nca'n.
Ru'um aj re' chacoj tak rehtal i nik'or je aweh tak maj re' hin nik'or je re're' ru'um reh capewenic niban chawi̱j tak. Coric, re' hin ma' wilqui̱n ta chaxilac tak xa re' la' xa c'ahchi' wo' qui̱n chi capewenic chawi̱j tak chi suk nic'ux ru'um wilic pa nicapew-bal nic' wach naxatwilow tak cho chi xa jenaj chic wach acapew-bal tak chi richoporic ac'ux tak chiri̱j rinimjic i Jesus re' Pahbamaj chi K'atal K'oric. Je' wo' re' yu'na chi xa cu choplic wo' ac'ux tak chipam i niminic to̱b ta nchel ma' wilqui̱n ta ponok awu̱c' tak.
Ru'um aj re' til ch'iclic nic'ux chawi̱j tak, eriban chi enipahkaj aweh tak chi je' ricab i niminic xa'n tak naxac'ul tak i kac'uhbalanic re' rik'or chi re' Lok' laj Ajabe̱s Jesus re' i Pahbamaj chi K'atal K'oric, je' ok wo' re' niminic cha'n tak chi c'ahchi'ca̱t tak chi ritahkaljic i Jesus.
Chiri̱j aj wo' Jesus c'ahchi' achopom ac'ux tak chi cow je' ricab nok jeno' che̱' rirak ricowil nano̱j jok take ritz'i̱' ra̱' pan ac'al, on je' wo' ricab jeno' pa̱t ch'iclic chi cow nok cu pan ac'al ch'iquimaj cho rira'il. Je' ok re' animinic tak k'uru' eh chi je' re' chi choplic chic ac'ux tak chi manlic chiri̱j take c'uhtunic hat-tak tijimaj wi̱', ma' q'uisi̱n ta tioxonic ru̱c' Dios enwih'ic pan awa̱mna tak chi junelic.
Re' take aj niminel ma' nquicana̱' chi enjot'oric quicapew-bal ru̱c' take toco̱m chic c'uhbalHat-tak wich aj niminel, ma̱cana̱' awi̱b tak chi hab wach etirijot' tak ru̱c' take tijinic chiri̱j i Dios je' ru̱c' xa pan quicapew-bal take c'acharel nchalic eh ma'xta bih jeno' to'bonic ric'am cho aweh tak ru'um nok ma' ricorquilal ta nk'oric chiri̱j i Dios. Re' take tijinic re're' ma' re' ta ru̱c' i Jesus re' Pahbamaj chi K'atal K'oric xchalic rik'ormojic xa cu̱c' la' take c'acharel xchalic chi naca'nam ric'uhtjic on xa cu̱c' take ma' tob laj uxlabal re' wilic cajawric chi quina̱ take c'acharel ma' quiniminic ta reh i Dios.
Je' re' k'uru' ma̱yew awi̱b tak chi jot'oric ru'um nok re' hat-tak aweht'alim tak chic i wili: Xa re' wo' cho ric'ulic i Jesus ayu' wach ac'al nok wilic chic riti'jolal ribakil, re' hoj nkilow chi xa re' wach i Jesus i manlic wach riminjilal Dios.
Ru'um aj re' manlic chic wach ano'jbal hat-tak, ma'xta chic bih ra̱j mahsjic reh ru'um nok wilca̱t tak chic chi ri'sil ro̱k k'ab i Jesus re' til wilic wo' rajawric chi quina̱ chi'nchel nic' nimal take uxlabal wilic quiwa'ric quilok'il.
Je' re' k'uru' naxac'ul tak i rehtalil re're' je' wo' xa'n wo' tak i kahsanic ha' re' rijalwachej rimuhkic i Jesus. Ma' xa ta re're' xa'n tak je' la' wo' ru̱c' rikahsjic aha̱' tak xc'uluric wo' awu̱c' tak je' ricab xc'uluric ru̱c' i Jesus naxuctic wo' chic cho chi quixilac take camnak ru'um reh rinimal rajawric i Dios. Je' re' nik'or maj re're' xuctic wo' chic cho chi quixilac take camnak reh chi naric'acharic wo' chi junpech. Je' wo', re' hat-tak naxatuctic tak cho ri'sil ha' xachop tak jenaj ac' chic c'acharic ru'um chi xacoj tak wach chi re' Dios xucsaj cho i Jesus chi quixilac camnak.
Coric aj ru', najtir c'achalca̱t nak tak pan mahc eh ma' aweht'alim ta nak tak chi hat-tak ritinami̱t i Dios, xa re' la' Dios xiyew aweh tak jenaj ac' laj c'acharic je' ricab xiban ru̱c' rucsjic cho Jesus eh je' wo' xicuy xisach rinimal amahc tak.
Ma' xa re' ta re' xiban je' la' wo' ru'um reh riquimic i Jesus naxjap'aric ar wach curu̱s, re' hu̱j nch'ukbic nak wach kamahc chiwach i Dios re' rik'or wi̱' chi re' hoj, hoj aj mahc xicoj lok pa reh i Dios eh ru̱c' xiban re're', re' hu̱j re're' xicana̱' chi ma'xta chic rajawric chi kana̱.
Je' la' wo' ru̱c' riquimic i kAja̱w Jesus, xye'eric pan ac'al i cajawric nic' nimal take uxlabal re' wilic cajawric quilok'il. Ma' xa ta re're' je' la' wo' naxquimic wach curu̱s xic'uhtaj lok chi quiwach take c'acharel chi xiyew pa ro̱k i cajawric take chi'nchel uxlabal re're' chi re're' k'e̱' nimal wach rajawric wilic chi quiwach chi'nchel ru'.
Je' aj re' k'uru' was tak nicha̱k', ru'um chi xa re' wach i Jesus wilic rajawric chi quina̱ chi'nchel, ma̱cana̱' tak chi hab wach erich'uk k'oric chana̱ tak chi rik'ormojic aweh tak haj wilic eriban on ma' eriban chi enac'ux on enawuq'uej tak. Je' wo', ma̱cana̱' tak chi hab wach erich'uk k'oric chana̱ tak chi rik'ormojic aweh tak chi curman chi ena'n tak take ni̱m nka'n hoj ra̱' ri'sil cho ma' Israhel je' ricab take nka'n eli̱c ju'jun ha̱b, on eli̱c ju'jun poh nok riban xa coten chic i poh, on re' nka'n chiwach i hi'lbal k'i̱j reh ju'jun xama̱na.
Je' re' nik'or maj je' ricab chi re' jeno' nachbal xa ric'uhtaj keh chi wilic jeno' hab wach rijil cho ri̱b, je' wo' re' ru̱c' i wi'c ch'i̱l i ha' ch'i̱l wo' take ni̱m nka'n reh chi ma'xta nak chic riwih'ic kamahc, re' take re' xa xquic'uhtaj keh hoj ra̱' ri'sil cho ma' Israhel chi wilic jenaj naric'ulic lok chi risacharic wach kamahc eh re' til xkilow chi xc'ulic lok re're', re' i Jesus re' Pahbamaj chi K'atal K'oric.
Je' aj re' ru' ma' hab ta wach eriban chi erik'or aweh tak chi re' hat-tak ma' re' ta riwi̱' niminic na'n tak je' ricab nca'n take xa eli̱c wo' c'ahchi' quik'oric aweh tak chi re' hat-tak ma' ch'ublic ta wach ac'ux tak, on nanquik'or wo' aweh tak chi curman chi na̱lok'em tak quiwach take raj tz'e' wa̱ch i Dios. Je' aj re' k'oric nca'n take re' reh chi xa nca'n chic lok qui̱b chi quilom wach take raj tz'e' wa̱ch i Dios je' ricab nquik'or, xa re' la' nquik'or re're', xa ma' coric ta wo'. Haj cok wilic i coric, re' chi re' take c'acharel re're' ma' ch'ublic ta wach quic'ux eh re' pa' bih nquik'or xa pan quic'ux nchalic rik'ormojic i k'oric nca'n.
Je' wo' chic, re' take c'acharel re're', ma' wilque̱b ta chi ri'sil i rajawric i Jesus je' ricab xitik'a̱' wach i Dios reh chi re' ritinami̱t nariq'uihic wach, je' wo' ricab nc'uluric ru̱c' kati'jolal kabakil. Je' re' nik'or maj re' kati'jolal i hoj wilic wo' jenaj rina̱ nchopbic reh eh re' kati'jolal re're' riwi̱' wo' chi reh chi naribanam riwa' riha̱' reh chi nariq'uihic johtok eh chi wilic wo' ricowil take tikbal reh kabakil nchopbic reh kati'jolal.
Ma'xta chic bih queh aj niminel chi naquic'amam wo' chic na̱ take k'oric ma' re' ta ritak'anic i DiosRe' hat-tak yu'na wilca̱t tak chic ri'sil rajawric i Jesus re' Pahbamaj chi K'atal K'oric. Ru'um aj re' nc'uluric awu̱c' tak je' ricab xic'ul i Jesus eh je' ricab chi re're' xicana̱' c'acharic china̱ ac'al wili naxquimic je, je' wo' re' hat-tak xacana̱' wo' tak c'acharic chi ri'sil rajawric take c'uhbal re' nquik'or i tinamit chi nchoponic quina̱. Wi til coric chi re' hat-tak xacana̱' tak chic i c'acharic chi je' re', chayohbalej awi̱b tak k'uru' chi ma' eta wo' chic namin awi̱b tak chi ri'sil rajawric take tak'anic nca'n take c'acharel re're'.
Re' take re' je' wili tak'anic nca'n: Ma̱tz'a'j tak re're', ma̱c'ux tak i wulu', ma̱yew tak pan ak'ab tak take pa' bih wulu'.
Ma̱coj chic awi̱b tak chi c'acharic chi ri'sil rajawric take c'uhbal re're' k'uru' maj chi'nchel take tak'anic re're' xa winak wo' ti xtak'anic wach chi rino'jbal ri̱b je' ricab take tak'anic rik'or chi wilic take pa' bih ma' eta nc'uxuric to̱b ta wo' nak re' Dios xik'or chi tare̱t chi c'uxuric.
Coric ru' chi ru'um reh take tak'anic re're', wilic take wilic quibiral chi k'e̱' wo' chic quino'jbal xa ru'um ti ru' chi til nquiyew quic'ux chiri̱j i pa' bih nquilok'ej wach on ru'um chi k'e̱' wo' chic nquiyew chi ti' i quiti'jolal, xa re' la' ru' to̱b ta je' re' quibiral, re' hin nik'or aweh tak chi re' take tak'anic re're' ma'xta bih camanel aweh tak wi ta nak ru̱c' take re' nawa̱j ayeb pan awo̱k tak i ma' holohic ta laj no'jbal ric'ax wach ati'jolal tak.
Re' ribanaric i no'jbal nponic chiwach i DiosRu'um chi re' hat-tak ac' laj c'acharic chic wilic aweh tak je' ricab chi re' Jesus re' Pahbamaj chi K'atal K'oric xic'ul jenaj ac' laj c'acharic naxuctic cho chi quixilac take camnak, re' hin nik'or aweh tak chi chayew ac'ux tak chiri̱j rirakmajic chiri̱j take tijinic nchalic rik'ormojic ar pan taxa̱j, re' ye'o̱j wi̱' rilok'il i Jesus chi rich k'atal k'oric cok Dios je' ricab nanye'eric rilok'il jeno' c'acharel nantz'ukunjic cok chi riche̱l jeno' k'atal k'oric.
Chiri̱j ok take tijinic nchalic rik'ormojic ar pan taxa̱j chayew acapew-bal tak eh ma' ok chiri̱j take tijinic npok' cho pan quic'ux take c'acharel wilque̱b ayu' wach ac'al.
Je' re' nik'or maj je' ricab nok re' ric'acharic i Jesus xcux'ic wach nah ac'al wili naxquimic je, je' wo' re' hat-tak xcux'ic wo' wach i c'acharic na'n tak chi rehquen take rajawric tijinic re're'. Coric ru' je' ricab chi re' Jesus re' Pahbamaj chi K'atal K'oric ma' nilmijic ta wach chi wilic cok ru̱c' i Dios, re' lok'il ye'o̱j aweh tak chi c'acharic chi ri'sil rajawric i Dios ma' nilmijic ta wo' wach yu'na
xa re' la' ru' na'ilmijok wo' chic wach ayu' i Jesus re' Pahbamaj chi K'atal K'oric re' til xye'bic wo' reh ac'acharic tak, narilmijic wo' wach i lok'il ye'o̱j aweh tak je' ricab narilmijic wach i rinimal wach i lok'il ye'o̱j reh Jesus.
Je' re' k'uru' ru'um nok chi ri'sil chic rajawric i Jesus c'acharic na'n tak, til nik'or je aweh chi chawesaj tak lok chiri̱j ac'ux c'ahbil laj no'jbal je' ricab take wili: Re' c'oyomal, re' ch'uwa'rsanic i̱b ru̱c' c'ahbil laj capew-bal, re' suksunic i̱b ru̱c' ribanaric on ric'axaric wach take ra̱j ma' ra̱j banaric, re' ribanaric i chaj bih ric'ax wach kati'jolal, ch'i̱l wo' i ric'axaric wach bihomal re' no̱j cahnok chi je' na ricab i mahc chi lok'onic tiyo̱x maj ma' re' ta chic chiri̱j i Dios wilic ca̱mna.
Chawesaj tak lok rij ac'ux tak take no'jbal re're' maj re' hat-tak aweht'alim tak chic chi re' rijosk'il i Dios nchalic chi quina̱ take c'acharel ma' quibirinic ta k'oric chiwach ru'.
Coric ru', najtir k'i̱j xatc'acharic tak cho chipam take no'jbal re're'
xa re' la' yu'na ma' je' ta chic re' c'acharic na'n tak. Ru'um aj re' ma' eta wo' chic riban chi enbanjic take wili: Re' c'ahanic i̱b, re' josk'il, re' ma' tob laj capew-bal chi ribanaric c'ahbilal, re' tz'uju̱j i̱b ch'i̱l i c'ahbil laj k'oric nelic xak achi̱' tak.
Je' wo', ma̱ban tak chic chucuj k'oric chawach tak maj je' ricab nok re' hat-tak nawesaj tak lok i tz'akic laj tz'ih chawi̱j tak nok abanam tak chic i kahsanic ha', je' wo' re' hat-tak xawesaj tak chic lok rij ac'ux tak i no'jbal na'n nak tak cho najtir k'i̱j re' xbanic nak cho chi xa'n tak cho i ma' holohic ta laj bano̱j.
Ru'um aj re' yu'na re' hat-tak toco̱m chic riwi̱' ac'acharic tak je' ricab nok toco̱m chic tz'ih nacoj tak chawi̱j natelic tak cho reh kahsanic ha'. Chi toco̱m chic riwi̱' ac'acharic tak je' ricab tik'imaj wach ru'um i Dios chi hat-tak na̱c'uhtunic tak lok reh rino'jbal, curman wo' chi eli̱c ok c'ahchi' ricorjic wach ano'jbal tak maj xa chi je' re' na̱rakam tak chiri̱j chi manlic i toco̱m laj c'acharic wilca̱t wi̱'.
Chipam i toco̱m chic c'acharic wili, ma' hab ta wach nim ta nak riwa'ric. Haj cok wilic til wilic riwa'ric, re' chi re' Jesus re' Pahbamaj chi K'atal K'oric wilic chic pan kac'acharic. Re' wili ra̱j rik'orom chi re' take c'acharel xa jenaj wach quiwa'ric. Je' ricab take aj criye̱co xa jenaj quiwach ch'i̱l take ra̱' ri'sil cho ma' Israhel. On re' take quik'atam lok ritz'uhmal na̱ quic'achanbal rehtalil chi aj niminel take chiwach i Dios xa jenaj wo' quiwach quich'i̱l take aj niminel je' ru̱c' ma' quik'atam ta lok ritz'uhmal na̱ quic'achanbal. Je' wo', chipam i toco̱m chic c'acharic wili ma'xta c'acharel nim on t'uch ta nak wach. Je' ricab take wilic on ma'xta quitijinic, on re' take ehcham reh jeno' camanic ch'i̱l take xa aj camanom take, xa jenaj wo' wach quiwa'ric.
Chi je' aj re' i toco̱m chic c'acharic wilca̱t tak wi̱', re' hat-tak xatrichih tak i Dios chi xa'n tak chi ritinami̱t xisakbej wach ac'acharic tak eh ti' wo' tiric'raj tak cho. Ru'um aj re' je' ricab nok re' hat-tak toco̱m chic tz'ih nacoj tak chi rijalaric awi̱b tak, curman wo' chi toco̱m chic no'jbal wih'ok awu̱c' tak chi c'acharic chi coric. Re're' ra̱j rik'orom jenaj c'acharic ru̱c' quetelenic wachi̱s, ru̱c' chak'lamquil eh ru̱c' ch'ublic wach c'uxlis.
Wi hab wach aj jeno' xcalajic chawach tak, ma' njohtic pe ti ac'a̱ tak. Wi wilic jeno' mahc ra̱j cuyuric reh, chacuy tak je' ricab xiban i kAja̱w Jesus maj re're' xicuy eh xisach wo' amahc tak.
Ru̱c' aj i no'jbal ena'n tak re're' curman wo' chi nariwih'ic c'axoj i̱b chaxilac tak maj ru̱c' re're' na̱banam tak chi xa jenaj wach awi̱' etiwih'ic tak pan niminic tak eh chi na̱wih'ic tak pan manlic jenaj wach c'uxlis chawibil awi̱b tak.
Ma' xa re' ta aj re' ra̱j banaric, ra̱j la' wo' chi re' sukquil c'uxlis ra̱j i Dios chi na̱c'acharic tak wi̱' wih'ok pan awa̱mna tak reh chi re're' behsenok aweh tak chi rich'ukuric wach pan chak'lamil i xa pa' jaric jeno' wolic enwih'ic chaxilac tak. Je' re' nik'or maj je' ricab naxatriyuk'ej tak cho i Dios chi na̱banam tak chi ritinami̱t chi xa jenaj wach ac'ux tak chiwach, je' wo' re' xatriyuk'ej tak cho chi na̱wih'ic tak pan suk laj c'uxlis chawibil awi̱b tak. Ru̱c' ano'jbal tak chi je' re', re' hin nipahkaj aweh tak chi xa wilic ta nak wo' atioxbal tak johtok ru̱c' i Dios ru'um reh yuk'unic xiban cho aweh tak.
Je' wo', nipahkaj wo' aweh tak chi re' lok' laj ric'uhbal i Jesus re' Pahbamaj chi K'atal K'oric, xa wilic ta wo' nak pan awa̱mna tak reh chi ma' pajoj ta enwih'ic ano'jbal tak maj curman chi ru̱c' t'ulic laj no'jbal na̱c'uhbalem on na̱k'ilim awi̱b tak chaxilac hat-tak. Je' wo' chic nipahkaj wo' aweh tak chi wilic ta nak tioxonic pan awa̱mna tak chi etibichinic tak johtok chiwach i Dios ru̱c' take bi̱ch tik'imaj ru̱c' take k'oric wilic chipam i Lok' laj Hu̱j wilic wi̱' riC'uhbal i Dios, on ru̱c' take bi̱ch ye'o̱j ru'um i Lok' laj rUxlabal, on ru̱c' take bi̱ch tz'ihmbimaj chi riye'eric rilok'il i kAja̱w Jesus.
Ru̱c' take nipahkaj je aweh tak re're', nwa̱j wo' nipahkam aweh tak chi xa pa' jaric ra̱j k'ormojic on xa pa' jaric camanic ra̱j banaric, chi'nchel re're' chak'or tak eh cha'n tak chi c'ahchi' ac'uhtam tak lok chi hat-tak chic aj niminel reh Lok' laj Ajabe̱s Jesus eh ru̱c' re're' nacha'n tak johtok ritioxjic i Jesus ru'um reh rajawric, nariye'eric wo' ritioxjic i Dios re' rAja̱w i Jesus.
Hat-tak bahilbe̱s, re' wili nipahkaj aweh tak chi na̱banam tak: Chac'ax awehq'ue̱n tak eh ma̱banlom tak cow laj k'oric chi quina̱.
Re' hat-tak ac'unbe̱s ixk'unbe̱s, til tiniminok tak chiwach rik'orbal atu̱t awaja̱w tak ru̱c' chi'nchel je' ricab ric'ul chi queh take quiniminic chic reh kAja̱w ru'um nok je' re' ra̱j i Dios chi na̱banam tak yu'na chi wilca̱t tak chic chi ri'sil rajawric i kAja̱w Jesus.
Je' wo' hat-tak tutbe̱s ajabe̱s, ma̱johsaj quic'ux take awac'u̱n awixk'u̱n tak reh chi ma' eta riban qui̱b quic'ux awu̱c' tak.
Re' hat-tak c'acharel, re' hat-tak ehchemaj chi camanic chanimej wo' tak take qui'ehchenic aweh tak chi camanic ayu' wach ac'al ru̱c' chi'nchel pa' bih tiquitak'a̱' tak wi̱', ma' ok xa re' tiniminic tak nok nawilow tak quiwach chi wilque̱b cok awu̱c' tak je' ricab nca'n take xa nca'n chic quiwach chiwach i aj ehcham camanic xa re' la' nok ma' hab ta chic wilic cu̱c' ma'xta chic bih nca'n. Re' hat-tak k'uru' ticamanok tak chi coric ru̱c' ac'ux tak ru'um reh riyohbaljic i Dios wilic awu̱c' tak eh ma̱ban tak chi xa hat-tak k'itk'it,
tiniminok la' tak chi coric ru'um nok re' nic' pa' nimal camanic nquipahkaj aweh tak curman chi na̱banam tak ru̱c' chi'nchel ac'ux tak chi lok'onbal wach i Dios, ma' ok xa reh rakbal alok'il tak chiwach jeno' c'acharel.
C'olok tak pan ac'ux i wili: Wi je' re' xa'n tak re' k'oro̱j cahnok ribiral chi na̱c'ulum tak pan taxa̱j nariye'eric cho aweh tak ru'um i Lok' laj Ajabe̱s Jesus re' Pahbamaj chi K'atal K'oric ru'um nok chiwach aj re' ru' c'ahchi' acamanic tak.
Tz'a̱b ru' wi re' hat-tak ma' xa'n tak i coric, ra̱j rik'orom chi re' ritz'akil i pa' bih c'ahbilal xa'n tak, re' wo' re' na̱c'ulum tak ru'um nok chiwach i Dios ma'xta jeno' c'acharel nim ta nak wach on t'uch ta nak wach, xa jenaj la' wach i ch'ukuj k'oric nariban china̱ aj ehcham camanic ch'i̱l i xa aj ehchemaj laj aj camanom ti.
Ru'um aj re', re' hat-tak aj ehcham reh i camanic cha'n wo' tak haj wilic tare̱t chi banaric cu̱c' take awaj camanom tak eh je' wo', xa coric ok wach ac'ux tak cu̱c'. C'olok pan ac'ux tak chi ar pan taxa̱j wilic wo' jenaj ntak'anic chana̱ tak.
Til riwi̱' chi queh aj niminel chi naca'nam quiti̱jYu'na, re' aj chic chiri̱j i banoj ti̱j chiwach i Dios, nipahkaj aweh chi chayew ac'ux tak chi junelic eh ma̱poh'aj ac'ux tak chi ti̱j, xa c'ahchi' la' ok wo' ca̱t tak chi tioxonic chiwach i Dios ru̱c' take pa' bih riban chawi̱j tak.
Je' re' k'uru' nacha'n ati̱j tak, koj-awic'saj wo' pan ati̱j tak i hoj aj c'uhbalanel. Je' wo' re' cha'n tak chiwi̱j i hin re' tz'apalqui̱n pan che̱' ru'um reh rik'ormojic i rinimal no'jbal ma' sakomomaj ta cho wach chiri̱j i Jesus re' Pahbamaj chi K'atal K'oric. Chi je' aj re' wilqui̱n wi̱', cha'n tak ati̱j chiwi̱j reh chi re' kAja̱w Dios eriteh kocbal cu̱c' take tinamit eh chi je' re' nak'ormojok i lok' laj riC'uhbal i Dios queh, re' take re' enquirak chiri̱j i no'jbal c'olo̱j nak ri̱j re're'.
Ma' xa ta chiri̱j take re' na̱banam ati̱j tak, cha'n la' wo' ati̱j tak chiwi̱j hin reh chi re' rik'ormojic i no'jbal ma' sakomomaj ta cho wach re're', enisakomej lok wach chi coric je' ricab tanlic chi nina̱ chi nanibanam.
Chi je' re' pahkanic niban chawach tak, nipahkaj wo' chic aweh tak i wili: Wi xirak achi̱' tak rik'ormojic i Lok' laj riC'uhbal i Dios queh take ja' queht'alim ta wach i Dios, chak'or tak queh, ma̱k'eb tak i junc'am re're' chi k'oric chiri̱j. Re' cok ru' ma' ok xa re' ti re' na'n tak, til la' ok c'uhtunok lok ano'jbal tak chi toco̱m chic riwi̱' c'acharic na'n tak.
Ru̱c' ano'jbal tak wilic na̱weht'alim tak nic' wach quic'u'ljic na̱banam tak take c'acharel re're' nanca'n jeno' pahkanic aweh tak chiri̱j animinic na'n tak. Ru'um aj re', re' hin nipahkaj wo' aweh tak chi je' ricab i nansukbic i c'uxbal nancojoric ratz'amil, je' ta wo' nak re' chiban ak'orbal tak natik'orok tak pan ato'bil chi rik'ormojic i ribiral i Jesus reh chi je' re' xa suk wo' quic'ux i tinamit naquibiraj i c'uhbalanic na'n tak.
Re' ma' Lu̱' ricohlaj je k'oric cu̱c' take aj niminelRe' aj take wili nik'or je aweh tak wich aj niminel. Re' chic take ribiral chiri̱j nic'acharic re' chic i kich aj niminel Ti̱quico re' k'e̱' ti' nwic'raj narisakomem wach aweh tak. Re' Ti̱quico re're' wich aj camanom wo' chipam ricamaj i kAja̱w Dios eh ma'xta bih npoh'ic wi̱' ric'ux chi nitobjic pa ricamaj i kAja̱w Jesus.
Ru'um aj re' c'ahchi' nitak'a̱b je awu̱c' tak reh chi nachiban i camanic c'ahchi' niyeb china̱, re're' eriyew wo' ricowil ac'ux tak je' wo' enc'ulic rik'or wi̱n nic' wach i niminic c'ahchi'ca̱t tak chiwach i Dios.
Rich'i̱l i Ti̱quico c'ahchi' wo' nitak'a̱b je awu̱c' tak i kich aj niminel One̱simo ribihnal re' jenaj awich atinami̱t tak re' k'e̱' wo' ti' nwic'raj eh riban wo' ricamaj chi manlic. Re' take quib re're' naquik'orom aweh tak ricorquil chaj bih c'acharic c'ahchi' nibanam i hin ayu'.
Chipam nihu̱j wili, wilic take nquitak'a̱' je risukquil ac'ux tak, je' ricab i kich aj niminel ma' Arista̱rco re' wich tz'ahpel pan che̱' eh ch'i̱l wo' i kich aj niminel re' Cus ribihnal re' rica̱n cho Wernaweh. Re' hat-tak abiram tak chic ribiral i pahkanic nibanam je chiri̱j i Arista̱rco eh ru'um aj re' nik'or je aweh tak yu'na i wili: Wi re're' xo̱j c'olok awu̱c' tak na'elok je pan che̱', chac'ul tak pa ricorquil je' wo' pan sukquil laj c'uxlis.
Je' wo' i wich aj niminel ma' Chus re' ribihnej wo' chi Ju̱sto ritak'a̱' je risukquil ac'ux tak. Chi quixilac take wich aj niminel je' ru̱c' take ra̱' ri'sil cho ma' Israhel, xa re' ti take kich aj niminel wili c'ahchi'qui̱n quito'bem ayu' pan che̱' chipam nicamaj niban reh chi toco̱m chic take c'acharel equehtric wo' wih'ic chi rehquen rajawric i Dios chi k'atal k'oric eh ru̱c' i to'bonic nca'n wi̱n, re' hin nirak risukquil nic'ux.
Je' wo', re' kich aj niminel ma' Epa̱wras re' awich tinamit tak cho eh raj camanom wo' i Jesus re' Pahbamaj chi K'atal K'oric, c'ahchi' ritak'a̱b je risukquil ac'ux tak. Re' ma' Epa̱wras re're', nik'or aweh tak chi xa c'ahchi' wo' riyeb ric'ux chi ti̱j chawi̱j tak eli̱c k'i̱j chi ripahkaljic johtok reh Dios chi ru̱c' rajawric, re' hat-tak cow enapahba̱' ac'ux tak chipam i c'uhbal xatijej tak chiri̱j ribiral i Jesus. Je' wo', c'ahchi' ribanam riti̱j chawi̱j tak chi ma' ta nak chaj chic bih jeno' no'jbal curman chaweh tak, chi'nchel ta la' nak take no'jbal xarak ta nak tak chipam rinimjic i Jesus reh chi na̱banam tak haj wilic ra̱j i kAja̱w Dios.
Re' ti̱j riban i ma' Epa̱wras re' wo' re' riban chiqui̱j take toco̱m chic aj niminel. Je' re' nik'or maj re' hin wilom eh til niyew nichi̱' chi coric chi re're' eli̱c tiricapa̱j tak pan ti̱j, je' ricab wo' riban chiqui̱j take aj niminel wilque̱b pan tinamit Lahorise̱ya ch'i̱l wo' take wilque̱b pan tinamit Yera̱polis.
Chiri̱j chic rik'ormojic aweh tak ribiral i ma' Epa̱wras, nik'or wo' aweh tak chi re' ma' Te̱mas ch'i̱l i ma' Cax re' aj ik'omonel re' k'e̱' ti' nwic'raj, c'ahchi' wo' quitak'a̱b je risukquil ac'ux hat-tak nic' q'uihal aj niminel wilca̱t tak ar.
Chipam wo' i hu̱j wili nipahkaj wo' aweh tak chayew tak risukquil quic'ux take i kich aj niminel wilque̱b ar pan tinamit Lahorise̱ya. Je' wo', chayew wo' tak risukquil ric'ux i ma' Ni̱npa ch'i̱l take nic' nimal aj niminel nquimol qui̱b pa ripa̱t.
Je' re' k'uru' re' hat-tak aj Colo̱sa nok awilom tak chic wach i hu̱j wili chi quixilac take aj niminel ar, nwa̱j wo' chi chak'ahsaj tak je queh aj niminel aj Lahorise̱ya reh chi naquilom wo' wach ru'. Re' jenaj chic hu̱j tak'amaj wo' je queh ru' chak'or tak queh chi naquiyeb wo' aweh tak reh chi na̱wilom wo' tak wach i hat-tak.
Je' wo', nipahkaj aweh tak jenaj chic ato'bil wili: Chak'or tak reh wi̱n i Arqui̱po chi chiyew ric'ux chiri̱j i camanic xye'eric reh ru'um i kAja̱w Jesus eh chiban wo' chi coric i camanic ye'o̱j reh re're'.
Re' aj chic take k'oric na̱wilom tak jok wach wili, til re' hin ma' Lu̱' c'ahchi' nitz'ihminic reh: Sukquil c'uxlis chaweh tak. Ch'i̱l i wili nik'or wo' aweh tak: Chacuy cha'n wo' ti ati̱j tak chiwi̱j nac'olok cho pan ac'ux tak chi tz'apalqui̱n pan che̱'. Re' ta nak rato'bil i Dios k'uru' wih'ok awu̱c' tak chi junelic. Je' ta nak re' banarok.
Re' pe̱t hu̱j xitz'ihmbaj i ma' Lu̱' queh niminelAj Tesalo̱nicaRe' ma' Lu̱' ric'alenej je take niminel aj Tesalo̱nicaRe' hin ma' Lu̱' chi c'ahchi'qui̱n quihch'ilem i ma' Si̱las ch'i̱l i Timote̱yo, c'ahchi' nitz'ihmbam je hu̱j wili aweh hat-tak comonil aj niminel aj Tesalo̱nica re' choplic ac'ux tak ru̱c' Ajabe̱s Dios je' wo' chiri̱j i Lok' laj Ajabe̱s Jesus re' Pahbamaj chi K'atal K'oric. Nok c'ahchi' nitz'ihmbam je hu̱j wili, nipahkaj johtok pa niti̱j chi re' ta wo' nak kAja̱w Dios ch'i̱l i Jesus to'bonok cho aweh tak eh chiyew ta wo' nak cho rinimal suk laj c'uxlis pan awa̱mna tak.
Re' ma' Lu̱' ritioxej johtok reh Dios i quic'acharic take aj Tesalo̱nicaHat-tak wich aj niminel nwa̱j nik'orom je aweh tak chi re' hoj nanka'n kati̱j chiwach i Dios, xa eli̱c wo' kojtioxonic johtok chiwach chawi̱j hat-tak re' xa wilca̱t wo' tak pan kac'ux.
Til pan coric nanka'n kati̱j ma'xta jeno' k'i̱j chi niq'uic ta nak pan kac'ux i to'bonic na'n tak ru'um reh acapew-bal nacoj tak ru̱c' i Dios, ch'i̱l wo' i c'axoj i̱b na'n tak queh take awich aj niminel tak ru'um reh ric'axaric i Dios wilic pan awa̱mna tak. Je' wo' re' nka'n ru'um ricowsjic ac'ux na'n tak chi ruyu'njic i Lok' laj Ajabe̱s Jesus re' Pahbamaj chi K'atal K'oric, ru'um nok ch'iclic ac'ux tak chiri̱j chi narisoljic wo' chic cho rica'pech.
Je' re' k'uru' hat-tak wich aj niminel re' k'e̱' tiric'ax tak i Dios, re' hoj k'e̱' nkatioxej johtok reh i Dios chawi̱j tak eh nka'n wo' kati̱j chawi̱j tak maj keht'alim chi re' kAja̱w Dios xchihbic cho awach tak chi rac'u̱n rixk'u̱n.
Naxac'am tak tz'eht reh kano'jbal re' wo' rino'jbal i Jesus xac'am tak tz'eht reh. Naxa'n aj tak chi je' re', xchalic i ti'c'axic chana̱ tak ru'um wo' reh ric'uluric i c'uhbal k'oro̱j aweh tak. To̱b ta wo' je' re' xac'ul tak xa xatik wo' tak ju' ric'amaric na̱ i c'uhbal re're' ru̱c' i sukquil c'uxlis riyew aweh tak i Lok' laj rUxlabal i Dios.
Yu'na ajic re' chic ano'jbal tak re're' c'ahchi' ric'amaric tz'eht reh cu'um take toco̱m chic aj niminel je' ricab take wilque̱b pan tak tinamit pa riyuk'ul Masero̱nya ch'i̱l pa riyuk'ul Aca̱ya.
Je' re' xc'uluric ru'um nok re' hat-tak xap'ut tak je rik'ormojic i c'uhbal chiri̱j i Lok' laj Ajabe̱s Jesus cu rehtal xo̱j lok rik'ormojic chi junsut riyuk'ul Masero̱nya je' wo' chi junsut riyuk'ul Aca̱ya. Je' re' ajic re' ribiral ricowil ac'ux tak chi rinimjic i kAja̱w Jesus xo̱j wo' lok chi junsut take toco̱m chic yuk'ul. Ru'um aj re', re' hoj ma'xta jeno' kak'orbal chiri̱j i holohic laj no'jbal na'n tak
maj re' take aj niminel wilque̱b pan tak yuk'ul nponic wi̱' ribiral ano'jbal tak re're' quik'oric chiri̱j riholonquil wach ano'jbal tak. Jenaj rehtalil quik'orbal take aj niminel re're', re' chi naquik'oric chiri̱j i kaponic awu̱c' tak nquik'or nic' wach riholonquil wach no'jbal xoj-ac'ul tak wi̱'. Re' take re' nquik'or wo' ribiral chi ru̱c' kaponic awu̱c' tak, re' hat-tak xacana̱' tak i lok'onic tiyo̱x xatoquic tak chipam rinimjic i Dios eh cu yu'na chi k'i̱j c'ahchi' chic ca̱t tak chi c'acharic chiwach i c'achlic eh coric wach Dios je' ricab c'acharic riban jeno' aj camanom chi niminic chiwach i ajabe̱s.
Je' wo' chic, re' take re' nquik'or abiral tak chi re' hat-tak c'ahchi' ayeb ac'ux tak chi ruyu'njic richalic i Jesus re' rAc'u̱n i Dios. Re' aj i Jesus wili re' c'ahchi' awuy'em tak, re' wo' re' xucsjic cho chi quixilac take camnak eh chi kojrico'lej wo' i hoj aj niminel chiwach i ti'c'axic chalic reh ru'um rijosk'il i Dios chi quina̱ take aj mahc.
Re' take niminel aj Tesalo̱nica til xcamanic queh i c'uhbalanic xiban i ma' Lu̱'Hat-tak wich aj niminel, re' no'jbal xniban naxinc'uhbalanic cho chaxilac tak, til coric wach je' ricab aweht'alim wo' tak hat-tak. Je' re' nik'or maj re' c'uhbalanic xka'n naxojponic cho chaxilac tak ma' xcahnic ta chi k'e̱b, til la' xiban ricamaj chipam ac'acharic tak.
Coric ru', ru'um reh c'uhbalanic nka'n, re' hoj xkac'ul i ti'c'axic ch'i̱l i tz'ujuric je' ricab xabiraj wo' tak chi xkac'ul ar pan tinamit Pili̱po. To̱b ta wo' je' re' xkac'ul ar re' hoj ma' xojyo'jic ta nech' ok, xkatik la' ju' rik'ormojic i riC'uhbal i Dios ru'um i ricowil kac'ux riyew. Ru̱c' i ricowil kac'ux re're', re' hoj xkak'or wo' aweh tak take k'oric xiyew keh i Dios chi nakak'orom eh je' re' xka'n to̱b ta wo' yohbal wach kac'axquilal xkarak chipam atinami̱t tak.
Re' c'uhbal xkak'or aweh tak naxojwih'ic awu̱c' tak, re're' til coric wach, ma' xa ta tik'imaj wach ru̱c' ma' re' ta ricorquil laj no'jbal, xa ta nak wo' ru̱c' c'ahbil laj no'jbal. Je' wo', naxojponic cho c'uhbalanel chaxilac tak xkak'or i c'uhbal re're' chi ma' no̱c ta jot'o̱j ru̱c'.
Re' la' hoj xponic kak'or i c'uhbal re're' chi hoj ripahba̱b je i Dios re' nok rilom chic chi tare̱t kano'jbal, xich'ica̱' ric'ux chiki̱j chi nakak'orom i c'uhbal re're'. Ru'um aj re', re' rik'ormojic riC'uhbal i Dios nka'n, ma' c'ahchi' ta co̱j lok reh ta nak chi enkarak kalok'il chi enkarak kalok'il chi quiwach take c'acharel china̱ ac'al wili, nka'n la' reh chi nakarakam kalok'il chiwach i Dios re' nilbic cho reh chaj bih wilic pan ka̱mna.
Naxojponic awu̱c' tak, re' hat-tak aweht'alim wo' tak chi ma' janc'al ta xkak'unej awach tak ru̱c' take tijimaj ri̱j k'oric. Je' wo' chic, re' Dios reht'alim wo' chi ma' xka'n ta chi xa suk kojk'oric awu̱c' tak xa ru'um ta nak ric'axaric wach atz'a̱k tak.
Ma' xkasic' ta wo' kalok'il chi quiwach toco̱m chic c'acharel on chawach ta nak hat-tak. Je' wo' xa ta nak xkapahkaj aweh tak chi na̱yeb tak kalok'il to̱b ta nak ric'ul chi keh chi xka'n chi je' re' ru'um i kajawric wilic chi hoj aj k'orol reh riC'uhbal i Lok' laj Ajabe̱s Jesus re' Pahbamaj chi K'atal K'oric.
Ma' re' ta re' xka'n k'uru', xojc'acharic la' chaxilac tak pan ch'ublic wach c'uxlis je' ricab nok jeno' tutbe̱s ch'ublic wach ric'ux chi riliric je' wo' chi riqueteric take rac'u̱n rixk'u̱n.
Je' aj re' ru' ru'um reh chi k'e̱' ti'quil tikic'raj tak, ma' xa re' ta xkach'ica̱' kac'ux chawi̱j tak chi nakak'orom aweh tak i holohic laj k'oric chiri̱j i Jesus re' tak'amaj cho rik'ormojic keh ru'um i Dios, je' la' wo' til xkacoj pan kacapew-bal chi enkayew kac'acharic pan ti'c'axic chawi̱j tak wi la' curman chi je' re' enc'uluric ku̱c' ru'um chi k'e̱' ti'quil tikic'raj tak.
Was tak nicha̱k' aj ninimel, re' hat-tak aweht'alim tak chi coric nic' wach naxkaniq'uej kak'i̱j chi camanic naxojwih'ic cho chaxilac tak. Wilic wo' na pech xoj-johtic ak'ab, on chi cu wahk'ek wo' ti xoj-uctic chi camanic sic'bal ritz'akil pa' bih keh. Je' aj re' ru' no'jbal xka'n, reh chi ma' xkacoj ta jeno' ihk chana̱ tak chi kilmijic nok wilco̱j chaxilac tak chi rik'ormojic riC'uhbal i kAja̱w Jesus.
Je' re' ajic was tak nicha̱k' aj niminel, re' ta hat-tak ch'i̱l wo' i Dios til aweht'alim tak chi coric chi re' hoj naxojwih'ic cho chaxilac hat-tak aj niminel, xojc'acharic cho ru̱c' risakil wach kacapew-bal, ru̱c' ricorquilal wach kac'ux, je' wo' chi ma'xta jeno' k'oric chiki̱j ru̱c' i camanic xiyew keh i kAja̱w Dios.
Je' wo', re' hat-tak aweht'alim wo' tak naxojwih'ic cho chaxilac tak, re' hoj xka'n je' ricab riban jeno' ajabe̱s chi narik'il take rac'u̱n rixk'u̱n, riyew wo' risukquil quic'ux eh je' re' xka'n i hoj chaxilac tak, xatkak'il tak eh xkayew wo' risukquil ac'ux tak chi aju'junal chipam animinic tak.
Je' wo', nok wilco̱j ponok awu̱c' tak, xkak'or wo' aweh tak chi re' Dios xatriyuk'ej tak chi nariwih'ic chi k'atal k'oric chana̱ tak eh je' wo' chi na̱c'acharic tak chi ri'sil rinimal rajawric. Je' re' k'uru' chacuy, til tic'acharok tak je' ricab ric'ul chi queh take yuk'umaj take ru'um i Dios.
Chi je' aj re' c'uhbalanic xka'n chaxilac tak naxojwih'ic cho awu̱c' tak, re' hoj ma' nkacana̱' ta wo' johtok ritioxjic i kAja̱w Dios chawi̱j tak maj nok abiram tak chic take k'oric xik'or i Dios aweh tak ru̱c' kachi̱' i hoj, re' hat-tak xac'ul pan awa̱mna tak take k'oric re're'. Re' cok ru' re' take k'oric re're' xac'ul tak chi ma' je' ta xa rik'orbal jeno' c'acharel china̱ ac'al wili, xac'ul la' tak chi coric chi til re' Dios xtak'anic cho rik'ormojic.Cu aj yu'na chi k'i̱j re' Dios c'ahchi' ribanam chi ru̱c' riC'uhbal, re' hat-tak aj niminel wilca̱t tak ar Tesalo̱nica, eriban chi eli̱c enjahlic wach ano'jbal tak.
Ma' xa ta re're' xiban i Dios, xiban la' wo' chi xac'u'lej tak na̱ pan awa̱mna ric'uluric i ti'c'axic pan quik'ab take awich atinami̱t tak je' ricab xquic'ul wo' quicomonil take awich aj niminel reh Dios wilque̱b ar pa riyuk'ul i Jure̱ya re' nquimol wo' qui̱b pa ribihnal i kAja̱w Jesus. Ru̱c' i xa'n tak re're', c'ahchi' ac'amam tak tz'eht reh no'jbal xca'n take awich aj niminel tak re're' naxchalic i ti'c'axic chi quina̱ cu'um take quich quitinami̱t ra̱' ri'sil cho ma' Israhel
je' ru̱c' ma' nca'n ta ribanaric re' haj wili nponic chiwach i kAja̱w Dios. Re' take ra̱' ri'sil cho i ma' Israhel re're', junch'uk queh xicansanic cho queh take aj k'orol riC'uhbal i Dios. Junch'uk chic take xicansanic cho reh kAja̱w Jesus re' Ajabe̱s cho chi kana̱ yu'na. Junch'uk wo' xi'esenic cho keh chipam atinamital tak.
Coric ru', je' re' xca'n ku̱c' reh chi ma'xta nak kak'orom i c'uhbal chiri̱j i Jesus aweh hat-tak ma' re' ta ra̱' ri'sil cho ma' Israhel ru'um nok ma' nca̱j ta chi enarak tak i co'lbal ri̱j ac'acharic tak. Ru̱c' i nic' pa' nimal nca'n re're', re' take c'acharel re're' xa c'ahchi' quimolsam wach riq'uihal quimahc chiwach i Dios. Ru'um re're', yu'na re' rinimal wach rijosk'il i Dios narichalic chi quina̱ chi naquic'ulum ti'c'axic ru'um i nic' pa' nimal nca'n ribanaric.
Re' ma' Lu̱' xa cu ra̱j wo' rik'o'rem take niminel aj Tesalo̱nicaWas tak nicha̱k' aj niminel, ru'um chi re' take wich ra̱' ri'sil cho ma' Israhel xojquesaj cho chipam atinami̱t tak, re' hoj yu'na cu ja' riban ta chic chi nakawih'ic awu̱c' tak. Re' cok ru' to̱b ta nchel ma' nkilow ta chic awach tak, ma' kacana̱b ta acapewjic tak xa eli̱c la' wo' wilca̱t tak pan kac'ux. Til coric, xa re' wo' cho naxoj-esmejic cho chaxilac tak, re' hoj xa nka̱j nak chic chi nkilow ta wo' nak chic awach tak
eh ru'um re' xa nkitowej nak chic ojic awu̱c' tak. Re' hin ma' Lu̱' q'uih pech wo' nak xniniq'uej nik'i̱j chi ojic awu̱c' tak chi ak'o'rjic tak, xa re' la' aj Yahm xik'et pa nibe̱h chi ma'xta chic quino̱j.
Chaj bih riwi̱' chi q'uih pech xniniq'uej nik'i̱j chi ojic awu̱c' tak? Xwa̱j nak ojic ru' ru'um chi re' hat-tak k'e̱' hat-tak lo̱k' chi kawach eh je' wo' chic k'e̱' nsukbic kac'ux i hoj ru'um reh i holohic laj c'acharic na'n tak. Ru'um chi je' re' riwi̱' ac'acharic tak k'uru', re' hoj ch'iclic kac'ux chi nac'olok wo' chic lok i Jesus, ekojpah'ic chiwach eh je' wili enkak'or reh chi suk kac'ux:«Je' ricab chi jeno' co̱ch ric'ul jeno' aj ajamanel re're' nc'uhtunic lok wi̱' chi xiq'uic chipam jeno' pajbal i̱b cojo̱j chiwach, je' wo' re' take aj niminel wili re're' quic'uhtunic lok wi̱' chi re' hoj xka'n chi coric i kacamaj chi aj k'orol riC'uhbal i Dios, nqui enkak'or reh.
Pa ricorquil, re' hoj xa suk wo' chic kac'ux awu'um tak eh je' wo' ru'um reh riholonquil ac'acharic na'n tak re're', eriban chi enkak'or chi xka'n i kacamaj chi coric.
Ru'um aj chi ma' xkacuy ta chic ruyu'njic ribiral nic' wach i behic c'ahchi' ca̱t-tak chi rinimjic i Jesus, re' hin ch'i̱l i Si̱las ch'i̱l wo' i Timote̱yo xkatik'a̱' cho wach chi kawach chi jenaj kich'i̱l i narojic awu̱c' tak. Je' re' xkatik'a̱' wach to̱b ta re' wili xa̱j rik'orom chi qui̱b keh hoj xojcahnic ar chipam tinamit Ate̱nas.
Ru̱c' aj i tik'inic xka'n re're', xkak'or chi re' narojic awu̱c' tak, re' i kich aj niminel Timote̱yo re' raj camanom wo' i kAja̱w Dios eh aj to'o̱l wo' keh chipam kacamaj chi rik'ormojic i c'uhbal nk'oric chiri̱j i kAja̱w Jesus. Je' re' ajic nok wilic chic awu̱c' tak i Timote̱yo, xatrik'il tak eh ru̱c' i k'ilo̱j xiban aweh tak, xiban wo' chi xachop tak riman ricowil ac'ux tak chipam rinimjic i Jesus re' Pahbamaj chi K'atal K'oric.
Ru̱c' richoporic ac'ux c'ahchi'ca̱t tak, ma' hab ta wach aweh tak enkajic ricapew-bal ru'um take ti'c'axic c'ahchi' awiq'uic tak wi̱'. Je' wo' naxponic awu̱c' tak i Timote̱yo, re're' xk'oric wo' awu̱c' tak chiri̱j i no'jbal aweht'alim tak chic hat-tak chiri̱j ric'uluric i ti'c'axic maj re' hat-tak aweht'alim wo' tak chi chi'nchel i hoj aj niminel reh Jesus tanlic chi kana̱ chi nakac'ulum i ti'c'axic ru'um reh rinimjic i Dios.
Nic' wach nok aweht'alim tak re're'? Aweht'alim tak maj nok cu wilco̱j cho chaxilac tak xkak'or aweh tak chi re' ti'c'axic xa wilic wo' chi kana̱ ma' haj ta iq'ue̱l keh eh aweht'alim wo' tak chi je' re' ru'um nok re' wo' hat-tak c'ahchi' ac'ulbic tak reh ti'c'axic k'oro̱j cho re're'.
Naxsoljic aj wo' chic cho ku̱c' i Timote̱yo, re're' xc'ulic rik'or keh i holohic laj ribiral chiri̱j nic' wach ricowil ac'ux tak chipam rinimjic i kAja̱w Jesus, je' wo' chiri̱j i c'axoj i̱b c'ul na'n tak chawibil awi̱b tak. Je' wo' chic, re're' xik'or wo' keh chi re' hat-tak xa eli̱c wo' kojc'ulic cho pan ac'ux tak ru'um chi k'e̱' ti' koj-awic'raj tak cho eh ru'um re're', re' hat-tak xa nawa̱j wo' nak chic awilom tak kawach je' ricab wo' nka'n je hoj chawi̱j hat-tak.
Je' re' ajic was tak nicha̱k' aj niminel, ru̱c' chi'nchel xik'or keh i kacha̱k' Timote̱yo chiri̱j animinic tak chi c'ahchi' achopom ac'ux tak chi manlic chiri̱j i kAja̱w Jesus, re' hoj to̱b ta wilic kac'axquilal pan kac'acharic, on wilic ti'c'axic chiki̱j ayu', k'e̱' naxsukbic kac'ux naxkabiraj chi'nchel re're'.
Ma' xa ta re're' xsukbic wi̱' kac'ux, nsukbic la' wo' kac'ux ru'um chi re' hat-tak xa cu choplic wo' ac'ux tak chiri̱j i kAja̱w Jesus eh ru'um re', re' hoj yu'na c'ahchi' kac'acharic chi ma'xta bih capewenic c'ahchi' ka'nam je chawi̱j tak.
Je' re' k'uru' wich niminel aj Tesalo̱nica, re' hoj k'e̱' nsukbic kac'ux awu'um aweh tak eh awu'um wo' aweh hat-tak ma' nkacana̱' ta johtok ritioxjic reh Dios chawi̱j hat-tak to̱b ta nchel ma' nic' ta ti nimal katioxonic chiwach ru'.
Je' re' nok chi k'i̱j chi ak'ab re' hoj ma' nkamay ta ripahkaljic johtok reh kAja̱w Dios chi nariyeb k'ab keh chi nakilom wo' chic awach tak reh chi je' re' nic' pa' chic nimal i no'jbal curman chaweh tak chi na̱cowjic tak wi̱' chipam animinic tak, re' hoj eno̱j kak'or aweh tak ar.
Je' wo' chic, chipam kati̱j nka'n johtok nkapahkaj chi re' ta wo' nak Ajabe̱s Dios ch'i̱l i kAja̱w Jesus re' wilque̱b chi kana̱ chi Ajabe̱s take, re' ta wo' nak take re' enquiyew k'ab keh eh equic'uhtunic keh ricorquil jaruj nponic chi quiwach chi nakojic awu̱c' tak.
Re' hoj nkapahkaj wo' chi re' ta nak i kAja̱w Dios to'bonok aweh tak chi nariwih'ic riman c'axoj i̱b chaxilac hat-tak aj niminel, je' wo' cu̱c' take toco̱m chic tinamit je' ricab nok re' hoj ti' tikic'raj tak je.
Je' wo', nkapahkaj johtok reh Dios chiyew ta nak ricowil awa̱mna tak chi coric chiri̱j i Jesus. Je' wo' nkapahkaj wo' johtok reh i Dios, chi sakbej ta wo' nak wach awa̱mna tak chi manlic. Re're' i pahkanic nka'n johtok reh Dios maj nka̱j chi nasoljok wo' chic cho i kAja̱w Jesus ch'i̱l take raj tz'e' wa̱ch i Dios, re're' ma'xta bih jeno' mahc erirak chi wilca̱t tak wi̱' nachiban i ch'uk k'oric chana̱ tak.
Re' sakil wach c'acharic nponic chiwach i DiosWich aj niminel, naxojwih'ic cho chaxilac tak re' hat-tak xatijej tak ku̱c' i hoj nic' wach i c'acharic ra̱j banaric reh chi ensukbic ric'ux i Dios. Ru'um aj wo' chi re' hoj c'amol abe̱h tak hoj pahbamaj ru'um i kAja̱w Jesus, yu'na nkapahkaj je ricuyuric aweh tak chi chatik tak ju' i c'acharic je' ricab xatijej tak ku̱c'. Re' tak'anic c'ahchi' ka'nam je aweh tak wili,
aweht'alim tak chic nic' wach rinimjic ra̱j. Je' re' nik'or maj nic' pa' wach take tijinic xiyew keh kAja̱w Jesus chi to'bal aweh tak, xkak'or aweh tak naxojwih'ic cho chaxilac tak.
Jenaj queh take c'uhtunic re're' rik'or chi re' Dios k'e̱' ra̱j chi xa sak ok chic wach ac'acharic tak eh ru'um re're', re' Dios ra̱j chi ma̱min awi̱b tak chi c'acharic pan c'oyomal.
Je' wo', re' Dios raj chi re' hat-tak re' wilic chic awehq'ue̱n tak, chac'ax awi̱b tak chi xa ru̱c' wo' awehq'ue̱n na̱c'acharic tak maj je' re' riwi̱' i c'acharic tz'iro̱j wach rilow i Dios eh k'e̱' wo' holonquilal nc'uhtunic lok chi quiwach c'acharel ayu' wach ac'al.
Chi nik'orom chic re're', je' wo' nik'or aweh tak chi ma' tic'acharic tak chic je' ricab riwi̱' c'acharic nca'n take awich ti'jolal tak re' ma' re' ta ra̱' ri'sil cho ma' Israhel je' ru̱c' ma' quibirinic ta k'oric chiwach i Dios. Re' take re' xa hab pa' wach ixok no̱j quimin wi̱' qui̱b ru'um i c'ahbilal wilic cho pan ca̱mna.
Raj la' chaxilac hat-tak ma' ok je' re' no'jbal ena'n tak maj xkak'or chic aweh tak chi re' Dios nariyeb cho ti'c'axic tojbal wach rimahc i hab wach riban i c'oyomal. Ru'um aj re' nkak'or aweh tak i wili: Ma' hab wach aweh tak rimak' rehq'ue̱n jeno' chic c'acharel maj ru̱c' re're', ma' xa re' ta c'ahchi' relk'am i ras richa̱k' je' la' wo' c'ahchi' rimahcanic chiwach i ras richa̱k' re're'.
Chaj wa'ric nankak'or je aweh tak re're'? Nkak'or aweh tak ru'um chi re' kAja̱w Dios ma' xojriyuk'ej ta ru̱c' chi nakac'acharic chipam i yibel wach no'jbal, xojriyuk'ej la' cho chi nakac'acharic pan jenaj tz'iro̱j wach c'acharic.
Til aj tic'acharok tak k'uru' je' ricab ra̱j i Dios eh ma̱k'eb lok chiri̱j ac'ux tak i k'oro̱j chic aweh tak maj hab wach re' ma' ra̱j ta ric'amam na̱ i k'oro̱j, ma' xa ta chiwach i winak c'ahchi' rik'ehtam ri̱b til la' wo' c'ahchi' rik'ehtam ri̱b chiwach i Dios re' xye'bic cho reh Lok' laj rUxlabal chi naricholic c'acharic pan holonquilal.
Re' c'axoj i̱b nca'n take aj nimanel aj tesalo̱nicaRe' tijinic chiri̱j i c'axoj i̱b cu̱c' take awas acha̱k' tak, re're' jenaj chic k'oric xka'n naxojwih'ic cho chaxilac tak xa re' la' yu'na re' k'oric re're' ma' curman ta chi cu ewo' chic nitz'ihmbaj je aweh tak maj re' hat-tak xa c'ahchi' wo' abanam tak i no'jbal re're' ru'um chi xarak tak chic chiri̱j chi manlic haj wilic rik'or i Dios.
Re' no'jbal c'ahchi'ca̱t tak re're', re' wo' re' c'ahchi' abanam tak cu̱c' take chi'nchel c'acharel wilque̱b chi junsut riyuk'ul i Masero̱nya. Haj ti cok wilic i pahkanic nanibanam aweh tak yu'na chipam i hu̱j wili, re' chi ma̱cana̱' tak ric'axaric awi̱b tak, riman la' ok chic chacowej ac'ux tak chi ribanaric re're' cu̱c' take awich aj niminel tak.
Je' wo', nipahkaj je aweh tak chipam take k'i̱j wili re' c'ahchi' awuy'em tak wi̱' risoljic cho i kAja̱w Jesus, chacowej ac'ux tak chi c'acharic pan sukquil c'uxlis. Re' cok ru' ru'um chi til c'ahchi' awuy'em tak risoljic cho i Jesus ma' ru'um ta re' enamay tak pa' bih alahtz'il tak wilic eli̱c i k'i̱j, cha'n la' tak je' ricab xkak'or cho aweh tak naxojwih'ic cho chaxilac tak. Je' re' nik'or maj re' hoj xkak'or cho aweh tak chi na̱camanic tak eh na̱cholic wo' tak risiq'uiric ri̱j nic' wach ribehsjic ac'a̱y na̱banam tak.
Je' re' cha'n tak k'uru' maj ru̱c' re' nariwih'ic ribiral chi quixilac take c'acharel ja' quiniminic ta reh i Dios chi tichol tak c'acharic chi coric. Je' wo' chic, ru̱c' acamaj na̱banam tak ena'n tak canar atz'a̱k eh chi je' re' enwih'ic pa' bih aweh tak.
Re' k'oric chiri̱j risoljic wo' chic cho i kAja̱w JesusChi k'oro̱j chic lok aweh tak take no'jbal re're', yu'na k'uru' wich aj niminel nanik'oric je awu̱c' tak chiri̱j risoljic wo' chic cho i kAja̱w Jesus. Je' re' nanibanam ru'um nok til nwa̱j chi na̱rakam tak chiri̱j chaj bih naric'uluric cu̱c' take kich aj niminel camnak chic take. Re' nwa̱j chawi̱j tak ru̱c' take k'oric re're', re' chi ma̱cansaj awi̱b tak ru'um ti'quil c'uxlis chiri̱j jeno' queh aj niminel nquimic je je' ricab nca'n take ma'xta jeno' cuyu'nbal chi narucsjic wo' chic cho i hab wach queh nquimic je.
Je' re' k'uru' je' wo' wili nik'or je aweh tak chiri̱j risoljic cho i Jesus: Re' hoj aj niminel til nkacoj wach chi je' ricab naxuctic wo' cho Jesus chi quixilac take camnak naxquimic je, je' wo' re' nachucsaj cho Dios take kich aj niminel camnak chic je take. Re're' naric'uluric nac'olok wo' chic lok i Jesus chiri̱j chi re' Dios ribanam chic cho tak'anic chi naric'amam johtok pan taxa̱j take aj niminel.
Ru'um aj re', re' hoj nkak'or wo' aweh tak i k'oric wili re' k'oro̱j wo' cho ru'um i kAja̱w Jesus: Re' hoj aj niminel, re' cu c'achalco̱j nac'olok lok i Jesus rica'pech, ma'xta pe ti kojic chiri̱j i kAja̱w Jesus chi re' take kich aj niminel camnak take je, c'ahchi' ta nak quicahnic pan muk'unbal. Re' la' take re' pe̱t nacuctic cho reh chi jenaj wach ojic naka'nam johtok chiri̱j i kAja̱w Jesus.
Nic' wach nac'ulurok re're'? Je' wili riwi̱' nac'ulurok ru': Re' kAja̱w Jesus til re' wo' re' naric'ulic cho pan taxa̱j. Chiri̱j aj re', re' Dios nariyeb i tak'anic reh c'amol quibe̱h take raj tz'e' wa̱ch ar pan taxa̱j chi naquisubem pa̱m quisu̱b k'o'rbal queh take aj niminel camnak chic take, reh chi nacuctic cho chi junpech.
Chiri̱j chic cuctic cho take aj niminel camnak chic je take, re' take re're' kich'i̱l hoj aj niminel re' cu c'achalco̱j pe chipam take k'i̱j re're' nakac'amaric johtok juntar su̱tz' reh chi ar pan te̱w nakojic kac'ulum ki̱b ru̱c' i kAja̱w Jesus. Ru'um aj chi re' hoj chi'nchel aj niminel nakojic c'acharok ar pan taxa̱j ru̱c' kAja̱w Jesus chi junelic,
til nik'or aweh tak chi ma' nti'bic ac'ux tak chiqui̱j take aj niminel camnak chic je take. Re' aj take k'oric nik'or je wili, camanok aweh tak chi ricowsjic ac'ux tak na'ilmijok wach i hu̱j wili chaxilac tak.
Je' re' k'uru' hat-tak wich aj niminel, re' hin nik'orom chic cho aweh tak naxinwih'ic cho chaxilac tak chi nac'olok wo' chic lok i kAja̱w Jesus, nariwih'ic jenaj nimal c'axquilal. Ru'um aj re' ma' curman ta chic chi enitz'ihmbaj je aweh tak chaj bih take naric'uluric nachirak cho rik'ijil ric'ulic i kAja̱w Jesus.
Je' re' nik'or maj re' hat-tak aweht'alim tak chic chi coric chi re' k'i̱j nok re' Lok' laj Ajabe̱s Jesus nachiyew cho ti'c'axic chi quina̱ take ma' re' ta aj niminel, ma' eht'alamaj ta nac'olok lok. Chi je' aj re' riwi̱' ric'ulic cho k'i̱j re're', re' take tinamit ma' re' ta aj niminel take naquic'ulum queh je' ricab nc'uluric chipam jeno' pa̱t chi ma' hab ta wach neht'alanic reh ric'ulic lok jeno' aj lek' pan chak'ab.
Je' re' k'uru' nok re' take tinamit ma' re' ta aj niminel take nacoquic chi rik'ormojic chi xa pan sukquil c'uxlis chic wilque̱b wi̱', cu re' chic queh ru' narichalic chi quina̱ i rinimal ti'c'axic eh ma' hab ta wach jeno' queh eniq'uic i ti'c'axic re're' china̱ je' ricab jeno' yowa̱b ixok ma' iq'ue̱l ta china̱ i ric'axquilal nanchalic riti'quil nanc'ulic ric'ux.
Chaj bih riwi̱' nanik'or chi je' re're'? Je' re' nik'or je aweh tak maj re' hat-tak sakomomaj chic pa̱m ano'jbal tak chiri̱j ric'ulic lok i k'i̱j re're'. Ru'um aj chi re' ano'jbal hat-tak ma' re' ta chic pan k'ekom wilic, sakom chic wach tibanic tak eh ma' c'ahbil ta chic tibanic tak je' ricab nca'n take nquisic' i k'ekom chi ribanaric i c'ahbilal.
Je' re' k'uru' wich aj niminel, ru'um chi sakomomaj chic wach aweh tak chi chalic reh i k'i̱j re' nariye'eric wi̱' ti'c'axic chi quina̱ take ma' re' ta aj niminel, ma' nsahchic acapew-bal tak chi ruyu'njic ric'ulic lok i k'i̱j re're'. Ru'um aj re' nik'or aweh tak chi ka'n tak je' ricab nca'n take ma' quiwiric ta chi richa'jaljic quipa̱t eh ma' nka'n tak je' ricab nca'n take nkajic quiwiric nok c'ahchi'que̱b chi cha'janic.
Je' wo', ma' nka'n je' ricab nca'n take re' ncamanic queh chak'ab xa reh wiric, on xa reh xohc'sonic i̱b maj re' take re' xa je' re' nquic'saj wi̱' chak'ab.
Re' hoj k'uru' re' sakom wach kojbanic, ma' nka'n je' ricab nca'n take nkajic quiwiric nok c'ahchi' que̱b chi cha'janic, xa uyunic la' ok wo' riban kacapew-bal chiri̱j i k'i̱j k'oro̱j lok re're' maj xa chi je' re' nakawih'ic chi tikilco̱j ru̱c' ric'ulic lok i k'i̱j re're' je' ricab ritik'a̱' ri̱b jeno' sol naricoj i ch'ihch' laj tz'ih chi' ric'ux co'lbal reh riti'jolal, on je' ricab naricoj ripune̱t ch'ihch' chi co'lbal reh rina̱. Je' re' k'uru' wi ch'iclic chic kac'ux chiri̱j i Jesus, je' wo' re' katik tak ju' ric'axaric take kas kacha̱k' eh chi katik wo' ju' ruyu'njic chi ch'iclic kac'ux i kaco'lbal nariyeb keh Jesus maj wi je' re' nka'n ra̱j rik'orom chi re' hoj tikilco̱j chic ru̱c' ric'ulic lok i k'i̱j re're'.
Ma' xa re' ta re', je' la' wo' ma' eta chic kojyo'jic chiwach i k'i̱j re're' maj keht'alim chic chi re' Dios xitik'a̱' wach chi ma' re' ta hoj nakac'ulbic reh i ti'c'axic naritak'a̱b cho ru'um reh rijosk'il china̱ quimahc take aj mahc. Chiri̱j chic lok re're', re' hoj keht'alim chic chi re' Dios xitik'a̱' wach chi re' Jesus re' Pahbamaj chi K'atal K'oric, xco'lonic keh chiwach i ti'c'axic re're'.
Re' Jesus re're', re' wo' re' xquimic chi katobjic i hoj reh chi enwih'ic junelic kac'acharic ru̱c'. Ru'um aj reh katobjic re're', re' hoj ma'xta bih enkojcapewenic wi̱' chiri̱j risoljic cho kAja̱w Jesus to̱b ta ekojc'ulic rirak chi hoj chic camnak on chi cu c'achalco̱j. Je' re' nik'or maj keht'alim chic chi xa pa' narojic wih'ok i Jesus ar wo' nakawih'ic i hoj chi junelic.
Je' re' k'uru' ru'um chi keht'alim re're', nkak'or aweh tak chi chayew tak ricowil ac'ux chawibil awi̱b tak eh c'ul ok wo' chato'bej awi̱b tak je' ricab c'ahchi'ca̱t tak cu yu'na chi k'i̱j.
Ju'jun chic take pahkanic nbanjic je queh take aj Tesalo̱nicaJe' wo' chic yu'na was tak nicha̱k' aj niminel, til nka̱j kapahkam aweh tak jenaj ato'bil chiqui̱j take raj camanom i kAja̱w Jesus wilque̱b chaxilac tak re' xipahbabjic wo' ru'um i Jesus chi ric'amaric abe̱h tak, je' wo' chi ricojoric ano'jbal tak. Til aj nkapahkaj ato'bil aweh tak chi chalok'mej tak quiwach take aj camanom re're'.
Ma' xa re' ta na̱lok'mem tak quiwach, je' la' wo' nac'axam tak take ru̱c' sukquil ac'ux tak. Je' re' nipahkaj je aweh tak ru'um nok re' take aj camanom re're' nquiyew quic'ux chi atobjic tak.Chi k'oro̱j aj chic lok re're', nka̱j wo' kapahkam aweh tak chi tiwih'ok tak pan sukquil c'uxlis chawibil awi̱b tak.
Je' wo' chic, nkapahkaj wo' je aweh tak chi chak'il tak take xa k'eboj k'i̱j nca'n, chayew tak quino'jbal chi coric eh re' take nyoj quic'ux chi niminic chayew wo' tak ricowil quic'ux. Je' wo', chato'bej tak take ma' cow ta quic'ux pan niminic, re' cok ru' wilic ok ak'unil tak chi ribanaric take k'ilo̱j na̱banam tak cu̱c' take awich aj niminel tak re're'.
Je' wo', chacoj tak rehtal ribanaric i capew-bal wili: Wi hab wach jeno' aweh tak xbanjic ti'c'axic reh ru'um jeno' chic c'acharel, ma' riban chic jelow-bal i ti'c'axic xbanaric reh. Ma' xa re' ta re' cha'n tak, je' la' wo' cow chayew ac'ux tak chi ritobjic awi̱b tak je' ricab wo' ena'n tak cu̱c' take ma' re' ta aj niminel.
Je' wo' chic, nkapahkaj aweh tak chi xa tiwi̱' wo' tak chi suk ac'ux tak,
xa c'ahchi' ok wo' ca̱t tak johtok chi ti̱j chiwach i Dios
eh xa c'ahchi' ok wo' atioxem tak johtok reh i Dios chi'nchel nic' pa' nimal riban cho awu̱c' tak. Je' re' cha'n tak maj re're' til ra̱j i Dios chi naka'nam i hoj aj niminel nakojpahkanic johtok ru̱c'. Je' wo' chic, nkapahkaj chi na̱banam tak chi je' re' ru'um nok je' wo' re' xkabiraj chi xiban i kAja̱w Jesus.
Re' chic yu'na nipahkaj aweh tak chi ma̱ban tak ru̱c' i Lok' laj rUxlabal i Dios je' ricab na'n ru̱c' i k'a̱k' nanachup tak. Je' re' nik'or maj wi re' hat-tak xa eli̱c wo' nak'ihtaj awi̱b tak chiwach, ta chic riwih'ic awajawric tak re' ye'o̱j aweh tak ru'um.
Ru'um aj re' nok jeno' c'acharel rik'or chi re' take c'uhbal c'ahchi' rik'orom ar ru̱c' i Dios nchalic, nkapahkaj aweh tak chi ma̱k'ohraj pe tak ti chi ma' je' ta re' xa ru'um ti ru' chi je' re' nchalic pan acapew-bal tak.
Re' la' cha'n tak, chasic' tak ri̱j chi coric take c'uhbal erik'or aweh tak, ilbal reh wi til coric chi ar ru̱c' i Dios nchalic take k'oric re're'. Wi til coric aj i c'ahchi' rik'orom, chac'ul tak eh chac'am wo' tak na̱.
Tz'a̱b ru' wi ma' coric i rik'or, chak'eb tak lok chiri̱j ac'ux tak chi junpech i pa' jaric ma' holohic ta laj no'jbal wilic chipam take c'uhbalanic riban i c'acharel re're'.
Chiri̱j chic take pahkanic xniban je aweh tak, re' wili niti̱j niban je chawi̱j tak: Re' ta nak i Dios re' ye'ol sukquil kac'ux i hoj aj niminel, chic'ol ta nak ac'acharic tak chiwach i mahc cu rehtal riban chi chi'nchel ac'acharic, re' acapew-bal, re' awa̱mna ch'i̱l ati'jolal abakil tak, xa tz'iro̱j ta nak chic wach chiwach. Je' re' ti̱j niban reh nok chi nac'olok wo' chic lok i Lok' laj Ajabe̱s Jesus re' Pahbamaj chi K'atal K'oric, ma'xta ok bih etik'ilmijic tak wi̱'.
Re' nipahkanic niban je chawi̱j tak re're', til ch'iclic nic'ux chi naribanaric awu̱c' tak ru'um nok re' Dios xsic'bic cho awach tak, coric wach rik'orbal chi ribanaric pa' bih take rik'orom je' wo' chi rimahsjic wach i camanic rip'utum cho awu̱c' tak.
Re' ma' Lu̱' ricohlaj wach k'oric cu̱c' take aj tesalo̱nicaYu'na hat-tak was tak nicha̱k' aj niminel, nka̱j kapahkam wo' jenaj ato'bil aweh tak chi eli̱c na̱banam ati̱j tak chiki̱j, je' ricab wo' chi re' hoj nka'n je kati̱j chawi̱j tak.
Je' wo', nka̱j kapahkam je aweh tak chi chayew tak risukquil quic'ux take toco̱m chic kich aj niminel nquimol wo' qui̱b awu̱c' tak ar. Ru̱c' ric'alenjic awi̱b ena'n tak chawibil awi̱b tak, chac'uhtaj wo' tak i c'axoj i̱b wilic chawibil awi̱b tak.
Je' aj re' nipahkaj je aweh tak eh til wo' chic nipahkaj aweh tak chi re' hu̱j c'ahchi' nitak'a̱b je aweh tak wili chawilow tak wach chi quiwach chi'nchel i kich aj niminel nquimol qui̱b chi niminic ar Tesalo̱nica. Ru̱c' i pahkanic niban je aweh tak wili, chana̱ chic hat-tak wilic i ihk chiwach i kAja̱w Jesus chi ribanaric re're'.
K'oro̱j chic chi'nchel re're', yu'na niban niti̱j chi re' ta Lok' laj Ajabe̱s Jesus re' Pahbamaj chi K'atal K'oric chiyew cho rato'bil chana̱ tak. Je' re' nwa̱j chi chiban cho awu̱c' tak.
Re' ricab hu̱j xitz'ihmbaj i ma' Lu̱' queh niminelAj Tesalo̱nicaRe' ma' Lu̱' ric'alenej je take aj Tesalo̱nicaRe' hin ma' Lu̱' chi c'ahchi'qui̱n quihch'ilem i ma' Si̱las ch'i̱l i Timote̱yo, c'ahchi' nitz'ihmbam je hu̱j wili aweh hat-tak comonil aj niminel aj Tesalo̱nica re' choplic ac'ux tak ru̱c' Ajabe̱s Dios je' wo' chiri̱j i Lok' laj Ajabe̱s Jesus re' Pahbamaj chi K'atal K'oric.
Nok c'ahchi' nitz'ihmbam je hu̱j wili, je' wili c'alenenic niban je aweh tak: Re' ta nak ato'bil ch'i̱l wo' i sukquil c'uxlis riyew cho kAja̱w Dios ch'i̱l i Lok' laj Ajabe̱s Jesus re' Pahbamaj chi K'atal K'oric, re' ta nak re' wih'ok pan ac'acharic tak.
Re' ritioxjic johtok reh Dios quic'acharic take aj Tesalo̱nicaHat-tak wich aj niminel, chi wi̱n hin ch'i̱l take wich'i̱l xa tanlic wo' chi keh chi xa nakatioxonic wo' johtok chiwach i Dios pan kati̱j. Ru'um aj re' kojtioxonic chawi̱j tak maj xa eli̱c wo' c'ahchi' ricowjic ac'ux tak chipam i lok' laj niminic eh xa eli̱c wo' c'ahchi' ac'axam awi̱b hat-tak aj niminel je' ricab wo' na'n tak cu̱c' take toco̱m chic.
Ru'um aj take nic' wach ric'uluric i ti'c'axic na'n tak ch'i̱l wo' i nic' wach nxowjic awach tak ru'um reh niminic c'ahchi'ca̱t tak, re' hoj nakojk'oric cu̱c' take ju'jun ch'uk chi moloj wach aj niminel reh Dios, nkak'or queh chi re' hoj keht'alim chi tare̱t i kacamaj xka'n chaxilac tak ru'um nok re' hat-tak cow c'ahchi' ach'ica̱b ac'ux tak chiri̱j i Jesus.
Ru̱c' ano'jbal tak re're', enac'uhtaj tak lok chi re' ricapew-bal i Dios xa coric wo' wach chaweh tak nachik'or chawi̱j tak chi je' wili:«Re' take aj niminel wili, til ric'ul chi queh chi re' hin Dios wilqui̱n chi k'atal k'oric chi quina̱. Re' take re' xquicoj qui̱b chi ri'sil wo̱k nik'ab chi nanik'atbic k'oric chi quina̱ eh ru'um re' xbanjic ti'c'axic queh, nqui narik'orom i Dios.
Je' wo', riwi̱' wo' chi reh chi naribanam chi re' hat-tak re' ixowomaj awach tak eh bano̱j wo' ti'c'axic aweh tak, ma' eta chic nbanjic ti'c'axic aweh tak ru'um animinic tak. Re're' naribanam i Dios chiki̱j chi'nchel i hoj aj niminel chipam i k'i̱j nac'olok lok i kAja̱w Jesus pan taxa̱j chi ihch'ilimaj cho cu'um take raj tz'e' wa̱ch i Dios wilque̱b wo' ar pan taxa̱j. Chipam i k'i̱j re're', re' narilmijic wi̱' rinimal rajawric i kAja̱w Jesus
eh re' naric'uhtunic wo' wi̱' rinimal rilok'il re' naribanam chi xa je' chic ricab i xak k'a̱k' xa ntenic chic, re' Jesus nariyeb rik'ormojic chi nariye'eric cho ti'c'axic chi quina̱ take ma' xquinimej ta Dios eh ma' wo' xquicoj ta wach i lok' laj c'uhbal nk'oric chiri̱j ru'.
Chi je' aj re', chi'nchel take c'acharel re're' naquic'ulum rinimal ti'c'axic nariye'eric cho chi quina̱ chi junelic chi tojbal wach quimahc. Ma' xa re' ta re', re' take re' ma'xta la' wo' quiwih'ic cok chiwach i Lok' laj Ajabe̱s Jesus naquiwih'ok chiwach take naquilok'onic wach i Dios ru'um reh rinimal i rajawric wilic.
Chipam i k'i̱j re're', re' naric'ulic wo' lok wi̱' i Jesus, re' take xca'n chic chi ritinami̱t ru̱c' rinimjic i k'oro̱j queh chiri̱j ru', naquiyeb rilok'il chi xa sahchanak chic quic'ux ru'um reh rinimal rajawric naquilom eh chi quixilac take re', na̱wih'ic wo' hat-tak maj xanimej tak chaj bih xkak'or aweh tak chiri̱j i Jesus.
Ru'um chi je' re' naric'uluric chipam i k'i̱j re're', re' hoj xa eli̱c wo' c'ahchi' ka'nam johtok kati̱j chawi̱j tak chi ripahkaljic johtok reh Dios chi je' ta nak wili chik'or chawi̱j tak:«Re' take aj niminel re're', ric'ul chi queh chi xniyuk'ej take chi naquiwih'ic chi quixilac take c'ahchi'qui̱n quilok'em, nqui ta nak erik'or chawi̱j tak.Je' wo' chic, nkapahkaj reh Dios chi ru̱c' i rajawric riyew cho aweh tak, ena'n tak i c'axo̱j nawa̱j tak ribanaric yu'na chi c'ahchi' ach'ica̱b ac'ux tak chiri̱j i Jesus.
Re' riwi̱' chi je' re' pahkanic nka'n pan kati̱j, re' chi ru̱c' i c'axoj i̱b na̱banam tak, eta nak nye'eric rilok'il i kAja̱w Jesus. Ru'um chi hat-tak chic aj niminel reh Jesus, re're' nariyeb wo' alok'il tak eh je' re' naric'uluric awu̱c' tak ru'um nok wilic chana̱ tak richak'lamil i kAja̱w Dios ch'i̱l wo' richak'lamil i Jesus re' Pahbamaj chi K'atal K'oric.
Re' k'oric chiri̱j ric'ulic wo' chic lok i kAja̱w JesusYu'na hat-tak wich aj niminel, re' hat-tak aweht'alim tak chic chi re' Lok' laj Ajabe̱s Jesus re' Pahbamaj chi K'atal K'oric, naric'ulic lok eh je' wo' chi re' Dios naribanam chi nakamolom wo' chic ki̱b rich'i̱l i Jesus. Ru'um aj re' til nkak'or aweh tak
chi ma' chi bih najot' wi̱' acapew-bal tak eh wi xponic nchel pan axiquin tak chi re' k'i̱j nok re' Lok' laj Ajabe̱s Jesus naric'ulic lok xponic chic wach, ma̱yo'saj wo' awi̱b tak. To̱b ta nchel wilic ta nak jeno' hab wach c'ahchi' rik'orom chi re' Lok' laj Uxlabal xik'or reh chi re' ric'ulic lok i kAja̱w Jesus xponic chic rik'ijil, on chi re' hoj xkak'or re're' naxojwih'ic cho chaxilac tak, on chi je' re' k'oric tz'ihmbimaj ku'um pan jeno' hu̱j,
ma̱cana̱' awi̱b tak chi etijot'oric tak ru̱c' xa pa' jaric take k'oric c'ahchi' rik'orom aweh tak. Je' re' nik'or maj chi cu ja' nc'ulic ta lok i kAja̱w Jesus, curman chi naric'uluric take wili: Pe̱t nariwih'ic jenaj rik'ijil chi yohbal wach take c'acharel ma'xta chic cajwam birinic k'oric chiwach i Dios eh chi je' re' naquik'ihtam wo' qui̱b chiwach riC'uhbal. Re' aj re' naric'uluric chipam take k'i̱j na'uctok wo' cho jenaj c'acharel nahsil banol reh c'ahbilal re' narik'etbic wach i k'oro̱j ru'um i Dios. Ru'um chi je' re' riban, re' c'acharel re're' ye'o̱j chic cho chiri̱j ru'um i Dios chi naric'ulum i rinimal ti'c'axic
maj re' c'acharel re're' naructic chi rik'ormojic chi k'e̱' wo' rinimal rilok'il chiwach rilok'il i Dios, on chiwach rilok'il take tz'akoj tiyo̱x lok'omaj wach cu'um toco̱m chic c'acharel. Ma' xa re' ta re' riwi̱' chi naric'ulum ti'c'axic, je' la' wo' ru'um chi nok tz'uklic chic chipam i ye'a̱b wilic chipam i Lok' laj Pa̱t re' nlok'onjic wi̱' wach i Dios, re' c'acharel re're' ma' xa re' ta naricojom ri̱b chi quijelow-bal take pa reh chic tiyo̱x nquilok'ej wach take c'acharel je' la' wo' naritz'akam wo' ri̱b chi re're' til Dios. Ar aj ru', re're' ma' xa ta naritak'a̱b rik'ormojic chi ma'xta chic riye'eric quilok'il take tiyo̱x lok'omaj cu'um take c'acharel, je' la' wo' naritak'a̱b wo' rik'ormojic chi ma'xta chic riye'eric rilok'il Dios.
Re' chi'nchel xnik'or lok re're', re' hat-tak aweht'alim tak chic maj xnik'or chic cho aweh tak naxinwih'ic cho chaxilac tak.
Ru'um aj re' nicapaj i hin chi re' hat-tak yu'na aweht'alim wo' tak hab wach i c'ahchi' ripitbic cho reh c'acharel nahsil banol reh c'ahbilal re're' chi naric'uhtam lok ri̱b ru̱c' rino'jbal. Je' wo', aweht'alim tak chi re' c'acharel re're' naric'uhtam lok ri̱b cu rehtal nachik'or cho Dios chi xponic chic rik'ijil chi je' re' naric'uluric.
Yu'na re' c'ahbilal xa pan c'olic c'ahchi' ribanam i c'acharel re're' eh je' re' c'ahchi' ribanam ru'um chi yu'na wilic jenaj c'ahchi' ripitbic reh ric'uhtjic cho ri̱b. Je' re' naritikim ju' cu rehtal nesmejic lok pa ribe̱h re' nk'etbic reh
maj na'esmejok lok i haj wilic nk'etbic pa ribe̱h i c'acharel nahsil banol reh c'ahbilal re're', cu re' aj ru' naric'uhtam lok ri̱b chi coric, xa re' la' ru' re' kAja̱w Jesus nac'olok wo' chic lok eh nachic'uhtaj rinimal wach risakomil rilok'il, naric'ulic risacham wach nic' pa' nimal ricamaj i winak re're'. Ma' xa re' ta re' naribanam, je' la' wo' je' ricab chi c'ahchi' ta nak ricojom jeno' mache̱t chi cansbal, re' Jesus ru̱c' richi̱' narik'orom chi naricansjic i c'acharel nahsil banol reh c'ahbilal re're'.
Re' c'acharel re're', ru'um chi ritak'anic cho aj Yahm k'e̱' rinimal wach rajawric nariwih'ic chi k'e̱' wo' chic q'uihal take tinamit naquijot'oric ru̱c' take chucuj laj nawa̱l ch'i̱l take chucuj laj rehtalil naric'uhtam.
Je' wo' chic, re' c'acharel re're' ru̱c' take jot'o̱j naribanam, naribanam wo' chi yohbal wach c'ahbilal naca'nam take q'uihal tinamit naquicojbic wach. Ru'um aj re', re' take c'acharel narisacharic quiwach. Je' re' nik'or maj re' take re' ma' xca̱j ta wo' quic'ulum ru̱c' chi'nchel i ca̱mna i coric laj k'oric rik'or i Jesus eh ma' xquic'ul ta wo' i c'axbal riyew chi quico'ljic chiwach i ti'c'axic.
Je' re' nok ru'um reh quino'jbal take tinamit re're', re' Dios nariyeb k'ab chi jenaj chic ma' tob laj uxlabal k'e̱' nimal rajawric narichalic chi jot'o̱l quicapew-bal take c'acharel re' naribanam chi q'uihal take tinamit re're' nacoquic chi ricojoric wach take chucuj laj c'uhbal nquibiraj.
Je' wo' chic, re' Dios narich'ukum k'oric chi quina̱ take tinamit re're'. Je' re' nik'or maj re' take re' ma' xquicoj ta wach i coric laj k'oric rik'or i Jesus re' la' chic k'e̱' suk xquilow ribanaric i mahc.
Til re' Dios xchihbic quiwach take niminel aj Tesalo̱nica chi naquico'ljicJe' re' k'uru' hat-tak wich tak aj niminel re' k'e̱' ti' tiric'raj tak i kAja̱w Jesus, re' hin ch'i̱l take wich aj niminel re' quinquihch'ilej xa eli̱c wo' kojtioxonic johtok ru̱c' i Dios nanka'n kati̱j chawi̱j tak maj nok ja' np'uhtic ta cho c'acharic ayu' wach ac'al, re' Dios xatrichih tak chic cho chi na̱co'ljic tak chiwach i ti'c'axic nariye'eric chi quina̱ take aj mahc. Re' aj re' riwi̱' chi re're' xiban wo' chi pe̱t xisakbej wach awa̱mna tak ru'um i Lok' laj Uxlabal nok ach'ica̱b chic ac'ux tak chiri̱j i Jesus re' aj k'orol reh coric laj c'uhbal.
Je' re' ajic naxatrichih tak cho i Dios ma' xa re' ta chi xatriyuk'ej tak chi na̱co'ljic tak chiwach i ti'c'axic je' la' wo' reh chi ar pan taxa̱j nariwih'ic rinimal alok'il tak je' ricab rilok'il i Lok' laj Ajabe̱s Jesus re' Pahbamaj chi K'atal K'oric. Re' yuk'unic re're' xac'ul tak xa re' nok re' hoj raj k'orol i Dios xkak'or aweh tak ribiral i Jesus.
Ru'um aj re' hat-tak wich aj niminel, ru'um nok xatyuk'unjic tak reh chi xatco'ljic tak, re' aj re' riban chi nipahkaj aweh tak yu'na chi chatik tak ju' richoporic ac'ux tak chi cow chiri̱j take c'uhtunic re' xabiraj tak ku̱c' on xatijej tak ru̱c' riliric wach i pe̱t hu̱j xkatak'a̱' je aweh tak.
Nok k'oro̱j chic lok re're', yu'na nanibanam johtok niti̱j chawi̱j tak chiwach kAja̱w Dios ch'i̱l i Lok' laj Ajabe̱s Jesus re' Pahbamaj chi K'atal K'oric, chi weht'alim chi quicabchelal take re' xa eli̱c wo' kojquic'ax cho eh xa eli̱c wo' nquic'uhtaj cho quichak'lamil keh. Ru'um aj re're' hoj ma' xa re' ta ncowjic kac'ux chi ric'amaric na̱ i niminic wilco̱j wi̱' je' la' wo' eli̱c nkatik ju' rich'iquinjic kac'ux chiqui̱j take re'.
Chiwach aj kAja̱w Jesus je' wo' chiwach Ajabe̱s Dios niban niti̱j. Je' wo' nipahkaj queh chi quicowsaj ac'ux tak reh chi na̱tikim tak ju' ribanaric i holohic laj c'acharic eh je' wo' chi na̱tikim tak ju' rik'ormojic holohic laj k'oric.
Re' ma' Lu̱' ripahkaj queh aj niminel chi naca'nam quiti̱j chiri̱jChiri̱j chic ribanaric niti̱j re're', yu'na hat-tak wich aj niminel nwa̱j nipahkam aweh tak chi nana'n ati̱j tak chiri̱j kacamaj chi aj k'orol reh rik'orbal i Dios, chapahkaj tak johtok reh Dios chi re' rik'orbal eno̱j lok rik'ormojic chi ma' hab ta wach enk'etbic wach. Chi je' re', re' take c'acharel equibirinic reh eta nak nquic'ul chi lo̱k' eh ewo' nquinimej je' ricab xa'n hat-tak.
Je' wo' chic nacha'n ati̱j tak chiki̱j, chapahkaj wo' tak johtok reh Dios chi ekojco'ljic chi quiwach take winak yibel quiwach eh ma' holohic ta quino'jbal. Je' re' chapahkaj tak johtok reh maj china̱ ac'al wili wilic take c'acharel c'ahbil quino'jbal. Je' re' nik'or ru'um nok ma' chi'nchel ta suk nquibiraj chi naquich'ica̱b quic'ux chiri̱j i Jesus.
Re' cok ru', chiwach i yibel wach no'jbal nchalic cu̱c' take c'acharel re're', ma' tiyo'jic tak maj re' rik'orom cho Dios chi naca̱t tak rico'lem chiwach i no'jbal re're' eh je' wo' chi nariyeb awansil tak reh chi encowjic ac'ux tak chipam i niminic, re're' til naribanam wo' chi narimanlajic wach.
Ru'um aj re', re' hoj til ch'iclic wo' kac'ux chi re' kak'orom aweh tak, re' na̱c'amam wo' tak na̱ cu yu'na chi k'i̱j re' hat-tak na̱tikim wo' tak ju' ric'amaric na̱ maj re' kAja̱w Dios nto'bonic aweh tak.
Je' re' k'uru' re' hin nipahkaj chi re' ta nak i Jesus re' Pahbamaj chi K'atal K'oric, eric'uyu'saj awa̱mna tak chi enatik tak ju' i no'jbal chi ti' enawic'raj tak i Dios eh je' wo', chiyew ta nak cho awansil tak chi ricuyuric take ti'c'axic nac'ul tak je' ricab nok re' Jesus xicuy ransil nic' nimal take ti'c'axic xic'ul.
Re' k'oric chiqui̱j take ma' nca̱j ta camanicChi je' aj re' k'uru' wich aj niminel, chi ye'o̱j kajawric chi tak'anic chana̱ tak ru'um Lok' laj Ajabe̱s Jesus re' Pahbamaj chi K'atal K'oric, re' hin nipahkaj aweh tak rinimjic i k'oric wili: Re' hat-tak ma̱junehtej awi̱b tak cu̱c' take aj niminel c'ahchi' que̱b chi c'acharic pan siquilal eh ma' c'ahchi' ta quic'amam na̱ i c'uhbal kak'orom cho aweh tak chiri̱j camanic.
Je' wo', xawilow tak chi ma' hab ta wach aweh tak xkach'i'taj ru̱c' kawa' kaha̱' re' la' hoj xoj-johtic ak'ab on cu wahk'ek wo' ti xoj-uctic chi camanic sic'bal ritz'akil pa' bih keh reh chi je' re' ma' xcahnic ta jeno' ihk chana̱ tak chi kilmijic i hoj.
Re' nak til ric'ul chi keh chi xka'n, re' chi xkapahkaj nak kato'bal aweh tak ru'um chi c'ahchi' kacamanic chaxilac tak xa re' la' ma' je' ta re' xka'n ru'um nok ru̱c' kano'jbal chi camanic xka̱j kac'uhtam aweh tak chi je' wo' re' na̱banam hat-tak.
Ma' xa re' ta re' xka'n, xkak'or la' aweh tak chi na̱nimem tak i no'jbal wili naxojwih'ic wo' cho chaxilac tak:«Ma' hab ta wach jeno' c'acharel tanlic chiri̱j chi eriyew riwa' riha̱' jeno' c'acharel ma' raj ta camanic, nqui xkak'or cho aweh tak.
Yu'na c'ahchi' wo' chic kaca'pechem je rik'ormojic aweh tak maj xc'ulic lok ribiral ku̱c' chi wilic take aj niminel chaxilac tak c'acharic nca'n pan siquilal eh xa chamo̱l toco̱m chic camanom nok wilque̱b.
Queh take jarub pa' take chi aj niminel je' re' nca'n chaxilac tak, nkapahkaj je queh wili je' ricab chi re' ta nak i Lok' laj Ajabe̱s Jesus re' Pahbamaj chi K'atal K'oric c'ahchi' ripahkanic je queh:«Chacuy, ma' tiwih'ic tak chic pan siquilal ticamanok la' tak rakbal ritz'akil awa' aha̱' tak, nqui nkak'or je queh.
Re' hat-tak kich aj niminel re' c'ahchi' abanam tak i haj wilic tare̱t chi banaric, nkapahkaj wo' je aweh tak chi ma' nkajic ac'ux tak chi ribanaric i holohic laj no'jbal chi camanic xa ru'um nawilow tak chi wilic take c'acharel ma' nca̱j ta camanic.
Chi k'oro̱j chic lok re're', yu'na nik'or wo' chic aweh tak i wili: Wi wilic ok nchel jeno' hab wach ma' ra̱j ta rinimem take k'oric xkatak'a̱' rik'ormojic je aweh tak chipam i hu̱j wili, chak'or tak lok ribiral queh take toco̱m chic awich aj niminel tak reh chi naquina'bem wo' nic' wach rino'jbal aj niminel re're'. Ru̱c' rino'jbal aj niminel re're', nkapahkaj wo' je' aweh tak chi ma̱tuna̱' chic awi̱b tak ru̱c' cu rehtal rijal wach rino'jbal, reh chi je' re' nachic'raj ri̱b chi ma' holohic ta c'ahchi' ribanam, enoquic cho riq'uix'ic chawach tak.
Ru̱c' ripahkaljic aweh tak chi ma'xta chic atuna̱b awi̱b tak ru̱c' aj niminel re're', nkapahkaj wo' aweh tak ma̱ban tak chi ma' nawa̱j ta tak chic wach, chacoj la' tak rino'jbal chi coric je' ricab na'n tak queh awich aj niminel tak re' take sukquil awu̱c' tak.
Re' cohlsbal wach k'oric cu̱c' take niminel aj Tesalo̱nicaYu'na hat-tak wich aj niminel nkapahkaj johtok reh Dios chi re' ta nak i kAja̱w Jesus re' aj ye'ol reh sukquil c'uxlis xa chi chiyew ta wo' nak cho rinimal sukquil c'uxlis chana̱ tak reh chi ma'xta ok c'axquilal chana̱ tak. Je' wo', nkapahkaj johtok reh chi re' ta wo' i Jesus wih'ok pan ac'acharic chawunchelal tak.
Chiri̱j chic i kapahkanic re're', yu'na nik'or je aweh tak chi re' take k'oric re' nik'orom jok aweh tak wili chi riye'eric risukquil ac'ux tak, til re' hin ma' Lu̱' c'ahchi' nitz'ihminic reh. Re' riwi̱' chi re' take cohlsbal wach nik'orbal pan tak ju'jun chi nihu̱j nitak'a̱' je, til hin quintz'ihminic je reh ru̱c' nah nik'ab, re' chi re' take aj niminel naquic'ul nihu̱j enquirak chiri̱j chi til hin wo' c'ahchi' nitak'anic je reh.
Je' aj re' k'uru', nicohlaj wach i hu̱j wili ru̱c' take k'oric wili: Re' ta nak i Lok' laj Ajabe̱s Jesus re' Pahbamaj chi K'atal K'oric chiyew cho rato'bil chana̱ tak. Je' re' nwa̱j chi chiban cho awu̱c' tak.
Re' pe̱t hu̱j xitz'ihmbaj i ma' Lu̱' rehTimote̱yoTil nah k'ab ma' Lu̱' ntz'ihminic reh i hu̱j wiliRe' c'ahchi' ritz'ihminic je reh hu̱j wili, re' hin ma' Lu̱'. Re' hin naxinpahbabjic chi aj k'orol ribiral i Jesus re' Pahbamaj chi K'atal K'oric, ar xchalic rik'ormojic ru̱c' i Dios re' aj co'lonel keh eh je' wo' ar xchalic rik'ormojic ru̱c' i Ajabe̱s Jesus re' nkarak wi̱' ch'iquinbal kac'ux.
Re' hin c'ahchi' nitz'ihmbam je hu̱j wili aweh hat Timote̱yo re' xa'n chi til je' hat wac'u̱n naxap'ut johtok jenaj chic ac' c'acharic ru̱c' rinimjic i c'uhbal xnik'or aweh chiri̱j i Jesus. Je' re' k'uru' Timote̱yo tinic'alenej je eh niban je niti̱j chawi̱j chiwach i kAja̱w Dios ch'i̱l i Lok' laj Ajabe̱s Jesus re' Pahbamaj chi K'atal K'oric chi kana̱. Je' re' niban reh chi re' ta nak take re' enquiyew cho cato'bil chana̱, equic'axbic aweh eh equiye'bic wo' sukquil c'uxlis pan ac'acharic.
Re' take chucul aj c'uhbalanel curman chi naquicana̱b i c'uhbalanic nca'nNok q'uisi̱n nak chic ma' quino̱j ar Masero̱nya, re' hin xnik'or aweh chi na̱cahnic ar E̱peso. Je' wo', xnipahkaj wo' aweh chi na̱k'orom queh take aj chucul aj c'uhbalanel c'ahchi' quic'uhtunic reh take c'uhbal ma' c'uhtumaj ta ku'um hoj aj niminel reh Jesus chi naquimayam i c'uhtunic c'ahchi' ca'nam.
Je' wo' chiqui̱j take c'ahchi' quibirinic reh c'uhbal re're', xnipahkaj wo' aweh chi na̱k'orom queh chi quimay wo' ribirmijic take xa tik'imaj wach ribiral ch'i̱l take tusuj wach bihnal sic'bal ri̱j cu haj ntz'uhcric cho quija'quil take ma̱m ti't. Re' riwi̱' chi je' re' xnipahkaj aweh chi na̱banam re' chi ru'um take c'uhtunic c'ahchi' quibiram re're' nbanic chi nchalic wolonic i̱b chi quixilac take c'acharel quic'ulbic reh. Chi wi̱n hin, sak bih nak chi queh chi re' take c'acharel re're' ricowsjic ta nak quic'ux xca'n chiri̱j i Dios, ra̱j wili re' take c'uhtunic nca'n ma' riyew ta k'ab queh chi enca'n chi je' re'. Je' re' nik'or maj xa re' wo' wach wi xquich'ica̱' quic'ux chiri̱j i Jesus encowjic quic'ux.
Je' wo', re' nwa̱j chiri̱j chi je' re' na̱banam reh chi re' take aj niminel enquic'ax qui̱b ru̱c' i c'axoj i̱b nwih'ic nok ma'xta nech' ok c'ahbilal pan ca̱mna, on nok suk wilic quicapew-bal ru'um nquic'raj chi ma'xta jeno' mahc ncojoric chiqui̱j ru'um i Dios, on nok ch'iclic quic'ux chi manlic chiri̱j ru'.
Re' take chucul laj aj c'uhbalanel re're' ma' je' ta chic re' riwi̱' i c'axoj i̱b nca'n. Ru'um chi sahchanak chic quino'jbal xa c'ahchi' wo' que̱b chi c'uhbalanic re' ma'xta bih to'bonic riban queh c'acharel.
Je' wo' chic, xa k'e̱' chic nca'n qui̱b ru̱c' ric'uhtjic i C'uhbal Ye'o̱j reh Moyses xa re' la' ma' nquirak ta wo' chiri̱j i c'uhbal re're' nanca'n ric'uhtjic.
Tz'a̱b i hoj aj niminel reh Jesus til nkarak chiri̱j chi coric i c'uhbal re're' eh ru'um re' nkak'or chi re' take tijbal wilque̱b chipam til tare̱t take xa re' la' curman chi enc'amaric na̱ chi coric.
Reh chi je' re' enbanjic, curman chi nareht'aljic i wili: Re' C'uhbal Ye'o̱j reh Moyses ma' xcanabjic ta cahnok cu'um ta nak queh i coric wach quibanic, xcanabjic la' cahnok chi ch'ukbal k'oric chi quina̱ take nquik'ihtaj qui̱b ch'i̱l take ma' nquibiraj ta k'oric chiwach i c'uhbal re're'. Je' wo' chic chi quixilac take re' wilque̱b wo' take je' wili quino'jbal: Re' take re' ma' coric ta quiwach ru'um i mahc nca'n, re' take ma' nquiyohlej ta wach i Dios ru'um chi ncahnic chi se'lbal pan nak'quiwach, re' take cansanel quitu̱t caja̱w eh ch'i̱l wo' take cansem cas quicha̱k'.
Je' wo' chic re' c'uhbal re're' xcanabjic wo' cahnok chi ch'ukbal k'oric chi quina̱ take quibanic c'oyomal, chi quina̱ take nquituna̱' qui̱b chi c'acharic chi quich winak qui̱b on quich ixok qui̱b, chi quina̱ wo' take aj sacanel tumi̱n ru̱c' relk'jic jeno' c'acharel eh chi quina̱ wo' take aj chucul k'oric je' ricab take ma' nquik'or ta coric nanquiyew quik'orbal. Reh aj chi ch'ukbal k'oric chi quina̱ take re', xcanabjic i c'uhbal re're' je' wo' chi ch'ukbal k'oric chi quina̱ take jarub pa' nquik'ihtaj qui̱b chiwach i xa pa' bih tijbal nc'uhtunic reh ricorquil ribiral i Dios
je' ricab i holohic laj tijbal nkac'uhtaj i hoj re' nk'oric chiri̱j i Jesus. Re' tijbal re're', re' nk'oric wo' chiri̱j rinimal wach rilok'il i Dios i Lok' laj Dios nkalok'ej wach i hoj aj niminel, re' aj re' nic'uhtaj i hin ru'um chi re' Dios xich'ica̱' ric'ux chiwi̱j nanik'orom re're'.
Re' Dios xpahbanic ma' Lu̱' chi aj k'orol riC'uhbal i DiosRe' Lok' laj Ajabe̱s Jesus re' Pahbamaj chi K'atal K'oric chi kana̱ re' wo' re' nye'bic wansil chi nanicamanic chiwach chi coric. Re' hin k'e̱' nitioxej johtok reh ru'um nok xich'ica̱' ric'ux chiwi̱j chi nanicamanic chiwach chi aj k'orol riC'uhbal eh re' aj wo' re' i camanic c'ahchi' nibanam.
Coric ru', najtir cho k'i̱j hin nak cho aj tz'uju̱l reh i Dios, hin nak cho banol ti'c'axic queh take raj tahkanel i Jesus eh je' wo' hin nak cho aj tz'akol wach k'oric chiqui̱j. To̱b ta wo' je' nak re' quinbanic cho, re' Dios xiquetelej cho niwach ru'um chi ma' nirak ta nak chiri̱j chaj bih c'ahchi' nibanam ru'um ricowil nino'jbal chi ma' nwa̱j ta nak rinimjic i Jesus.
Ru'um aj xiban i Dios wu̱c', re' hin nik'or re' Lok' laj Ajabe̱s Jesus re' Pahbamaj chi K'atal K'oric chi k'e̱' wo' chic cho richak'lamil wu̱c' i hin eh ru'um re' yu'na chi re' nic'acharic pan k'ab chic i Jesus wilic, re' hin nichop riman nic'ux chiri̱j i Dios eh riman chic nic'ax take was nicha̱k'.
Je' re' k'uru', ru'um chi re' Dios xiricoj chi hin raj tz'e' wa̱ch chi rik'ormojic rik'orbal, nik'or aweh i coric laj k'oric wili re' nk'oric chiri̱j chaj bih xiban i Jesus re' Pahbamaj chi K'atal K'oric eh til k'e̱' wo' tare̱t chi enquic'ul ru̱c' i ca̱mna take chi'nchel c'acharel. Re' aj wili i k'oric re're': Re' riwi̱' chi re' kAja̱w Jesus xc'ulic ayu' wach ac'al, reh chi quico'ljic take aj mahc je' ricab xiban wu̱c' i hin re' k'e̱' wo' chic xi̱c' na̱ rinimal nimahc chi quiwach take aj mahc.
Re' cok ru' to̱b ta k'e̱' wo' chic xi̱c' na̱ rinimal nimahc, re' Dios xic'uhtaj cho riquetelbal chi nina̱. Je' re' nik'or maj naxnipahkaj cuybal nimahc reh, re' Jesus re' Pahbamaj chi K'atal K'oric xiquetelej wo' cho niwach. Chi je' aj re' chi c'uhtbal reh quichak'lamil wilic, re' hin xincahnic chi rehtalil re're' chi quiwach take nca̱j niminic ru'um chi nca̱j wo' ehtric ru̱c' i junelic c'acharic.
Ru'um aj re' chi til wo' coric take k'oric nik'or, je' wili ti̱j niban: Xa jenaj wo' Dios wilic re' nkalok'ej wach eh xa re' wach re' til manlic aj no'jbal. Re' kaDios re're' til manlic K'atal K'oric chi junelic i k'i̱j sakom, ma' hab ta wach jeno' c'acharel ayu' wach ac'al rilom wach eh ma' quimic ta wo' ri̱j. Til k'ormojok chi junelic k'i̱j sakom chi re're' k'e̱' rinimal rilok'il wilic eh k'e̱' wo' nimal wach rajawric, nqui ti̱j niban.
Ma' riban ta chi re' Timote̱yo entz'ahpic na̱ ricapew-bal ru'um take toco̱m chic c'uhbalanicRe' hat Timote̱yo re' xa'n chi til je' hat wac'u̱n ru̱c' rinimjic i c'uhbal chiri̱j i Jesus, nik'or aweh chi chanimej take k'oric wili re' ric'u'lej ri̱b ch'i̱l i k'oro̱j cho najtir k'i̱j ru'um i rUxlabal i Dios chawi̱j i hat. Re' aj wili take k'oric na̱nimem: Je' ricab nca'n take sol nquiyew quic'ux chi manlic chi k'ak'anic je' wo' re' hat chayew ac'ux chi manlic chi rik'eteric quiwach take aj c'uhbalanel re' ma' coric ta quic'uhtunic nca'n.
je' ricab xic'ul ma' Himene̱yo ch'i̱l ma' Lej. Re' take re' xnit'erej chic take lok chi quixilac take aj niminel eh chi je' re' xicahnic pan k'ab i aj Yahm. Je' re' xniban queh ru'um chi k'e̱' xquik'ihtaj qui̱b chiwach i Dios xa re' la' re' xniban i hin, camanok ta nak queh chi ritijiljic qui̱b chi ma' riban ta chi nquik'ihtaj qui̱b chiwach i Dios.
Re' ribanaric i ti̱j re' k'e̱' nponic chiwach i DiosYu'na re' chic i wili tak'anic til curman wo' chi nanik'orom je aweh: Til cha'n ati̱j chiwach i Dios. Re' cok ru' chiqui̱j ok chi'nchel take c'acharel cha'n ati̱j. Chipam ati̱j na̱banam, chapahkaj rito'bal i Dios chi quina̱ chi'nchel eh chatioxej reh Dios ru̱c' quitobjic enbanaric.
Je' wo', cha'n ati̱j tak chiqui̱j take k'atal k'oric eh je' wo' chiqui̱j take wilic cajawric chaxilac tak. Je' re' cha'n tak reh chi enye'eric quino'jbal ru'um i Dios reh chi ekojwih'ic pan sukquil c'uxlis. Ru̱c' re're' ekojc'acharic chi suk chi rilok'onjic wach i Dios je' wo' chi quitobjic take kas kacha̱k' eh je' wo' chi riye'eric quiwa'ric ru'.
Cha'n ati̱j tak k'uru' chiqui̱j chi'nchel ru'um nok chiwach i kAja̱w Dios re' aj Co'lonel keh, k'e̱' tare̱t chi je' re' enbanaric eh k'e̱' wo' nponic chiwach.
Til je' re' nipahkaj maj re' kaDios k'e̱' ra̱j chi chi'nchel take c'acharel naquirakam chiri̱j i tijinic nc'uhtjic wi̱' ricorquil ribiral i Jesus reh chi je' re' naquico'ljic wo' chiwach i ti'c'axic chalic reh.
Re' tijinic re're' ric'uhtaj wo' keh chi xa jenaj wo' Dios wilic re' nkalok'ej wach i hoj. Je' wo', ric'uhtaj wo' chi re' Jesus re' Pahbamaj chi K'atal K'oric xc'ulic asjok ayu' wach ac'al je' ricab asjic nka'n i hoj c'acharel eh xa re' wo' re' ma' hab ta chic jeno' wach nto'bonic queh c'acharel chi wih'ic pan sukquil c'uxlis ru̱c' i Dios.
Je' re' nik'or maj ru̱c' riye'eric ri̱b pan quimic chiki̱j i hoj c'acharel, chi kunchelal i hoj aj niminel reh Jesus ye'o̱j chic keh chi ma' eta chic nkac'ul i ti'c'axic chiri̱j i kamahc. Ru̱c' aj rik'ormojic i tijinic re're', chipam i rik'ijil tik'imaj cho wach ru'um i Dios, xic'uhtaj chi til ra̱j chi chi'nchel take c'acharel naquico'ljic
eh reh chi naribirmijic i haj wilic ra̱j i Dios, re' Jesus xiripahba̱' chi aj k'orol ribiral ric'acharic. Re' c'ahchi' nik'orom wili ma' chucuj k'oric ta, til la' coric chiwach Jesus. Ma' xa re' ta re' xiban wu̱c' i Jesus, xiripahba̱' la' wo' chi hin aj tijinel je' wo' chi aj c'uhbalanel queh take tinamit ma' re' ta ra̱' ri'sil cho ma' Israhel reh chi nanik'orom queh ricorquilal i c'uhbal re're', re' ch'iclic wi̱' kac'ux i hoj aj niminel reh Jesus.
Re' coric wach no'jbal ra̱j chi naric'uhtunic lok cu̱c' take aj niminelRe' hin nwa̱j wo' chi xa pa' ye'a̱b nquimol wi̱' qui̱b chi rilok'onjic wach i Dios, re' take aj niminel reh Jesus ca'n johtok quiti̱j chi ma'xta nech' ok mahc pan quic'acharic, chi ma'xta nech' ok ch'i'c pan ka̱mna eh chi ma'xta wo' so' c'ahanic i̱b cu̱c'.
Je' wo' chic, nwa̱j chi re' take kana̱b pan niminic xa coric ok wo' ti wach ritik'injic qui̱b ca'n ru̱c' quiso' ma' ok nquitik'a̱' qui̱b xa ru'um quiyusquil. Re' wili ra̱j rik'orom chi ma' curman ta chi naquitik'a̱b qui̱b ru̱c' q'uih tz'a̱k laj tz'ih, on chi naquixoyem wach quina̱ ru̱c' take nworwotic laj ch'ihch', on nworwotic laj abaj. Til nipahkaj je k'uru' chi quic'uhtaj lok coric wach no'jbal
re' nc'utunic lok wi̱' i holohic laj bano̱j je' ricab nca'n take kana̱b pan niminic re' nquiyohbalej wach i Dios chi coric.
Ch'i̱l i k'oro̱j lok re're', nwa̱j wo' nik'orom aweh i wili chiqui̱j take kana̱b pan niminic: Nanquimol qui̱b i comonil aj niminel chi ritijiljic ri̱j rik'orbal i Dios, tare̱t chi re' take ixok equiwih'ic chi quixilac take winak xa re' la' quiwih'ok ar chi xa aj birinel ok take eh quibiraj wo' k'oric ru̱c' chaj bih nk'ormojic chi quina̱.
Je' ok re' ca'n maj re' hin ma' niyew ta k'ab chi re' take ixok equi'oquic chi c'uhtunic china̱ i winak on chi enwih'ic rajawric china̱ chi ribanjic jeno' c'uhtunic. Junpech wo' chic nik'or aweh tak i wili: Tare̱t chi re' take ixok quiwih'ok chi quixilac take winak chi tijinic xa re' la' xa birinel ok take.
Re' ribiral i Aran ch'i̱l i E̱wa ncamanic keh chi enkarak chiri̱j i c'ahchi' nik'orom. C'olok pan ac'ux tak chi pan p'utbal cho reh c'acharic ma' re' ta E̱wa xtik'injic chi pe̱t, re' la' Aran eh cu chiri̱j ru' xtik'injic i E̱wa.
Je' wo' c'olok pan ac'ux tak chi ma' re' ta Aran xjot'oric ru'um aj Yahm, re' la' i E̱wa. Ru'um chi je' re' xc'uluric, re' E̱wa xmahcanic chiwach i Dios.
Re' cok ru' to̱b ta wo' je' re' xiban, xa xehtric wo' co'lbal ru'um reh Ac'unbe̱s xasjic. Je' wo' re' nc'uluric cu̱c' take ixok yu'na chi qui'ehtric wo' co'lbal, re' cok ru' wi re' take re' xa c'ahchi' chic quich'ubsam qui̱b enquik'ahsaj quicapew-bal chi naquich'ica̱b quic'ux chiri̱j Jesus, chi equic'acharic pan c'axoj i̱b eh je' wo' chi equiwih'ic pan tz'iro̱j wach c'acharic.
Re' take no'jbal ra̱j ilmijic cu̱c' take aj ilo̱l reh ritinami̱t i DiosWilic jenaj chic k'oric re' til ricorquilal nk'oric chiri̱j jeno' hab wach ra̱j ribanam chi aj ilol reh ritinami̱t i Dios. Je' wili rik'or i k'oric re're':«Hab wach ra̱j ribanam chi aj ilo̱l reh ritinami̱t i Dios, lo̱k' riwa'ric i camanic ric'ax wach ribanaric, nqui rik'or i k'oric re're'.
Ru'um aj re', re' hin nik'or i wili: Tare̱t chi xa hab wach eric'ax wach i camanic re' lo̱k' riwa'ric re're', re' cok ru' re' nc'axbic wach re're' til ok coric wach ric'acharic chi ma' haj ta k'ilmajic ra̱j so' ru̱c' jeno' ma' holohic ta laj bano̱j eh til xa jenaj ok wo' rehq'ue̱n wilic chiwach. Je' wo' chic, re' winak re're' curman chi ye'o̱j ok wo' riwa'ric rik'orbal, ma' ok xa mahnic' chi mahcanic nchol la' ok ribehsjic ricapew-bal. Je' wo', xa tehlic ok wo' k'ab chi quic'ulmujic take xa hab wach equiponic chi aj pahkem patal ru̱c', c'uhtunok wo' lok chi wilic rino'jbal eh t'ulic ok chi c'uhtunic.
Ru'um chi je' re' no'jbal ra̱j uyu'njic reh i c'acharel re' ra̱j ribanam chi aj ilol reh ritinami̱t i Dios, ma' riban ta wo' chi aj xohc'rel laj winak, ma' wo' aj cojol wolic, xa ta wo' nak chi aj c'axol wach tumi̱n.Je' re' k'uru', re' c'acharel re' ra̱j ribanam chi aj ilo̱j queh ritinami̱t i Dios c'uhtunok lok chi wilic chak'lamil ru̱c' eh chi wilic wo' k'ochlic wach c'uxlis ru̱c'.
Je' wo' chic, re' c'acharel re're' curman chi naricholic rilmijic take raj pan pa̱t maj xa chi je' re' enye'jic rilok'il cu'um take riha'lac'u̱n eh ewo' quibirinic k'oric chiwach.
Ma' xa re' ta re're' je' la' wo', curman chi ewo' nc'uhtunic lok chi enchol quibehsjic take aj niminel maj hab wach nchol ric'amaric quibe̱h take raj pan pa̱t, ewo' nchol ric'amaric quibe̱h take ritinami̱t i Dios.
Je' wo', curman chi ma' re' ta cu ac'nel chipam i niminic maj wi cu ac'nel enchopbic reh camanic re're', ma' rinimslom nchel ri̱b eh chi je' re' narich'ukuric wach rimahc ru'um i Dios ru'um reh rino'jbal je' ricab xc'uluric ru̱c' aj Yahm naxinimsaj ri̱b chiwach i Dios.
Je' wo' chic, curman wo' chi holohic ok ribiral ric'acharic wilic lok chi quiwach take ma' ja' re' ta aj niminel take maj wi ma' holohic ribiral ric'acharic, ma' riban nchel chi re' aj Yahm ericoj cho take ch'i'c, on wolic re' enpitbic reh ricamaj chi c'amol be̱h.
Re' riwi̱' c'acharic ra̱j ilmijic cu̱c' take caj to'o̱l aj c'amol be̱h ritinami̱t i DiosXa hab pa' wach take nca̱j ca'nam chi aj to'o̱l queh take c'amol be̱h ritinami̱t i Dios, curman wo' chi coric ok wach quino'jbal. Re' wili ra̱j rik'orom chi xa ma' ok no̱j nchalic quik'orbal. Je' wo' chic, ma' ok aj xohc'rel take eh ma' wo' chi aj c'axol wach tumi̱n take.
Je' wo', curman chi re' take re' chi sak pa̱m quicapew-bal ru'um chi ma'xta chic quimahc chiwach i Dios, naquic'amam na̱ chi coric haj wilic i c'uhbal ma' keht'alim ta nak ru'um chi ma' ja' nquich'ica̱' ta nak quic'ux chiri̱j i Jesus.
Ru'um chi je' re' ra̱j banaric, xa hab pa' wach ra̱j richopom na̱ camanic chi aj to'o̱l, curman wo' chic chi pe̱t naquiliric wi c'ahchi' quic'amam na̱ i c'uhbal re're' eh cu chiri̱j aj chic ru', wi xiliric chi ma'xta chic bih ncalajic wi̱' ru̱c' ric'amaric na̱ i c'uhbal re're', erichop i camanic chi aj to'o̱l.
Je' wo' chic, chipam i camanic re're' curman wo' chi re' quehq'ue̱n take aj to'o̱l coric ok wo' wach quino'jbal, ma' ok xa aj molol c'uta̱j take, ma' ok xa mahnic' take chi mahcanic quichol la' ok ribehsjic quicapew-bal eh chi xa naquiniminic chi manlic ru̱c' pa' bih ra̱j banjic.
Je' wo' chic, je' ricab xnik'or chiqui̱j take aj c'amol quibe̱h ritinami̱t i Dios, re' take aj to'o̱l queh curman chi xa jenaj ok quehq'ue̱n eh quichol ok wo' ric'amaric quibe̱h take caj pan pa̱t.
Je' re' k'uru' xa hab wach naroquic chi camanic chi caj to'o̱l queh take c'amol be̱h chiban chi coric i ricamaj maj xa hab wach riban ricamaj chi coric chi caj to'o̱l take c'amol be̱h no̱j wih'ok ribiral chi tare̱t laj aj camanom chiwach i Dios eh ru̱c' re're', re' take aj niminel enquich'ica̱' quic'ux chiri̱j ru'um chi rich'ica̱' wo' ric'ux ru' chi manlic chiri̱j i kAja̱w Jesus.
reh chi wi xinchahmic chic je so' chi ojic, re' hat aweht'alim chic nic' wach riwi̱' ra̱j i Dios chi na̱banam acamaj chi aj ilol queh take aj niminel chopo̱j cho quina̱ ru'um i Dios je' ricab nok pan jeno' pa̱t re' wo' ajabe̱s nchopbic quina̱ take rac'u̱n rixk'u̱n. C'olok pan ac'ux chi nic' pa' q'uihal hat-tak aj niminel wilca̱t tak ar ch'i̱l wo' chi'nchel i hoj wilco̱j pan tak toco̱m chic ye'a̱b, no̱j ka'n xa hoj chic jenaj comonil re' wilic wi̱' i c'achlic Dios chi kAjabe̱s. Chi je' re' kawi̱' kunchelal i hoj aj niminel, kojwih'ic chipam i comonil wili chi aj ilol reh chi ma' eta nyoj wach i Lok' laj C'uhbal nc'uhtunic reh ricorquilal ribiral i Dios je' ricab riban i tz'ak ch'iquimaj cho wi̱' jeno' pa̱t on re' take ro̱k pa̱t, re' wo' take re' cojo̱j take chi chopbal reh pa̱t reh chi ma' eta nyoj je.
Chipam aj i c'uhbal re're', nkarak jenaj tijbal c'axic nak cho rirakmajic chiri̱j cu rehtal xsakomsjic wach ru'um i Dios. Re' tijbal re're', til pan coric nik'or aweh chi k'e̱' wo' chic curman chi birmajic maj re're' je' wili rik'or:«Naxilmijic chi xc'acharic ayu' wach ac'al je' ricab nc'acharic jenaj c'acharel,re' i Lok' laj Uxlabal xc'uhtunic lok reh chi nt'oric wach rino'jbal.Re' take raj tz'e' wa̱ch i Dios xquilow naxuctic wo' chic cho chi quixilac take camnak.Ru̱c' re're' xk'ormojic wo' ribiral queh take tinamit ma' re' ta ra̱' ri'sil cho ma' Israheleh chi je' re' xa haj tinamit wilque̱b wi̱' take re', wilic queh xiniminic reh ribiral re're'.Chiri̱j chic riwih'ic ayu' wach ac'al,xc'ulmujic wo' chic johtok ar pan taxa̱j, nqui tijbal re're'.
Re' c'o̱j laj capew-bal nquicoj take jot'o̱l laj aj c'uhbalanelTo̱b ta wo' je' re' rik'or keh tijbal re're', wilic take aj niminel c'ahchi' quicana̱b rich'iquinjic quic'ux chiri̱j i Jesus je' ricab wo' k'oro̱j chic cho ru'um i Lok' laj Uxlabal chi je' re' naric'uluric chipam take k'i̱j c'ahchi' koquic cok wi̱' chi kawach ru'um chi re' chic take jot'o̱l laj c'uhbalanel re' quic'uhtunic reh i k'oric nye'eric queh cu'um ma' tob laj uxlabal, re' chic re' c'ahchi' quibiram.
Re' take aj c'uhbalanel re're' xa jenaj c'o̱j laj capew-bal c'ahchi' quicojom, xa re' la' je' ricab nok jeno' chicop nancojoric rehtalil ru̱c' jeno' tz'a' laj ch'ihch' nc'uhtunic lok chi ehchemaj chic i chicop re're', je' wo' re' take aj c'uhbalanel re're' nok ma' nquirak ta chic chiri̱j ribanaric i coric, nquiyew lok chi c'uhtjic chi re' aj Yahm nehchenic queh. Chi je' re' nanca'n i c'uhtunic, ma' nquik'or ta i coric
je' ricab nca'n nanca'n i c'uhtunic chi ma' to̱b ta chi re' take ac'un ixk'un naquisiq'uim quehq'ue̱n on quibahi̱l pan quic'acharic. Je' wo' chic, re' take re' cow nquik'or chi wilic take chicop ma' tare̱t ta chi c'uxuric to̱b ta chiwach i Dios re' xtik'inic reh chi'nchel take chicop, ma' c'ahchi' ta kamahcanic i hoj aj niminel nankac'ux take chicop re're'. Re' cok ru', re're' ritak'a̱' wo' keh hoj re' keht'alim chic wach i coric laj c'uhbal chi nanka'n kawa' kaha̱', xa wilic ok wo' johtok katioxbal chiwach i Dios.
Je' re' k'uru' xa pa' bih c'uxbal nye'eric aweh tak, chac'ul tak eh ma̱k'or tak chi chiwach i Dios ma' tare̱t ta chi c'uxuric. Je' re' nik'or ru'um nok nic' pa' nimal take ritik'inic i Dios, tare̱t take chi'nchel xa re' cok ru' nacha'n awa' aha̱' tak til chatioxej tak johtok reh Dios
maj chi'nchel i pa' bih nye'eric chi c'uxuric, re' Dios rik'orom cho chi lo̱k' eh chi cuse'semaj wo' cho ru'um nok re' hat-tak na'n ati̱j tak china̱.
Re' no'jbal chi ribanaric chi manlic raj camanom i DiosHat Timote̱yo, reh chi na̱banam chi hat manlic raj camanom i Jesus re' Pahbamaj chi K'atal K'oric, curman chi re' nic' pa' nimal c'ahchi' nik'orom je aweh na̱k'orom wo' pan ac'uhtunic cu̱c' take aj niminel ar. Je' wo' chic je' ricab nok jeno' t'uch ac'un riban riwa' riha̱' chi manlic reh chi nariq'uihic johtok chi suk, je' wo' re' i hat curman wo' chi xa wilic ok wo' pan awa̱mna take k'oric k'oro̱j reh chi re' take c'acharel enquich'ica̱' quic'ux chiri̱j i Jesus. Je' wo' re' cha'n chiri̱j take tijinic c'ahchi' atahkem ri̱j re' quic'uhtunic reh coric chiri̱j i Dios.
Chiri̱j lok wili ma̱coj ru̱c' acapew-bal take xa pa' bih take c'uhtunic chiri̱j i xa tik'imaj wach ribiral on xa memil laj no'jbal, re' la' hat xa chiri̱j ok wo' no'jbal nye'bic rilok'il i Dios chayew ac'ux reh chi je' ricab chi c'ahchi' ta nak ayeb ac'ux chi rik'ochjic wach ati'jolal, enatik ju' awih'ic chi cow ac'ux pan niminic.
Je' re' nik'or maj je' ricab chi wilic take c'acharel je' ru̱c' k'e̱' nquiyew quic'ux chiri̱j rik'ochjic wach quiti'jolal ru'um nok nquic'raj chi ru̱c' re're' suk wilque̱b chi c'acharic ayu' wach ac'al, je' wo' re' til k'e̱' wo' chic tare̱t chi enachop ac'ux chi c'acharic chipam i no'jbal xnik'or aweh. Je' re' nik'or maj k'oro̱j cahnok chi hab pa' wach je' re' c'acharic eriban, ma' xa re' ta ayu' wach ac'al naric'acharic chi suk je' la' wo' re' nachalok i k'i̱j nabanjok i c'acharic ar pan taxa̱j.
Ru'um chi re' k'oro̱j cahnok re're' til wo' coric laj k'oric, k'e̱' wo' tare̱t chi enc'uluric cu'um chi'nchel c'acharel ru̱c' i ca̱mna.
Ru'um aj re', re' hat ch'i̱l i hin c'ahchi' kacamanic chi cow chiwach i Dios chi rik'ormojic i k'oro̱j cahnok re're' to̱b ta nkac'ul take ti' ru'um reh kacamaj. Re' kacamaj re're' c'ahchi' ka'nam chi ch'iclic kac'ux chiri̱j i c'achlic Dios re' kajCo'lonel i hoj nic' nimal kojniminic chic reh. Re' Dios ra̱j wo' rico'lem take chi'nchel c'acharel.
Je' aj re' ru' Timote̱yo nic' pa' nimal xnik'or je aweh chachop wo' ac'ux chi ric'uhtjic queh take aj niminel. Re' hat chak'or chaj bih take tak'amaj aweh chi na̱c'uhtam
eh ma̱cana̱' chi hab wach enpitbic aweh ru̱c' acamaj chi c'amol be̱h xa ru'um chi cu hat q'uijol, re' la' ok i c'acharic na'n chipam aq'uijolal camanok chi quiwach take awich aj niminel chi c'uhtbal queh nic' wach i holohic laj c'acharic raj chi enca'n. Je' wo' chic, re' ano'jbal camanok wo' chi quiwach ru' c'uhtbal queh i holohic laj no'jbal ra̱j chi naca'nam. Nic' pa' wo' nimal take ak'orbal na'n chi quiwach, camanok wo' chi c'uhtbal queh nic' wach take holohic laj k'oric ra̱j chi narelic pan quichi̱'. Re' c'axoj i̱b nac'uhtaj chi quiwach take awich aj niminel re're', camanok wo' queh chi c'uhtbal queh nic' wach riwi̱' i c'axoj i̱b ra̱j chi naca'nam chi quibil qui̱b. Je' wo' chac'am quibe̱h chi rich'iquinjic quic'ux chiri̱j i Jesus ru̱c' jenaj c'acharic tz'iro̱j wach chiwach i Dios.
Chiri̱j chic lok chi'nchel re're', yu'na chi cu ja' quinponic ta pe awu̱c' nwa̱j wo' chi re' hat chachop ac'ux chi ribanaric take wili chipam take moloj i̱b reh lok'onbal wach i Dios: Pe̱t, chawilow pa̱m Lok' laj riC'uhbal i Dios chi quiwach take awich aj niminel. Je' wo' chic, chac'uhbalej take aj niminel ru̱c' pa' bih narak chiri̱j chipam Lok' laj C'uhbal eh chatijej take chi naquic'amam na̱ riC'uhbal i Dios.
Je' wo', nwa̱j nik'orom aweh i wili: Re' c'uhtunic ye'o̱j aweh ru'um i rUxlabal i Dios re' tichol lok ric'uhtjic, ma̱cana̱' lok ribanaric. C'olok pan ac'ux chi naxye'eric aweh i ribanaric re're', pe̱t xk'ormojic cho ribiral ru'um i rUxlabal i Dios eh ru'um re', re' take aj c'amol be̱h aj niminel xquicoj quik'ab chana̱ rehtalil chi xatpahbabjic chi hat aj c'uhtunel.
Je' re' k'uru' chachop ac'ux chi ribanaric chi'nchel xnik'or aweh re're' eh ticuyunok wo' reh chi chi'nchel take tinamit naquilbic reh nic' wach i c'acharic na'n naquilow chi c'ahchi' aq'uihic chipam i niminic.
Ma' xa re' ta re're', ticuyunok la' wo' chipam chi'nchel xnik'or aweh reh chi re' hat ch'i̱l wo' take nic' pa' nimal naquibirinic aweh etico'ljic tak chiwach i ti'c'axic riyew i Dios ru'um reh mahc. Ru'um aj re' nik'or wo' aweh chi chacoj rehtal i wili: Re' pa' bih c'uhtunic na'n je' ok wo' re' c'acharic c'ahchi'ca̱t.
Re' riwi̱' banoj k'ilo̱j raj banaricTimote̱yo, re' wili no'jbal niyew je aweh chiri̱j nic' wach i k'ilo̱j na̱banam: Nachak'il jeno' rijeb laj winak ma̱k'il pan eht laj k'oric xa pa ricorquil la' wo' ti chak'il je' ricab chi re' ta nak awaja̱w c'ahchi' ak'ilim. Nachak'il wo' take q'uijolak chak'il take chi je' ricab re' ta nak take awas on acha̱k' c'ahchi' ak'ilim.
Je' wo' cu̱c' take rijeb tak ixok, chak'il wo' take je' ricab re' ta nak atu̱t c'ahchi' ak'ilim. Re' take k'ahxokak, chak'il take je' ricab chi re' ta nak take awana̱b c'ahchi' ak'ilim. Re' cok ru' chak'o'rej take pa ricorquil ma' ok ru̱c' xa ntuquic laj capew-bal ena'n.
Re' riwi̱' tobjic ra̱j banaric queh take ixok camnak chic quibahi̱lTimote̱yo, je' wo' niyew je aweh no'jbal wili chiqui̱j take rijeb tak ixok: Nic' pa' q'uihal take ixok camnak chic quibahi̱l re' take til pan coric ma' hab ta chic wach ta̱j queh chachop tak quina̱ reh chi eli̱c na̱to'bem tak ru̱c' i to'bal enamol tak wach chaxilac hat-tak aj niminel.
Raj wi wilic jeno' ixok camnak chic ribahi̱l cu wilic take rac'u̱n rixk'u̱n, on rihrima̱m, re' take ac'unbe̱s ixk'unbe̱s on ihmambe̱s re're' tanlic chiqui̱j chi enca'n chi coric haj wilic i ra̱j banaric je' ricab rik'or i kaniminic. Re' chic i no'jbal k'e̱' tare̱t eh k'e̱' nponic chiwach i Dios, re' chi re' take ac'un ixk'un enquic'ax quitu̱t caja̱w on quiq'ue̱n on re' enquilow hab wach queh pan quipa̱t reh chi ru̱c' re're' enca'n so' jelow-bal i quiq'uihsjic xbanaric cho.
Je' aj re' ru' ra̱j banaric cu̱c' take ixok camnak chic quibahi̱l re' cok ru', je' re' na̱banam xa cu̱c' take til coric chi xacutquelem chic qui̱b eh xicahnic pan niba'il. Je' wo' re' na̱banam cu̱c' take ixok camnak chic quibahi̱l nquichop quic'ux chi ti̱j chi k'i̱j chi ak'ab chi ripahkaljic quito'bal reh Dios.
Je' re' nik'or maj wilic take ixok quicahnic chi cutquel chic chi c'acharic nanquimic je quibahi̱l xa re' la' ma' riban ta chi equitobjic ru'um nok re' take ixok re're', re' chic risiq'uiric i chopoj c'uxlis chiri̱j pa' bih nye'bic sukquil quic'ux nquiyew wi̱' quicapew-bal eh ru̱c' no'jbal re're' nca'n je' ricab take camnak chi ma' re' ta chic ribirmijic k'oric chiwach i Dios nquicapaj.
Je' re' k'uru' Timote̱yo nic' pa' q'uihal take aj niminel wilic quicahnel ixok re' raj ilmijic queh, chak'or ricorquil queh i chaj bih c'ahchi' nik'orom je aweh wili reh chi ma'xta bih equik'iliric take wi̱' ru̱c' quino'jbal.
Je' re' nik'or maj jeno' aj niminel ma' ric'ul ta chi reh chi enk'ormojic reh chi aj niminel wi ma' ricapaj riliric take pa' take cho reh eh xa ta wo' nak ricapaj take raj pan pa̱t re' c'axic wo' nca'n. Ru'um reh riban re're', nariwih'ic k'ilo̱j china̱ maj re' rimahc k'e̱' wo' chic c'ahbil chiwach i pa' bih mahc riban jeno' ma' re' ta aj niminel.
Je' re' ajic re' hat cu na̱wilom ricorquil haj wilic take ixok camnak quibahi̱l na̱cojom take chi quixilac naquic'ulum quito'bal chipam acomonil. Re' take ixok na̱chihim take, re' je' wili quiwi̱': Re' manlic oxc'ahl  ha̱b wilic queh eh nok chi cu c'achlic cho ribahi̱l ma' janc'al ta xich'ak ri̱b chi narituhnic ru̱c' toco̱m chic winak.
Je' wo', holohic ok ribiral quic'acharic wilic, ribanam ok to'bonic, riq'uihsam ok wo' take cho riha'lac'u̱n chi coric eh ric'ulum ok wo' take toco̱m chic aj niminel chi riye'eric ripatal pa ripa̱t. Je' wo', ricamanem ok wo' quiwach take toco̱m chic aj niminel ru̱c' ch'ublic c'uxlis, kak'or je' ricab ru̱c' ritz'ajaric i co̱k take rich aj niminel naqui'o̱j c'olok chi aj patal take ru̱c'. Ch'i̱l i no'jbal re're', rito'bem ok take cho c'axic ti nca'n eh xa ye'lic ok wo' k'ab chi to'bonic naxiban cho.
Re' chic take cahnel ixok ma' ja'xta queh oxc'ahl ha̱b naxquimic je quibahi̱l ma̱coj take pa riman. Je' re' nik'or maj chaj bih aweht'alim wi xquic'ax ok wo' chic wach chi nariwih'ic wo' chic ribahi̱l eh ewo' chic nca'n caxarahil? Ru̱c' ribanaric re're', enquik'eb lok ri̱j quic'ux i quik'orbal xquiyew nak chiwach i Dios chi ma'xta chic quisiq'uim quibahi̱l re' la' chic naca'nam, naquicamanic nak ru̱c' chi'nchel quic'ux chiwach i Jesus re' Pahbamaj chi K'atal K'oric.
Ru'um aj re', ma' riban ta chi enacoj take ixok re're' chi quixilac take nquic'ul quito'bal maj wi je' re' xa'n, re' take re' enquip'ut c'acharic pan siquilal, enca'n xa qui'o̱j quichalic chi' tak pa̱t chi moloj tak wach c'uta̱j eh encocsaj qui̱b chi je' re'. Je' wo', enca'n xa haj chic minmin take chi rik'ormojic take xa pa' bih k'oric re' ru̱c' ma' queh ta chic rik'ormojic.
Ru'um aj reh chi'nchel re're', re' hin yu'na nik'or je aweh chi re' take ixok camnak quibahi̱l eh cu ja'xta queh oxc'ahl  ha̱b, sakbih nak chi ewo' chic nca'n caxarahil. Chiri̱j chic ru', jarub pa' chic quiha'lac'u̱n nariwih'ic, quiq'uihsaj lok pa ricorquil eh quicamanej pa̱m quipa̱t chi coric reh chi je' re' ma' hab ta wach queh take quik'etbic wach kac'uhtunic enk'oric chiri̱j chi ma' holohic ta i niminic wilco̱j wi̱'.
Je' re' k'uru' tare̱t chi queh take ixok re're' chi naca'nam wo' chic caxa̱ra reh chi ma' hab ta wach queh take erik'eb ri̱b pan c'ahbilal. Je' re' nik'or maj wilic ixok je' ru̱c' camnak chic je quibahi̱l xquicana̱' rinimjic i Jesus ru'um chi re' chic i pa' bih no'jbal ricoj cho aj Yahm pan quicapew-bal, re' chic re' nquic'am na̱.
Chiri̱j chic rik'ormojic lok wili nik'or wo' chic aweh, wi chi quixilac take raj pan pa̱t jeno' aj niminel wilic jeno' ixok camnak chic je ribahi̱l je' ru̱c' ja'xta reh oxc'ahl  ha̱b, curman chi narito'bem reh chi re' ritobjic ixok re're' ma' eta ncahnic pan quik'ab take moloj wach aj niminel eh chi je' re', re' to'bal moloj wach ma' eta nmak'aric queh take ixok camnak chic je quibahi̱l re' til ma' hab ta chic wach ta̱j queh.
Ju'jun chic take no'jbal chiqui̱j aj c'amol be̱hYu'na nwa̱j k'oric awu̱c' chiqui̱j take quinahsil aj niminel chipam i comonil wilca̱t wi̱'. Wi nca'n chi coric quicamaj chi aj c'amol be̱h take eh til pa ricorquil, til wo' nquiyew quic'ux chi rik'ormojic je' wo' chi ric'uhtjic riC'uhbal i Dios, curman chi lo̱k' ok quiwa'ric chawach tak eh til ric'ul wo' chi queh chi enayew tak jeno' quitojbal
je' ricab rik'or chipam Lok' laj Hu̱j re' tz'ihmbimaj wi̱' c'uhbal re' je' wili rik'or:“Nok c'ahchi' chi camanic aboyex chi ribehljic cho wach atic,ma' riban ta chi enabac' pan ju' pitbal riwa', nqui rik'or.Je' wo' pan jenaj chic ribiral je' wili rik'or:“Re' aj camanom c'ahchi' chi camanic ric'ul chi reh chi naric'ulum ritojbal, nqui rik'or.
Re' wili jenaj chic no'jbal niyew je aweh chiqui̱j take nahsil chipam acomonil hat-tak aj niminel: Wi hab wach jeno' c'ahchi' ricojom jeno' mahc chiri̱j jeno' c'amol be̱h pan acomonil, ma̱cohjaj pe ti wach chaj bih c'ahchi' rik'ormojic aweh. Cu chabiraj la' pe pan quichi̱' quib xib ok chi c'acharel wi til coric chi wilic jeno' rimahc i c'amol be̱h re're'. Wi xabiraj cu̱c' take c'acharel chi til coric chi wilic rimahc, cu re' aj ru' chacoj wach eh chak'il wo' ti pa ricorquilal.
Tz'a̱b ru' wi xa xitik wo' ju' wih'ic chipam rino'jbal re're' chiri̱j chi ak'ilim chic i hat, chi quiwach aj chic chi'nchel i comonil chak'il reh chi re' quich c'amol be̱h naquilow chi je' re', enquiyohbalej qui̱b reh chi ma' eta nca'n jeno' c'ahbilal.
Timote̱yo, re' chi'nchel nic' nimal xnik'or je aweh wili til nipahkaj je aweh chi chac'am na̱ chi manlic. Re' hin til wilic wajawric chi ripahkaljic je aweh re're' maj re' kAja̱w Dios ch'i̱l i Jesus re' Pahbamaj chi K'atal K'oric, ch'i̱l wo' take lok' laj raj tz'e' wa̱ch i Dios wilque̱b johtok pan taxa̱j c'ahchi' wo' quiyeb rajawric i k'oric c'ahchi' nibanam je aweh yu'na. Chi je' re' ajic nipahkaj wo' je aweh chi nacha'n acamaj chi quiwach take c'acharel, cha'n ru̱c' chi'nchel ac'ux, ma' xa ta reh chi re' take c'acharel naquicahnic chi suk quic'ux awu̱c'.
Je' wo' chic, nachachih wach take aj camanom chi naquicamanic chipam quicomonil take aj niminel ma̱cojlom pe ti ak'ab china̱ i hab wach nacapaj ricojoric chi camanic maj chaj bih aweht'alim wi re' nacapaj ricojoric chi camanic wilic ok cho jeno' rimahc? Nachacoj ak'ab china̱ jeno' c'acharel wilic cho rimahc, enanih awi̱b i hat ru̱c' rimahc ru'. Ru'um aj re' nik'or aweh chi coric ok wach ano'jbal reh chi ma'xta nech' ok mahc pan ac'acharic.
Ru̱c' wili ma' nwa̱j ta nik'orom chi ma' ta nak chic enawuq'uej so' aweh i c'ah laj ha' tik'imaj chi ik'o̱m. Re' hat ma̱wuq'uej xa ha' chi rutquel, chaxilaquej la' aha̱' ru̱c' ik'o̱m re're' reh chi ma' eta chic tirijot' riya'bilal apa̱m natirichop cho chi xa cuc'lam xilac.
Je' re' k'uru' Timote̱yo, ilmijok chi c'ahchi' abanam acamaj chi coric maj je' ricab chi sakom chic wach rimahc jeno' c'acharel nanponic chiwach aj ch'ukul wach mahc, on nok cu re' chic nelic lok wach sakom i rimahc nanch'ukuric k'oric china̱,
je' wo' re' narelic cho wach sakom take coric laj camanic na'n i hat naquilow take tinamit. To̱b ta ma' nilmijic ta ti wach yu'na, nariponic i k'i̱j chi narelic wo' lok wach sakom chi holohic laj camanic c'ahchi' abanam.
Re' k'oric chiqui̱j take aj camanom ch'i̱l wo' i k'oric chiri̱j i coric laj c'uhtunicChi'nchel take aj niminel wilque̱b ri'sil ro̱k k'ab jeno' aj ehcham camanic eh nca'n quicamaj chi ma' tojo̱j ta take til ric'ul chi queh chi naquiyeb riwa'ric i ajabe̱s nchopbic quina̱ eh naquibirinic wo' k'oric chiwach reh chi ma' hab ta wach erik'or c'ahbilal chiri̱j i Dios on chiri̱j i c'uhtunic nka'n.
Je' ricab jeno' c'acharel xa quich aj niminel ok qui̱b ch'i̱l aj ehcham camanic, ma' ra̱j ta rik'orom chi xa ru'um chi aj niminel re' ncamanic cok wi̱', eta nak riban chi ma' eta riyew riwa'ric. Ma'xta, naricamanic la' cok chiwach chi coric ru'um i c'axo̱j wilic pa ra̱mna chiri̱j re' ncamanic cok wi̱' eh til wo' chic k'e̱' naric'uhtunic rino'jbal chi coric ru'um nok re' ncamanic cok wi̱' xa cas quicha̱k' qui̱b pan niminic. Re' aj no'jbal wili chac'uhtaj eh chak'or queh take aj niminel reh chi naquirakam chiri̱j nic' wach i camanic naca'nam chi quiwach take quicamanic cok wi̱'.
Timote̱yo, wi xa hab wach c'ahchi' rik'orom jeno' toco̱m chic c'uhtunic je' ru̱c' ma' jenaj ta wach ru̱c' i nik'orom cho aweh eh chi re're' ma' riban ta wo' jenaj wach ru̱c' i coric laj tijinic nchalic ru̱c' i Lok' laj Ajabe̱s Jesus re' Pahbamaj chi K'atal K'oric, on ru̱c' take c'uhtunic je' ru̱c' rik'or keh nic' wach nakac'acharic chi holohic chiwach i Dios,
re' c'acharel re're' moysomaj pa̱m ricapew-bal eh ma'xta bih reht'al chiri̱j i c'uhtunic riban. Ma' xa re' ta re', re' la' wo' ricapew-bal ma' suk ta wilic ru̱c' i Dios eh chi je' re' nanoquic chi k'oric cu̱c' take toco̱m c'acharel k'e̱' richoplom ri̱b chiri̱j take k'oric riban. Ru'um chi je' re' ricapew-bal chipam take k'oric riban cu̱c' toco̱m chic c'acharel, xa wilic wo' i cakwachanic, ixowonic i̱b, tz'uju̱j ch'i̱l i yojoj c'uxlis ru̱c'.
Re' c'acharel re're' ch'i̱l toco̱m chic c'acharel nquichop qui̱b chiri̱j take k'oric nca'n, nquic'uhtaj lok chi jot'o̱j chic quicapew-bal eh ru'um re' ma' nquirak ta chic chiri̱j ricorquil ribiral i Jesus, xa re' la' chic ribihomsjic qui̱b nquicapaj naxi'oquic chi rinimjic i Jesus. Ru'um reh no'jbal re're', til nipahkaj aweh chi re' take winak je' re' quino'jbal ma' riban jenaj wach ano'jbal tak cu̱c'.
Chiri̱j nok nik'orom chic lok re're' chiri̱j take bihomal, yu'na nik'or wo' aweh i wili: Wi la' re' hat wilca̱t chi suk ac'ux pan rinimjic i Jesus to̱b ta xa nic' pa' ti nimal wilic aweh, k'e̱' wo' chic ricuse'sbal i Dios wilic cho chana̱.
Ru'um aj re' ma̱yew ac'ux chi ribihomsjic awi̱b maj je' ricab naxojc'ulic wach k'i̱j sakom ma'xta wo' bih wilic keh, je' wo' chic re' nachirak cho rik'ijil kaquimic ma'xta wo' bih enkac'am je chiki̱j.
Je' aj re' ru' Timote̱yo, to̱b ta ma' chi bih wilic aweh, xa re' wach wi wilic awa' aha̱', ch'i̱l aso' socbal aweh, sukbok ac'ux ru̱c' chi'nchel re're'.
Ma̱ban aweh je' ricab enca'n take c'acharel re' xa re' wach ric'axaric wach bihomal nca'n. Je' re' nik'or aweh maj re' take je' re' quino'jbal quikajic chipam i c'ahbilal laj no'jbal je' ricab ric'ul jeno' chicop nok nkajic pan jeno' xirab. Chi je' aj re' quino'jbal ma' nquicapaj ta chic ri̱j chi ru̱c' ribihomsjic qui̱b nca̱j ca'nam, xa naricamanic chi jot'bal reh quic'acharic. Re' take c'acharel re're' ru̱c' ribihomsjic qui̱b nca̱j ca'nam, enquisach wach i quic'acharic chi junpech je' ricab nansahchic wach jeno' ma' laj cano̱wa nanbut'lujic jok ri'sil ha'.
Chaj wa'ric naxnik'or re're'? Nik'or chi je' re' maj riwi̱' chaweh chi naweht'alim chi re' c'acharel nc'axbic wach bihomal ma' xa ta jenaj i ti'quilal ric'ul, yohbal la' wach nchalic china̱. Til coric wilic take aj niminel je' re' xquic'ul ru'um chi xquicana̱' rich'iquinjic quic'ux chiri̱j i Dios eh chiri̱j chic ric'axmajic wach bihomal xquiyew quicapew-bal.
Je' re' ajic Timote̱yo raj camanom i Dios, re' hat reh chi ma' eta nac'ul aweh chi je' re', til nipahkaj aweh chi ma̱ban aweh i ma' holohic ta laj no'jbal re're', re' la' cha'n chak'eb lok rij ac'ux. Je' wo' chic chachop ac'ux chi c'acharic ru̱c' coric wach c'uxlis eh c'ahchi' ok ac'amam na̱ take c'uhbal reh kaniminic. Je' wo' chic chatik ju' rich'iquinjic ac'ux chiri̱j i Dios ch'i̱l ric'axaric take awas acha̱k'. Ma' xa re' ta re're', je' la' wo' wilic ok wo' awuyu'nbal ru̱c' i Dios chi ricuyuric take ti'c'axic nc'ulic lok ru'um reh kaniminic eh xa hat ok wo' chak'lam ru̱c' ano'jbal cu̱c' chi'nchel take c'acharel.
Re' niminic wilco̱j wi̱' to̱b ta ric'am cho c'axquilal je' ricab ric'am cho jeno' k'ak'anic nca'n take sol, k'e̱' tare̱t chi keh ritahkaljic. Chayew ac'ux chiri̱j i niminic re're' k'uru' je' ricab riye'eric quic'ux nca'n take sol naqui'oquic chi k'ak'anic. C'olok pan ac'ux chi re' hat chi pa'lic ac'ux chi coric, xayew achi̱' chi quiwach take q'uihal c'acharel chi re' hat na̱tahkem chi manlic i kaniminic. Naxa'n re're', re' Dios xatriyuk'ej wo' chi na̱wehcham i junelic c'acharic. Chi je' re' xiban awu̱c' i Dios, chachop wo' ac'ux chi nawehcham chi manlic i junelic c'acharic.
Yu'na k'uru' reh chi wilic take enquiyew quichi̱' chi re' hin coric wach i c'uhtunic c'ahchi' nibanam je aweh, nicoj jenaj i kAja̱w Dios wu̱c' re' nye'bic quic'acharic take chi'nchel pa' bih wilic china̱ ac'al wili. Je' wo' nicoj wo' jenaj wu̱c' i Jesus re' Pahbamaj chi K'atal K'oric eh re' ma' xyo'jic ta wo' chi riye'eric richi̱' chiri̱j riniminic naxpahbabjic chiwach i Po̱nsyo Pila̱to. Chi quiwach take re', til nipahkaj aweh chi
chac'am na̱ chi coric take tak'anic bano̱j aweh reh chi je' re' sak ok wach ano'jbal eh chi ma' eta nwih'ic jeno' k'ilo̱j chawi̱j. Je' aj re' cha'n cu rehtal enkilow risoljic wo' chic cho i Lok' laj Ajabe̱s Jesus re' Pahbamaj chi K'atal K'oric.
Re' aj chic risoljic cho Jesus, til re' wo' i Lok' laj Dios naritik'enic cho wach rik'ijil chi narilmijic wach. Ru'um aj re' kayew tak rilok'il i Dios pan ti̱j chi je' wili: Xa re' wach i Dios, xa re' wach re' wilic rajawric chi quina̱ take wilic cajawric chi tak'anic. Re're' wilic chi pe̱t k'atal k'oric chi quixilac take k'atal k'oric. Re're' wilic chi pe̱t k'atal k'oric chi quixilac take k'atal k'oric. Re're' wilic chi pe̱t ajabe̱s chi quixilac take ajabe̱s china̱ ac'al wili.
Je' wo', xa re' wach i Dios c'achlic chi junelic. Re're' ar nc'acharic chipam jenaj rinimal sakom re' ma' riyew ta k'ab chi narilmijic wach i Dios eh ru'um re' ma' jeno' c'acharel til ta nak rilom wach i Dios, on til ta narilom cok wach yu'na chipam rilok'il wilic wi̱'. Til k'ormojok k'uru' chi re' Dios til k'e̱' wo' chic rinimal rilok'il eh chi re' wo' re' nk'atbic k'oric chi junelic k'i̱j sakom. Til je' ta nak re' k'ormojok chiri̱j i Dios.
Je' wo', chak'or queh take niminel wilic quibihomal re're' chi ca'n i coric eh nic' pa' wach nok chi wilic quibihomal je' ok wo' re' take chi ribanaric i holohic laj to'bonic. Chak'or wo' queh chi chak'lam ok take cu̱c' cas quicha̱k' eh xa ye'lic ok quik'ab ru̱c' i pa' bih wilic queh
reh chi je' re' je' ricab chi c'ahchi' ta nak quimolom wach quibihomal, yohbal chic wach quico̱ch naquik'atam lok ri̱j pan quic'acharic je chi quiwach re' naquic'acharic wi̱' chi junelic.
Timote̱yo, re' ye'o̱j aweh ru'um i Dios chi na̱co'lem ri̱j, chaco'lej wo' ri̱j chi coric. Nipahkaj wo' aweh chi re' take k'oric ma' ye'bal ta rilok'il i Dios eh ma' to'bonel ta wo' queh take quibirinic reh, chawic'saj lok ri̱j axiquin take k'oric re're'. Je' wo' re' cha'n ru̱c' quik'orbal take xa nquik'ihtaj wo' qui̱b ru̱c' take xa tik'imaj wach k'oric. Re' take c'acharel re', to̱b ta wo' ma' coric ta take k'oric nquik'or, xa c'ahchi' wo' quik'orom chi ru̱c' take k'oric re're' nquirak quino'jbal.
Chayohbalej awi̱b k'uru' chiwach take no'jbal re're'. Je' re' nik'or aweh maj wilic take aj niminel xquicana̱' rich'iquinjic quic'ux chiri̱j i Jesus xa ru'um ritahkaljic take k'oric re're'. Je' aj re' ru' Timote̱yo, re' ta nak rato'bil i Dios wih'ok awu̱c' chi junelic ac'acharic. Je' ta nak re' banarok awu̱c'.
Re' ricab hu̱j xitz'ihmbaj i ma' Lu̱' rehTimote̱yoRe' ma' Lu̱' ric'alenej je i Timote̱yoRe' hin ma' Lu̱', re' hin quintz'ihminic je reh hu̱j wili. Ru'um chi re' kAja̱w Dios je' re' xa̱j chiwi̱j, re' Jesus re' Pahbamaj chi K'atal K'oric xiripahba̱' chi aj k'orol reh junelic c'acharic rik'orom cho ribiral i Dios najtir k'i̱j chi nariyeb cho. Re' riye'eric cho c'acharic re're' xo̱j wo' manlajok wach ku̱c' i hoj re' nkach'ica̱' kac'ux chiri̱j i Jesus.
Re' aj hu̱j wili c'ahchi' nitz'ihmbam je aweh hat Timote̱yo re' wilca̱t chi je' na acab hat wac'u̱n ru'um nok k'e̱' ti' tiwic'raj. Tinic'alenej je k'uru' ru̱c' take k'oric wili: Re' ta nak kAja̱w Dios ch'i̱l i Lok' laj Ajabe̱s Jesus re' Pahbamaj chi K'atal K'oric ru'um i Dios, quiye'bok cho cato'bil chana̱, tiquic'ax eh quiye'bok wo' cho risukquil ac'ux.
Re' rUxlabal i Dios ye'o̱j reh chi re' take aj niminel ma'xta bih naquiyo'jic wi̱'Re' Dios xquilok'ej cho wach take kama̱m kati't re' wo' re' i nilok'ej wach i hin chi ma'xta bih jeno' encojbic nimahc pa nicapew-bal. Chiwach aj i Dios re're', re' hin xa eli̱c wo' k'i̱j ak'ab niban johtok niti̱j eh xa c'ahchi' wo' nitioxonic johtok chiwach chawi̱j i hat re' xa wilca̱t wo' pa nic'ux naniban niti̱j.
Wilic jenaj ma' niq'uic ta pa nic'ux, je' ricab take ri̱s nak' awach xak'e'b cho chiki̱j naxkach'ak cho ki̱b. Re're' til riban wi̱' chi xa ji̱k' chic i wa̱mna chi rilmijic wo' chic awach. Til ta nak ewo' chic nwilow awach, k'e̱' nak ensukbic nic'ux.
Re' hin ma' jaruj ta eniq'uic pa nic'ux i ricorquilal wach ac'ux naxanimej cho i kAja̱w Jesus. Re' ricorquilal ac'ux re're' je' ricab ricorquilal ric'ux atu̱t re' ti' Ewni̱se ch'i̱l aq'ue̱n ti' Lo̱yra eh nicapaj i hin chi cu yu'na chi k'i̱j xa cu je' wo' re' acapew-bal chiri̱j i Jesus.
Re' k'oro̱j chiri̱j acapew-bal re're', re' ok re' camanok aweh chi naric'ulic cho pan ac'ux i wili: Naxatnipahba̱' cho chi na̱banam chi hat raj camanom i Dios ru̱c' ricojoric take nik'ab chana̱, re' Dios xiyew aweh awajawric re' ye'o̱j ru'um i Lok' laj Uxlabal chi je' ricab jeno' si̱. Yu'na k'uru' chi ye'o̱j chic aweh i ajawric re're', chacana̱' chi nimsjok wach i camanic riban awu̱c' je' ricab riban i k'a̱k' chi xa ntenic chic i xak riban nanwahljic cok.
Je' re' ajic ru'um chi wilic chic ku̱c' rUxlabal i Dios ma' riban ta chi enwih'ic yo'jic pan ka̱mna. Re' riwi̱' chi je' re' nik'or reh chi re' kAja̱w Dios xiyew cho keh rUxlabal reh chi re' hoj ma'xta bih nakayo'jic wi̱'. Je' wo', re' rUxlabal i Dios xye'eric wo' cho keh reh chi nariwih'ic kajawric, reh chi nakac'axam wo' ki̱b cu̱c' take kich aj niminel eh chi nariwih'ic kano'jbal reh chi je' re' nkarak chiri̱j nic' wach c'acharic naka'nam.
Je' re' nok ru'um chi wilic awu̱c' rUxlabal i Dios ma' tiq'uix'ic chi rik'ormojic ribiral ric'uhbal i Jesus. Je' wo', ma' tiq'uix'ic chi k'oric chiwi̱j i hin chi wilqui̱n pan che̱' ru'um reh rik'ormojic rik'orbal i Jesus. Wi xc'ulic wo' nchel lok i ti'c'axic chana̱, ma' tiyo'jic wo' chiwach, ticholok la' ricuyuric je' wo' ricab ricuyuric ti'c'axic c'ahchi' nibanam i hin ru'um reh rik'ormojic ribiral i Jesus. Re' Dios wilic rajawric eh ru̱c' rajawric re're' riban chi re' hat enacuy ransil i ti'c'axic.
Wih'ok wo' pan ac'ux chi ru̱c' i rajawric wilic xojrico'lej reh chi ma' eta nkac'ul i ti'c'axic ru'um reh kamahc eh re' kayuk'unjic xiban i Dios reh chi nakac'acharic chi saksamaj wach kano'jbal, re' wo' re' nc'uhtunic reh rinimal rajawric wilic. Je' aj re', re' kaco'ljic ch'i̱l i kayuk'unjic xbanjic, re' wo' Dios xbanic, re' cok ru' ma' ru'um ta nchel chi holohic ta nak kojbanic xiban chi je' re' ru'um la' chi pa ra̱mna i Dios xasjic cho ribanaric xa ru'um reh ric'axbal wilic chi kana̱. Je' re' nik'or maj nok cu ja' nch'ihquic ta nak cho i c'acharic ayu' wach ac'al, re' c'axbal re're' wilic chic cho pa ra̱mna i Dios chi naric'uhtam lok ru̱c' ric'ulic lok i kaK'atal K'oric Jesus.
Yu'na aj ru' wilco̱j chic chipam take k'i̱j re' c'ahchi' ric'uhtunic wi̱' ric'axbal i Dios. Je' re' nik'or maj re' Jesus re' Pahbamaj chi K'atal K'oric, xc'ulic chic c'acharok ayu' wach ac'al. Re' Jesus, re' wo' re' xco'lonic keh hoj aj niminel reh chi ma' eta chic nkac'ul i ti'c'axic ru'um reh kamahc eh til re' wo' re' xuctic wo' chic cho chi quixilac take camnak. Ru̱c' aj ructic re're', xiban chi ma'xta chic ransil i quimic chi kana̱. Ma' xa re' ta re' xiban, xiban la' wo' chi ru̱c' ribirmijic i lok' laj c'uhbal chiri̱j ribiral ructic, xsakomsjic pa̱m kacapew-bal i hoj aj niminel reh chi enkarak chiri̱j chi nakojquimok je ekojc'acharic chi junelic.
Je' aj re' ru'um chi re' ribiral ructic i Jesus nsakomonic pan kacapew-bal, re' Dios xiripahba̱' chi aj k'orol riC'uhbal chi nawojic cu̱c' take ma' re' ta ra̱' ri'sil cho ma' Israhel eh chi quixilac take re', re' hin niban nicamaj chi aj k'oro̱l je' wo' chi aj c'uhtunel reh ribiral ructic i Jesus.
Ru'um aj re' yu'na re' hin c'ahchi' nic'ulum take xa chi'nchel wach ti'c'axic. Je' ricab yu'na re' hin wilqui̱n pan che̱', xa re' la' ma' quinq'uix'ic ta so' chi rik'ormojic chaj wa'ric nok wilqui̱n ayu' ru'um nok weht'alim hab wach aj u̱c' choplic nic'ux eh chi re' choplic wi̱' nic'ux re're' til wilic rajawric chi manlic. Ru̱c' re're', til weht'alim wo' chi cu rehtal rirak cho rik'ijil ric'ulic lok i kAja̱w Jesus, re're' naricholic wo' ric'oloric ri̱j i pa' bih xwokxo'nej pan k'ab.
Re' ripahkaljic reh Timote̱yo chi naric'uhtam wo' chi coric i tijbal tijimaj wi̱'Chi'nchel i hoj re' xkanimej chic i Jesus re' Pahbamaj chi K'atal K'oric npahkaljic keh chi kach'ica̱' tak kac'ux chiri̱j i Dios chi manlic eh kac'ax wo' tak ru' eh je' wo' take kas kacha̱k'. Ru̱c' i pahkanic re're', wilic wo' jenaj chic pahkanic nwa̱j nibanam je aweh chi je' wili: Re' c'uhtunic na'n i hat cha'n je' ok wo' ricab i coric laj tijinic xawilow chi xnic'uhtaj aweh.
Re' lok' laj tijinic re're', okxa'njic pan ak'ab reh chi na̱banam i c'uhtunic chi manlic. Je' re' nok til nipahkaj aweh chi chac'ol ri̱j reh chi ma' eta no̱j yojok wach. Re' ok i Lok' laj rUxlabal i Dios wilic pan awa̱mna to'bonok aweh chi ribanaric re're'.
Re' Onesi̱poro xiyew ric'ux chi ritobjic i ma' Lu̱'Re' hat xaweht'alij wo' chi q'uihal take aj niminel re' wilque̱b pa riyuk'ul i A̱sya xquicana̱' nitobjic yu'na nok chi wilqui̱n pan che̱' je' ricab xiban i ma' Pije̱lo ch'i̱l i ma' Moj.
Re' ti cok i ma' Onesi̱poro ma' xiricana̱' ta chi wutquel. Ru'um aj re' niban niti̱j chiri̱j chi re' kAja̱w Jesus chic'uhtaj ta nak cho ric'axbal china̱ ch'i̱l take raj pan pa̱t maj xa re' wo' naxincojoric ayu' pan che̱', re're' q'uih pech xiyew risukquil nic'ux eh ma' xq'uix'ic ta nech' ok wu'um.
Xa re' wo' ric'ulic lok ayu' i kasbe̱s re're' ayu' pan tinamit Ro̱ma, xiyew ric'ux chi nisiq'uiric cu rehtal xirirak ayu' pan che̱'.
Ru'um aj re' til niban niti̱j chiri̱j i Onesi̱poro chi re' kAja̱w Jesus chic'uhtaj ric'axbal china̱ chipam i k'i̱j nawih'ok cok i Onesi̱poro chiwach. Je' re' ajic til re' Dios to'bonok reh maj k'e̱' wo' chic nitobjic xiban je' ricab aweht'alim wo' i hat chi xiban keh nok wilco̱j nak cho pan tinamit E̱peso.
Re' no'jbal curman chi naribanam i Timote̱yo ru̱c' ricamajHat Timote̱yo re' xa je' na hat wac'u̱n nok wilca̱t chipam i niminic, re' hat aweht'alim chi re' Jesus re' Pahbamaj chi K'atal K'oric riyew cho rinimal rajawric chi katobjic. Ru'um aj re' til nipahkaj aweh chi chayew k'ab reh Jesus chi ericowsaj ac'ux.
Je' wo', nipahkaj aweh chi re' take tijbal abiram cho wu̱c' chiwach q'uihal aj niminel xi'ilbic aweh naxatpahbabjic chi aj k'orol reh riC'uhbal i Dios, re' wo' take c'uhtunic re're' chac'uhtaj queh take winak aj niminel je' ru̱c' aj ch'iquem c'uxlis take reh chi re' take re', ewo' chic nca'n i c'uhtunic queh take toco̱m chic aj niminel.
Re' chic chiri̱j i ti'c'axic nchalic chana̱ xa ru'um chi xanimej i Jesus re' Pahbamaj chi K'atal K'oric, nipahkaj wo' chi chacuy take ransil je' ricab nok jeno' sol ricuy ransil take pa' bih ti'c'axic niq'uic take wi̱' ru'um ricamaj wilic wi̱'.
Re' ano'jbal k'uru' je' ok ricab i rino'jbal i sol. Re're' ma' rimin ta ri̱b chipam toco̱m chic jeno' camanic pa reh lok maj reht'alim chi re' nahsil sol xcojbic reh chi je' re' ricamaj, k'e̱' ensukbic ric'ux wi xa chiwach c'ahchi' cok chi camanic.
Je' wo' chic, re' ano'jbal je' ok ricab rino'jbal i aj ajamanel. Re're' naripaj ri̱b ch'i̱l take toco̱m chic aj ajamanel, ric'am na̱ chi'nchel take pa' bih take no'jbal nchopbic na̱ i pajoj i̱b chi ajamanic maj xa chi je' re' naric'ulum rico̱ch wi xiban canar ajamanic.
Je' wo' chic, re' ano'jbal je' ok ricab rino'jbal i aj abixo̱m laj winak. Re're' pe̱t riban ric'axquilal ricamanjic wach i ac'al xa re' la' nanponic rik'ijil chi narimolom wach take tic, re' aj abixo̱m re're' riban risukquil wach i ricamaj.
Je' aj re' k'uru' Timote̱yo, ticapewenok ru̱c' take xnik'or aweh re're' eh re' ta nak i kAja̱w Dios chiyew riman ano'jbal chi rirakmajic chiri̱j take no'jbal re're'.
eh ru'um reh rik'ormojic re're', re' hin c'ahchi' wo' nic'ulum take ti'c'axic ayu' pan che̱' chi je' na nicab jeno' aj cansanel nok wilqui̱n. Xa re' la' ru' ma' nik'or ta bihnal chi wilqui̱n ayu' pan che̱' ru'um nok ma' ra̱j ta rik'orom chi re' rik'ormojic riC'uhbal i Dios tz'aplic ta nak wo' ayu' pan che̱'.
Je' re' k'uru' ru'um reh rik'ormojic riC'uhbal i Dios re' hin c'ahchi' wo' nic'ulum ti'c'axic, xa re' la' ru' cu ewo' nicuy ransil take ti'c'axic reh chi re' take aj niminel re' chiho̱j take ru'um i Dios chi ritinami̱t enquich'ica̱' quic'ux chi manlic chiri̱j i Jesus re' Pahbamaj chi K'atal K'oric. Ru'um chi je' re' enca'n, re' take re' equic'acharic wo' chi junelic ar re' wilic wi̱' i Dios chi sutumaj ri̱j ru̱c' rinimal wach sakom.
Ch'i̱l take k'oric re're', wilic wo' take k'oric til ch'iclic wo' wi̱' nic'ux. Re' wili take k'oric re're':“Je' ricab xic'ul i Jesus re' Pahbamaj chi K'atal K'oric chi xquimic je, chi xuctic wo' chic cho chi quixilac take camnak eh chi yu'na c'achlic wo' chic,je' wo' re' naric'uluric ku̱c' hoj raj niminel chi nakojquimok je, nakucsjic wo' chic cho eh nakac'acharic wo' chi junpech.
Je' wo', je' ricab xc'uluric ru̱c' i Jesus chi re're' xpahbabjic chi K'atal K'oric,je' wo' re' i hoj nakehtric wo' ru̱c' i rilok'il re're'.Je' re' nakac'ulum xa re' wach wi re' hoj enkayew k'ab chi enkac'ul i ti' c'axic nchalic chi kana̱ ru'um reh i kaniminic.Ra̱j nchel wi chipam i ti'c'axic re're', re' hoj enkak'or chi re' Jesus ma' re' ta Ajabe̱s chi kana̱, re're' narik'orom wo' keh chi ma' re' ta hoj raj tahkanel.
Re' kAja̱w Jesus manlic wach i rik'or.To̱b ta nchel re' hoj ma' manlic ta kawach ru̱c' nkak'or chi naka'nam,re're' xa naribanam wo' i haj wilic rik'orom chi naribanam maj re' rik'or i Jesus chi naribanam,ma' eta ricana̱' ribanaric, nqui rik'or take k'oric re're'.
Re' Timote̱yo npahkaljic reh chi camanok chi coricRe' hat wilic awajawric re' ye'o̱j aweh ru'um i Dios. Je' re' k'uru' re' take k'oric cu re' xnicohlaj lok rik'ormojic aweh chatik ju' rik'ormojic queh take aj niminel reh chi ma' eta niq'uic pan quic'ux. Je' wo', chak'or queh chi ma' nquibanlom take k'oric chi xa ma'xta bih riwi̱' maj re're' xa ma'xta bih eritik queh, re' la' enca'n ru̱c' re're' xa riyojoric quic'ux take c'acharel re' equibirinic reh take k'oric re're'.
Tz'a̱b ru' re' riC'uhbal i Dios rik'or keh i ricorquilal eh ru'um re' curman chi cha'n ric'uhtjic chi coric. Ma' xa re' ta re' ra̱j banaric ra̱j la' wo' chi ru̱c' chi'nchel awa̱mna cha'n acamaj reh chi re' Dios erik'or chipam i k'i̱j re' natiwih'ok wi̱' chiwach chi re' hat k'e̱' tare̱t i camanic xa'n eh je' wo' reh chi etiwih'ic chiwach i Dios je' ricab i jenaj aj camanom re' naxwih'ic chiwach rajabe̱s ma' xq'uix'ic ta chi rik'ormojic reh nic' wach i camanic xiban.
Je' wo', chipam i camanic wilca̱t wi̱' ma̱min awi̱b ru̱c' take k'oric wi ma' re' ye'bal rilok'il i Dios eh ma' to'bonel ta wo' queh take quibirinic reh. Je' re' nik'or aweh maj re' take nquimin qui̱b ru̱c' take k'oric je' re' riman chic nquimin qui̱b chipam i no'jbal je' ru̱c' ma' riyew ta rilok'il Dios.
Chi je' re' ru̱c' i c'uhtunic nca'n, nquijot' ricapew-bal take toco̱m chic c'acharel je' ricab jot'o̱j riban i rex k'a̱ nok xa eli̱c chic c'ahchi' ric'uxum je ri̱b. Wilic quib take c'acharel je' re' c'ahchi' ca'nam, re' Himene̱yo ch'i̱l i ma' Pile̱to.
Re' take qui̱b c'acharel re're' xquicana̱' ric'uhbaljic i coric c'uhtumaj keh hoj eh yu'na c'ahchi' chic quik'orom chi re' cuctic cho take camnak xc'uluric chic cho eh ru̱c' take k'oric nca'n re're', wilic take c'acharel c'ahchi' riyojic quic'ux chiri̱j i Jesus.
Je' re' ajic wilic take k'oric riban chi re' take c'acharel ma' cow ta nquich'ica̱' quic'ux chiri̱j i Jesus. Tz'a̱b ru' take k'oric nchalic ru̱c' i Dios, re' take re' xa je' na nchel cow laj ch'iquinbal cho reh jeno' ma' laj pa̱t. Je' re' nik'or maj re' take k'oric re're' riban chi re' take c'acharel cow enquich'ica̱' quic'ux chiri̱j i Jesus. Je' wo' chic, je' ricab ritz'ihmjic jeno' bihnal nbanjic chiwach i ch'iquinbal cho reh jeno' pa̱t reh chi nareht'aljic hab wach aj eh i pa̱t re're', re' take k'oric nchalic ru̱c' i Dios to'bonel wo' take chi reht'aljic i nic' pa' nimal reht'alim i Dios. Je' re' nik'or maj re' kAja̱w Dios reht'alim wo' hab wach take rac'u̱n rixk'u̱n eh rik'orom wo' chi hab wach nk'oric chi aj niminel reh Jesus re' Pahbamaj chi K'atal K'oric, curman chi naricana̱b wo' ribanaric chi'nchel i c'ahbil laj no'jbal.
Yu'na nwa̱j nik'orom wo' aweh tak i wili: Chipam jeno' ma' laj pa̱t re' nc'acharic wi̱' jeno' biho̱m, xa chi'nchel wach take camanbal wilic chipam. Wilic take tik'imaj ru̱c' take k'an woric laj ch'ihch'. Wilic take tik'imaj ru̱c' nworwotic laj sak ch'ihch'. Wilic wo' take tik'imaj ru̱c' che̱' eh wilic wo' take tik'imaj xa ru̱c' k'antz'a'p. Ma' xa ta re' ta re' nik'or aweh tak, nik'or la' wo' chi quiju'junal take camanbal re're' rehreh wach nquicamanej. Wilic take lo̱k' wach quicamanic wi̱' eh wilic wo' take xa pa' ti bih quicamanic wi̱'.
Je' wo' re' nc'uluric ku̱c' i hoj aj niminel. Je' re' nik'or maj hab wach jeno' aj niminel ric'ol ri̱j ric'acharic chi ma'xta rimahcanic chiwach i Dios, re're' lo̱k' chiwach i Ajabe̱s Jesus eh lo̱k' wo' i camanic riban chiwach, je' ricab nok jeno' holohic laj camanbal, lo̱k' wo' i camanic ncojoric wi̱'.
Re' aj re' riwi̱' k'uru' Timote̱yo, chi nik'orom chic aweh chi chak'eb lok chiri̱j ac'ux chi'nchel c'ahbilal no̱j wi̱' quicapew-bal take q'uijolak. Re' la' cha'n chayew ac'ux chi c'acharic chi coric wach ano'jbal. Coric ok wo' wach ak'orbal, chac'am wo' na̱ pa' bih nk'ormojic aweh. Je' wo', chac'ax i Dios eh tiwih'ok tak pan sukquil c'uxlis, je' ricab nca'n take xsaksjic chic wach i ca̱mna ru'um i Dios eh chi je' re' nquilok'ej wach.
Ma' ric'ul ta chi reh jeno' c'amol be̱h ucsunic tak wolicChiri̱j take memil laj no'jbal, re' hat aweht'alim wo' chi re're' xa wolinic i̱b rucsaj cho. Ru'um aj re' nipahkaj aweh chi naqui'oquic chi k'oric chiri̱j take no'jbal ma' nrakmajic ta wo' chiri̱j, ma̱ban hat jenaj chi quixilac take c'acharel je' re' nca'n
maj aweht'alim wo' i hat chi re' hoj raj camanom i Dios ma' ric'ul ta chi keh i sic'oj wolic re' la' curman chi keh chi nakac'uhtam i kachak'lamil cu̱c' chi'nchel take c'acharel. Ru'um chi wilic i ihk chi kana̱ i hoj chi aj c'uhtunel reh riC'uhbal i Dios, curman wo' chi tikilco̱j ok chi ric'uhtjic chi coric. Wi ru'um reh kac'uhtunic re're' xchalic i ti'c'axic chi kana̱, ma' nka'n jelow-bal i ti'c'axic nbanjic keh.
Je' re' ajic, re' hoj raj camanom i Dios til curman chi ma' re' ta ru̱c' wolic naka'nam i cojoj no'jbal, ru̱c' la' chak'lamil enkak'il take sahchel take chipam quino'jbal wilque̱b wi̱' re' rik'ehtjic quib nca'n chiwach i Dios. Je' re' nik'or chi naka'nam reh chi je' re', k'i̱j ta nak re' Dios eriquetelej cho quiwach chi equi'oquic chipam reht'alij i coric laj ric'uhbal ru'. Je' re' naribanam wi la' re' take re' enquiyot' quic'ux chiri̱j i quimahc.
Wi je' re' xca'n k'uru' re' Dios naribanam chi naquesam take cho pa rixo'rbal aj Yahm re' nchukunic queh chi naca'nam haj wilic nponic chiwach ru' ru'um nok pan k'ab wilic quic'acharic.
Yohbal wach take c'ahbilal narilmijic pan cohlsbal wach take k'i̱jHat Timote̱yo, curman wo' chi na̱weht'alim take wili: Chipam take k'i̱j wilco̱j wi̱' wili cu rehtal cho risoljic i kAja̱w Jesus, naric'ulic lok take k'i̱j c'axic chic wach chi keh hoj aj niminel reh Jesus.
Je' re' nik'or aweh maj chiwach take k'i̱j k'oro̱j re're', wilic take c'acharel xa re' chic i queh naquiyeb qui̱b chi suk ru̱c' pa' bih nquic'ax wach. Wilic wo' take xa nacotowem chic chi nariwih'ic quitz'a̱k reh chi naquibihomric. Je' wo', wilic take naquinimsam qui̱b eh naca'nam qui̱b chi xa nim chic quiwa'ric. Ma' xa re' ta re' no'jbal naribanjic, wilic la' wo' take c'acharel til re' chic ritz'ujuric i cas quicha̱k' naca'nam. Wilic wo' take ma'xta chic quibirinic k'oric chiwach quitu̱t caja̱w. Wilic wo' take ma'xta chic riwi̱' quitioxbal eh wilic wo' take ma'xta chic quiyohlem wach i Dios.
Je' re' ajic ru'um chi re're' i no'jbal nariwih'ic, nakilom chi re' take c'acharel re're' ma'xta riwih'ic c'axoj i̱b cu̱c'. Ma' wo' nariwih'ic so' cuybal cu̱c'. Xa na̱ ru', naquitz'akam wach c'uta̱j chiqui̱j take cas quicha̱k'. Je' wo', naquic'acharic chi xa cha'n chic aweh c'acharic naca'nam. K'e̱' wo' naquic'uhtam quijosk'il eh naquixowem wach take haj wilic coric quibanic.
Ma' xa re' ta re' naca'nam take c'acharel re're', naquik'ahsam la' wo' take cas quicha̱k' pan quik'ab take aj ixowonel. Naricowjic wo' quicapew-bal chi xa re' chic ribanaric i c'ahbilal naca'nam. Je' wo', nariq'uic na̱ quik'itk'itil chiwach i Dios eh ma'xta chic quic'axam i Dios, re' la' chic ric'axaric wach i sic'oj sukquil quic'ux china̱ ac'al wili nacotowem ribanaric chiwach risiq'uiric i Dios.
Chi je' re' riwi̱' quino'jbal naca'nam, re' take c'acharel re're' na wo' ca'nam qui̱b chi je' wo' ti chic aj niminel take xa re' la' pan ca̱mna ma' nquiyew ta k'ab reh Dios reh chi ru̱c' rajawric erijal i quino'jbal. Ru'um aj chi'nchel re're' nik'or aweh chi cu̱c' aj take c'acharel re're' ma̱min awi̱b.
Je' re' cha'n maj ma' xa re' ta re' c'ahbil laj no'jbal nca'n, je' la' wo' nca'n ribanaric take wili: Naqui'oquic chi c'uhtunic xa suk chic wach k'oric nca'n reh chi naca'nam canar oquic pan quipa̱t take aj niminel. Ru'um chi chipam take pa̱t re're' wilic pech wilic take ixok ma'xta so' quino'jbal chi rirakmajic chiri̱j i c'ahbil laj c'uhtunic nca'n take c'acharel re're', re' take ixok je' ricab re're' quikajic chipam i quic'uhtunic take c'acharel re're'. Re' wili nc'uluric pan tak pa̱t re' wilque̱b wi̱' take ixok re' behsemaj quicapew-bal chi ribanaric i mahc eh xa quimahcanic wo', to̱b ta quicahnic chi ma' suk ta pa̱m i ca̱mna.
Re' take ixok ma'xta so' quino'jbal re're' quibiram chic i kac'uhtunic i hoj xa re' la' ru'um chi nca̱j quitijem qui̱b ru̱c' toco̱m chic c'uhtunic, ma' nquic'u'lej ta chic na̱ i kac'uhtunic i hoj chi re're' i coric.
Re' la' chic nquic'u'lej na̱ i quic'uhtunic take c'acharel re're', re' ma' c'ulu̱j ta chic take ru'um i Dios chi ritinami̱t take eh moysomaj chic pa̱m i quino'jbal chi rirakmajic chiri̱j i riC'uhbal i Dios. Til nik'or aweh chi re' take c'acharel re're' ru'um chi nquik'ihtaj qui̱b chiwach i kac'uhbal, nca'n queh je' ricab xca'n take quib chi winak aj war je' wili quibihnal: Re' Ja̱nes ch'i̱l i Ja̱mres. Je' re' nik'or maj re' take re're' xquik'ihtaj qui̱b chiwach i Moyses najtir k'i̱j naxik'oric ru̱c' i quik'atal k'oric aj Eji̱pto chi ma' ric'u'lej na̱ rino'jbal i Moyses.
Je' re' nok, ru'um chi re' quino'jbal take jot'o̱l laj c'acharel re're' je' ricab quino'jbal i Ja̱nes ch'i̱l i Ja̱mres, nik'or wo' aweh chi xa ma' naht ta wo' naca'nam chi je' re'. Je' re' nik'or maj re' take c'acharel naquicojom rehtal chi xa sahchel wach i quino'jbal je' ricab xc'uluric cho cu̱c' take quib chi aj war re're'.
Wilic ju'jun chic no'jbal nye'eric je reh Timote̱yoTimote̱yo, re' ano'jbal i hat ma' je' ta ricab i quino'jbal take jot'o̱l laj c'acharel re're'. Cu yu'na chi k'i̱j, re' hat c'ahchi' ac'amam na̱ i c'uhbal xabiraj wu̱c' eh xacoj pan acapew-bal chi na̱c'acharic je' ricab i c'acharic xnicoj pa nicapew-bal i hin chi nanibanam. Re' hin c'ahchi' nich'ica̱b nic'ux chi manlic chiri̱j i Jesus eh je' wo' re' na'n i hat. Je' wo', re' hat c'ahchi' ac'axam take tinamit je' ricab riwi̱' xawilow chi xniban i hin. Re' hin wilic wo' wuyunbal chi ricuyuric take ti'c'axic nchalic chi nina̱ eh je' wo' re' hat wilic wo' awuyu'nbal.
Ma' xa re' ta re', re' hat ac'ulum la' wo' take ti'c'axic je' ricab nic'ulum cho hin. Re' hin xnic'ul cho ti'c'axic ar Antiyoqui̱ya, ar Ico̱nyo ch'i̱l wo' ar Li̱stra xa re' la' ru' re' kAja̱w Jesus xirito'bej chi xiniq'uic chipam take ti'c'axic xchalic chi nina̱ chipam take tinamit re're'.
Je' aj re' ru' nkac'ul ru'um rinimjic i Jesus xa re' la' take c'acharel aj jot'o̱l re're' ru̱c' i jot'o̱j nca'n, xa rehreh nacojic sahchok chipam i ma' holohic ta laj quino'jbal. Je' re' nik'or maj je' ricab chi re' take caj tijinel xjot'oric quino'jbal ru̱c' i c'uhtunic xbanaric queh, re' take c'acharel re're' naquitikim wo' ju' rijot'oric quino'jbal take toco̱m chic c'acharel ru̱c' wo' c'uhtunic nca'n.
Je' re' nok ru'um reh c'uhtunic nca'n take c'acharel aj jot'o̱l re're', til nipahkaj aweh chi re' hat chatik ju' ric'uhtjic i c'uhbal nk'oric chiri̱j i Jesus, re' atijem chic i hat chi coric. Re' c'uhbal re're' til aweht'alim i hat chi til coric. Nic' wach nanaweht'alij? Ru'um chi aweht'alim wo' nic' wach i kano'jbal i hoj awaj tijinel.
Je' wo' chic re' hat c'olok pan ac'ux chi cu pan at'uchal aweht'alim cho take c'uhbal tz'ihmbimaj chipam Lok' laj Hu̱j tz'ihmbimaj wi̱' riC'uhbal i Dios. Re' lok' laj hu̱j re're', re' wo' re' nye'bic ano'jbal chi enarak chiri̱j chi xa hab wach ra̱j chi enco'ljic ru'um i Dios chiwach i ti'c'axic riyew cho ru'um i mahc, curman chi reh chi erich'ica̱' ric'ux chiri̱j i Jesus re' Pahbamaj chi K'atal K'oric.
Je' re' k'uru' nic' pa' nimal take k'oric tz'ihmbimaj chipam i Lok' laj Hu̱j re're', re' wo' rUxlabal i Dios xye'bic reh. Ru'um aj re' camanel take reh bano̱j c'uhtunic, reh banoj k'ilo̱j, reh ye'o̱j no'jbal eh je' wo' chi tijbal queh take c'acharel ru̱c' ricorquilal i holohic laj no'jbal ripahkaj i Dios.
Chi'nchel re're' nka'n reh chi je' re' nic' pa' q'uihal take quiniminic reh Dios xa tikilque̱b ok wo' chi manlic chi ribanaric chi'nchel wach holohic laj camanic chiwach ru'.
Ma̱cana̱' rik'ormojic riC'uhbal i DiosYu'na reh chi wilic take enquiyew quichi̱' chi re' hin coric wach i c'uhtunic c'ahchi' nibanam je aweh, nicoj jenaj i kAja̱w Dios ch'i̱l wo' i Lok' laj Ajabe̱s Jesus re' Pahbamaj chi K'atal K'oric. Re're' wilic rajawric chi rik'ataric k'oric chi quina̱ take cu c'acharic nca'n nac'olok wo' chic lok eh je' wo' re' chi quina̱ take camnak chic take je. Chi quiwach aj take re', til nipahkaj aweh chi
xa tikilca̱t ok wo' chi rik'ormojic ricorquilal riC'uhbal i Dios. Chaniq'uej ak'i̱j k'uru' chi rik'ormojic nok xa riyew ri̱b chi k'ormojic eh je' wo' nok chi c'axic chic rik'ormojic. Ru̱c' i c'uhbal re're' chak'il take c'acharel, chacoj wo' quino'jbal chi naca'nam i coric, chach'ubsaj quic'ux ru̱c' i c'uhbal eh ticuyunok wo' chi quitijiljic ru̱c' i coric laj c'uhbal re're'.
Je' re' ajic nipahkaj aweh chi na̱banam je' ricab xnik'or aweh chi na̱banam maj c'ulic lok reh take k'i̱j chi kawach nok re' take tinamit ma'xta ric'ulum quic'ux ribirmijic tijbal nc'uhtunic reh ricorquil ribiral i Dios, re' la' chic naca'nam, nacoquic chi ribanaric haj wilic ncotowej ribanaric. Chi je' re' naquitahkem take toco̱m chic aj tijinel re' naquik'oric reh xa pa' jaric tz'akoj wach ribiral je' ru̱c' xa ric'ul chic quixiquin ribirmijic.
Ru̱c' re're' ajic ma'xta chic cajwam ribirmijic i coric laj c'uhbal, re' chic take xa tz'akoj wach ribiral suk naquibiram.
Ru'um aj re' nik'or je aweh chi re' ano'jbal i hat ma' ok je' ricab quino'jbal take re', xa na'lic la' ok wo' aweh chi ricojoric rehtal chaj bih take c'ahchi' ric'uluric. Je' ricab wi xc'ulic lok ti'c'axic chana̱ ru'um i camanic na'n chacuy ransil eh chatik ju' rik'ormojic i ribiral i Jesus reh chi je' re' na̱banam acamaj chi manlic wach
maj xa nic' yu' ma' eta chic tinito'bej chipam acamaj ru'um nok re' hin xa ma' naht ta chic wilqui̱n china̱ ac'al wili. Je' ricab nanponic ri'orahil riquimic jeno' me̱' nc'ataric chi si̱ chiwach i Dios, re' ha' tik'imaj ru̱c' ri̱s u̱wa nchihcjic china̱ i me̱xa re' nc'ataric wi̱' i me̱', je' wo' re' i hin yu'na, xc'ulic wo' lok i k'i̱j chi nanicansjic je.
Wi je' re' xc'uluric, ta wo' re̱t chi wi̱n maj weht'alim chi je' ricab nok jeno' aj ajamanel xa cow chic riyew ric'ux nanoquic chipam jeno' pajoj ajamanic, cow wo' xniyew nic'ux i hin chi ribanaric nicamaj chiwach i Jesus. Weht'alim wo' chi xninimej chi manlic i camanic ye'o̱j wi̱n chi nanibanam eh re' take k'oric tak'amaj rik'ormojic wi̱n ru'um i Dios xnik'or chic chi manlic.
Yu'na k'uru' xa re' chic nwuy'ej chi nachirak cho rik'ijil rich'ukbal k'oric china̱ chi'nchel c'acharel, re' kAja̱w Jesus, re' manlic aj ch'ukul wach mahc, nariyeb i nico̱ch c'olo̱j lok wi̱n ru'um je' wo' nariyeb queh take nic' nimal ti' nquic'raj i Jesus eh ru'um re' c'ahchi' cuy'em chi naric'ulic wo' chic lok.
Re' take ato'bil ripahkaj je ma' Lu̱' reh Timote̱yoRe' chic yu'na nipahkaj je aweh chi chaloq'uej ti cho awi̱b chi etichalic chi wiliric,
maj wilic take wich'i̱l ma' wilque̱b ta chic wu̱c' je' ricab i ma' Te̱mas. Re're' ru'um reh ric'axaric wach xa suk laj wih'ic ric'am cho i na̱ ac'al wili, xo̱j pan tinamit Tesalo̱nica. Re' chic i ma' Crese̱nte xo̱j rilow take aj niminel wilque̱b pa riyuk'ul i Cala̱sya eh re' Ti̱to xo̱j chipam i riyuk'ul i Talma̱sya chi quilmijic wo' take aj niminel wilque̱b ar.
Yu'na xa chic ti re' ma' Cax wilic wu̱c' eh ru'um re' nipahkaj je ato'bil aweh chi natichalok wu̱c', chac'am cho ma' Cus chawi̱j ru'um nok re're' k'e̱' encamanic wi̱n ayu' chi waj to'o̱l chipam ricamaj i kAja̱w Dios.
Wilic jenaj chic waj to'o̱l ma' wilic ta wo' chic wu̱c' re' Ti̱quico ribihnal. Re're' xnitak'a̱' je ar pan tinamit E̱peso.
Natichalok ayu', chacuy chac'am cho wi̱n take pa' bih wi̱n xnicana̱' cho pa ripa̱t i kasbe̱s ma' Ca̱rpo ar Tro̱yas, je' ricab i ma' laj nijuc ro̱k tz'ih nicoj reh nic'uxic, ch'i̱l take nihu̱j quicamanic wi̱n eh re' til k'e̱' nwa̱j chi na̱c'amam cho wi̱n re' take nihu̱j tik'imaj ru̱c' que'emaj wach tz'uhu̱m.
Je' wo' chic Timote̱yo nwa̱j nik'orom je aweh, chi re' ma' Lej re' aj ch'eyol wach ch'ihch', yohbal wach ti' xiban wi̱n, xa re' la' hin xnicana̱' pan k'ab i kAja̱w Dios chi re're' tik'inok wach reh ru̱c' nic' pa' nimal i c'ahbilal xiban wi̱n.
Ru'um aj wo' reh jot'o̱j riban, re' hin nik'or je aweh chi re' hat chayohbalej awi̱b ru̱c' i winak re're' ru'um nok ma' nech' ric'ul wach i c'uhbalanic nka'n, c'ahchi' la' rik'ehtam ri̱b chiwach riC'uhbal i Dios.
Chiwach take cho k'i̱j re're' nok cu re' pe̱t nik'orbal chi rico'ljic wi̱b chiri̱j riC'uhbal i Dios, xa wutquel ti xinwih'ic maj ma' hab ta wach queh take wich'i̱l xiwih'ic wu̱c'. Ru'um aj reh xc'uluric lok re're', re' hin nipahkaj reh Dios chi nic' pa' nimal take xicananic wi̱n chi wutquel, ma' ta encojoric mahc chi quina̱ ru̱c' xca'n wi̱n re're'.
Je' re' k'uru' to̱b ta wo' xincahnic chi ma' jeno' chic waj to'o̱l wilic wu̱c', re' kAja̱w Dios xa xwih'ic wo' wu̱c' eh xa xiyew wo' wansil ch'i̱l ricowil nic'ux chi rik'ormojic ric'uhbal queh take tinamit xiwih'ic chipam i pe̱t nik'orbal xniban chi rico'ljic wi̱b. Chi je' re', re' take ma' re' ta ra̱' ri'sil cho ma' Israhel xiwih'ic ar xquibiraj wo' take k'oric xniban chi quiwach. Ru'um chi ar xwih'ic wu̱c' i kAja̱w Dios, re' hin xinco'ljic wo' chi quiwach take waj ixowonel je' ricab nanesmejic jeno' chak'lam laj chicop chiwach jeno' cakcoj re' naric'uxbic nak reh.
Yu'na k'uru' ru'um reh nico'ljic ribanam cho Dios riman chic nich'ica̱' nic'ux chiri̱j i wili: Re're' naquirico'lem chiwach take ma' holohic ta laj bano̱j nca̱j ca'nam johtok wi̱n chi niwach eh je' wo' chic, re're' til naquiricha'jem reh chi re' hin equinwih'ic chi quixilac take narik'ataric k'oric chi quina̱ ar pan taxa̱j. Lok'omaj ta nak i kAja̱w Jesus chi junelic k'i̱j sakom. Je' ta nak re' banarok.
Re' take cohlsbal wach rik'orbal i ma' Lu̱' ru̱c' i Timote̱yoTimote̱yo, nipahkaj je aweh chi chayew risukquilal ric'ux i ti' Pirsi̱la ch'i̱l Aqui̱la re' ribahi̱l. Je' wo' chayew risukquil ric'ux i ma' Onesi̱poro ch'i̱l chi'nchel take i raj pan pa̱t.
Nik'or wo' je aweh chi re' Era̱sto xcahnic cho ar Cori̱nto eh re' Tro̱pimo xnicana̱' cho ar Mile̱to ru'um chi xchop cho reh jenaj yowabjic.
Je' re' k'uru' Timote̱yo til chaloq'uej ti cho awi̱b chi chalic wu̱c' chi cu ja' nponic ta rik'ijil i k'elej. Re' take aj niminel ayu' c'ahchi' wo' quitak'a̱b je risukquil ac'ux je' ricab ma' E̱wulo, re' ma' Pure̱nte, re' ma' Li̱no, re' ti' Cala̱wya ch'i̱l wo' take chi'nchel aj niminel wilque̱b ayu'.
Ru̱c' ricohlsjic wach i hu̱j wili, re' wili i ti̱j niban i hin yu'na: Re' ta nak kAja̱w Jesus enwih'ic awu̱c' chi ricowsjic ac'ux eh re' ta wo' nak ric'axbal i Dios wih'ok chana̱ i hat ch'i̱l take nic' q'uihal aj niminel wilque̱b ar. Je' ta nak re' banarok awu̱c' tak. Re' wili niti̱j niban chiwach i kAja̱w Dios.
Re' hu̱j xitz'ihmbaj i ma' Lu̱' rehTi̱toRe' sukquil c'uxlis riyew je ma' Lu̱' reh i Ti̱toRe' hin ma' Lu̱', hin c'ahchi' nitz'ihminic reh hu̱j wili. Re' hin, hin raj camanom i Dios eh re' Jesus re' Pahbamaj chi K'atal K'oric, re're' xpahbanic wi̱n chi aj k'orol ribiral queh take chiho̱j chi ritinami̱t i Dios reh chi ru̱c' i k'oric enik'or queh enquich'ica̱' riman quic'ux chiri̱j i Jesus. Chi je' re' ma' xa re' ta enquirak chiri̱j nic' nimal take c'uhbal nk'oric chiri̱j ricorquilal rino'jbal i Dios, je' la' wo' enquirak chiri̱j i c'acharic nka'n i hoj chi riye'eric rilok'il i Dios.
Je' wo', re' hin c'ahchi' nibanam nicamaj reh chi re' take chiho̱j chi ritinami̱t i Dios xa ch'iclic ok wo' quic'ux chi ruyu'njic i junelic c'acharic nariye'eric queh. Je' re' nik'or maj re' Dios nok cu ja' ntz'uhcric ta cho c'acharic wach ac'al, riyeb chic cho rik'orbal chi nariyeb i junelic c'acharic eh re' wili til coric, maj re' Dios ma' re' ta aj chucul k'oric, til wo' no̱j elok wach take pa' bih rik'or.
Je' aj re', re' hin ma' Lu̱' c'ahchi' nitz'ihmbam je hu̱j wili aweh hat Ti̱to re' til manlic hat wac'u̱n chipam rinimjic i Jesus re' Pahbamaj chi K'atal K'oric re' ninimej wo' i hin.Nok c'ahchi' nitz'ihmbam i hu̱j wili, re' hin c'ahchi' wo' nibanam niti̱j chawi̱j reh chi re' rato'bil i Ajabe̱s Dios ch'i̱l i kAja̱w Jesus re' kajco'lonel, wih'ok ta nak chana̱ eh re' ok wo' chak'lamil ch'i̱l sukquil c'uxlis nquiyew ru' wih'ok wo' awu̱c' i hat.
Re' camanic naribanam Ti̱to pa ricamaj i DiosJe' ricab nc'ulic pan ac'ux, re' hin xatnicana̱' cho chipam ye'a̱b Cre̱ta ribihnal re' sutumaj ri̱j chi ha'. Je' re' xniban reh chi re' camanic xnip'ut ribanaric chi quixilac take aj niminel ar, re' chic i hat eticohlsonic wach. Je' wo', xnik'or cho ricorquilal aweh nic' wach riwi̱' nachapahba̱' take quinahsil aj niminel pan tak ju'jun chi tinamit reh ye'a̱b re're'.
Je' aj wili xnik'or cho aweh: Xa hab wach na̱cojom chi c'amol be̱h re' wili no'jbal chawilow reh: Ma'xta ok k'oric chiri̱j ru'um ricorquilal wach ric'acharic. Wi wilic chic rehq'ue̱n, xa jenaj ok chiwach ma' ok xa c'ul aj u̱c'. Je' wo', wi wilic chic take rac'u̱n rixk'u̱n, til ok coric chi aj niminel take ru', ma'xta ok bih raj kilmijic queh ru'um chi c'ahbilal ta nak c'ahchi'que̱b, on chi ma' quibirinic ta chic k'oric chiwach quitu̱t caja̱w.
Je' wo' chic, ru'um chi nariwih'ic chi aj ilol reh ritinami̱t i Dios, re' c'amol be̱h na̱cojom curman chi ma'xta ok bih kilmijic raj reh. Ru'um aj re', re' wo' chic wili i no'jbal chawilow reh: Ma' ok xa k'itk'it ru̱c' rino'jbal. Ma' ok wo' xa mahnic' reh josk'il. Je' wo', ma' ok nchel aj xohc'rel, ma' ok xa aj sic'ol wolic eh ma' ok wo' xa aj sahc' tumi̱n ru̱c' rijot'oric take ras richa̱k'.
Re' la' no'jbal naric'uhtunic ru̱c' i c'amol be̱h re're', re' chi aj ye'ol ok quipatal take ras richa̱k' qui'o̱j c'olok ru̱c' chi pahkanic patal. Je' wo', xa chak'lam ok, ma' ok xa cha'n aweh no'jbal riban, coric ok wach ric'ux cu̱c' take ras richa̱k', tz'iro̱j ok wach ricapew-bal chi rinimjic take riC'uhbal i Dios eh nchol ok ripitjic ri̱b chi ribanaric i c'ahbilal.
Je' wo' chic, curman wo' chi re' c'amol be̱h ma' ok xa no̱j nchalic ricapew-bal chiri̱j i c'uhbal nkach'ica̱' wi̱' kac'ux maj re' c'uhbal re're', re' wo' re' xojtijiljic wi̱' chi'nchel i hoj aj niminel.Je' aj re' k'uru' riwi̱' i no'jbal na̱wilom reh i hab wach na̱pahba̱b chi c'amol be̱h, reh chi je' re' nachic'uhbalej take aj niminel ru̱c' nic' wach naca'n i holonquilal, ewo' nchol ripahkaljic queh chi naquic'amam na̱ i coric laj k'oric nc'uhtjic queh eh ewo' rich'uksaj quic'ux take quisolc'onic pa ri̱j i k'oric chiri̱j i c'uhbal re're'.
Je' re' nik'or maj ar pan tinamit Cre̱ta yohbal wach take aj chucul laj c'uhbalanel je' ru̱c' ma' nca̱j ta chic quinimem i coric laj c'uhbal, xi'uctubic cho chaxilac tak chi jot'o̱j eh xa chabanlom aweh c'uta̱j nca'n chi xa ma'xta ricorquil. Til je' re' nca'n take aj c'uhbalanel je' ru̱c' take ra̱' ri'sil cho ma' Israhel re' nquik'or queh take caj tahkanel chi wi nacoquic chipam rinimjic i Jesus, curman chi queh chi naquik'atam lok ritz'uhmal na̱ quic'achanbal.
Re' aj take aj c'uhbalanel re're', curman chi naquipitiric reh chi ma' eta chic nca'n jot'o̱j queh take aj niminel. Je' re' nik'or maj nanhamaric pan quina̱ take toco̱m chic c'uhtunic re' ma' tare̱t ta chi tijiljic, ar pan tak pa̱t re' wilque̱b wi̱' take aj niminel q'uihal take ma' nquic'ul ta chic i c'uhtunic chiri̱j i Jesus xa ru'um reh quik'orbal take aj c'uhbalanel re're'.
Ru̱c' nca'n ribanaric take aj c'uhbalanel re're', ntihkic wach rik'ormojic i ma' holohic ta laj ribiral chiqui̱j take aj Cre̱ta, re' xk'ormojic cho ru'um jenaj queh quich quitinami̱t xwih'ic cho najtir k'i̱j chi jenaj nim wach aj no'jbal chi quiwach. Je' aj wili rik'orom cho chiqui̱j aj Cre̱ta re're':“Re' take wich aj Cre̱ta, xa aj chucul k'oric take. C'ahbil wo' quino'jbal eh ma' hab ta wach nquiponbej. Xa je' quicab take josk' laj chicop, hamsa' take eh k'e̱' wo' chic siqui̱l take, nqui rik'orom cho.
Je' re' k'uru' Ti̱to re' take k'oric nanik'orom wili til coric take eh ru'um aj re' nik'or je aweh chi chapahba̱' ac'ux chi quik'ilmijic take aj niminel ar Cre̱ta chi ma' re' ta coric laj c'uhbal c'ahchi' quitahkem ru̱c' rinimjic quic'uhbal take aj c'uhbalanel re're'. Wi xak'il aj take aj niminel, re' take re' naricorjic wo' chic wach quino'jbal chipam rinimjic i Jesus.
Je' wo', naquicana̱b lok wulu' ribirmijic take k'oric nca'n take ra̱' ri'sil cho ma' Israhel chiri̱j xa tz'akoj wach rik'ormojic jeno' ribiral eh ma'xta wo' chic quic'amam na̱ chaj bih rik'or take c'uhbal xa tik'imaj wach cu'um take c'acharel nquesaj lok qui̱b chipam i coric laj c'uhbal.
Je' re' k'uru' Ti̱to, re' k'oric wili chac'uhtaj queh take aj niminel: Chi queh take quisakbem chic wach i ca̱mna ru̱c' rinimjic i Jesus, re' ric'uxuric take nic' pa' q'uihal c'uxbal rik'or chipam i C'uhbal Ye'o̱j cho reh i Moyses chi ma' tare̱t ta chi c'uxuric, ma' ricoj ta kamahc chiwach i Dios. Pa ricorquilal, wilic take aj c'uhbalanel nujunak pan ca̱mna reh c'ahbilal eh quicowsam chic i ca̱mna chi ma'xta quicojom wach ribiral i Jesus. Re' take re', to̱b ta re' C'uhbal Ye'o̱j cho reh Moyses rik'or chi wilic take c'uxbal tare̱t chi c'uxuric, nquik'or chi re' ric'uxuric take c'uxbal re're' ricoj quimahc take c'acharel chiwach i Dios. Til coric, re' take aj c'uhbalanel re're' xa chiri̱j chic ribanaric i c'ahbilal no̱j i quicapew-bal eh wi xca'n jeno' c'ahbilal ma' nquic'raj ta qui̱b chi wilic ta nak quimahc.
Je' wo', re' take aj c'uhbalanel re're' to̱b ta nquik'or chi nquinimej i Dios, xa aj chucul k'oric quicahnic take wi̱'. Je' re' nik'or maj ru̱c' quibano̱j nc'uhtunic lok chi ma' nquinimej ta i Dios. Je' wo', xa pok'bal xa'aw wach i no'jbal nca'n chiwach i Dios eh xa na ru' ma' nquibiraj ta chic k'oric chiwach, ma' wo' nca'n jeno' ato̱b laj bano̱j cu̱c' cas quicha̱k'.
Re' take aj niminel curman chi naca'nam ribanaric take holohic laj no'jbalJe' re' k'uru' ru'um chi wilque̱b chic take aj c'uhbalanel je' ru̱c' ma' holohic ta quino'jbal, chatijej take aj niminel ru̱c' nic' wach je' i no'jbal nkarak chipam i coric laj c'uhbal re' hoj tijimaj wi̱'.
Je' re' nok, re' take rijeb tak winak chi quixilac take aj niminel pan ac'uhtunic chak'or tak queh chi ma' ok xa cha'n aweh no'jbal nca'n. Je' wo', chi holohic ok quino'jbal reh chi yohbalamaj ok quiwach. Ch'i̱l i re', chak'or wo' queh chi nquisic' ok ri̱j quino'jbal eh chi cow ok quic'ux chi rinimjic i coric laj c'uhbal. Je' wo' chic, chak'or wo' queh chi xa ye'lic ok quik'ab chi ric'axaric cas quicha̱k' eh chi xa cuyu̱l ok wo' take nanc'ulic lok ti'c'axic chi quina̱.
Je' wo', re' take rijeb tak ixok pan ac'uhtunic chak'or queh chi wilic ok rilok'il quic'acharic je' ricab ric'ul chi queh take ixok quik'ahsam quic'acharic pan k'ab i Dios chi naquicamanic chiwach. Je' wo', chi ma' nca'n chi xa aj tz'akol wach c'uta̱j take. Chak'or wo' queh chi ma' ok aj xohc'rel take, re' la' ca'n chi til aj c'uhtunel ok reh ribanaric holohic laj no'jbal chiwach i Dios.
Ru̱c' aj ric'uhtjic i holohic laj quino'jbal nca'n, re' take re' eriban chi enquic'uhbalej take k'ahxokak caxa̱ra chic take chi naquic'axam i quibahi̱l ch'i̱l take cac'u̱n quixk'u̱n.
Je' wo', chak'or queh chi ma'xta ca'nam queh i no'jbal je' ru̱c' xa cha'n aweh. Ma' xa re' ta re're', chak'or wo' queh chi quiwih'ok chi tz'iro̱j ok wach quic'acharic eh quicholok wo' riliric pa̱m i quipa̱t. Je' aj re' ru̱c' i no'jbal encojoric queh take k'ahxokak, re' caxa̱ra chic take ca'n chi banol ok take ato̱b laj no'jbal eh chi birinel ok take k'oric chiwach quibahi̱l reh chi je' re', re' riC'uhbal i Dios ma' eta no̱j chi c'u'tjbal xa ru'um pa' bih c'ahchi' ribanam jeno' aj niminel.
Ti̱to, je' wo' chic nik'or aweh chi chak'il wo' take q'uijolak ch'i̱l take k'ahxokak chi ma' nca'n queh i no'jbal je' ru̱c' xa cha'n aweh, quisic' la' ri̱j ricorquilal quic'acharic.
Re' cok ru', re' ok hat tic'uhtunok reh holohic laj no'jbal chi ric'amaric quibe̱h chipam ribanaric take ato̱b laj camanic. Je' ricab nacha'n i c'uhbalanic, tik'orok ru̱c' coric wach c'uxlis. Je' wo', ma' ok xa chachoplom cok i c'uhbal na'n chi ma' atijem ta rij,
tik'orok la' ru̱c' take no'jbal na̱rakam chiri̱j. Chi je' re' xa coric laj k'oric wo' na̱k'orom reh chi ma' eta nk'ormojic chi ma' coric ta wach i c'uhbal c'ahchi' ak'orom. Ru̱c' aj i no'jbal ena'n, re' take nquik'ihtaj qui̱b chiwach i c'uhbalanic na'n, enoquic cho quiq'uix'ic ru'um chi ma'xta jeno' k'oric enbanjic chawi̱j i hat ch'i̱l take nac'uhbalej take ru'um nok pa ricorquilal etic'uhbalanic.
Je' ricab i cojo̱j no'jbal na̱banam queh take toco̱m chic aj niminel ar Cre̱ta, je' wo' re' cojo̱j no'jbal na̱banam queh take aj niminel wilque̱b chi camanic ru̱c' jeno' aj ehcham reh camanic. Je' re' nwa̱j chi na̱banam reh chi re' take aj camanom re're' equiniminic eh enca'n haj wilic nponic chi quiwach take aj ehcham camanic, je' wo' chi ma' ok xa quichi̱' qui̱b chi c'u'lunic ru̱c' haj wilic quitak'abjic wi̱'.
Je' wo' chic, chak'il take chi ma' chi bih nquelk'aj reh i pa' bih wilic reh aj ehcham camanic, quic'uhtaj la' ru̱c' quino'jbal pan quicamaj chi camanom aj ch'iquem c'uxlis take reh chi je' re', re' take naquilbic reh no'jbal nca'n take ru' enquiyew rilok'il i c'uhbal c'ahchi' kac'uhtam chiri̱j i kAja̱w i Dios re' xye'bic cho kaco'lbal i hoj ch'i̱l chi'nchel take c'acharel wi nquich'ica̱' wo' quic'ux chiri̱j ru'.
Je' re' k'uru' Ti̱to re' c'uhbal re' hat tijimaj wi̱' curman chi na̱c'uhtam queh take aj niminel wilque̱b ar Cre̱ta maj re' c'uhbal re're' rik'or chi re' Dios k'e̱' rinimal wach rato'bil xic'uhtaj cho chi kana̱ chi'nchel i hoj c'acharel chi xisic' cho jenaj riwi̱' nic' wach nakaco'lej ki̱b chiwach i ti'c'axic wilic nak chi kana̱ ru'um kamahc.
Wi re' i c'uhbal re're' je' re' ric'uhtaj keh ra̱j rik'orom chi re' hoj curman wo' chi nakak'ebem lok chiri̱j kac'ux ribanaric i ma' to̱b ta laj no'jbal ch'i̱l ric'axaric wach i raj ma' ra̱j banaric eh chi nakac'acharic chiwach take k'i̱j wilco̱j wi̱' china̱ ac'al wili chi ma' xa cha'n ta aweh no'jbal, je' wo' chi c'ahchi' kanimem i Dios eh chi coric wach kac'ux chiwach.
Je' wo' chic, nakuy'em wo' tak chi ch'iclic kac'ux nachic'uhtaj ri̱b i Jesus re' ye'ol reh risukquilal kac'ux, je' wo' re' kacojom wi̱' kacapew-bal chi naric'uhtam ri̱b. Re' Jesus wili re' Pahbamaj chi K'atal K'oric, re' wo' re' ye'o̱j chiki̱j chi kajco'lonel eh lok'omaj wo' wach chi kaDios chi k'e̱' rinimal rajawric.
Chiri̱j aj i Jesus re're', re' hin nik'or wo' aweh tak chi xa pa ric'ux xchalic naxiyew ri̱b pan quimic re' nak tanlic chi kana̱ chi nakac'ulum i hoj chi ja' hoj ta nak aj niminel. Chaj camaj naxiban i Jesus chi je' re'? Reh chi ekoj-esmejic cho chi ri'sil rajawric aj Yahm eh chi je' re' ma' eta chic nkaca'pechej i c'ahbil laj no'jbal ka'nam cho. Je' wo' chic, re're' xiban chi je' re' reh wo' chi re're' naricuyuj eh narisachoj reh kamahc chi'nchel i hoj xojniminic reh. Ru̱c' aj re', xojricoj chi hoj rac'u̱n rixk'u̱n reh chi naka'nam chi xa ic'lic chic kana̱ chi ribanaric i holohic laj camanic chiwach.
Chiri̱j chic take xnik'or lok aweh re're', yu'na k'uru' nic' pa' nimal xnitz'ihmbaj je aweh chac'uhtaj wo' queh take aj niminel ar Cre̱ta. Chak'or wo' queh chi curman chi re' nic' pa' nimal xquitijej, ca'n wo' ribanaric pan quic'acharic. Hab pa' wach take aj niminel ma' tica̱j ta quibiram, chak'or wo' queh chi curman chi naquijalam wach quino'jbal. Re' hat Ti̱to wilic awajawric chi c'amol quibe̱h take aj niminel ar eh ru'um aj re' nik'or wo' aweh chi cha'n acamaj chi coric reh chi ma' hab ta wach erirak jeno' k'etbal pan abe̱h reh acamaj.
Re' take no'jbal curman chi naca'nam take aj niminelJe' wo', chawic'saj wo' chic rik'ormojic chi quixiquin take aj niminel chi quiniminok chiwach take k'atal k'oric je' wo' chi quiwach take wilic cajawric chi c'amoj be̱h. Chak'or wo' queh chi ma' chi bih nquik'ihtaj wi̱' qui̱b chi quiwach take re', xa ic'lic la' ok quina̱ chi ribanaric chi coric haj wilic jeno' camanic npahkaljic queh.
Je' wo', chak'or wo' queh chi ma' niq'uic pan quic'ux chi je' ricab nok wilque̱b take c'acharel yu'na chi ma' nquibiraj ta k'oric chiwach i Dios, re' hoj chi'nchel aj niminel je' wo' nak cho re' riwi̱' kac'acharic najtir cho k'i̱j. Je' re' nik'or maj ma'xta nak cho kano'jbal chi risiq'uiric ri̱j i coric, nkak'ihtaj nak cho ki̱b chiwach i Dios, hoj nak cho sahchel chipam ric'ahbilal kano'jbal eh chukulco̱j nak cho chi ribanaric xa rehreh wach yibel wach no'jbal nkac'ax wach ribanaric. Til coric, re' hoj xojc'acharic cho chi xa chiri̱j nak chic i c'ahbilal wilic kacapew-bal, je' wo' xa ti' chic kac'ux chiqui̱j take suk wilque̱b chi kawach eh xa na̱ ru', ru'um nok nkixowej quiwach take toco̱m je' wo' chic re' nca'n keh ru'.
Xa re' la' ru' naxponic rik'ijil chi xc'ulic wach ac'al i kAja̱w Jesus, xc'uhtjic keh hoj chi'nchel c'acharel nic' wach cho ric'axbal eh nic' ti'quilal kojric'raj cho Dios re' kajco'lonel.
Chaj bih riwi̱' naxnik'or chi je' re'? Ru'um la' chi re' Dios xiban chi re' Jesus xojrico'lej i hoj aj niminel chiwach i ti'c'axic chalic nak reh chi kana̱. Re' cok ru', xiban i re're' ma' ru'um ta nchel chi holohic ta nak take kabano̱j c'ahchi' ka'nam, xa ru'um la' rinimal riquetelbal wilic cho chi kana̱. Je' re' k'uru', ru'um reh ric'axbal i Dios re' hoj xojco'ljic. Ma' xa re' ta re' xiban, je' la' wo' xiban wo' chi xojcahnic wo' chi sak chic wach i ka̱mna, je' ricab nok re' kati'jolal ncahnic chi sak chic wach ru'um i ha' nankitinej ki̱b. Je' aj re' xiban naxkap'ut wo' jenaj chic ac' c'acharic ru̱c' riye'eric i Lok' laj Uxlabal
xitak'a̱' cho chi kana̱ ru'um chi xkach'ica̱' kac'ux chiri̱j i kajco'lonel Jesus re' Pahbamaj chi K'atal K'oric. Re' riwi̱' chi re' Dios xitak'a̱' cho chi kana̱ i Lok' laj Uxlabal reh chi re' hoj nakap'utum johtok i jenaj ac' laj c'acharic k'e̱' wo' chic holonquilal.
Ru'um reh rito'bal i Lok' laj Uxlabal k'uru', riban chi coric chic wach i kano'jbal eh je' wo', chi hoj chic rac'u̱n rixk'u̱n i Dios nakehtric rehchmejic i pa' bih wilic reh. Ru'um aj re', re' hoj yu'na chi ch'iclic chic kac'ux c'ahchi' kuy'em rik'ijil nakojc'acharok chi junelic ar pan taxa̱j.
Je' re' k'uru' Ti̱to, nic' pa' nimal take k'oric nitz'ihmbam je aweh, chac'ul take maj til coric laj k'oric take. Ru'um aj chi re' take coric laj k'oric re're', re' wo' re' nto'bonic queh pan quic'acharic take nic' pa' nimal quic'ulbic reh pan ca̱mna eh chi re' wo' re' nrakmajic wi̱' chiri̱j nic' wach nakato'bej take kas kacha̱k', til nipahkaj aweh chi re' wo' take k'oric re're' chachop wi̱' ac'ux chi rik'ormojic queh niminel aj Cre̱ta. Je' re' cha'n reh chi re' take re' ar chic eno̱j quicapew-bal chi risiq'uiric ri̱j nic' wach ritobjic cas quicha̱k' naca'nam.
Haj cok wilic ma' nwa̱j ta chi na̱c'ulum awu̱c' i hat Ti̱to, re' chi re' take ma' re' ta coric laj aj c'uhbalanel take equi'oquic chi c'uhtunic queh take aj niminel. Je' re' nik'or maj re' take aj c'uhbalanel re're' naqui'oquic chi k'oric chiri̱j i C'uhbal Ye'o̱j reh Moyses, xa memil laj no'jbal nquik'or. Je' re' nca'n nansiq'uiric ri̱j rik'ijil quic'acharic take cho ma̱m ti't quik'oric chiri̱j, on naqui'oquic chi c'uhbalanic nquichop qui̱b chi wolic chi quibil qui̱b. Je' re' k'uru', chapit take aj c'uhbalanel re're' reh chi ma' eta qui'oquic chaxilac tak ru'um nok re' take k'oric nquik'or xa ma'xta camaj take chi quitobjic take aj niminel chipam quic'acharic.
Je' wo' re' cha'n ru̱c' xa hab wach jeno' c'acharel aj niminel chic re' ricoj cho ch'akoj i̱b chaxilac hat-tak aj niminel, chak'il eh chacoj wo' rino'jbal re' cok ru' chiri̱j chi ak'ilim chic junpech on ca'pech ok, wi ma' xatrinimej ma̱coj aj chic pa riman chi quixilac take aj niminel.
Je' re' cha'n maj re' c'acharel re're' xa ru̱c' i no'jbal riban eht'alamaj chic chi xiyoj chic ric'ux chi niminic, xa re' chic ribanaric i mahc wilic chiwach eh chi je' re' tanlic chic china̱ chi eric'ul i ti'c'axic ru'um i Dios.
Quib xib chic take rik'orbal ma' Lu̱' ru̱c' Ti̱toTi̱to, nwa̱j nik'orom je aweh chi c'ahchi' nicapam ritak'abjic je awu̱c' i ma' Arte̱mas on re' ma' Ti̱quico. Wi xponic nchel awu̱c' xa hab pa' wach queh quib wili, nipahkaj aweh chi til chaloq'uej ti cho awi̱b chi equinc'ul arak ar pan tinamit Nico̱polis ribihnal re' xnicapaj chi ar nawic'sam wi̱' i rik'ijil i k'elej jab oquic cho reh.
Je' wo', jenaj chic pahkanic nwa̱j nibanam je aweh wili: Nok chi xa elic chic je aweh chipam i tinamit Cre̱ta, chacuy chamol chi quina̱ take kich aj niminel aj Cre̱ta jeno' rito'bal i ma' Se̱nas re' aj no'jbal chipam i C'uhbal Ye'o̱j reh Moyses ch'i̱l wo' i ma' Apo̱los. Je' re' cha'n reh chi re' take quib chi kich aj niminel re're' ma' eta quicahnic chi ma'xta bih wilic queh reh quibehbal.
Ru̱c' i pahkanic niban je aweh re're', re' nwa̱j chiri̱j i hin reh chi re' take kich aj niminel ar Cre̱ta ma' ok nchel eno̱j corjok wach i k'oric nbanaric chiri̱j chi xa siqui̱l laj c'acharel take. Je' wo' nwa̱j chi enquiniq'uej quik'i̱j chi ritijiljic qui̱b chi ritobjic take cas quicha̱k' wilic quic'axquilal chipam quic'acharic.
Chiri̱j chic rik'ormojic je aweh wili, je' wo' nik'or je aweh take k'oric wili: Re' take wich'i̱l re' wilque̱b wu̱c' yu'na chipam ricamaj i Dios, c'ahchi' quitak'a̱b je risukquil ac'ux tak. Je' re' nok chayew risukquil quic'ux i nic' pa' q'uihal take kich aj niminel wilque̱b ar Cre̱ta re' ti' kojquic'raj chipam ricamaj i Dios.Re' ta nak rato'bil i kAja̱w Dios wih'ok awu̱c' tak chawunchelal.
Re' hu̱j xitz'ihmbaj i ma' Lu̱' rehMa' PilemonRe' p'utbal rik'orbal ma' Lu̱'Re' hin ma' Lu̱' pan che̱' wilqui̱n wich'i̱l i nicha̱k' pan niminic re' Timote̱yo ribihnal. Chi je' re' wilco̱j ru'um reh rik'ormojic riC'uhbal i Jesus re' Pahbamaj chi K'atal K'oric, c'ahchi' nitz'ihmbam je i hu̱j wili aweh hat wasbe̱s ma' Pilemon re' k'e̱' ti' tiwic'raj eh je' wo' re' nca'n take kich'i̱l pa ricamaj i kAja̱w Dios.
Je' wo' c'ahchi' nitz'ihmbam je i hu̱j wili aweh hat-tak je' wili abihnal tak: Re' ti' A̱pya re' k'e̱' ti' nkic'raj ru'um chi kana̱b chic pan niminic, re' ma' Arqui̱po re' kich aj cuyul ti'c'axic chipam ricamaj i Dios je' ricab i cuyuj ti'c'axic nca'n take sol eh je' wo' re' hat-tak comonil moloj wach aj niminel re' namol awi̱b tak pa ripa̱t i Pilemon. Chawunchelal hat-tak je' wili c'alenenic niban je aweh tak:
Re' ta nak ato'bil rich'i̱l i sukquil c'uxlis nquiyew cho kAja̱w Dios rich'i̱l i Lok' laj Ajabe̱s Jesus re' Pahbamaj chi K'atal K'oric, re' ta nak re' wih'ok pan ac'acharic tak.
Re' tioxonic riban ma' Lu̱' chiri̱j i ma' PilemonWasbe̱s wich aj niminel ma' Pilemon, nik'or je aweh chi nanc'ulic lok pa nic'ux abihnal naniban niti̱j, re' hin niyew johtok ritioxjic i kAja̱w Dios re' nilok'ej wach.
Je' re' niban maj til xa eli̱c wo' nibiraj ribiral chi k'e̱' wo' chic achak'lamil nac'uhtaj cu̱c' take kas kacha̱k' quiniminic chic reh i Dios eh nibiraj wo' nic' wach chopoj c'uxlis na'n chiri̱j i kAja̱w Jesus.
Naquintioxonic johtok ru̱c' i Dios, re' hin nipahkaj wo' johtok reh pa niti̱j chi nic' pa' wach nok re' hat ch'iclic ac'ux chiri̱j i Jesus re' Pahbamaj chi K'atal K'oric chi re're' ncuse'senic cho aweh, je' wo' re' chato'bej take awich aj niminel chi naquirakam chiri̱j chi xa re' wo' Jesus c'ahchi' ricuse'senic cho queh.
Chaj wa'ric naquintioxonic chawi̱j? Je' re' niban ru'um chi re' take aj niminel ncowjic quic'ux chiri̱j i Jesus awu'um i hat wasbe̱s ma' Pilemon. Ru̱c' re're', k'e̱' wo' nicowsaj nic'ux awu'um eh k'e̱' wo' nsukbic nic'ux chawi̱j ru'um nok xa wilic wo' rik'ormojic ribiral i c'axo̱j na'n cu̱c' take aj niminel re're'.
Re' ma' Lu̱' riyew rik'orbal chiri̱j i One̱simoJe' re' k'uru', ru̱c' i c'axo̱j nibiraj chi nac'uhtaj cu̱c' take awich aj niminel, re' hin wilic nak ru' wajawric chana̱ chi rik'ormojic aweh chaj bih curman chi na̱banam. Wilic nak ru' wajawric chana̱ ru'um chi re' kAja̱w Jesus xiripahba̱' chi hin raj k'oro̱l,
xa re' la' ru' ma' eta wo' quiniq'uic k'e̱' chana̱. Je' re' k'uru' ma' ru'um ta chi wilic wajawric chana̱, ru'um la' reh c'axoj i̱b nibiraj chi na'n, re' hin nipahkaj je aweh chi equinanimej ru̱c' i nanik'orom aweh i hin ma' Lu̱' re' ana'bem wo' chi hin chic rijeb laj winak eh chi yu'na ayu' wilqui̱n pan che̱' ru'um reh rik'ormojic rik'orbal i Jesus re' Pahbamaj chi K'atal K'oric.
Re' aj wili nwa̱j nik'orom aweh: Chacuy, chato'bej wi̱n i One̱simo re' nicoj i hin chi wac'u̱n chipam rinimjic i Jesus. Je' re' nik'or maj chiwach take k'i̱j nok wilqui̱n ayu' pan che̱', xo̱j corjok chi je' na wac'u̱n naxichop rinimjic i Jesus ru̱c' i c'uhbalanic xniban reh.
Re' One̱simo wili naxwih'ic cho awu̱c' najtir k'i̱j, ma' camanel ta nak cho chawach xa re' la' yu'na xo̱j riban chi k'e̱' chic camanel chi niwach eh nicapaj hin chi je' wo' re' encamanic chawach i hat.
Ru'um aj re' yu'na chi c'ahchi' wo' chic nisolq'uim je awu̱c' chi riye'eric aweh i hu̱j wili, nipahkaj je aweh chi til chac'ul wi̱n i One̱simo re' til k'e̱' ti' nwic'raj.
Til pan coric, re' hin xwa̱j nak chi xcahnic ta nak ayu' eh chi je' re' jenaj nak ato'bil ena'n wi̱n ru̱c' riye'eric k'ab reh chi encahnic ayu' chi nitobjic ru̱c' pa' bih wi̱n nwa̱j ayu' pan che̱' re' tz'apalqui̱n wi̱' ru'um rik'ormojic i lok' laj ribiral i Jesus chiri̱j i co'lbal i̱b.
To̱b ta wo' xnicapaj chi je' re' nanibanam, ma' xniban ta wo' maj ma' riwi̱' ta chi je' re' eniban wi ma' re' hat etik'oric cho chi encahnic wu̱c'. K'e̱' nak holonquilal chi re' One̱simo xc'ulic ta nak lok wu̱c' chi atak'anic cho hat chi nitobjic eh ma' ta nak ru'um reh i mahc ribanam cho chi cu tok'lic xinc'ulic rirak ayu' pan che̱'.
Coric, re' nak til k'e̱' ric'ul chi re' ta nak i hat xat-tak'anic cho wi̱n i One̱simo, xa re' la' ma' je' ta re' xc'uluric maj re' na wili xa̱j wi̱' i Dios chi xiyew k'ab chi xelic cho awu̱c' junpech, reh nok chi rik'ahsam chic ri̱b pan k'ab i Jesus, ewo' chic nac'ul awu̱c' reh chi naricamanic chawach chi junpech.
Je' re' k'uru' chac'ul wo' chic awu̱c' i One̱simo re' cok ru' c'olok pan ac'ux chi ma' xa je' ta chic ricab jeno' xa hab wach queh awaj camanom i ric'uluric na̱banam maj yu'na acha̱k' chic pan niminic. Re' kacha̱k' wili k'uru' re' k'e̱' ti' nwic'raj i hin, til k'e̱' wo' chic ti' chawic'raj chiwach ric'rinjic niban i hin maj yu'na narisoljic je awu̱c' chi rinimem chic i kAja̱w Jesus eh chi narojic wo' chic camanok awu̱c'.
eh wi pa' bih mahc xiban cho chawach on wi wilic on nchel pa' bih aweh xelk'aj cho, chacoj pa nibihnal chi re' chic hin nanitojbic aweh chi'nchel re're'.
Rehtalil chi til enitoj aweh ribano̱j i One̱simo, re' hin ma' Lu̱' c'ahchi' nitz'ihmbam wach hu̱j wili ru̱c' nah nik'ab chi je' re' eniban xa re' la' nik'or hin chi ma' curman ta chi je' re' nanibanam maj nicapaj chi ma' curman ta chi enik'or wo' je aweh chi re' hat wilic wo' jenaj ac'a̱s wu̱c' re' til k'e̱' wo' chic xiq'uic na̱ chiwach ribano̱j ac'un wili. Re' ac'a̱s re're', re' chi re' hin xinc'uhbalanic aweh chi xanimej i kAja̱w Jesus.
Je' re' k'uru' wasbe̱s ru'um chi re' hat, hat wo' aj c'a̱s wu̱c' til nipahkaj aweh i hat wich aj niminel reh kAja̱w Jesus, chi pa rijelow-bal ac'a̱s re're' cha'n wi̱n i ato'bil wili: Chacuy, chac'ul wo' chic wi̱n i One̱simo eh chi je' re', re' hat wich'i̱l pa rinimjic i kAja̱w Jesus, k'e̱' wo' chic enasuksaj nic'ux.
Re' aj wili nitz'ihmbaj je aweh chi ch'iclic nic'ux chawi̱j chi enanimej take k'oric wili eh weht'alim wo' chi ma' xa re' ta chic i c'ahchi' nipahkam aweh ena'n ribanaric, nariq'uic la' wo' chic na̱ i ato'bil na̱banam i hat.
Chi cu c'ahchi' pe qui̱n chi ritz'ihmjic je aweh i hu̱j wili, nwa̱j wo' nipahkam je aweh jenaj chic ato'bil chi na̱tik'a̱b wi̱n jeno' niye'a̱b pan apa̱t re' equinwih'ic wi̱'. Je' re' ato'bil nipahkaj je aweh maj nwuy'ej ru̱c' i Dios chi ru̱c' ati̱j na'n tak johtok chiwach, re' hin equinesmejic je pan che̱' eh chi je' re' equino̱j awu̱c' tak chi ak'o'rjic tak ponok ar.
Re' aj wili nitz'ihmbaj je aweh chipam i hu̱j wili eh ayu' riyew wo' je risukquil ac'ux i kich aj niminel ma' Epa̱wras, re' wich tz'ahpel pan che̱' ru'um reh rik'ormojic ribiral kAja̱w Jesus.
Je' wo' nquitak'a̱' je risukquilal ac'ux tak take waj to'o̱l pa ricamaj i Dios wilque̱b pan tinamit ayu', re' je' wili quibihnal: Re' ma' Cus, re' ma' Arista̱rco, re' ma' Te̱mas ch'i̱l i ma' Cax.
Ru̱c' aj wili nicohlaj ritz'ihmjic i hu̱j wili chi c'ahchi' nibanam je niti̱j chawi̱j, reh chi re' ta nak i rato'bil i Lok' laj Ajabe̱s Jesus re' Pahbamaj chi K'atal K'oric wih'ok chana̱ i hat ch'i̱l take chi'nchel aj niminel nquimol qui̱b ar. Je' aj re' ru' ma' Pilemon, nic' pa' nimal take k'oric xtz'ihmjic chipam hu̱j wili, til re' hin ma' Lu̱' xink'oric je reh.
Re' hu̱j xtz'ihmjic chi queh comonil niminel quik'oric panHewre̱yoRe' Dios xitak'a̱' cho i rAc'u̱n chi rik'ormojic keh riC'uhbalChiwach take cho k'i̱j naxic'acharic take cho kama̱m kati't, re' Dios q'uih wo' take raj k'orol ric'uhbal xitak'a̱' take cho cu̱c'. Ma' xa ta junpech xk'ormojic queh c'uhbal, q'uih la' pech eh ru̱c' ju'jun pech xk'ormojic cho queh, rehreh wach rik'ormojic xbanaric cho queh.
Raj yu'na chipam take ricux'ic wach take k'i̱j wilco̱j wi̱' wili, re' Dios xitak'a̱' cho i rAc'u̱n ku̱c' i hoj ra̱' ri'sil cho ma' Israhel reh chi re' chic re' narik'oric keh riC'uhbal.Nok ma' ja'xta nak bih wilic wach ac'al on ar pan taxa̱j, re' Ac'unbe̱s re're', re' aj wo' re' xipahba̱' i Dios chi aj tik'inel reh chi'nchel wilic ayu' wach ac'al ch'i̱l wilic ar pan taxa̱j. Je' wo' xipahba̱' chi Ajabe̱s china̱ chi'nchel nic' pa' nimal tik'imaj cho ru'um.
Je' wo' chic, re' Ac'unbe̱s re're' sutumaj wo' ri̱j ru̱c' riholonquilal wach sakom sutumaj wi̱' ri̱j i Dios eh ru̱c' re're' nc'utunic wo' chi manlic nic' wach riwi̱' i Dios. Re're' k'e̱' wo' rajawric rik'orbal wilic chi quina̱ take nic' pa' nimal wilic ayu' wach ac'al ch'i̱l wo' take wilque̱b ar pan taxa̱j. Je' re' riwi̱' maj narik'or queh chi naquitikim ju' wih'ic je' ricab quitik'injic bano̱j, quicahnic wo' chi je' re' quiwi̱' eh je' wo' ma' niq'uic ta wach chaj bih nquicamanej.Jenaj chic k'oric enik'or chiri̱j rAc'u̱n i Dios. Re're' nok ric'ulum chic ti'c'axic chiki̱j i hoj chi ricuyuric kamahc, xc'amaric johtok pan taxa̱j eh ar xye'eric wo' reh jenaj wach lok'il ch'i̱l i Dios je' ricab nanye'eric rilok'il jeno' c'acharel nantz'uhkic cok chi riche̱l jeno' k'atal k'oric.
Re' rilok'il xic'ul re're', k'e̱' wo' chic rinimal wach chiwach i ye'o̱j queh take raj tz'e' wa̱ch i Dios. Je' re' nik'or ru'um chi re' lok' laj k'oric k'oro̱j chiri̱j rAc'u̱n i Dios, k'e̱' wo' chic lo̱k' chiwach i k'oric k'oro̱j chiqui̱j take raj tz'e' wa̱ch ar pan taxa̱j.
Re' rilok'il rac'u̱n i DiosChipam i lok' laj hu̱j re' wilic wi̱' riC'uhbal i Dios nkilow chi re' Dios je' wili xik'or reh rAc'u̱n:“Re' hat, hat wac'u̱n.Chiwach i k'i̱j wili tinipahba̱' yu'na chi k'atal k'oric, nqui reh.Pan junk'at chic reh Lok' laj Hu̱j re're', re' Dios je' wili rik'orom cho:“Re' hin xa wilqui̱n wo' cho chi hin awaja̱weh re' hat xa wilca̱t wo' cho chi wac'u̱n, nqui reh.Re' take k'oric wili ma' janc'al ta k'i̱j rik'orom cho Dios chiri̱j jeno' raj tz'e' wa̱ch.
Je' wo' chic, ar chipam i lok' laj hu̱j re're' nkilow i k'oric xik'or cho i Dios chiri̱j i xa jenaj chi rAc'u̱n re' wilic rajawric chi quina̱ chi'nchel. Je' wili xik'or nok q'uisi̱n ma' chic ritak'a̱' cho ayu' wach ac'al:“Re' chi'nchel take waj tz'e' wa̱ch quiyew rilok'il ru', nqui xik'or.
Ar wo' chipam i lok' laj hu̱j re're' nok xk'oric i Dios chiqui̱j take raj tz'e' wa̱ch je' wili rik'orom cho:“Re' take waj tz'e' wa̱ch re' wilque̱b chi ribanaric nicamaj,xnitik'a̱' take chi xa nic' yu' enijal quiwi̱' je' ricab nc'uluric ru̱c' i te̱w chi xa haj pa' eriban chi ricora̱' je,on je' ricab i k'a̱k' chi xa rupuj ri̱b i xak, nqui xik'or cahnok.
Ra̱j la' naxk'oric cho ru̱c' rAc'u̱n, je' wili tz'ihmbimaj chi xik'or reh:“Re' hat re' wilca̱t wo' chi hat Dios chi junelic k'i̱j sakom,wilic awajawric chi k'atoj k'oric eh ma' haj ta ticalajic nech' ok ru̱c' i k'atoj k'oric na'n.
Je' wo', k'e̱' nponic chawach chi naribanaric i coric wach no'jbal,raj i c'ahbil laj no'jbal ch'i'c nawilow.Je' wo' chic, je' ricab nanchihiric wach i c'acharel noquic chi k'atal k'oriccu nbuch'uric i wach na̱ ru̱c' nc'ohnic laj ik'o̱m,je' wo' re' xniban aweh i hin Dios, xatnichih wo' chi quixilac take awich k'atal k'oriceh xniyew aweh jenaj nim laj sukquil c'uxlis ma' jaruj ta c'uhlel wach, nqui xik'or.
Je' wo' chic chipam i lok' laj hu̱j re're', tz'ihmbimaj wo' cho chi re' Dios je' wili xik'or reh rAc'u̱n:Re' hat Ajabe̱s, re' hat xat-tik'inic reh wach ac'al je' wo' i taxa̱j.Hat xat-tik'inic cho queh re're' nok ja' np'uhtic ta cho i c'acharic ayu' wach ac'al.
Re' hat xa wilca̱t wo' cho eh xa na̱wih'ic wo' chi junelic k'i̱j sakom.Raj i wach ac'al ch'i̱l i taxa̱j, re' take re' xa narisahchic wo' quiwach.Je' ricab nsahchic wach take tz'ih quik'echerbic, je' wo' re' narisahchic quiwach take re'.
Je' ricab nc'uluric ru̱c' i c'acharel chi narijal riso' chi pa reh chic ricoj chiri̱j naresaj lok i jenaj chic,je' wo' re' naric'uluric ru̱c' taxa̱j ac'al chi narijahlic wo' wach.Raj i hat xa awi̱' wo' na̱cahnic eh re' rik'ijil ac'acharic ma' jaruj ta c'uhlel wach, nqui Dios.
Je' wo' chic, ma' janc'al ta k'i̱j rik'orom cho Dios chiqui̱j take raj tz'e' wa̱ch re' rik'orom cho chiri̱j i rAc'u̱n chi je' wili:“Je' ricab naric'ul rilok'il jeno' c'acharel chi ntz'ukunjic cok chi riche̱l jeno' k'atal k'oric,je' aj wo' re' nachac'ul alok'il wili i hat:Re' hat na̱wih'ic chiniche̱l cu rehtal nawilow chi re' take awaj ixowonelnaquiwih'ic ri'sil awo̱k, nqui rik'orom cho chiri̱j.
Re' Dios ma' janc'al ta k'i̱j xik'or cho chi je' re' queh raj tz'e' wa̱ch maj re' take raj tz'e' wa̱ch xa uxlabal take, xa wilque̱b wo' chi ribanaric i camanic ye'o̱j queh ru'um i Dios eh re' quicamaj ye'o̱j cho re're', reh chi naquito'bem take aj niminel re' naquehtric chi naquico'ljic chiwach i ti'c'axic nariye'eric chi tojbal wach quimahc take aj mahc.
Kayew tak kac'ux chi rinimjic take k'oric xic'am cho rAc'u̱n i DiosRu'um aj chi xkabiraj chic chi re' rAc'u̱n i Dios k'e̱' wo' chic nimal rilok'il wilic, curman wo' chi keh chi riman chic nakatikim ju' riye'eric kac'ux chi rinimjic take c'uhbal k'oro̱j keh. Je' re' ka'n tak reh chi ma' eta nkacana̱' rich'iquinjic kac'ux chiri̱j take c'uhbal re're'.
Je' re' nik'or maj wi ma' je' re' nka'n nakac'ulum keh je' ricab xquic'ul cho take kama̱m kati't najtir k'i̱j. Re' take re' ximahcanic nok ma' xquinimej ta take tak'anic wilic riwa'ric chi quina̱, re' xitak'a̱' cho rik'ormojic i Dios cu̱c' take raj tz'e' wa̱ch eh ru'um re' xchalic chi quina̱ i ti'c'axic re' til ric'ul chi queh.
Je' ricab xquic'ul ru', re' ta wo' na chic i hoj ekojco'ljic chiwach ti'c'axic re're', wi ma' xkayew rilok'il rinimal wach camanic xiban i rAc'u̱n i Dios chiki̱j i hoj chi kaco'ljic chiwach i ti'c'axic narichalic nak chi kana̱ ru'um reh kamahc? Re' camanic re're', pe̱t xik'or ribiral i Ajabe̱s Jesus naxc'ulic ayu' wach ac'al. Chiri̱j chic ru', re' chic take kich aj niminel re' xibirinic reh xik'or i Jesus, re' chic take re' xquiyew quichi̱' chi rik'ormojic keh ricorquilal.
Reh chi nakacojom wach chi coric nquik'or take kich aj niminel re' c'ahchi' quiyeb quichi̱', re' Dios xiban q'uihleh wach take sachbal c'uxlis chi quiwach take tinamit rehtalil chi ricorquil i c'ahchi' quik'orom. Ma' xa ru̱c' ta re' xc'utunic chi coric nquik'or, xc'utunic la' wo' ru̱c' ribanaric haj wilic xa̱j i Dios chi je' wili: Chi re' take kich aj niminel xye'eric queh i Lok' laj Uxlabal reh chi q'uihleh wach take ricamaj i Dios naca'nam.
Xa re' wach i kAja̱w Jesus xye'eric rajawric chi k'atoj k'oric chi quina̱ chi'nchelXink'oric chic chiri̱j chi re' lok'il ye'o̱j queh take raj tz'e' wa̱ch i Dios ma' nponic ta ru̱c' je' ricab lok'il ye'o̱j reh i rAc'u̱n i Dios. Yu'na toco̱m chic riwi̱' k'atoj k'oric chalic reh ayu' wach ac'al eh ma' re' ta take raj tz'e' wa̱ch i Dios ye'o̱j cajawric chi ribanaric i k'atoj k'oric re're',
re' la' i hoj xiyew kajawric chi naka'nam k'atoj k'oric re're'. Chipam Lok' laj Hu̱j wilic wi̱' riC'uhbal i Dios tz'ihmbimaj chi je' wili:“Re' hat Dios, xa chiri̱j wo' katobjic i hoj tinamit ticapewenic eh chi katobjic i hoj c'acharel xatchalic i hat, to̱b ta ma'xta ti kawa'ric.
Je' re' nik'or maj re' hat xa'n chi re' quiwa'ric take awaj tz'e' wa̱ch xi̱c' wo' chic na̱ chiwach kawa'ric hoj c'acharel.Xa re' la' to̱b ta wo' je' re', re' hat xayew kalok'il, xayew wo' kajawric je' ricab jeno' aj k'atal k'oric.Chi je' re' ajic, chi kana̱ i hoj xacana̱' rilmijic chi'nchel i nic' pa' nimal atik'a̱b take cho.
Re' cok ru' nkarak chiri̱j i no'jbal re're' ru̱c' xkilow wili chi xc'uluric ru̱c' i kAja̱w Jesus: Nok re' Dios xiban chi xkajic wach junc'am ok riwa'ric chi quiwach take raj tz'e' wa̱ch, xiban wo' chi xcansjic i Jesus pan kajelow-bal i hoj c'acharel. Je' re' xiban ru'um reh rinimal wach richak'lamil chi kana̱, reh chi je' re' ma'xta kacahnic chi hoj camnak chi junpech. Re' cok ru' chiri̱j chi camnak chic i Jesus, xiban wo' chi xic'ul rinimal wach rilok'il eh je' wo' rinimal wach rajawric naxsoljic wo' chic johtok ar pan taxa̱j.
Ru̱c' wili nkilow chi re' Dios re' aj re' xtik'inic reh chi'nchel eh chi re' chi'nchel i nic' pa' nimal tik'imaj cho ru'um, wilque̱b wo' ru'um reh riwa'ric wilic. Ma' xa ta re're', xitik'a̱' la' wo' cho wach chi re' Jesus xic'ul i ti'c'axic reh chi je' re' xcahnic chi re're' i c'amol be̱h re' naric'uhtunic queh c'acharel nic' wach naquico'ljok chiwach i ti'c'axic nchalic ru'um i mahc. Je' re' xiban ru'um ra̱j chi q'uih take rac'u̱n rixk'u̱n naquehtric wih'ic chipam ye'a̱b re' wilic wi̱' i Dios chi sutumaj ri̱j pan holohic laj sakom.
Re' xiban i Dios k'e̱' wo' chic tare̱t maj ma' xa re' ta Jesus re' nc'ambic quibe̱h take aj niminel wilic chi rac'u̱n, je' la' wo' re' take aj niminel c'amoj quibe̱h ru'um i Jesus wilque̱b wo' chi rac'u̱n rixk'u̱n eh ru'um aj re', re' Jesus ma' nq'uix'ic ta chi kacojoric chi hoj ras richa̱k'.
Re' wili nc'utunic chipam Lok' laj Hu̱j re' wilque̱b wi̱' i moloj wach bi̱ch lok'onbal reh Dios narik'or chi je' wili:“K-Aja̱w Dios re' hin nanik'orom ribiral abihnal queh take was nicha̱k'eh nok kamolom ki̱b chi rilok'onjic awach,re' hin ch'i̱l take was nicha̱k' naca̱t wo' kalok'em ru̱c' take kabi̱ch, nqui rik'or.
Chipam wo' Lok' laj Hu̱j, re' Jesus rik'or wo' chic chi je' wili:“Re' hin nanich'ica̱b nic'ux chiri̱j i Dios, nqui rik'or.Je' wo' rik'or wo' chic chi je' wili:“Ayu' wilqui̱n ch'i̱l take xicoj i Dios chi rac'u̱n rixk'u̱n.Re're' xiban wo' chi wilque̱b chi aj nimem take wi̱n chi ribanaric haj wilic i ra̱j ru'.Chi quina̱ take re' k'uru' xiban chi wilqui̱n chi k'atal k'oric, nqui xik'or.
Je' aj re' ru' chi cojo̱j chic chi Ajabe̱s chi kana̱ chi'nchel i hoj aj niminel, re' Jesus xasjic wo' je' ricab kawi̱' i hoj, chi xa quic' tiwic wo' ti nye'bic ric'acharic kati'jolal kabakil. Chi je' re' naxiyew ri̱b chi quimic, xik'et wach riwa'ric aj Yahm maj xisach wach rajawric wilic nak chi kacansjic.
Je' ricab nok jeno' ajabe̱s wilic rajawric chi junpech china̱ jeno' raj camanom, je' wo' nak re' wilic rajawric aj Yahm chi kana̱ hoj chi junpech nakojyo'jic chiwach i quimic xa re' la' re' Jesus xisach wach ajawric re're'. Ru̱c' xiban re're' xelic i yo'jic wilic nak pan ka̱mna je' ricab nanteh ri̱j jeno' camanom pan k'ab jeno' ajabe̱s re' wilic nak rajawric china̱ chi junpech.
Re' chi'nchel xiban i Jesus nkilow chi ma' re' ta chiqui̱j take raj tz'e' wa̱ch i Dios xiban chi to'bal queh, chiki̱j la' hoj ra̱' ri'sil cho ma' Awraham xiban re're' chi katobjic.
Ru'um chi curman chi keh i katobjic i hoj, curman wo' chi re' Jesus xasjic eh xc'acharic je' ricab i hoj c'acharel. Je' re' nik'or maj xa chi je' re' xirak pa̱m i no'jbal re' curman chi nariwih'ic ru̱c' chi nahsil c'amol quibe̱h take aj k'ahsem si̱ chiwach i Dios. Ru̱c' rino'jbal re're' xinimej chi manlic i ricamaj chiwach i Dios, xiquetelej quiwach take aj mahc eh xik'ahsaj wo' ri̱b pan quimic chi cuybal kamahc i hoj.
Je' re' k'uru' re' Jesus xasjic eh xc'acharic je' ricab kawi̱' i hoj. Xic'raj reh ti'c'axic eh xpajaric wo' ru'um aj Yahm. Ru'um chi reht'alim reh chi'nchel ti'c'axic nkac'ul, eriban chi ru̱c' rinimal rajawric erito'bej wo' take aj niminel nchalic pajaric chi quina̱ ru'um aj Yahm eh je' wo' re' riban cu̱c' take nquic'ul ti'c'axic pan quic'acharic.
Re' rilok'il i Jesus k'e̱' wo' chic xi̱c' na̱ chiwach rilok'il i MoysesWas tak nicha̱k' aj niminel, re' richihim cho awach tak i Dios chi hat-tak ritinami̱t eh chi hat wo' tak yuk'umaj chi pan jenaj k'i̱j etiwih'ic tak ru̱c' ar pan taxa̱j, nipahkaj aweh tak chi chayew acapew-bal tak chi rirakmajic chiri̱j chi manlic i k'oro̱j aweh tak wili chiri̱j i Jesus chi re're' i Pahbamaj chi K'atal K'oric eh chi re're' xtak'abjic cho ru'um i Dios chi banol reh camanic chi Nahsil C'amol quiBe̱h take aj K'ahsem Si̱ chiwach.
Je' re' ru' rilok'il ricamaj i Jesus ru'um chi re're' riyew ric'ux chi rinimjic i Dios je' ricab naxiban cho Moyses naxcamanic chi manlic chiqui̱j take tinamit re' xic'am quibe̱h. Je' wo', re' Jesus xinimej wo' chi manlic i camanic ye'o̱j reh ru'um i Dios chi c'amol be̱h.
To̱b ta jenaj wach rinimjic quicamaj xca'n, re' Jesus k'e̱' wo' chic nim rilok'il chiwach i lok'il ye'o̱j reh Moyses. Re' no'jbal wili nsakombic wach ru̱c' i tik'inic pa̱t nbanaric. Nantik'injic jeno' pa̱t, ma' re' ta nchel i pa̱t wilic rilok'il re' la' aj tik'inel reh.
Je' ricab chi chi'nchel take pa̱t cu tik'imaj take ru'um i winak, je' wo' re' take chi'nchel nic' pa' nimal wilic, re' wo' Dios xtik'inic take reh.
Je' aj re' ru' re' rilok'il quic'acharic i Moyses ch'i̱l i Jesus riban jenaj wach. Nik'or chi je' re' maj re' Moyses til coric xcamanic cho chi manlic chiqui̱j take tinamit xic'am quibe̱h eh re' ribiral ricamaj xiban xcahnic chi jenaj tijbal. Ru'um aj re' yu'na xa cu kojk'oric wo' chiri̱j i Moyses eh je' re' nbanaric maj xwih'ic cho chi je' ricab jenaj holohic laj aj camanom pan jeno' pa̱t.
Je' aj wo' re' xiban i Jesus re' chiho̱j wach chi K'atal K'oric, til manlic laj aj camanom wo' nok wilic. Re' cok ru' ma' xa je' ta ricab jeno' aj camanom pan jeno' pa̱t nok wilic, til wilic la' rajawric chi quina̱ ritinami̱t i Dios ru'um nok re're' til rAc'u̱n i Dios nok wilic. Je' re' k'uru' wih'ok ta nak rajawric i Jesus chi kana̱ chi'nchel i hoj aj niminel eh je' re' nik'or maj re' hoj, hoj ritinami̱t i Dios nok wilco̱j. Re' naric'utunic wi̱' chi hoj ritinami̱t i Dios, re' chi cu yu'na chi k'i̱j wilco̱j chi cow kac'ux chiri̱j i Jesus eh nakatikim ju' chi je' re' cu rehtal cohlsbal wach kac'acharic ayu' wach ac'al. Je' wo' chic, c'ahchi' ok kuy'em richalic i Jesus chi ch'iclic kac'ux chiri̱j ric'ulic lok eh chi ma'xta kayo'jic chi riye'eric kachi̱' chiri̱j.
Ma' nbanjic i k'ihtinic i̱b chiwach rik'orbal i DiosRu'um chi hoj chic ritinami̱t i Dios, kanimej tak rik'orom i Lok' laj Uxlabal chipam Lok' laj Hu̱j wilic wi̱' riC'uhbal i Dios, re' rik'or chi je' wili:“Re' Dios je' wili rik'or aweh hat-tak ra̱' ri'sil cho ma' Israhel:‘Wi re' hat-tak c'ahchi' abiram tak yu'na re' k'oro̱j cho wu'um,
ma' nwa̱j ta chi enacowsaj awa̱mna tak chi niwach je' ricab xca'n cho ama̱m awati't tak najtir cho k'i̱j naxibehic cho pan ye'a̱b chik yu̱k' re' ma'xta wi̱' patanel.Re' take re' xa xca̱j nak chic quilom wi til coric wo' chi naniyeb i ti'c'axic nik'orom cho ribiral chi narichalic chi quina̱ take ma' quiniminic ta wi̱neh ru'um re' xquik'ihtaj qui̱b chiwach i k'oro̱j queh wu'um.
Ma' xa ta junpech xca'n chi je' re'. To̱b ta nak nchel chiwach ca'winak  ha̱b xquilow ru̱c' nak' quiwach take sachbal c'uxlis xniban chi quitobjic,re' take ama̱m awati't tak xa eli̱c wo' xca̱j quilom wi til coric chi naniyeb ti'c'axic re' nik'orom cho ribiral chi naniyeb chi quina̱ take nquik'ihtaj qui̱b chiwach i k'oro̱j wu'um.
Ru'um aj re' ru' xchalic nic'a̱ chi quina̱ ama̱m awati't tak nok je' wili xnik'or pa nic'ux:Re' take tinamit wili ma' ch'iclic ta quic'ux chiwi̱j, ru'um re' xa ma' nquinimej ta wo' haj wilic i nik'or queh, quinqui pa nic'ux.
Nok chalanak chic nic'a̱ chi coric, xnipahba̱' nik'orbal chi je' wili:Til coric nik'or chi re' take tinamit wili ma' jaruj naquirakam quihi'lbal wu̱c', quinqui, nqui Dios, nqui Lok' laj Uxlabal.
Was tak nicha̱k' wich aj niminel, xabiraj tak chic i k'oro̱j cho re're' ru'um Lok' laj Uxlabal. Yu'na k'uru' chayohbalej wo' awi̱b tak, ma' nchel nwih'ic jeno' chaxilac tak je' ru̱c' ma' holohic ta wach rino'jbal eh ru'um chi je' re' rino'jbal ma' ritik ta ju' rich'iquinjic ric'ux chi coric chiri̱j i Dios. Re' jeno' aj niminel je' re' nbanic, jenaj aj chi re' nachicana̱' wo' chi junpech rilok'onjic wach i Dios re' aj ye'ol c'acharic.
Reh chi ma' eta nwih'ic jeno' chaxilac tak je' ru̱c' ma' holohic ta wach rino'jbal, ma̱cana̱' tak rik'ormojic take k'oric re' quito'bonic chi ribanaric i holohic laj no'jbal. Eli̱c ok cha'n tak chi je' re' chawach tak cu rehtal ricux'ic wach ac'acharic tak. Chi je' re' ma' hab ta wach aweh tak eriyoj ricapew-bal chi ewo' chic nsoljic je chi ribanaric i mahc eh ma' eta chic ricoj wach i coric laj tijinic chi junpech.
Ru'um aj re' ma̱cana̱' tak rik'ormojic take k'oric re' quito'bonic chi ribanaric i holohic laj no'jbal. Je' re' nik'or maj wi cu rehtal ricux'ic wach kac'acharic xa eli̱c wo' c'ahchi' kach'ica̱b kac'ux chiri̱j take k'oric kacojom cho wach cu pan p'utbal cho reh kaniminic, re' Jesus naco̱j ricojom chi hoj rich aj c'ulul reh nic' pa' nimal ric'ulum chi Pahbamaj chi K'atal K'oric.
Je' re' k'uru' kacoj tak rehtal i k'oro̱j cho wili ru'um i Lok' laj Uxlabal chipam i Lok' laj Hu̱j wilic wi̱' riC'uhbal i Dios:“Re' Dios je' wili rik'or aweh hat-tak ra̱' ri'sil cho ma' Israhel:‘Wi re' hat-tak c'ahchi' abiram tak yu'na re' c'ahchi' nik'orom wili,<PI3>ma̱cowsaj awa̱mna tak chi ribirmijic je' ricab xca'n cho ama̱m awati't tak najtir k'i̱j pan ye'a̱b chik yu̱k' re' ma'xta wi̱' patanelnok re' take re' xquik'ihtaj qui̱b chiwach i k'oro̱j cho wu'um, nqui Dios, nqui k'oro̱j cho ru'um i Lok' laj Uxlabal.
Hab wach aj chiri̱j nk'oric i Lok' laj Uxlabal naxik'or chi to̱b ta nak quibiram cho k'oro̱j ru'um i Dios xa xquik'ihtaj wo' qui̱b chiwach? Xk'oric cho chiqui̱j take kama̱m kati't je' ru̱c' xc'amaric cho quibe̱h ru'um i Moyses naxi'elic cho pan tinamit Eji̱pto.
Hab wach aj china̱ xwih'ic ric'a̱ i Dios chiwach ca'winak  ha̱b ar pan chik yu̱k'? Chi quina̱ wo' take kama̱m kati't je' ru̱c' ximahcanic cho chiwach i Dios eh ru'um chi je' re' xca'n, xiquimibic ar pan chik yu̱k', xha'bic quiti'jolal chipam yu̱k' q'uixca̱b re're'.
Je' wo', hab wach aj chiri̱j xik'or i Dios chi wilic jenaj juntuhm reh c'acharel re' ma' jaruj ta naquirakam quihi'lbal ru̱c'? Re' take k'oric re're' xk'ormojic chiqui̱j take kama̱m kati't je' ru̱c' ma' xquic'am ta na̱ i k'oro̱j cho ru'um i Dios.
Ru'um chi ma' xquich'ica̱' ta wo' quic'ux chiri̱j i k'oro̱j cho ribiral queh ru'um i Dios, nkilow chi re' take re' ma' xca'n ta wo' canar oquic chipam ye'a̱b re' k'oro̱j cho ribiral queh ru'um i Dios chi nariyeb nak queh.
Chacoj tak rehtal i nanik'orom wili: Re' take kama̱m kati't k'ormojic wo' ribiral queh ru'um i Dios chi nariye'eric nak queh i ye'a̱b re' naquihi'lic nak wi̱', xa re' la' ru' xa ma'xta wo' bih xicamanej queh maj ma' xquich'ica̱' ta quic'ux chiri̱j chaj bih xk'ormojic queh. Je' wo' re' hoj yu'na, c'ahchi' wo' rik'ormojic ribiral keh chi ru̱c' i Dios enkarak kahi'lbal chi junpech,
xa re' la' keh hoj re' cow nkayew kac'ux chi rinimjic i Dios til ch'iclic kac'ux chiri̱j i ricorquilal re're' chi nakarakam kahi'lbal ar ru̱c'. Raj take cho kama̱m kati't ma' xquirak ta quihi'lbal eh ru'um re', re' Dios je' wili rik'orom cho:“Nok hin chic josk'onak chi coric, xnipahba̱' nik'orbal chi je' wili nanik'orom:Til coric, re' take tinamit wili ma' jaruj naquirakam quihi'lbal wu̱c', nqui rik'orom cho.Je' re' ajic re' take kama̱m kati't ma' xi'oquic ta chipam quihi'lbal xk'ormojic cho ribiral queh je' ricab naxhi'lic i Dios naxicohlaj wach ritik'injic taxa̱j ac'al ch'i̱l i nic' nimal wilic chiwach.
Re' hi'lic xiban i Dios chipam riwu̱k k'i̱j je' wili tz'ihmbimaj chiri̱j chipam i Lok' laj Hu̱j wilic wi̱' riC'uhbal:“Pa riwu̱k k'i̱j naxicohlaj ricamaj i Dios reh ritik'injic chi'nchel xitik'a̱', re're' xhi'lic wo', nqui i tz'ihmbimaj.
Cu wilic jenaj chic rik'ijil reh oquic chipam rihi'lbal i DiosChipam wo' i lok' laj hu̱j re're' nkilow wo' ar chi re' Dios je' wili xik'or chiqui̱j take ma' xiniminic ta reh:“Re' take tinamit wili ma' jaruj ta naquirakam quihi'lbal wu̱c', nqui xik'or.
Ru'um chi je' re' k'oro̱j cho eriban chi enkak'or chi nic' pa' wach naxiwih'ic cho c'acharel je' ru̱c' ma' xquirak ta quihi'lbal ru̱c' i Dios ru'um chi ma' xquich'ica̱' ta quic'ux chiri̱j, wilic wo' take c'acharel yu'na je' ru̱c' ma' ja' quirakam ta quihi'lbal ru̱c' eh ru'um chi je' re',
re' Dios xipahba̱' wo' cho jenaj chic rik'ijil reh chi cu ewo' nquirak quihi'lbal take ma' ja' quirakam ta. Chiri̱j riwih'ic jenaj chic rik'ijil i hi'lbal i̱b nariwih'ic chiwach take k'i̱j wilco̱j wi̱' yu'na, re' k'atal k'oric ma' Tawiy xk'oric wo' cho chiri̱j re're' nok jarub ta wo' ha̱b k'oro̱j chic cho queh take kama̱m kati't ru'um i Dios, xa re' la' xquicowsaj i ca̱mna. Ru'um aj re', re' ma' Tawiy xitz'ihmbaj cho i xik'or i Dios chi je' wili:“Wi re' hat-tak c'ahchi' abiram tak yu'na re' c'ahchi' nik'orom wili,ma̱cowsaj awa̱mna tak chi ribirmijic, nqui xik'or.
Ru̱c' chi je' re' xik'or ma' Tawiy nkarak chiri̱j chi re' take kama̱m kati't ma' xquirak ta wo' quihi'lbal ru̱c' i Dios naxiwih'ic cho chipam yuk'ul wili re' Canahan ribihnal re' xc'amaric wi̱' quibe̱h ru'um ma' Joswe. Wi ta nak xquirak quihi'lbal sic'o̱j cho wach chi queh ru'um i Dios, ma' xk'ormojic ta wo' nak chic ribiral ru'um ma' Tawiy chi cu wilic jenaj chic rik'ijil reh oquic chipam i hi'lbal re're'.
Je' re' ajic re' Dios xipahba̱' chic cho jenaj rik'ijil re' narirakmajic wi̱' i hi'lbal re' xa wilic wo' cho chi quina̱ take c'acharel wilque̱b chi ritinami̱t.
Je' re' ajic je' ricab xiban i Dios chi xhi'lic wo' reh ricamaj naxicohlaj ritik'injic wach chi'nchel ru'um chi ma'xta nak chic bih raj tik'injic je' wo' re' take ritinami̱t ru' ma' curman ta chic naquikajic quijohtic chi risiq'uiric i hi'lbal maj xa ru̱c' wo' chic re're' eriban chi ewo' chi nrakmajic yu'na.
Je' re' k'uru' ru'um chi kana̱ i hoj ritinami̱t i Dios xa cu wilic wo' cho jenaj rik'ijil re' nakarakam wi̱' kahi'lbal ar ru̱c' i Dios, kayew wo' tak kac'ux chi cow chi oquic chipam i kahi'lbal re're'. Raj re' c'acharel ma' riyew ta ric'ux, no̱j riban je' ricab xca'n cho take kama̱m kati't najtir k'i̱j chi wilic queh ma' xquich'ica̱' ta quic'ux chiri̱j i k'oro̱j cho queh ru'um i Dios eh ru'um re' xchalic i ti'c'axic chi quina̱.
Je' aj re' chiyohbalej ri̱b i c'acharel re' ma' rinimej ta i k'oric rik'orom cho Dios maj re' wo' k'oric re're' naribanic chi nariye'eric ti'c'axic china̱. Je' re' nik'or maj je' ricab chi re' Dios nye'bic quic'acharic take tinamit ru̱c' rik'orbal, re' aj wo' re' nc'uhtunic lok reh chaj bih capew-bal ch'i̱l no'jbal wilic cho pan ca̱mna take c'acharel je' ricab nok wi xojyoc'oric ru̱c' jeno' ch'ihch' c'ultar k'as nah re̱, eric'uhtaj lok nic' wach je' cho pan kati'jolal kabakil.
Ru'um aj wo' re' nik'or aweh tak chi ma' jeno' reh nic' pa' nimal tik'imaj take cho ru'um i Dios eriban chi ta nak eric'ol ri̱b chiwach, chi ta nak ma' erirak chiri̱j i ribano̱j on chi ma' ta nak erilow cho ru'. Je' re' nok chi'nchel pa' bih nka'n on nkak'or, chi'nchel re're' reht'alim cho i Dios eh chiwach wo' re' nakojic kak'ahsam i kabano̱j naponok rik'ijil.
Re' Jesus pahbamaj chi Pe̱t Nahsil aj K'ahsem Si̱ chiwach i DiosRe' hin nik'orom wo' chic aweh tak chi re' Jesus re' rAc'u̱n i Dios xoquic chic chipam ricamaj chi Pe̱t Nahsil C'amol quiBe̱h take aj k'ahsem si̱ eh chiki̱j i hoj c'ahchi' ribanam i camanic re're'. Je' re' nik'or maj xa re' wo' riponic i Jesus ru̱c' i Dios, re' nim wach i camanic re're' c'ahchi' ribanam chiki̱j. Ru'um aj re' nik'or aweh tak chi cow kach'ica̱' tak kac'ux chiri̱j i Jesus.
Coric ru', re' Jesus wilic chic yu'na chipam ricamaj chi Nahsil C'amol quiBe̱h take aj k'ahsem si̱, xa re' la' to̱b ta wo' je' re' camanic c'ahchi' ribanam, ma' ra̱j ta rik'orom chi ru'um chi k'e̱' lo̱k' ricamaj ma' ta nak chic eriquetelej cho kawach i hoj re' ma'xta kansil chi ricuyuric i pajaric nchalic chi kana̱. Ma'xta, re' Jesus rirak chiri̱j nic' wach nkic'raj i hoj nanchalic i pajaric chi kana̱ maj re're' naxwih'ic ayu' wach ac'al xiq'uic chipam chi'nchel i pajaric je' ricab nkac'ul i hoj yu'na. Re' cok ru' re're' ma' jaruj ta xk'ehbic chipam i mahc.
Je' re' nok ru'um chi re' Jesus rirak chiri̱j nic' wach nkic'raj i hoj ru̱c' take pajaric nkac'ul, chiwach i Jesus wili re' wilic rajawric chi K'atal K'oric kojc'uhtunok wo' tak chi ch'iclic kac'ux chiri̱j reh chi enkarak i quetelbal keh ch'i̱l wo' i rato'bil chi katobjic chiwach take pajaric nchalic chi kana̱.
Re' Jesus manlic Pe̱t Nahsil aj K'ahsem Si̱ chiwach i DiosXa hab wach c'acharel chiho̱j wach chi Nahsil C'amol quiBe̱h take aj k'ahsem si̱ chiwach i Dios canamaj chi quitobjic take c'acharel chi rik'ahsjic i quisi̱ chiwach i Dios eh je' wo' chi naquicansam take chicop quic'amaric cok cu'um take c'acharel chi pahkbal cuybal quimahc. Re' c'acharel re' nbanic camanic chi Nahsil aj K'ahsem Si̱, re' aj wo' Dios xchihbic cho wach chi quixilac take rich c'acharel.
Ru'um chi re' Nahsil aj K'ahsem Si̱ xa tiwic xa ba̱k wo' ti je' ricab wo' take rich c'acharel chi xa ma' cow ta wo' ti quicapew-bal chiwach ransil i mahc, riquetelej wo' quiwach take c'acharel re' quimahcanic chi ma' c'ahchi' ta quirakam chiri̱j chi mahc c'ahchi'que̱b.
Je' wo', re' c'acharel re' riban ricamaj chi Nahsil aj K'ahsem Si̱ nmahcanic wo' eh ru'um aj wo' chi nmahcanic, curman wo' chi reh chi rik'ahsaj johtok risi̱ chiwach i Dios je' ricab wo' riban ru̱c' quisi̱ take tinamit nanquik'ahsaj reh chi pahkbal cuybal quimahc chiwach i Dios.
Je' wo' chic re', k'e̱' wo' chic lo̱k' rilok'il i c'acharel re' wilic ricamaj chi Nahsil aj K'ahsem Si̱ chiwach i Dios, xa re' la' ma' hab ta wach jeno' c'acharel eta nak riban chi enoquic chipam i camanic re're' chi xa ta nak chi rutquel ri̱b, re' la' Dios nyuk'unic reh i c'acharel chi nariwih'ic rilok'il ru̱c' i camanic re're' je' ricab xbanjic cho ru̱c' i ma' A̱ron najtir k'i̱j naxyuk'unjic cho ru'um i Dios.
Nic' pa' wach xc'uluric ru̱c' ma' A̱ron je' wo' re' xc'uluric ru̱c' i Jesus re' Pahbamaj chi K'atal K'oric. Re' cok ru', re' rilok'il wilic i Jesus ru̱c' ricamaj chi Nahsil C'amol quiBe̱h take aj K'ahsem Si̱ ma' xa ta ximin ta ri̱b chipam, re' la' kAja̱w Dios xcojbic reh chi xic'ul i rilok'il ru̱c' ricamaj re're'. Re' Jesus k'uru' ma' xa ta xicoj cho ri̱b chipam i camanic chi Nahsil aj K'ahsem Si̱, re' la' Dios xye'bic cho reh i rinimal wach rilok'il naxik'or reh take k'oric re' ma' hab ta wach aj eh k'oro̱j cho ru'um i Dios. Re' take k'oric re're', re' tz'ihmbimaj cho chipam i Lok' laj Hu̱j wilic wi̱' i riC'uhbal, je' wili rik'or:“Re' hin xa wilqui̱n wo' cho chi hin raja̱w eh re're' xa wilic wo' cho chi wac'u̱n, nqui.
Je' wo' chic, ar chipam i lok' laj hu̱j re're' je' wili rik'or:“Re' hat na̱cahnic chi Nahsil Aj K'ahsem Si̱ chi junelic k'i̱j sakomeh re' awa'ric nariwih'ic chi Nahsil aj K'ahsem Si̱ naribanam jenaj wachch'i̱l riwa'ric xwih'ic cho i Pe̱t Aj K'ahsem Si̱ najtir k'i̱j re' Melquiserec, nqui rik'or.
Re' aj re' i k'oro̱j cho chiri̱j i Jesus re' Pahbamaj chi K'atal K'oric pa rik'ijil cho ric'acharic ayu' wach ac'al. Naxwih'ic ayu' wach ac'al, re're' q'uih pech wo' xok'ic pa riti̱j naxiq'uer johtok chi̱' ru̱c' ricowil rik'orbal chi ripahkaljic johtok reh Dios i rato'bil. Je' re' xiban maj reht'alim chi re' Dios wilic rajawric chi rico'ljic chi ma' eta nquimic chi junpech. Re' aj take riti̱j xiban i Jesus, xibiraj wo' cho i Dios eh je' re' xiban ru'um chi re' Jesus xa nbirinic wo' k'oric chiwach.
Je' wo' chic re' Jesus naxwih'ic ayu' wach ac'al, re' Jesus re' Pahbamaj chi K'atal K'oric xic'ul ti'quilal to̱b ta wo' nchel rAc'u̱n i Dios. Ru̱c' re're' nkilow chi xitijej wo' i no'jbal chiri̱j i birinic k'oric re' nponic chiwach i Dios.
Ru'um nok re' Jesus xitijej birinic k'oric, xye'eric reh chi re' wo' re' enbanic chi re' take c'acharel aj birinel k'oric take, equico'ljic chiwach i junelic quimic eh je' wo' chi enye'eric quic'acharic chi junelic k'i̱j sakom.
Je' re' ajic chi junelic k'i̱j sakom re' Dios xicana̱' i Jesus chi manlic chi Nahsil C'amol quiBe̱h take aj K'ahsem Si̱ eh re' riwa'ric wilic chi aj K'ahsem Si̱ xiban jenaj wach ch'i̱l riwa'ric xwih'ic cho i Pe̱t aj K'ahsem Si̱ najtir k'i̱j re' Melquiserec.
Ma' ca'pechjic ta chic ra̱j rik'ormojic take c'uhbal ma' c'axic ta chi rakmajic chiri̱jCu wilic wo' nak take k'oric ra̱j rik'ormojic aweh tak chiri̱j ricamaj i kAja̱w Jesus chi Nahsil aj K'ahsem Si̱ chiwach i Dios, xa re' la' c'axic so' risakomsjic wach aweh tak ru'um nok cu k'u̱n na'n tak chi rirakmajic chiri̱j take k'oro̱j lok wili.
Til pa ricorquil, re' hat-tak najtir chic nap'ut tak cho niminic eh xa cu ja' nponic ta wo' wach ano'jbal tak chi hat nak tak chic aj c'uhtunel reh riC'uhbal i Dios yu'na. Re' hat-tak xa cu nawa̱j wo' nak tak chic chi cu naric'uhtjic wo' chic rica'pech aweh tak take c'uhbal re' xa ma' c'axic ta ti rirakmajic chiri̱j chipam i riC'uhbal i Dios. Ru̱c' re're', re' hat-tak na'n tak je' ricab i ha'lac'un re' cu ch'u̱ch' riwa'bej ru'um chi ja' cow ta cho pa̱m.
Wi cu je' re' na'n tak, ra̱j rik'orom chi re' hat-tak cu ja' hat ta wo' tak manlic ru̱c' rirakmajic chiri̱j haj wilic i holohic eh haj wilic i ma' holohic ta, je' ricab nc'uluric ru̱c' i t'uch ha'lac'un re' cu ch'u̱ch' riwa'bej.
Je' re' nik'or maj je' ricab chi re' wi'c re' chic take cuc' sak nimak ac'un ixk'un quic'uxbic reh, je' wo' re' nc'uluric cu̱c' take aj niminel re' xa eli̱c wo' nquiyew quic'ux chi narimanlajic wach quino'jbal, xa re' wo' take re' quichol rirakmajic chiri̱j haj wilic i holohic eh haj wilic i ma' holohic ta chi banaric.
Ma' xa ta re're', je' la' wo' take toco̱m chic tijinic wili: Re' tijinic chiri̱j take rehreh wach kahsanic ha', re' tijinic nc'uhtunic reh chi curman i cojo̱j k'abis chi quina̱ take aj niminel chi c'uhtbal queh chi re' Lok' laj Uxlabal wilic cu̱c', on re' tijinic re' nk'oric chiri̱j quic'a'chic wo' chic take camnak take je, on re' tijinic nc'uhtunic reh nic' wach i ch'ukuj k'oric naribanam i Dios pan cohlsbal wach chi'nchel eh nic' wach nok re' ti'c'axic nariye'eric ru̱c' i ch'ukuj k'oric nariwih'ic chi junelic chi quina̱ take aj mahc.
Re' ta nak Dios k'uru' til chiyew wi̱n chi enitik ju' ritijiljic ri̱j ribiral i Jesus je' ricab cu re' xnik'or je aweh tak.
Re' riwi̱' chi je' re' raj ribanaric ru'um reh i wili: Re' aj niminel reh Jesus, re're' jenaj c'acharel sakomomaj chic wach i rino'jbal ru̱c' riC'uhbal i Dios. Je' wo', re' aj niminel suk chic ric'ux chi wilic chic china̱ take cuse'sbal nchalic ru̱c' i Dios eh ye'o̱j wo' reh chi enwih'ic i Lok' laj Uxlabal china̱.
Ma' xa ta re're', re' la' aj niminel til wo' xitijej chic chi re' take nic' pa' nimal take k'oric riban i Dios, til wo' manlic wach. Je' wo' chic, re' rinimal wach rajawric i Dios xcamanic chic pa ric'acharic eh re' rajawric i Dios re're', naric'uhtunic wo' wach chi manlic chipam i rik'ijil nachiban wi̱' i ch'ukuj wach k'oric i Dios.
Re' aj niminel reh Jesus k'uru' xye'eric reh chi xiwachej chi'nchel re're', xa re' la' wi xk'ehbic wo' chic pan mahc ru̱c' rik'ormojic chi ma' re' ta chic aj niminel reh kAja̱w Jesus, c'axic chic chi enwih'ic ru̱c' i no'jbal re' nc'uhtunic lok wi̱' chi ac' nak chic rino'jbal. Je' re' nik'or maj wi re' aj niminel ma'xta chic ricoj wach i Jesus, re're' je' na nchel c'ahchi' wo' chic ricojom wach curu̱s i rAc'u̱n i Dios eh c'ahchi' wo' chic ribanam chi encahnic pan q'uixbilal i Jesus je' ricab xbanjic reh cu'um i tinamit nok wilic ar wach curu̱s.
Raj nchel wi re' aj niminel ric'ul take ricuse'sbal i Dios eh re' chic haj wilic ra̱j i Dios riban ribanaric, re're' eriban chi enkajalwachej ru̱c' jeno' ac'al. Je' re' nik'or maj re' ac'al nok wilic ricuse'sbal i Dios china̱ ma' xa ta ritz'ubej i jab re' eli̱c nkajic chiwach je' la' wo' riyew cho take tic mu'u̱n queh take aj tico̱l re' nsukbic quic'ux ru'um i tic nelic cho chiwach i cac'a̱l nanquicamanej wach.
Tz'a̱b ru' wi re' aj niminel ric'ul ricuse'sbal i Dios xa re' la' ma' riban ta ribanaric haj wilic ra̱j i Dios, re're' eriban chi enkajalwachej ru̱c' i ac'al re' ma'xta ricuse'sbal i Dios china̱. Je' re' nik'or maj re' ac'al re're' xa q'ui̱x qui'elic cho chiwach eh cu c'ataric chic ra̱j wach ru'um chi ma'xta chic bih ricamanej.
Hat-tak wich aj niminel re' k'e̱' ti' tiwic'raj tak, to̱b ta xnik'or lok ribiral aweh tak chiri̱j i yohbal rirak i aj niminel nok ma' riban ta haj wilic i ra̱j i Dios, re' hin til ch'iclic nic'ux chi re' hat-tak na̱tikim tak ju' ribanaric i holohic laj bano̱j je' ricab curman chi enka'n chi'nchel i hoj re' xojco'ljic chic ru'um i Jesus.
Je' re' nik'or maj re' Dios xa coric wo' wach ric'ux eh chi je' re' rino'jbal, re're' nariyeb aweh tak asi̱ ru'um nok ma' jaruj ta iq'ue̱l pa ric'ux acamaj abanam tak cho on re' c'axoj i̱b abanam tak cho ru̱c' quitobjic take lok' laj awich aj niminel tak eh cu yu'na chi k'i̱j xa cu je' wo' re' c'ahchi'ca̱t tak.
Ru'um aj re' to̱b ta ch'iclic nic'ux chi wilic cho ricuse'sbal chana̱ tak, re' hin cu nwa̱j chi je' ricab cu yu'na chi k'i̱j nayew tak ac'ux chi quitobjic take awich aj niminel tak, xa je' ok wo' re' cha'n tak eli̱c k'i̱j cu rehtal nponic rik'ijil re' na̱c'ulum tak wi̱' chi manlic i nic' pa' nimal c'ahchi' awuy'em tak.
Je' re' nik'or reh chi ma' eta tisiquilbic tak ru̱c' quitobjic take awich aj niminel tak, chatik la' tak ju' ribanaric re're' je' ricab curman chi naka'nam chi'nchel i hoj aj niminel re' nkayew kac'ux chi niminic eh nkacuy ransil take ti'c'axic. Cha'n tak re're' k'uru' ru'um nok re' hoj aj niminel reh Jesus nariye'eric keh chi enkehchaj i nic' pa' nimal rik'orom cho i Dios chi nakac'ulum.
Re' k'oro̱j cho chiri̱j ma' AwrahamRe' chic yu'na chacoj tak rehtal i ribiral wili: Chipam cho k'i̱j nok re' Dios xik'or cho ribiral chi naricuse'sam i ma' Awraham, re're' naxiyew rik'orbal chi ribil ri̱b, xiban chi je' re' ru'um nok chiri̱j lok ru' ma'xta chic jeno' bihnal k'e̱' ta nak nim wach riwa'ric chi eripahba̱' rik'orbal chiwach ru'.
Chi je' aj re', re' Dios je' wili xik'or cho reh ma' Awraham:“Til coric, re' hin naca̱t nicuse'sam cu rehtal nariq'uic wo' chic na̱ acuse'sjic nanibanam eh re' aj re' nanibanam reh chi nariwih'ic je riq'uihal awa̱' awi'sil, nqui Dios reh.
Chiri̱j wili ru̱c' rinimal wach rik'uni̱l i ma' Awraham chi ruyu'njic i riponic wach i k'i̱j re' naric'ulum wi̱' take k'oro̱j cho reh ru'um i Dios, xmanlajic wo' wach ru̱c' i rasjic i rac'u̱n re' Isahac ribihnal.
Je' aj re' k'uru' re' Dios naxiyew rik'orbal ru̱c' i Awraham chi naricuse'sam ru̱c' rasjic i rac'u̱n re' Isahac, je' na wa'ric xiban je' ricab nca'n take c'acharel re' take reh chi narinabjic chi til naca'nam wo' ribanaric i chaj bih quik'orbal nquiyew, cu nquiyew quik'orbal chiwach jeno' c'acharel nim wach riwa'ric chi quiwach ru' eh nok quiyeb chic quik'orbal ma'xta chic jeno' c'uta̱j wilic cu chi eta nak nk'ormojic chi ma' eta chic nbanaric.
Je' aj re' xiban i Dios, xiyew rik'orbal chi ribil ri̱b ru'um chi ma'xta chic jeno' nim wach riwa'ric chiwach ru'. Je' re' xiban c'uhtbal reh chi ma' eta chic rijal wach ricapew-bal chiri̱j rik'orbal riyeb cho queh take naquehchenic reh co̱ch k'oro̱j cho ribiral ru'um.
Je' re' ajic re' rik'orbal xiyew i Dios ru̱c' i ma' Awraham til wo' xcahnic chi til pa'lic rik'ormojic ru'um take quib wili: Pe̱t k'oric, re're' xiyew rik'orbal chi til naribanam i haj wilic xik'or chi naribanam eh ricab k'oric, re're' til xipahba̱' wo' rik'orbal chi ribil ri̱b chi til je' re' naribanam. Re' aj re' riwi̱' k'uru' chi re' take k'oric re're' ma' jaruj ta eriban chi equijalmajic wach. Je' re' nik'or maj re' Dios ma' jaruj ta erichuc k'oric chikana̱ eh ru'um chi ma' richuc ta k'oric, re're' nbanic chi wilic ransil ka̱mna i hoj re' c'ahchi' kasiq'uim i kaco'ljic ru̱c' i Dios. Ru̱c' re're' enkatik ju' rich'iquinjic kac'ux chiri̱j i nic' pa' nimal k'oro̱j cahnok ru'um i Dios chi nakac'ulum johtok chi kawach.
Re' aj rich'iquinjic kac'ux wili, xa je' na ricab cowil pixlic jeno' ma' laj cano̱wa. Je' re' nik'or maj je' ricab nok re' cano̱wa ma' eta chic nc'uyu'jic je pa riye'a̱b ru'um nok chi cu pa richamil jok i ha' cutu̱j jok i ahl laj ch'ihch' npahbanic reh, je' wo' re' i rich'iquinjic kac'ux i hoj ma'xta bih enc'uyu'sunic keh ru'um chi cow ch'iclic chiri̱j i Jesus. Re're' xk'ahxic wo' chic johtok ar pan taxa̱j chipam ye'a̱b re' til nlok'onjic wi̱' wach i Dios je' ricab nok wilic ju'jun queh Nahsil aj K'ahsem Si̱ jenaj pech pa riha̱b qui'oquic cok chipam i ye'a̱b k'oro̱j chi “K'e̱' wo' chic Nim riLok'il” re' poyo̱j wach ru̱c' nim laj tz'ih.
Je' wo' re' xiban i Jesus eh ru̱c' re're' xcahnic chi re' aj re' i pe̱t oconak ar pan taxa̱j nok ja' hab ta wach jeno' aj niminel oconak ar eh je' ricab riwa'ric xye'eric i Melquiserec ru'um i Dios chi xcahnic chi Nahsil aj K'ahsem Si̱ chiwach, je' wo' re' riwa'ric xye'eric i Jesus chi naribanam i camanic chi Pe̱t Nahsil C'amol quiBe̱h take aj k'ahsem si̱ chi junelic k'i̱j sakom.
Re' k'oric chiri̱j riwa'ric i MelquiserecYu'na nanik'orom take wili chiri̱j ma' Melquiserec: Pe̱t, re' ma' Melquiserec, re' wo' re' xwih'ic chi k'atal k'oric china̱ tinamit Salem ribihnal eh je' wo' chi Pe̱t Nahsil aj K'ahsem Si̱ chiwach i Dios re' nim wach rajawric china̱ chi'nchel. Chi narirakmajic chiri̱j rinimal wach riwa'ric i Melquiserec ru'um reh take ricamaj re're' ayu' nk'ormojic aweh tak i ribiral wili: Junpech nok re' ma' Awraham soljic riban cho ch'i̱l take riso̱l chi k'ak'anic naxponic quisach cho wach take toco̱m chic k'atal k'oric ch'i̱l wo' take quiso̱l, re' Melquiserec xelic cho chi ric'uluric ma' Awraham eh xicuse'saj!
Ma' xa ta ar nilmijic rinimal wach riwa'ric je' la' wo' ru̱c' i wili: Re' ma' Awraham china̱ lok i nic' pa' q'uihal xiban canar pan k'ak'anic xesaj lok pa reh i rilaje̱b re' k'oro̱j chi tojbal ri̱j pa' bih chiwach i Dios eh xik'ahsaj reh!Ricab, re' chic i ribihnal Melquiserec, je' wili nelic wi̱': “Re' nk'atbic k'oric ru̱c' coric wach c'uxlis”. Wi nkatuna̱' wach rik'ormojic i k'oric re're' ch'i̱l i nelic wi̱' ribihnal i tinamit Salem, re' ra̱j rik'orom “sukquil c'uxlis”, ra̱j wo' rik'orom chi re' Melquiserec re're' xiyew wo' risukquil quic'ux take tinamit aj Salem ru̱c' ricamaj xiban chi quik'atal k'oric.
Wilic wo' jenaj chic k'oric chiri̱j ribiral i Melquiserec. Chipam i Lok' laj Hu̱j re' tz'ihmbimaj wi̱' riC'uhbal i Dios, ma' xtz'ihmjic ta ribiral hab wach ritu̱t raja̱w on hab wach take rima̱m rati't eh ma' xnabjic ta wo' janc'al xasjic on janc'al xquimic. Ru̱c' re're' nkilow chi re' ribiral chi aj k'ahsem si̱ ma' xsahchic ta wach je' ricab wo' nok re' rAc'u̱n i Dios c'ahchi' chi camanic chi Pe̱t Nahsil aj K'ahsem Si̱ chi junelic k'i̱j sakom.
Je' re' k'uru', ru̱c' chi'nchel i kilom re're' chacoj tak rehtal chi coric nic' nimal riwa'ric wilic i Melquiserec. Je' re' nik'or maj xquilow chic chi re' kama̱m ma' Awraham re' k'e̱' wo' chic riwa'ric ye'o̱j chi quiwach take kama̱m kati't, xiban chi re' nic' pa' q'uihal xic'am cho pan k'ak'anic, xesaj lok pa reh i rilaje̱b re' k'oro̱j cho chi tojbal ri̱j pa' bih chiwach i Dios eh xik'ahsaj reh aj k'ahsem si̱ re're'.
Til coric, re' ma' Awraham xiban je' ricab rik'or i tak'anic xye'eric rik'ormojic chipam Lok' laj Hu̱j wilic wi̱' riC'uhbal i Dios chiqui̱j take aj k'ahsem si̱ chiwach i Dios je' ru̱c' ra̱' ri'sil take cho rihrima̱m Awraham re' ma' Lewih ribihnal. Chaj aj bih rik'or i tak'anic re're'? Rik'or chi to̱b ta re' take ritinami̱t i Dios ch'i̱l take aj k'ahsem si̱ re're' ra̱' ri'sil wo' take cho ma' Awraham, curman chi queh chi re' jenaj reh rilaje̱b reh pa' bih nca'n canar naquik'ahsam queh take quich ra̱' ri'sil cho ma' Israhel, re' pahbamaj take chi aj k'ahsem si̱.
Til c'olok pan ac'ux tak chi re' Melquiserec, re're' jenaj aj k'ahsem si̱ chiwach i Dios je' ru̱c' ma' re' ta ra̱' ri'sil cho ma' Lewih! To̱b ta je' re' riwi̱', re're' xic'ul ru̱c' ma' Awraham i jenaj reh rilaje̱b reh pa' bih nbanjic canar. Ru̱c' aj re're' nc'utunic chi nim wach riwa'ric i Melquiserec eh nc'utunic wo' lok chi je' re' riwi̱' ru̱c' i wili: Re' Melquiserec xicuse'saj wo' ma' Awraham re' k'oro̱j cho reh ru'um i Dios chi naricuse'sjic.
Ru̱c' re're' nc'utunic chi re' Melquiserec nim riwa'ric wilic ru̱c' i cuse'senic xiban maj chi'nchel neht'alanic reh chi re' nbanic banoj cuse'senic, k'e̱' nim wach riwa'ric chiwach nc'ulbic reh cuse'sbal!
Pan ricaj k'oric nik'or i wili: Re' Lok' laj Hu̱j re' wilic wi̱' riC'uhbal i Dios, rik'or chi re' Melquiserec re' xa je' na cu c'achlic wo' yu'na chi k'i̱j ru'um nok ma' xsahchic ta wach ribiral chi aj k'ahsem si̱, raj take ra̱' ri'sil cho ma' Lewih re' xic'ulbic reh jenaj reh rilaje̱b reh pa' bih nbanjic canar, ma' je ta re' xc'uluric cu̱c', xa xiquimic la' wo' take je je' ricab nkac'ul chi kunchelal i hoj c'acharel ayu' wach ac'al.
Jenaj chic k'oric chiri̱j i Melquiserec. Re're' k'e̱' wo' chic nim riwa'ric chiwach ma' Lewih eh nik'or chi je' re' maj re' take ra̱' ri'sil cho ma' Lewih re' wilque̱b wo' chi aj k'ahsem si̱ chiwach i Dios naxye'eric cho queh i jenaj reh rilaje̱b reh pa' bih nbanjic canar, je' na wa'ric xquik'ahsaj wo' cho reh ma' Melquiserec i to̱j re're' nok re' kama̱m ma' Awraham xiban wo' cho k'ahsanic re're' ru̱c' chi'nchel pa' bih xiban cho canar pan k'ak'anic.
Re' wo' re' eriban chi enk'ormojic maj to̱b ta nak naxelic cho ma' Melquiserec chi ric'uluric ma' Awraham ja' nasjic ta nak i ma' Lewih, xa wilic wo' nak chic cho rija'quil ma' Lewih ch'i̱l take ra̱' ri'sil pa riquiq'ue̱l i ma' Awraham.
Ru'um re're', naxjalmajic wach i no'jbal chi ma' re' ta chic ru̱c' i ma' Lewih narichalic quija'quil take aj k'ahsem si̱ nye'eric chiwach i Dios, je' wo' xjalmajic i tak'anic wilic chi xa chi ru̱c' nak ma' Lewih nariwih'ic quija'quil take aj kahsanel take si̱.
Je' re' ajic chi xink'oric chic lok chiri̱j i Jesus chi xa wilic wo' cho chi Nahsil aj K'ahsem Si̱ chiwach i Dios, re' aj wili nc'uluric wo' ru̱c' i Jesus: Re're' ma' re' ta ru̱c' i ma' Lewih elenak cho rija'quil chi aj k'ahsem si̱, ru̱c' la' i junch'uk chic chi c'acharel re' ma' janc'al ta elenak cho jeno' aj k'ahsem si̱ chi quixilac.
Nik'or chi je' re' nc'uluric maj til wo' eht'alamaj chi re' Jesus ar ru̱c' ma' Jurah xchalic rija'quil, to̱b ta nchel chipam i C'uhbal Ye'o̱j reh Moyses ma' haj ta rik'or chi re' take ra̱' ri'sil cho ma' Jurah naquicamanic chi aj k'ahsem si̱ chiwach i Dios.
Re' chic i tak'anic bano̱j cho chi xa ru̱c' i ma' Lewih nariwih'ic quija'quil take aj k'ahsem si̱, xjalaric chic wach eh nc'utunic lok wach chi manlic ru̱c' i wili: Wilic jenaj chic Pe̱t Nahsil aj K'ahsem Si̱ chiwach i Dios eh re're', re' aj i Jesus. Re're' ma' je' ta ricab take aj k'ahsem si̱ chalanak quija'quil ru̱c' ma' Lewih, je' la' ricab i ma' Melquiserec.
Chi je' re' riwi̱', re're' ma' pahbamaj ta je' ricab rik'or i C'uhbal Ye'o̱j reh Moyses chi xa ca̱' qui'sil qui̱b nacoquic chi aj k'ahsem si̱ re' la' re're' xpahbabjic ru'um i Dios chi wilic ru̱c' rajawric, je' ricab i rajawric xc'a'chsanic wo' chic cho reh naxquimic je.
Nik'or chi xpahbabjic ru'um i Dios maj chipam i Lok' laj Hu̱j tz'ihmbimaj wi̱' riC'uhbal i Dios je' wili k'oro̱j cho ru'um i Dios chiri̱j i Jesus:“Re' hat tinipahba̱' chi Nahsil aj K'ahsem Si̱ chi junelic k'i̱j sakomeh re' awa'ric naribanam jenaj wach ch'i̱l riwa'ric xwih'ic cho i Pe̱t aj K'ahsem Si̱ najtir k'i̱j re' Melquiserec, nqui k'oro̱j.
Chiri̱j chic i tak'anic canamaj cho najtir k'i̱j chi xa re' take ra̱' ri'sil cho ma' Lewih naquiwih'ic chi aj k'ahsem si̱, k'oro̱j chic cho chi ma'xta chic ric'amaric na̱ ru'um nok ma'xta wo' chic bih naricamanic wi̱'. Chi je' re' k'uru' ma'xta wo' chic rajawric chi quina̱ take c'acharel.
Je' re' nik'or maj ru̱c' i tak'anic re're' ma' xquinimej ta chi manlic i quicamaj take aj k'ahsem si̱ chiwach i Dios. Ru'um aj re', re' Dios xiban chi chiri̱j chic i Jesus enkach'ica̱' kac'ux. K'e̱' wo' chic tare̱t chi nka'n chi je' re' maj re' wo' kAja̱w Jesus xbanic chi xoj-oquic chi aj lok'em chic wach i Dios.
Re' camanic riban i Jesus chi Nahsil aj K'ahsem Si̱, til re' Dios xtak'anic reh rik'ormojic naxiyew cho rik'orbal chi til coric chi je' re' naribanam i Jesus.
Ru'um chi je' re' xiban i Dios, re' Jesus ma' je' ta ricab take toco̱m chic take aj k'ahsem si̱. Je' re' nik'or maj re' take re' naxipahbabjic pan quicamaj ma' xbanaric ta cu̱c' je' ricab xbanaric ru̱c' i kAja̱w Jesus chi xye'eric jenaj k'oric chiri̱j. Je' re' xiban i Dios naxpahbabjic i Jesus pa ricamaj. Re're' xiyew rik'orbal chi je' wili:“Re' hin Ajabe̱s Dios niyew nik'orbal chawi̱j eh ma' eta riban chi enijal wach i nik'orbal wili:Re' hat chi junelic k'i̱j sakom na̱cahnic chi Pe̱t Nahsil aj K'ahsem Si̱,eh re' awa'ric naribanam jenaj wach ch'i̱l riwa'ric xwih'ic cho i Pe̱t aj K'ahsem Si̱ najtir k'i̱j re' Melquiserec, nqui xik'or i Dios.
Chi riyeb rik'orbal i Dios chiri̱j i Jesus, re' aj wo' re' i pahbamaj chi xo̱j elok wach i jenaj chic tik'inic re' k'e̱' wo' chic tare̱t chiwach i tik'inic bano̱j cho cu̱c' take kama̱m kati't ru'um i Dios.
Je' re' ajic k'e̱' wo' chic tare̱t chi re' Jesus wilic yu'na chi Nahsil aj K'ahsem Si̱ chiwach i Dios. Nik'or chi je' re' maj ju'jun queh take q'uihal Pe̱t aj K'ahsem Si̱ wih'inak take cho xa xponic wo' wach rik'ijil chi xiquimic je. Ru'um chi je' re' xquic'ul cho, re' camanic re're' xa xitik cho ri̱b richoporic na̱ chi quiwach.
Raj nchel i Jesus ma' je' ta re' nc'uluric ru̱c', ma' hab ta wach jeno' enoquic chi rijelow-bal pa ricamaj chi Pe̱t Nahsil aj K'ahsem Si̱ chiwach i Dios ru'um nok re're' ma' jaruj ta chic nariquimic je xa c'achlic la' wo' chi junelic k'i̱j sakom.
Ru'um chi junelic k'i̱j sakom c'ahchi' chi camanic chiwach i Dios chi aj pahkanel quito'bal take c'acharel, re're' rinimej chi manlic i ricamaj chi aj ye'ol quico'lbal take tinamit yu'na eh je' wo' re' johtok chi junelic k'i̱j sakom cu̱c' take nic' pa' q'uihal quichalic chiwach i Jesus chi c'ahchi' quich'ica̱b quic'ux chiri̱j ru'.
Je' re' nok til curman chi keh hoj chi re' kAja̱w Jesus xwih'ic chi Pe̱t Nahsil C'amol quiBe̱h take aj K'ahsem Si̱ chiwach i Dios. Je' re' nik'or maj xa ru̱c' re're' nc'uhtunic take no'jbal wili: Re're' ma' janc'al ta mahcanak cho, ma' janc'al ta rich'uwa'rsam wach ricapew-bal ru̱c' take ma' to̱b ta laj capew-bal eh ma' xiban ta jenaj wach rino'jbal ku̱c' hoj aj mahc. Je' re' ajic ru'um rino'jbal re're', re' kAja̱w Jesus til ric'ul chi xwih'ic chi Pe̱t Nahsil aj K'ahsem Si̱ chiwach i Dios eh je' wo' ru'um chi re're' k'e̱' wo' chic rinimal wach rilok'il wilic ar pan taxa̱j.
Je' re' ajic re' Jesus ma' je' ta ricab take toco̱m chic nahsil c'amol quibe̱h take aj k'ahsem si̱. Nik'or wo' chic chi je' re' maj re' take re' curman chi kalakal xquicansaj cho take chicop chi pahkbal cuybal quimahc chiwach i Dios eh cu re' aj chic ru' chiri̱j chic quimahc i tinamit quicansaj cho take chicop chi si̱ chiwach i Dios. Raj chic yu'na chi jelow-bal take chicop quicansjic eli̱c ha̱b, re' Jesus xiyew ri̱b pan quimic wach curu̱s eh yu'na johtok chi junelic, ru̱c' i riquimic re' xa junpech wo' xic'ul, re' wo' re' ncamanic chi cuybal quimahc take tinamit chiwach i Dios.
Je' wo' chic, re' Jesus ma' je' ta ricab take nahsil c'amol quibe̱h take aj k'ahsem si̱ chiwach i Dios, maj re' take re' ma' xa ta re' chi aj mahc take je' la' wo' reh chi xi'oquic chipam quicamaj chi aj k'ahsem si̱ chiwach i Dios, cu re' nchel i C'uhbal Ye'o̱j reh Moyses xcamanic chi chihbal quiwach. Ra̱j nchel Ac'unbe̱s Jesus, til re' Dios xpahbanic reh eh re' rik'orbal i Dios chi ripahba̱bjic i Jesus xiyew cho nok re' hoj ra̱' ri'sil cho ma' Israhel kac'ulum nak chic cho i C'uhbal Ye'o̱j reh Moyses. Je' re' ajic chi pahbamaj chic i Jesus, re're' c'ahchi' ribanam ricamaj chi manlic yu'na eh je' wo' chi junelic k'i̱j sakom.
Re' rehtalil i camanic riban i Jesus ar pan taxa̱jRe' wili til nwa̱j chi narirakmajic chiri̱j ru̱c' take k'oric c'ahchi' nik'orom lok aweh tak: Re' hoj aj niminel, re' chic i Jesus wilic chi Pe̱t kaNahsil C'amol quiBe̱h take aj K'ahsem Si̱ chiwach i Dios. Re're' ma' xa ta wilic cok chi je' re' ar pan taxa̱j re' wilic wi̱' i Dios, re' la' re', je' ricab nok nye'eric reh jeno' c'acharel chi ntz'uhkic cok pa risec'a̱j jeno' k'atal k'oric, xye'eric wo' reh chi xoquic chi aj k'atal k'oric rich'i̱l i Dios.
Chi je' re' riwi̱' take ricamaj, nwa̱j wo' chi naweht'alim tak chi re' ricamaj chi Pe̱t Nahsil aj K'ahsem Si̱ chiwach i Dios re' Jesus ma' re' ta chipam i Lok' laj Pa̱t re' nlok'onjic wi̱' wach i Dios c'ahchi' ribanam re' xtik'injic cho najtir k'i̱j chi xa poyo̱j ri̱j ru̱c' nimak tak tz'ih, ar la' c'ahchi' ribanam johtok pan taxa̱j re' ye'a̱b tik'imaj ru'um i Dios chi ar enye'eric rilok'il chi coric eh chi ar nrakmajic cu'um take quilok'onic reh.
Je' wo' chic, nwa̱j chi naweht'alij tak i wili: Je' ricab nok re' take Nahsil C'amol quiBe̱h take aj k'ahsem si̱ quipahbabjic chi rik'ahsjic take si̱ chiwach i Dios chi pahkbal cuybal mahc, je' wo' re' xc'uluric ru̱c' i kAja̱w Jesus chi xwih'ic wo' risi̱ eh ar wo' chiwach i Dios xik'ahsaj johtok.
Wi ta nak re' Jesus xa ayu' wach ac'al wilic, re're' ma' wo' nak chi aj k'ahsem si̱ chiwach i Dios encamanic. Je' re' nik'or ru'um nok re' camanic re're' xa queh take ra̱' ri'sil cho ma' Lewih ye'o̱j. Je' wo' chic, re' risi̱ i Jesus ma' jenaj ta wach ch'i̱l i quisi̱ take aj k'ahsem si̱. Je' re' nik'or maj cu yu'na chi k'i̱j re' take re' xa cu c'ahchi' wo' quik'ahsam chiki̱j hoj ra̱' ri'sil cho ma' Israhel haj wilic take si̱ k'oro̱j chipam i C'uhbal Ye'o̱j reh Moyses chi nariye'eric chiwach i Dios.
Coric aj ru', re' take c'acharel re're' je' ru̱c' ra̱' ri'sil cho ma' Lewih nquinimej i k'oro̱j chipam i C'uhbal Ye'o̱j reh Moyses chiri̱j i camanic xca'n, xa re' la' i camanic xca'n ru' xa rehtalil i camanic riban i Jesus ar pan taxa̱j. Je' re' nik'or maj nok oquic chic reh Moyses chi ritik'injic i ye'a̱b lok'onbal reh Dios re' xitik'a̱' cho chi xa poyo̱j ri̱j ru̱c' nimak tak tz'ih, re' Dios xik'or reh Moyses chi naritik'a̱b i pa̱t re're' til jenaj wach ch'i̱l re' xc'uhtjic reh naxwih'ic ar nah yu̱k' Sinayih Ribihnal.
Je' re' nok, re' ricamaj i Jesus ar pan taxa̱j chi nahsil aj k'ahsem si̱ chiwach i Dios, k'e̱' wo' chic riwa'ric chiwach i camanic xca'n take aj k'ahsem si̱ ayu' wach ac'al. Je' re' nik'or maj re're' i pahbamaj chi eno̱j elok wach i tik'inic re' k'e̱' wo' chic tare̱t chiwach i tik'inic bano̱j cho cu̱c' take kama̱m kati't eh nik'or chi je' re' ru'um nok naxiban i ac' laj tik'inic ku̱c' i hoj aj niminel, re' take k'oric xik'or cahnok ribiral i Dios chi naribanam ku̱c' hoj k'e̱' wo' chic holonquil chiwach take k'oric rik'orom cho ribiral queh take kama̱m kati't.
Re' tik'inic xiban cho i Dios cu̱c' take kama̱m kati't xjahlic wachPan pe̱t tik'inic xiban i Dios cu̱c' take kama̱m kati't, xwih'ic cho c'axquilal cu̱c' take tinamit chi rinimjic i tik'inic re're'. Wi ta nak ma' xwih'ic cho c'axquilal, ma' curman ta nak chi re' Dios xiban jenaj chic ricab tik'inic.
Ru'um aj chi re' take tinamit wih'ic quic'axquilal chi ma' xquinimej ta i tik'inic re're', re' Dios xinak take chi je' wili:“Chi kawach johtok nariponic rik'ijil chi nanibanam jenaj chic tik'inic cu̱c' take ra̱' ri'sil cho ma' Jurah je' wo' awu̱c' hat-tak ra̱' ri'sil cho ma' Israhel.
Re' tik'inic wili, ma' je' ta ricab i tik'inic xniban cho cu̱c' take ama̱m awati't tak naxwesaj take cho chipam tinamit Eji̱pto chi c'amoj cho quibe̱h je' ricab riban jenaj ajabe̱s chi rich'ihlej chi k'ab i riha'lac'u̱n.Re' hin nik'or chi re' jenaj chic tik'inic ma' je' ta ricab i najtir tik'inic maj re' tik'inic bano̱j cho re're' ma' xnimjic ta wo' cu'um ama̱m awati't takeh ru'um chi je' re' xca'n, re' hin ma' xniyew ta chic nic'ux chi quilmijic.
Re' aj wili nik'or chiri̱j i jenaj chic tik'inic re' nanibanam awu̱c' hat-tak ra̱' ri'sil cho ma' Israhel nok iq'uinak chic lok take k'i̱j re' ma' xniyew ta chic wi̱' nic'ux chi awiliric tak:‘Je' ricab nantz'ihmjic chiwach jeno' hu̱j take k'oric nbanjic, re' hin nanibanam chi ar pan awa̱mna tak eh je' wo' pan acapew-bal tak nariwih'ic take nik'orbal.Nok nibanam chic chi je' re', cu re' aj ru', re' hat-tak til etiwih'ic tak chi niwach chi hat-tak nitinami̱t eh re' hin Dios equinwih'ic chi k'atal k'oric chana̱ tak, nqui nik'or.
Nok wilic chic nic'uhbal pan awa̱mna ch'i̱l wo' pan acapew-bal tak, ma' curman ta chic chi cu hab wach narik'oric aweh tak chi cu na̱tijem tak ri̱j rinabjic niwach,maj chi'nchel take wilic chic nic'uhbal pan ca̱mna, je' chi nimak wach, je' chi cuc'tak wach quiwa'ric naqueht'alim chic niwach.
Je' re' nik'or ru'um i wili: Re' hin nanibanam chi nanicuyum quimahc take c'achareleh nok nicuyum chic i nic' pa' nimal quimahc ca'nam, ma' jaruj ta chic naric'ulic cho pa nic'ux chi ximahcanic, nqui Dios.
Re' pe̱t pa̱t xtik'injic cho, xa tz'ih ti xpoyjic cho wi̱' ri̱jChipam i pe̱t tik'inic xiban cho Dios cu̱c' take kama̱m kati't, xitak'a̱' rik'ormojic chi nariwih'ic jenaj Lok' laj Pa̱t re' narilok'onjic wi̱' wach ayu' wach ac'al eh xitak'a̱' wo' rik'ormojic nic' wach ritik'injic qui̱b naca'nam take c'acharel ru̱c' rehreh wach lok'onic naribanjic chipam i pa̱t re're'.
Re' pa̱t wili re' poyo̱j ri̱j ru̱c' nimak tak tz'ih, xcojoric take cho tasbal pa̱m. Re' pe̱t tasbal wilic i ye'a̱b re' “Lo̱k' Riwi̱'” ribihnal. Ar wilic ye'a̱b pah'ab-bal take cante̱la, rich'i̱l i me̱xa re' ncojmojic wi̱' caxlan wi'c je' ru̱c' k'ahsamaj chi si̱ chiwach i Dios.
Chipam ricab tasbal, ar wilic i ye'a̱b re' k'oro̱j chi “K'e̱' Wo' Chic Nim Rilok'il”.
Chipam ye'a̱b re're', wilic jenaj lok' laj ye'a̱b c'atbal se̱nsa ca'loc'omaj i pa̱m ru̱c' k'an woric laj ch'ihch' je' ru̱c' q'uih tz'a̱k. Je' wo' chic, ar wilic jenaj ca̱xa ca'loc'omaj ru̱c' i k'an woric laj ch'ihch' re' rehtalil i tik'inic ribanam cho i Dios najtir k'i̱j. Chipam i ca̱xa re' ca'loc'omaj pa̱m re're' wilic wo' jenaj chic t'uch xa̱ra ca'loc'omaj wo' pa̱m chi k'an woric laj ch'ihch' re' nc'olmojic wi̱' i wi'c “Manah” ribihnal re' xye'eric cho queh kama̱m kati't najtir k'i̱j naxiwih'ic cho pan chik yu̱k'. Je' wo' wilic wo' ar i ch'imim che̱' xicoj cho ma' A̱ron chi ribehbal najtir k'i̱j eh rehtalil chi ye'o̱j rajawric ru'um i Dios xtoxlonic wo' chic cho i rich'imim re're'. Ma' xa ta re're', ar la' wo' wilic i tz'ilom abaj re' tz'ihmbimaj wi̱' take lajeb chi tak'anic xiyew i Dios reh Moyses.
China̱ i ca̱xa re' ca'loc'omaj pa̱m chi k'an woric laj ch'ihch', ar tik'imaj take quib riwachbal raj tz'e' wa̱ch i Dios, “Queruwin” quibihnal, re' nc'utunic wi̱' chi re' Dios wilic cu̱c' take ra̱' ri'sil cho ma' Israhel. Re' take quib chi riwachbal aj tz'e' wa̱ch re're' nquipoy na̱ ru̱c' quixi̱c' re' ca̱xa nquihrjic wi̱' quiquiq'ue̱l take chicop re' ye'o̱j take chi si̱ chiwach i Dios. Chiri̱j i k'oric wili k'e̱' nak nwa̱j nitikim ju' i k'oric, xa re' la' yu'na ma' curman ta chi nanixerem wach chi'nchel.
Je' re' nok re' pe̱t Lok' laj Pa̱t re' nlok'onjic wi̱' wach i Dios wilic take cho tasbal pa̱m. Ar aj chipam i pe̱t tasbal re're' qui'oquic cok take aj k'ahsem si̱ chi'nchel k'i̱j chi ribanaric quicamaj chi k'ahsanic si̱ chiwach i Dios.
Re' chic pa ricab tasbal, ar xa re' wach i nahsil c'amol quibe̱h take aj k'ahsem si̱ noquic cok eh xa junpech wo' ti chiwach i ha̱b riban chi je' re' narik'ahsaj i quiquiq'ue̱l take chicop chiwach Dios chi pahkbal cuybal rimahc ru' ch'i̱l wo' i quimahc take rich ra̱' ri'sil cho ma' Israhel. Chi quixilac take mahc xbanjic re're', wilic wo' take xbanjic chi ma' eht'alamaj ta chi mahc c'ahchi' ribanjic.
Ru̱c' i k'oro̱j lok wili chiri̱j i pe̱t Lok' laj Pa̱t re' nlok'onjic wi̱' wach i Dios, re' hoj je' wili nkarak chiri̱j ru'um i Lok' laj rUxlabal i Dios: Chi nok cu wilic cho i pe̱t pa̱t re're', re' take c'acharel je' ru̱c' ma' re' ta nahsil aj k'ahsem si̱ take chiwach i Dios, ma' ja' ye'o̱j ta nak k'ab queh chi oquic eh chi quiwih'ic cok ar re' til nwih'ic wi̱' i Lok' laj Dios.
Je' wo' chic, re' k'oro̱j chiri̱j i pe̱t Lok' laj Pa̱t re' nlok'onjic wi̱' wach i Dios, ncamanic chi c'uhtbal reh chi enkarak chiri̱j re' xc'uluric cho najtir cu yu'na chi k'i̱j. Re' take wich ra̱' ri'sil cho i ma' Israhel naxquiyew chiwach i Dios take chicop xquicansaj chi si̱ on naxquiyew take toco̱m chic si̱ chi lok'onbal wach i Dios, re' wili c'uhtunic riban lok: To̱b ta re' take re' nquicoj wach chi ru̱c' i k'ahsanic si̱ nca'n chi pahkbal cuybal quimahc nquik'or chi ma' re' ta chic aj mahc take, xa re' la' re' riye'eric i si̱ re're' ma' xiban ta wo' chi suk xiwih'ic pan ca̱mna.
Je' re' nik'or maj re' take wich ra̱' ri'sil cho ma' Israhel naxquiyew cho i quisi̱ ma' xca'n ta nchel chi nimbal reh tak'anic re' rik'or nic' wach nasakbok wach ka̱mna i hoj c'acharel, xquiyew la' cho quisi̱ xa reh nimbal reh take tak'anic xiyew i Dios chiri̱j ric'axaric quiti'jolal je' ricab wo' naxicana̱' cahnok rik'ormojic keh hoj ra̱' ri'sil i ma' Israhel haj wilic take wi'c ch'i̱l i ha' nakanimem, on nic' wach ritz'ajmajic ki̱b naka'nam. Coric, chi'nchel re're' xtak'abjic cho chi nakanimem i hoj ra̱' ri'sil cho ma' Israhel re' cok ru' cu rehtal xponic rik'ijil i ac' tik'inic re' k'e̱' wo' chic tare̱t chiwach i tik'inic xiban cu̱c' take kama̱m kati't.
Re' riquiq'ue̱l i Jesus xiban chi xojco'ljic chiwach i ti'c'axicRe' take tak'anic bano̱j cho xjalaric wach nok re' Jesus xichop ricamaj chi Pe̱t Nahsil C'amol quiBe̱h take aj K'ahsem Si̱ chiwach i Dios. Re' cok ru' re' ricamaj re're' xkabiraj chi ar chic chiwach i Dios c'ahchi' ribanam, ar ru̱c' pan taxa̱j re' nbanjic wi̱' til manlic wach lok'onic eh ma' re' ta nchel ayu' wach ac'al chipam jeno' pa̱t re' tik'imaj cu'um take c'acharel. Ru̱c' wo' ricamaj re're', riban wo' cho chi re' take cuse'sbal re' k'oro̱j cho ribiral chi nariye'eric cho keh hoj aj niminel, wilic chic chi kana̱ yu'na.
Nok re' Jesus xoquic chi Nahsil aj K'ahsem Si̱ ar re' wilic wi̱' i Lok' laj Dios, re're' xa junpech wo' xpah'ic chiwach je' ricab xiban cho Nahsil aj K'ahsem Si̱ chi xa junpech pa riha̱b xoquic cok chiwach i Dios chi ripahkaljic cuybal mahc. Naxiban cho chi je' re' xic'am cok riquiq'ue̱l chi̱wa on riquiq'ue̱l rac'u̱n wacax eh xik'ahsaj chiwach. Nic' pa' wach xiban cho aj k'ahsem si̱ re're', je' wo' re' xiban i Jesus xa junpech wo' chi junelic k'i̱j sakom, xiban i ricamaj chi xojrico'lej chi junpech chiwach i ti'c'axic nariye'eric chi quina̱ take aj mahc. Naxiban cho chi je' re', je' aj wili xiban cho: Re're' xiyew ri̱b chiwach i Dios chi je' ricab jenaj si̱ naxquimic ar wach curu̱s chi xa quic' chic riban riti'jolal!
Til coric re' take xquic'am cho quisi̱ chiwach i Dios reh chi equicahnic chi ma' re' ta chic aj mahc take, re' take Nahsil aj K'ahsem Si̱ re' riquiq'ue̱l rac'u̱n i wacax xquicoj on re' riquiq'ue̱l chi̱wa chi puk'u̱j wach pan ha' ch'i̱l wo' richajil k'ahxok wacax c'ato̱j chi si̱ chiwach i Dios eh xiquihraj i quic' re're' chi quina̱ take c'acharel re're' chi c'ahchi' ribanam je' ricab rik'or i C'uhbal Ye'o̱j reh Moyses. Wi je' aj re' xcamanic queh take c'acharel i riquiq'ue̱l i chicop nc'ataric chi si̱,
re' ta na chic riquiq'ue̱l i Jesus re' Pahbamaj chi K'atal K'oric ma' eriban chi ma' eta chic nwih'ic pan kacapew-bal ribanaric jeno' bano̱j re' enbanic chi enk'ehtic pa̱m kabe̱h chi nakac'acharic chi junelic? On ma' eriban chi ma' ta nak eriyew kajawric chi ribanaric i xa pa' bih camanic ye'o̱j ru'um i Dios re' aj ye'ol reh c'acharic? Re' riquiq'ue̱l i kAja̱w Jesus til je' re' eriban. Je' re' nik'or maj reh chi je' re' nc'uluric ku̱c' i hoj aj niminel, re' Jesus chi to'bomaj ru'um i Lok' laj Uxlabal xc'acharic chi ma'xta nech' ok rimahc chiwach i Dios eh chi je' re' riwi̱' ric'acharic, xik'ahsaj wo' ri̱b pan quimic.
Re' Jesus xcojoric chi nahanel reh i ac' laj tik'inic xiban i DiosRu'um reh quimic xic'ul cho i Jesus chi ricuyuric kamahc ka'nam cho nok re' pe̱t tik'inic cu wilic nak cho rajawric chi kana̱ hoj ra̱' ri'sil cho ma' Israhel, xcojoric i Jesus nahanel reh i ac' laj tik'inic ribanam cho Dios chiki̱j i hoj c'acharel. Re' riwi̱' chi re' Dios xiyew reh Jesus i camanic re're', re' ra̱j chiri̱j chi re' take quic'ulbic reh yuk'unic riban chi naca'nam chi ritinami̱t narimanlajic wach cu̱c' i k'oric k'oro̱j cho najtir k'i̱j chi naquic'acharic chi junelic k'i̱j sakom.
Je' re' riwi̱' k'uru' chi re' Jesus xquimic reh chi xc'uluric je' ricab nc'uluric ru̱c' jeno' c'acharel nok ritz'ihmbam chic jeno' hu̱j re' rik'or wi̱' chi re' nic' pa' nimal pa' bih wilic reh, pa ribihnal chic jeno' c'acharel narik'ahxic naquimok je. Reh aj chi en-nimjic i rik'orbal riyeb, re' c'acharel re're' curman chi nariquimic je eh til cu naric'utunic wo' chi coric chi je' re' xc'uluric, ma' je'?
Je' re' nik'or maj re' hu̱j re' rik'or wi̱' haj wilic take nariye'eric pa ribihnal chic toco̱m, ma'xta riwa'ric wi cu c'achlic i c'acharel re' xtik'inic reh hu̱j, cu re' la' wilic riwa'ric naquimok je c'acharel re're'.
Je' aj wo' re' xc'uluric ru̱c' i pe̱t tik'inic bano̱j cho ru'um i Dios nok re' quiquiq'ue̱l take cuc' chicop xcojoric chi rehtalil i chopbal cho na̱ riwa'ric i tik'inic re're'. Re' aj wili ribiral k'uru':
Pan pe̱t k'oric, re' Moyses xich'ob cho ribehil chi'nchel take tak'anic ye'o̱j cho ru'um i Dios chi chopbal quina̱ take tinamit. Chiri̱j chic wili xic'am cho jenaj t'uch k'ab che̱' iso̱po ribihnal, xibalej cak mi̱x chiri̱j, ximuh pa riquiq'ue̱l chi̱wa ch'i̱l riquiq'ue̱l rac'u̱n wacax xilacamaj ru̱c' ha' eh xiquihraj chi quina̱ take tinamit, je' wo' china̱ i botomaj wach hu̱j re' tz'ihmbimaj wi̱' take tak'anic ye'o̱j ru'um i Dios.
Chiri̱j chic ru' re' Moyses je' wili xik'or queh:«Ru̱c' i quic' wili xichop riwa'ric i tik'inic ribanam chic i Dios awu̱c' tak eh ritak'a̱b chic wach awu̱c' tak chi na̱nimem tak, nqui xik'or queh.
Je' wo' chic nok narip'uhtic nak chic i camanic chipam i pa̱t poyo̱j ri̱j ru̱c' nimak tak tz'ih, re' quiquiq'ue̱l take chicop quicansjic xquirhjic wo' chiwach i lok' laj pa̱t re're' eh je' wo' re' chi quina̱ take chi'nchel camanbal xcojoric chipam i lok' laj pa̱t lok'onbal re're'.
Je' re' xbanaric nimbal reh i C'uhbal Ye'o̱j reh Moyses eh nik'or chi je' re' maj re' c'uhbal re're' rik'or chi xa re' wach wi ncojoric i quic', chi'nchel wilic cuybal mahc reh. Coric rik'or ru', xa re' la' til coric wo' chi wilic take ju'jun chic mahc ma' xcuyuric ta ru̱c' ribanaric re're'.
Xa re' wo' riquimic i Jesus nbanic chi ncuyuric quimahc c'acharelRu'um chi re' C'uhbal Ye'o̱j reh Moyses rik'or chi cu ru̱c' quic' nbanaric i cuyuj mahc wi xbanaric jeno' mahc, curman aj chi re' quiquiq'ue̱l take chicop nquihrjic chi quiwach take camanbal xicamanic chi k'ahsbal si̱ eh wilque̱b wo' chi rehtalil take xa pa' bih wilic ar pan taxa̱j. Re' cok ru', re' quic' re're' ma'xta riban chi re' take c'acharel xiwih'ic pan taxa̱j, reh la' chi xc'uluric chi je' re' curman chi xcojoric i quic' re' til k'e̱' wo' chic i riwa'ric.
Je' re' nik'or ru'um reh rinimal rilok'il i ye'a̱b xoquic wi̱' i Jesus re' Pahbamaj chi K'atal K'oric. Re' ye'a̱b wili re' wilic wo' wi̱' i Jesus yu'na chi aj pahkem katobjic chiwach i Dios ar pan taxa̱j wilic. Re' ye'a̱b wili ma' je' ta ricab i Lok' laj Pa̱t re' nlok'onjic wi̱' wach i Dios tik'imaj cho cu'um take kama̱m kati't, re' la' wo' re' xc'uhtjic cho reh i Moyses najtir cho k'i̱j nic' wach ritik'injic i lok' laj pa̱t re're' naribanam.
Chi je' aj re' riwi̱' i ye'a̱b re're', re' oquic xiban i Jesus, ma' je' ta ricab i oquic xiban cho i Pe̱t Nahsil C'amol quiBe̱h take aj K'ahsem Si̱ ar cok chipam i Lok' laj Pa̱t re' nlok'onjic wi̱' wach i Dios ayu' wach ac'al. Je' re' nik'or maj re' pe̱t nahsil re're' eli̱c i ha̱b xoquic cho chipam i ye'a̱b re're' chi rik'ahsjic chiwach i Dios i riquiq'ue̱l take chicop quik'ahsjic chi si̱, raj nchel i Jesus xa junpech wo' ti curman chi xoquic cok chiwach i Dios chi ric'uhtjic ri̱b nok iq'uinak chic pan quimic.
Wi curman ta nak chi re' i Jesus chi q'uih pech xoquic ar, raj nak rik'orom chi xa re' wo' nak rip'uhtic cho c'acharic ayu' wach ac'al cu rehtal rik'ijil yu'na, curman nak chi re' Jesus q'uih pech nak c'ahchi' ricansjic. Ra̱j i wili keht'alim chi xa re' wo' p'uhtunak riq'uic lok rik'ijil ricux'ic wi̱' i c'acharic ayu' wach ac'al, re' Jesus xa junpech wo' xc'ulic ayu' wach ac'al eh ru̱c' riquimic xic'ul naxc'ulic ayu', re're' xiban chi q'uihal keh hoj c'acharel xcuyuric kamahc.
Je' re' ajic je' wo' ricab nok ye'o̱j cho chi kana̱ i hoj c'acharel chi xa junpech wo' nakaquimic je chi kaju'junal eh chiri̱j chic ru', re' chic i ch'ukuj k'oric narichalic chi kana̱,
je' wo' re' chi xa junpech wo' xik'ahsaj ri̱b i Jesus pan quimic eh je' re' xiban reh chi eriban chi encuyuric kamahc chi'nchel i hoj c'acharel. Je' re' k'uru' re' riwi̱' wo' chic richalic i Jesus re' Pahbamaj chi K'atal K'oric, ma' re' ta chic chi ric'uluric i quimic chiri̱j ricuyuric kamahc narichalic, naric'ulic la' lok chi ribanaric chi narimanlajic wach i kaco'ljic chi'nchel i hoj re' c'ahchi' kuy'em richalic.
Re' riquiq'ue̱l chicop ma'xta rajawric chi ricuyuric i mahcJe' ricab jenaj na̱ch xa ncamanic chi c'uhtbal reh, chi ar wilic cho jenaj c'acharel xa re' la' i na̱ch re're' ma' re' ta wo' i c'acharel maje'? Nic' pa' wach nc'uluric ru̱c' i na̱ch je' wo' re' nc'uluric ru̱c' i C'uhbal Ye'o̱j reh Moyses. Je' re' nik'or maj re' c'uhbal re're' nariyew rik'ormojic chi naquicansjic take chicop chi cuybal quimahc take c'acharel re' eli̱c nquisic' cuybal quimahc, xa c'ahchi' ric'uhtam chi re' take cuse'sbal re' uyumaj nak cho najtir k'i̱j chi narichalic chi kana̱, wilic chic take chi kana̱ yu'na. Je' re' k'uru' ru'um chi re' take tak'anic riban i C'uhbal Ye'o̱j reh Moyses ma' re' ta wo' re' take cuse'sbal naquiwih'ic chi kana̱, ma' riban ta chi jeno' c'acharel je' ru̱c' ric'am na̱ i tak'anic wilic chipam i c'uhbal re're' erirak cuybal rimahc chi manlic.
Raj wili ma' je' ta re' nc'uluric, re' la' ricorquilal nc'uluric eli̱c i ha̱b quic'amaric take cho chicop chi naquicansjic chipam i lok' laj nink'i̱j re' nk'ormojic wi̱' chi cuyu̱j chic quimahc take c'acharel, je' wili riwi̱' nc'uluric: Re' cansanic tak chicop chi ye'bal chi si̱, xa ncamanic queh c'acharel chi naric'ulic cho pan quic'ux chi aj mahc take eh chi ric'ul wo' nak chi queh chi naquiquimic ru'um quimahc.
Je' re' nik'or chi nc'uluric maj re' quiquiq'ue̱l take rac'u̱n wacax on take chi̱wa ma'xta cajawric chi ricuyuric i mahc.
Hoj chic lok' laj ritinami̱t i Dios xa ru'um riquimic i JesusRe' Jesus nok cu pan taxa̱j pe wilic cho chi naric'ulic asjok ayu' wach ac'al, wilic k'oric xik'or reh rAja̱w chiri̱j i rik'ahsjic ri̱b pan quimic naribanam ru'. Re' aj take k'oric wili xik'or reh rAja̱w je' ricab tz'ihmbimaj ru'um i ma' Tawiy:“Re' hat Lok' laj wAja̱w Dios na̱tik'a̱b wo' niti'jolal je' ricab quiti'jolal take c'acharelru'um chi ma' nye'eric ta risukquil ac'ux nok re' take re' chi pahkbal cuybal quimahc nquik'ahsaj take chicop quicansjic chawach on nquiyew take toco̱m chic si̱.
Je' re' ajic ru'um chi ma' xponic ta chic chawach chi re' take c'acharel naquic'amam cho take chicop chi naquicansjic chawach chi pahkbal cuybal quimahc,
re' hin nipahba̱' wi̱b chawach chi je' wili c'ahchi' nik'orom:‘Re' hin ayu' wilqui̱n chawach chi ribanaric i haj wilic nawa̱j i hat chi nanibanam je' ricab wo' i tz'ihmbimaj cho chiwi̱j chipam i Lok' laj Hu̱j wilic wi̱' ak'orbal, nqui Jesus.
Ru̱c' take k'oric xiban i Jesus chi je' re', nkilow chi re' wili i xa̱j rik'orom: Pe̱t k'oric, naxik'or chi ma' nponic ta chiwach i Dios chi re' take c'acharel nquicansaj take chicop chi pahkbal cuybal quimahc, re' Jesus xa̱j rik'orom chi re' Dios ma' nponic ta chic chiwach rik'ahsjic take chicop chi si̱ chiwach je' ricab i k'oro̱j chipam i C'uhbal Ye'o̱j reh i Moyses.
Je' wo', naxipahba̱' ri̱b i Jesus chiwach i Dios eh chi xik'or reh ar wilic chiwach chi ribanaric i haj pa' wilic i ra̱j ru', re're' ru̱c' take k'oric xiban c'ahchi' rik'orom chi ma' c'ahchi' ta chic ric'uluric je' ricab xc'uluric cho pan pe̱t chi cu re' quicansjic take chicop curman chi xbanaric cho chi pahkbal cuybal quimahc take c'acharel, re' la' i Dios chi rijelow-bal chic i quicansjic take chicop, re' chic i Jesus xitik'a̱' wach chi xcansjic je.
Je' re' k'uru' ru̱c' i xiban i Jesus re' Pahbamaj chi K'atal K'oric chi xic'am na̱ haj wilic xa̱j i Dios, re're' xa junpech wo' xiyew ri̱b chi quimic eh xojricoj cok chiwach i Dios chi ritinami̱t lo̱k' chiwach.
Re' Jesus xye'eric rilok'il chi k'atal k'oricTil coric chi kalakal re' aj k'ahsem si̱ noquic chiwach i Dios chi ribanaric ricamaj chi k'ahsanic si̱ eh xa jenaj wach wo' take chicop rik'ahsaj johtok eli̱c i k'i̱j. To̱b ta je' re' riban, re're' ma' jaruj ta xiban chi xcuyuric quimahc take c'acharel chi junpech,
raj ru̱c' i Jesus ma' je' ta re' xc'uluric, chi cuybal la' reh kamahc xa junpech wo' xiyew ri̱b pan quimic. Chiri̱j chic ructic chi quixilac camnak, xye'eric wo' rilok'il chi k'atal k'oric rich'i̱l i Dios je' ricab nok jeno' c'acharel nye'eric rilok'il chi tz'uklic cok chi riche̱l jeno' k'atal k'oric.
Ma' xa ta re're' xbanaric ru̱c', ar la' johtok ru̱c' i Dios yu'na, xa chic re' c'ahchi' ruy'em chi nariponic rik'ijil chi nariyeb pa ro̱k take chi'nchel raj ixowonel.
Je' re' ajic re' Jesus xa junpech wo' xiyew ri̱b pan quimic eh ru̱c' re're' xye'eric keh chi junpech chi re' hoj re' wilco̱j chic chiwach i Dios chi ritinami̱t xcuyuric chi'nchel kamahc chi manlic.
Re' k'oric chiri̱j ricuyuric kamahc, xa nok wo' ye'o̱j cho rehtalil ru'um i Lok' laj rUxlabal i Dios nok je' wili xtz'ihmjic cho ru'um jenaj raj k'oro̱l i Dios:
“Hat-tak ra̱' ri'sil cho ma' Israhel, je' wili rik'or i Ajabe̱s Dios:‘Chawach tak johtok wilic jenaj k'i̱j nok re' hin nanibanam awu̱c' tak jenaj ac' laj tik'inic.Re' tik'inic re're', re' i wili: Je' ricab nok re' C'uhbal Ye'o̱j reh Moyses xtz'ihmjic chiwach jenaj hu̱j,je' wo' re' i hin ar chic pan awa̱mna acapew-bal tak nanibanam chi nariwih'ic take tak'anic nibanreh chi enrakmajic chiri̱j eh reh wo' chi en-nimjic, nqui i Dios, nqui xitz'ihmbaj.
Chi rik'orom chic lok re're', re' Dios xik'or wo' i wili:“Re' hin ma' jaruj ta chic naric'ulic cho pa nic'ux chi hat-tak aj mahc, nqui xik'or.
Je' re' ajic wi xa ru'um i Jesus til nkac'ul cuybal kamahc, ra̱j rik'orom chi ma' curman ta chic chi equicansjic take chicop chi si̱ chiwach i Dios chi pahkbal cuybal mahc.
Re' Jesus aj cojol keh pan sukquil c'uxlis chiwach i DiosWas tak nicha̱k', cu ayu' lok yu'na, re' wili k'oro̱j lok chiri̱j i Jesus: Pe̱t k'oric, je' ricab nok Pe̱t aj K'ahsem Si̱ nok ye'o̱j chic k'ab reh chi oquic cok chipam i ye'a̱b re' ribihnej “K'e̱' wo' chic nim rilok'il”, je' wo' re' i Jesus, ru̱c' i riquiq'ue̱l xichihcaj naxquimic je, xiban wo' chi re' hoj ekoj-oquic ar chipam i ye'a̱b re' til wilic wi̱' i Lok' laj Dios.
Re' cok ru' re' tz'ih re' wilic chi tasbal pa̱m ye'a̱b re' ribihnej “K'e̱' wo' chic nim rilok'il” ma' re' ta chic i tz'ih re' wilic ar pan ocbal re' wilic wi̱' i Lok' laj Dios. Yu'na re' Jesus xiban chi rehreh chic wach riwi̱' i oquic ar eh re' til riwi̱' je' chic wili: Xa re' wo' nok xik'ahsaj ri̱b pan quimic i Jesus re' c'achlic chi junelic, re' chic re' xoquic chi katobjic chi wilic cocbal ru̱c'.
Ricab k'oric, re' Jesus k'e̱' wo' chic rajawric chi quiwach take Pe̱t rich aj K'ahsem Si̱ eh je' wo' wilic rajawric chi kana̱ i hoj rac'u̱n rixk'u̱n i Dios.
Chi keht'alim aj chic i wili chiri̱j i Jesus nipahkaj aweh tak chi kojwih'ok tak chiwach i Dios chi coric wach kac'ux eh je' wo' chi ch'iclic ok kac'ux chi manlic chiri̱j i Dios. Je' wo', je' ricab nc'uluric ru̱c' i aj k'ahsem si̱ nanoquic cok chiwach i Dios, pe̱t risakbej ri̱b nariban riti̱n ru̱c' sak wach ha', on je' ricab nc'uluric ru̱c' c'acharel nchalic chiwach i Dios chi pahkbal cuybal rimahc, ric'raj ri̱b chi cuyu̱j chic rimahc nanquihrjic i riquiq'ue̱l take chicop cansamaj pa ribihnal, je' wo' re' c'ulurok ku̱c' i hoj ru̱c' kawih'ic chiwach i Dios chi ma'xta chic kamahc, kojwih'ok chiwach ru̱c' sakil wach i ka̱mna.
Jenaj chic k'oric nwa̱j nik'orom. Chiri̱j i rik'ormojic chi c'ahchi' kuy'em chi re' Jesus naco̱j rico'lem chi junelic, re' hin nwa̱j nipahkam aweh tak chi re' take k'oric re're' ma̱cana̱' tak ricojoric wach, til la' chacowsaj ac'ux tak chiri̱j maj keht'alim chi re' Dios wi rik'orom chi re' Jesus je' re' naribanam, til naribanam chi narimanlajic wach i k'oro̱j cho re're'.
Chiri̱j wili, cu wilic wo' chic take pahkanic nwa̱j nibanam aweh tak. Pe̱t, kasic' tak ri̱j nic' wach ritobjic ki̱b naka'nam chi kibil ki̱b reh chi je' re' enkatijej ric'axaric ki̱b, je' wo' chi ribanaric i holohic laj bano̱j.
Je' wo', re' take kamoloj i̱b chi rilok'onjic wach i Dios ma' nacana̱' tak ribanaric. Je' re' nik'or maj wilic chic take c'ahchi' quicana̱b qui̱b, raj i hoj ma' nka'n tak keh je' ricab nca'n ru', kayew la' tak ricowil kac'ux chi kibil ki̱b chi ritikiric ju' kaniminic. Til je' re' ra̱j banaric maj yu'na xa ma' naht ta chic wilic rik'ijil ric'ulic lok i kAja̱w.
Re' ricana̱' rinimjic i Jesus narichalic ti'c'axic china̱Re' hoj keht'alim chic eh kac'ulum wo' chic i coric laj tijinic re' c'uhtumaj keh chiri̱j i Jesus. Wi re' hoj kojmahcanic ru̱c' kano'jbal chi ma' nka̱j ta chic katikim ju' kawih'ic chipam i tijinic re're', ma' wo' re' chic rik'ahsjic ri̱b i Jesus pan quimic chi je' ricab jeno' si̱ enbanic chi encuyuric kamahc.
Wi ma'xta chic jeno' uyu'nbal chi keh hoj chi encuyuric kamahc, ra̱j rik'orom chi re' chic i wili c'ahchi' kuy'em ru̱c' yo'jic: Chi re' Dios narich'ukum k'oric china̱ kamahc eh je' ricab nok re' k'a̱k' yohbal wach nanjohtic ritz'a'quil, je' wo' rijosk'il i Dios yohbal wo' wach najohtok chi kana̱ chi riye'eric i ti'c'axic re' nariwih'ic wo' chi quina̱ take quixowonic wach.
Reh chi nakarakam chiri̱j i nik'orom chic lok wili, kacoj rehtal nc'uluric ru̱c' jeno' c'acharel resaj lok ri̱b chi junpech chi rehquen rajawric i C'uhbal Ye'o̱j reh Moyses. Re' c'uhbal re're' rik'or wi wilic quib on xib ok chi c'acharel nquiyew quichi̱' chi jeno' c'acharel xmahcanic ru̱c' resmejic lok ri̱b rehquen i c'uhbal re're', til curman chi naricansjic je chi ma'xta so' quetelbal china̱.
Je' re' k'uru' wi jeno' c'acharel naricansjic je, chacapaj wo' tak chiri̱j i naric'uluric wili: K'e̱' wo' chic rinimal i ti'c'axic naric'ulum i c'acharel wi re're' riyak'abej pa ro̱k i tijinic chiri̱j rAc'u̱n i Dios ch'i̱l i Lok' laj Uxlabal ye'o̱j cho xa ru'um reh ric'axbal i Dios. Je' wo' re' enbanjic ru̱c' wi re're' ma' riyew ta chic rilok'il re' chaj bih xiban i Jesus chi xojricoj jenaj chi hoj chic ritinami̱t i Dios eh je' wo' re' wi ma' riyew chic rilok'il riquiq'ue̱l i Jesus re' chopbal na̱ riwa'ric i ac' laj tik'inic xiban i Dios ku̱c' i hoj c'acharel.
Nik'or chi k'e̱' wo' chic nimal wach i ti'c'axic naric'ulum i c'acharel re're' maj keht'alim wo' chi re' kAja̱w Dios je' wili rik'orom cho:“Wi xa hab wach jeno' xmahcanic, xa re' wach hin til equinye'bic i ti'c'axic china̱ je' ricab til ric'ul queh take aj mahc chi tojbal wach i c'ahbilal nca'n, nqui rik'orom cho.Je' wo', rik'orom wo' chi je' wili:“Re' hin kAja̱w Dios quinch'ukbic k'oric chi quina̱ take nitinami̱t, nqui rik'orom cho.
Ru'um aj chi re' Dios k'e̱' wo' chic rajawric wilic, re' hin nik'or aweh tak chi chiyohbalej ri̱b jeno' c'acharel wi ja' cuyu̱j rimahc ru̱c' take ribano̱j. Je' re' nik'or maj nawih'ok chiwach i Dios re' c'achlic chi junelic k'i̱j sakom, til narich'ukuric k'oric china̱.
ru'um chi wilca̱t tak chic pan niminic, wilic aweh tak xac'ul tak cho tz'ujuric cu'um take awaj ixowonel tak, on xac'ul tak jeno' toco̱m chic ti'c'axic. Nok wilic toco̱m chic awich'i̱l tak c'ahchi' quic'ulum i ti'c'axic je' ricab ac'ulum tak chic cho hat-tak, wilic aweh tak xawichnimej take pan quic'axquilal.
Nik'or chi je' re' maj nok re' take toco̱m chic awich'i̱l tak xiponic tz'ahpok cho pan che̱', wilic aweh tak xatponic tak cho chi quitobjic ru'um chi xaquetelej tak quiwach. Ma' xa ta re're' no'jbal xac'uhtaj tak, je' la' wo' naxmak'aric pa' bih wilic aweh tak, re' xbanaric aweh tak re're' xacuy ransil chi suk ac'ux tak. Je' re' xa'n tak ru'um nok aweht'alim tak chi ar pan taxa̱j nariye'eric aweh tak jenaj bihomal re' yohbal wach rilok'il chiwach take xmak'aric aweh tak ayu' eh re're' ma' jaruj ta c'uhlel wach.
Je' re' k'uru' ru'um chi wilic jenaj abihomal re' nariye'eric aweh tak ru'um reh abano̱j tak, yu'na nipahkaj aweh tak chi ma̱cana̱' tak chi re' c'axquilal eriban chi nkajic acapew-bal tak on chi enyoj ac'ux tak chipam i niminic,
re' la' curman chi ena'n tak chi enatik tak ju' ricuyuric take ti'c'axic chi cow ac'ux tak reh chi na̱banam tak haj wilic ra̱j i kAja̱w Dios eh chi je' re' na wo' ac'ulum tak haj wilic i k'oro̱j cahnok chi nariye'eric aweh tak.
Je' re' cha'n tak k'uru' maj chipam i Lok' laj Hu̱j re' wilic wi̱' i C'uhbal Ye'o̱j reh i Moyses, je' wili tz'ihmbimaj cho chiri̱j i Jesus:“Xa nic' yu' enc'ulic lok re' c'ulic lok reh,ma'xta chic richahmic cho, nqui tz'ihmbimaj chipam.
Je' wo' chiqui̱j take nquicana̱' chi junpech niminic, je' wili tz'ihmbimaj cahnok:“Re' take c'acharel wilque̱b chi nitinami̱tre' xiban chi coric chic wach quic'ux chi niwach,naquic'acharic chi ch'iclic quic'ux chiwi̱j.Wi nquicana̱' wo' chic ninimjic,re' hin ma' eta nsukbic nic'ux chiqui̱j, nqui tz'ihmbimaj cahnok.
Je' aj re' tz'ihmbimaj chiqui̱j take nquicana̱' quiniminic, ra̱j i hoj ma' je' ta kacab take ma' nquitik ta ju' quiniminic. Je' re' nik'or maj re' take re' xa risacharic quiwach ru'um i Dios c'ahchi' quipahkam chi quina̱ ru̱c' i quino'jbal re're'. Ra̱j nchel i hoj xa ch'iclic wo' kac'ux chiri̱j i kAja̱w reh chi re're' ekojrico'lej chiwach i ti'c'axic narichalic chi quina̱ take aj mahc.
Re' ch'iquinic c'uxlis chiri̱j i DiosRe' rich'iquinjic kac'ux chiri̱j i Dios, ra̱j rik'orom chi re' hoj til keht'alim chi naric'uluric i k'oro̱j cho ru'um eh to̱b ta wo' yu'na ma' nkilow ta wach i rimahsjic wach i rik'orom cho re're', re' hoj xa ch'iclic wo' kac'ux chi naric'uluric.
Re' take cho kama̱m kati't xquich'ica̱' wo' cho quic'ux chiri̱j i Dios chi narimanlajic wach ru'um re' chaj bih rik'orom cho eh ru'um re', re' Dios xk'oric cho chiqui̱j ru̱c' holohic laj k'oric.
Re' Dios xk'oric wo' cho reh chi naritik'injic i taxa̱j rich'i̱l wach ac'al rich'i̱l wo' chi'nchel wilic chiwach. Re' hoj nkacoj wach chi'nchel re're' chi re' Dios xbanic chi xitihkic. Re' xiban re're', re' wo' re' ncamanic keh chi enkarak chiri̱j chi re' chi'nchel nkilow wach yu'na, xtik'injic cho to̱b ta nak ma'xta bih wilic chi naritik'injic cho.
Re' quibiral take aj najtir k'i̱j re' xquich'ica̱' quic'ux chiri̱j i DiosRe' Awel jenaj queh take aj najtir k'i̱j xich'ica̱' ric'ux chiri̱j i Dios. Ru'um chi je' re' xiban re' Dios xik'or cho chi re're' coric wach ric'ux eh xic'ul cho i risi̱ chi c'ahchi' rik'orom chi k'e̱' wo' chic tare̱t i si̱ re're' chiwach i si̱ xikahsaj i ras, re' Cayin ribihnal. Ru'um rich'iquinjic ric'ux xiban i Awel, cu yu'na chi k'i̱j to̱b ta camnak chic, xa cu c'ahchi' wo' katikim ju' ribirmijic chiri̱j i holohic laj rino'jbal xiban ru'.
Re' ma' Henoc jenaj chic c'acharel aj najtir k'i̱j re' xich'ica̱' ric'ux chiri̱j i Dios. Chiri̱j ma' Henoc xk'ormojic ru'um i Dios chi k'e̱' nponic chiwach i c'acharic xiban. Je' re' xk'ormojic chiri̱j maj re' ma' Henoc til xich'ica̱' ric'ux chiri̱j i Dios eh ru'um re' ma' xquimic ta maj chi c'achlic xc'amaric johtok ru'um i Dios ar pan taxa̱j. Ru̱c' xiban i Dios chi je' re' xc'uluric chi naxsiq'uiric cho ma' Henoc ma' hab ta chic wach xrakbic cho reh.
Ru̱c' aj xc'uluric cu̱c' quib aj najtir k'i̱j re're' risakomej wach keh chi re' Dios ma' nwih'ic ta chi suk ric'ux ru̱c' i c'acharel ma' rich'ica̱' ta ric'ux chiri̱j. Je' re' nik'or maj reh chi enwih'ic chi suk ric'ux i Dios ru̱c' i c'acharel nchalic chiwach chi aj lok'em reh, curman chi re' c'acharel re're' ch'iclic ok ric'ux chiri̱j take eht'alamaj chiri̱j i Dios chi je' wili: Chi til re're' til xa wilic wo' eh chi xa riyew wo' quico̱ch take quisic'bic reh.
Re' ma' Noheh til xich'ica̱' wo' cho ric'ux chiri̱j i Dios chi re're' riban chi nmanlajic wach i pa' bih k'oro̱j cho ru'um. Je' re' nok naxk'ormojic reh ru'um i Dios chi wilic take ti'c'axic naric'ulmujic, re're' to̱b ta ma' ja' nponic ta nak rik'ijil chi narilmijic wach i ti'c'axic xinimej re' xk'ormojic reh eh xiyew ric'ux chi ritik'injic jenaj ma' laj cano̱wa pa̱t re' xcamanic chi co'lbal wi̱' ri̱b ch'i̱l take raj pan pa̱t. Re' rich'iquinjic ric'ux i ma' Noheh chiri̱j i Dios re' aj re' xbanic chi re' Dios xicana̱' chi xiquimic take c'acharel je' ru̱c' ma' xquich'ica̱' ta quic'ux chiri̱j. Ma' xa re' ta re', ru'um la' chi je' re' xiban i ma' Noheh xye'eric reh chi co̱ch chi re' Dios rik'or chi re're' til coric cho wach ric'ux chiwach.
Je' wo' chic, re' ma' Awraham til wo' xich'ica̱' ric'ux chiri̱j i Dios. Ru'um aj re' naxk'ormojic reh ru'um i Dios chi narojic c'acharok chipam jenaj ye'a̱b re' nariye'eric reh chi rico̱ch, re're' xic'u'lej na̱ ojic eh xelic je chipam ritinami̱t to̱b ta ma' reht'alim ta haj c'ahchi' rojic.
Je' wo' ar naxwih'ic chipam i ye'a̱b k'oro̱j reh chi nariye'eric reh chi rico̱ch, re' ma' Awraham til xich'ica̱' wo' ric'ux chiri̱j i Dios eh ru'um re' xc'acharic ar chi xa iq'ue̱l ti chipam ye'a̱b re're'. Je' re' nik'or maj ma' xitik'a̱' ta jenaj pa̱t re' naricahnic wi̱' chi junpech, xc'acharic la' chipam i perpat re' tik'imaj chi xa tz'ih ri̱j je' ricab wo' c'acharic xitik ju' ribanaric i rac'u̱n re' Isahac ribihnal. Je' wo' chic, re' ma' Isahac ch'i̱l wo' i ma' Jacow, aj c'ulul wo' take reh i k'oro̱j cho ru'um i Dios chi re' ye'a̱b nariponic wi̱' chi c'acharic i ma' Awraham, re' wo' re' nariye'eric queh chi quico̱ch.
Je' re' nok re' ma' Awraham xa pan perpat ti xc'acharic cho eh je' re' xiban maj c'ahchi' ruy'em cho chi ch'iclic ric'ux chiri̱j i Dios chi nok ricohlam chic c'acharic ayu' wach ac'al, narojic c'acharok chipam i ye'a̱b re' wilque̱b wo' wi̱' riq'uihal toco̱m chic c'acharel ar pan taxa̱j re' jenaj ye'a̱b tik'imaj chi coric ru'um i Dios re' aj capewenel reh chi coric nic' wach ritik'injic i xiban.
Je' wo' chic, ru'um rich'iquinjic ric'ux i ma' Awraham chiri̱j i Dios re' rehq'ue̱n re' ti' Sa̱ra ribihnal, to̱b ta nak ojonak chic rihabil chi enwih'ic riha'lac'u̱n, xa cu xwih'ic wo' jenaj rac'u̱n. Je' re' ajic, re' ti' Sa̱ra xye'eric wo' ricowil chi xasjic riha'lac'u̱n ru'um chi re' ma' Awraham xich'ica̱' wo' ric'ux chiri̱j i Dios chi re're' eriban chi enmanlajic wach i xik'or reh chi naribanam.
Chi je' aj re', xa ru̱c' jenaj chi winak re' ma' Awraham ch'i̱l i rehq'ue̱n, xp'uhtic cho re' xc'uluric wili: Xa re' wo' chawil take riq'uihal ch'imi̱l ar pan taxa̱j on xa re' wo' chawil riq'uihal i sani̱b chi chi̱' rinimal ha', re' take riq'uihal rihrima̱m i ma' Awraham ma' hab ta wach eriban canar cajlajic ru'um chi k'e̱' q'uihal take. Ma' xa ta wo' xc'uluric re're', til pe' wo' xq'uihbic wach take ra̱' ri'sil cho i ma' Awraham xa ru̱c' ti i jenaj chi rac'u̱n re' xasjic nok johtonak chic rihabil eh xa q'uisi̱n nak chic ma' nponic rik'ijil riquimic.
Chi'nchel take xnik'or lok quibiral wili xic'acharic cho chi ch'iclic quic'ux chiri̱j k'oro̱j cho ribiral queh ru'um i Dios eh cu rehtal quiquimic je, xa xquich'ica̱' wo' quic'ux chiri̱j i Dios. Coric ru' chi re' take c'acharel re're' ma' xquic'ul ta take cuse'sbal re're' xa pan quicapew-bal la' xquilow je rimanlajic wach, xa re' la' ru' to̱b ta xa pan quicapew-bal wo' xquilow, quisuksaj wo' je quic'ux chiri̱j rimanlajic wach eh chi je' re' xquiyew wo' quic'ux chi rik'ormojic riwi̱' i quiwih'ic ayu' wach ac'al chi xa iq'ue̱l take.
Re' take chi'nchel wili k'uru' re' xquiyew quic'ux chi rik'ormojic chi je' re' til xquirak chiri̱j chi manlic chi cu wilic jenaj chic ye'a̱b re' c'ahchi' cuy'em chi naquic'acharic wi̱' chi junpech.
Nik'or aweh tak chi re' ye'a̱b re're' ma' re' ta ye'a̱b xi'elic cho wi̱'. Wi ta nak chiri̱j ye'a̱b re're' c'ahchi' quiyeb quicapew-bal, xiban nak chi xisoljic wo' chic je ar.
Xa re' la' ye'a̱b re're', re' k'e̱' nak xca̱j wi̱' wih'ic k'e̱' wo' chic holonquilal chiwach xa pa' tinamit wilic ayu' wach ac'al. Til je' re' riwi̱' maj til ar wilic ru̱c' i Dios ar pan taxa̱j. Je' re' nok re' take c'acharel re're' wilic quiye'a̱b ar chipam i xitik'a̱' i Dios ar pan taxa̱j chi naquic'acharic ru̱c'. Je' re' xiban ru'um chi k'e̱' suk ric'ux nok wilic cu̱c' ru'um nok re' take re' ma' xquicana̱' ta rik'ormojic chi re' aj re' i Dios nquilok'ej wach.
Je' re' ajic re' ma' Awraham xich'ica̱' ric'ux chiri̱j i Dios eh nok ilbal reh wi til coric niminic riban chiwach, re' Dios xipahkaj reh chi re' rac'u̱n re' Isahac ribihnal erik'ahsaj pan quimic chi si̱ chiwach, je' ricab nok jenaj chicop nye'eric chi si̱ chiwach i Dios nk'ahsjic chi naric'ataric. Chiri̱j chic re're', ru'um reh rich'iquinjic ric'ux xiban chiri̱j i Dios, re' ma' Awraham xik'ahsaj i rac'u̱n chi nariquimic. Je' re' xiban to̱b ta xa jenaj wo' ti chiwach eh to̱b ta wo' chiri̱j rac'u̱n re're',
re' Dios rik'orom chic cho chi je' wili:“Chi quixilac ca̱' qui'sil cho take awac'u̱n,xa cu̱c' take ra̱' ri'sil cho awac'u̱n Isahac,narimanlajic wach i k'oro̱j aweh wu'um, nqui rik'orom cho.
Je' re' k'uru' re' ma' Awraham til xich'ica̱' ric'ux chiri̱j i Dios naxik'ahsaj rac'u̱n pan quimic. Re're' til xeht'alij pa ricapew-bal chi to̱b ta nariquimic i rac'u̱n, re' Dios wilic rajawric chi narucsam wo' chic cho chi quixilac camnak. Pa ricorquil, pa ricapew-bal i ma' Awraham re' rac'u̱n re're' ucsumaj nak chic cho chi quixilac take camnak chi cu ma' ja' ta wo' rik'ahsaj chiwach i Dios chi nariquimic eh je' re' nik'or maj pa ricapew-bal i ma' Awraham xa re' wo' naxipahkaj i Dios reh re' rac'u̱n quimic nak chic.
Re' jenaj chic c'acharel xich'ica̱' ric'ux chiri̱j i Dios re' i ma' Isahac. Re're' xich'ica̱' ric'ux chiri̱j chi narichalic i k'i̱j nok re' toco̱m chic cuse'sbal narimanlajic wach ru̱c' ru'um i Dios eh ru'um re' nok q'uisi̱n nak chic ma' nquimic, xipahkaj johtok reh Dios pa riti̱j chi re' take rac'u̱n, re' Jacow ch'i̱l i Esawuh, quic'ulbok reh take cuse'sbal re're'.
Je' wo' re' Jacow xich'ica̱' wo' ric'ux chiri̱j i Dios. Re're' nok xa quimic nak chic reh eh to̱b ta wo' chi xa ma'xta nak chic ransil riti'jolal ribakil, cu xito'bej chic ri̱b china̱ rich'imim chi rilok'onjic wach i Dios eh xipahkaj wo' johtok reh pa riti̱j chi re' ok wo' take rihrima̱m re' take rac'u̱n Chep quic'ulbok reh take ricuse'sbal i Dios.
Je' wo' re' i Chep til wo' xich'ica̱' ric'ux chiri̱j i Dios. Nok quimic nak chic reh, xik'or ribiral queh rac'u̱n chi nariponic rik'ijil chi re' take rac'u̱n rixk'u̱n ma' Israhel naquelic cho chipam tinamit Eji̱pto. Ru'um chi ch'iclic ric'ux chiri̱j i Dios chi naric'uluric chi je' re', xic'uhbalej wo' take cahnok chi naqui'elok je chipam i tinamit re're' quic'am wo' je riti'jolal ribakil chiqui̱j reh chi naquimuk'a̱b chipam i ye'a̱b re' nacojic c'acharok wi̱'.
Chiri̱j i wili naxwinakbic i Moyses, xich'ica̱' wo' ric'ux ru̱c' i Dios chi narimanlajic wach pa' bih k'oro̱j cho reh. Ru'um aj re' naxponic i k'i̱j chi naquelic je take ra̱' ri'sil cho ma' Israhel chipam i tinamit Eji̱pto, re' Moyses ma' xa̱j ta chic ric'ulum take rilok'il nye'eric nak reh cu'um take c'acharel ru'um chi queht'alim nak chi rihrima̱m i k'atal k'oric aj Eji̱pto.
Re' la' xponic chiwach, re' i c'acharic re' naric'ulum wi̱' i ti'c'axic chi rich'i̱l take chiho̱j chi ritinami̱t i Dios. Je' re' xiban maj chiwach i Moyses re' c'acharic naribanam quich'i̱l take c'acharel re're', k'e̱' wo' chic cho lo̱k' chiwach i c'acharic re' xa junc'am wo' ti riyew risukquil ric'ux i c'acharel ru̱c' ribanaric i mahc.
Je' wo', xiban chi je' re' ru'um chi re' ricapew-bal xa ar wo' xwih'ic ru̱c' i rico̱ch naric'ulum ru̱c' i Dios ru'um reh ric'acharic re' xic'ul wi̱' i ti'quilal c'axquilal chiri̱j ritinami̱t i Dios, je' ricab i c'acharic ye'o̱j chiri̱j i Jesus re' Pahbamaj chi K'atal K'oric. Re' c'acharic re're' xicapaj i Moyses chi k'e̱' wo' chic cho nim rilok'il chiwach i suk laj c'acharic ru̱c' bihomal xwih'ic nak reh xa ru'um chi rihrima̱m i k'atal k'oric reh tinamit Eji̱pto.
Je' re' ajic re' Moyses xelic je chipam i tinamit Eji̱pto eh ru'um chi c'ahchi' rich'ica̱b ric'ux chiri̱j i Dios ma' xiyohlej ta chi re' k'atal k'oric reh tinamit Eji̱pto yohbal wach naxchalic rijosk'il ru'um relic je chipam ritinami̱t re're'. Je' wo' chic, wilic jenaj chic riwi̱' chi re' Moyses xipahba̱' ric'ux chi ma' xsoljic ta chic chiri̱j eh re' wili riwi̱' re're': Chi re're' til c'ahchi' rilom wach i Dios re' ma' nquilow ta wach take junleh chic c'acharel.
Je' wo' chic, re' Moyses xich'ica̱' wo' chic ric'ux chiri̱j i Dios naxiban i pe̱t pech rinimjic wach i nink'i̱j Pa̱scuwa ribihnal. Re're' chi ch'iclic ric'ux chiri̱j i Dios chi naric'uluric i k'oro̱j reh, xitak'a̱' ricansjic i jenaj me̱' eh chiri̱j chic ru' xitak'a̱' riquihrjic riquiq'ue̱l me̱' re're' chiwach i ju'jun ritz'ahpil quipa̱t take ra̱' ri'sil cho ma' Israhel. Je' re' xiban reh chi re' raj tz'e' wa̱ch i Dios tak'amaj cho ru'um chi quicansjic take pe̱t cac'u̱n aj Eji̱pto ma' eta ricansaj jeno' queh take quiha'lac'u̱n ra̱' ri'sil cho ma' Israhel je' ru̱c' wilic china̱ ritz'ahpil quipa̱t i riquiq'ue̱l take cansamaj me̱'.
Je' wo', re' take kich ra̱' ri'sil cho ma' Israhel xquich'ica̱' cho quic'ux chiri̱j i Dios naxi'iq'uic chipam rinimal ha' re' “Ma' laj Cak Wach Ha'” ribihnal. Ru'um re're', xa ma' c'axic ta iq'uic xca'n je chipam, xa je' na nchel pan chiki̱j laj be̱h xi'iq'uic je wi̱'. Raj take aj Eji̱pto re' xi'o̱j chi quichoporic take kich ra̱' ri'sil cho ma' Israhel, ma' xi'iq'uic ta je chi juntar, jihk'ic la' chic xquic'ul naxok'taj wo' chic cho ri̱b ma' laj ha' re're'.
Je' wo' chic, re' take kich ra̱' ri'sil cho ma' Israhel quich'ica̱' wo' chic quic'ux chiri̱j i Dios naxibehic chiri̱j i tinamit Jericoh ribihnal chiwach wuku̱b k'i̱j. Ru'um aj chi ch'iclic quic'ux chiri̱j i Dios, xc'uluric chi re' tz'ak nsutunic ri̱j i tinamit re're' xtublujic wach ac'al.
Re' chic ar Jericoh xwih'ic wo' jenaj chic c'acharel re' xich'ica̱' wo' ric'ux chiri̱j i Dios, Rahaw ribihnal re' c'oyo̱m laj ixok. Ru'um aj chi xich'ica̱' ric'ux chiri̱j i Dios, re're' xic'ul pan sukquil c'uxlis take aj ju'jun kich ra̱' ri'sil cho ma' Israhel je' ru̱c' xiponic cho sutunel ye'a̱b Jericoh xa pan c'olic.
Je' re' k'uru' xa cu q'uih wo' nak take toco̱m chic c'acharel wilic quik'ormojic chi xquich'ica̱' quic'ux chiri̱j i Dios, xa re' la' ma' eta nak quinmahnic chi rik'ormojic quibiral take ru'. Ayu' aj wilic quibihnal take c'acharel re're': Re' ma' Jeryon, re' ma' Warac, re' ma' Sanson, re' ma' Jepteh, re' ma' Tawiy, re' ma' Samwel ch'i̱l wo' take rich aj k'orol riC'uhbal i Dios.
Re' take xnik'or lok quibihnal wili ch'i̱l wo' take toco̱m chic c'acharel, xca'n wo' rehreh wach bano̱j ru'um chi xquich'ica̱' wo' quic'ux chiri̱j i Dios. Re' aj wili quibiral chiri̱j chaj bih xca'n: Wilic take ma' xquik'eb ta k'ak'anic cu̱c' take nimak tak tinamit. Wilic wo' take xik'atbic cho k'oric chi coric. Wilic wo' take xi'ehtric ric'ulmujic chaj bih k'oro̱j cho ribiral queh ru'um i Dios eh wilic wo' take xquitz'ap richi̱' take cakcoj chi ma' xic'uxuric ta.
Je' wo' chic, wilic wo' take ma' xic'ahtic ta naxicojoric chipam i k'a̱k' re' ma' hab ta wach noquic ru̱c' ritz'a'quilal. Wilic wo' take xico'ljic chiwach i quimic ru̱c' k'as laj ch'ihch'. Wilic wo' take xquich'ica̱' quic'ux chiri̱j i Dios naxquic'raj chi ma' cow ta chic quic'ux. Ru'um reh rich'iquinjic quic'ux xca'n, re' take re' xquic'ul wo' quicowil eh ru̱c' quicowil re're', xiponic wo' nimak tak aj k'ak'anel re' ma'xta bih xquiyohlej, xca'n la' resmejic je toco̱m chic tinamit quichalic chi k'ak'anic pan quitinami̱t.
Je' wo' chic, wilic take ixok xquich'ica̱' quic'ux chiri̱j i Dios eh ru'um re' xquilow wach pan quic'acharic chi re' take quiha'lac'u̱n camnak nak chic take je, xic'acharic wo' chic rica'pech. To̱b ta wo' wilic take je' re' xquic'ul cho, wilic wo' take c'acharel xiquimic je chi c'ahchi' quic'ulum ti'c'axic. To̱b ta xye'eric wo' nak queh chi enquico'lej qui̱b chiwach i ti'c'axic wi xquimay quiniminic, re' take c'acharel re're' ma' xca̱j ta chi hab wach xco'lonic queh. Chi je' re' k'uru' xquik'ahsaj qui̱b pan quimic eh re' wili riwi̱' chi je' re' xca'n: Chi re' take re' queht'alim chi to̱b ta quiquimok je nariye'eric queh chi nacuctic wo' chic cho chi quixilac take camnak eh nariye'eric wo' queh chi re' quic'acharic k'e̱' wo' chic holonquilal naribanam nacuctok wo' chic cho.
Je' wo' chic quich'i̱l take c'acharel xicansjic re're', wilic wo' take xquic'ul nimak tak tz'ujuric, xitz'uhumjic wo'. Wilic wo' take xitz'aparic pan che̱' eh ar xibac'aric chi c'aham ch'ihch'.
Chi quixilac take xicansjic re're', wilic wo' chic take xicansjic chi abaj. Wilic take xicansjic ru̱c' k'as laj ch'ihch' naxyoc'oric wo' quiyejal. Wilic wo' take xicansjic ru̱c' c'ul k'as ju' ch'ihch'. Tz'a̱b ru' chi quixilac take ma' xicansjic ta, wilic take xicahnic chi ma'xta quipa̱t ru'um reh quiniminic eh chi je' re' xca'n xa qui'o̱j quichalic chic chi ma' xa jenaj ta chic quiye'a̱b. Je' wo', wilic take xicahnic chi ma'xta chic nech' ok quiso' eh xa ri̱j me̱' chic ch'i̱l i ri̱j chi̱wa nquicoj chiqui̱j chi jelow-bal quiso'. Ru'um aj reh quiniminic, re' take re' til wo' xca'n chi xa niba̱' chic take chi junpech, xa ti' chic quic'ux eh xa ixowomaj wo' chic quiwach.
Je' wo' chic ru'um chi xicahnic chi ma'xta chic quipa̱t, q'uihal queh ar chic pan tak chik yu̱k' xiwih'ic chi xa behic nca'n, chi xa ar wo' xiwiric pan tak q'uiche̱' on pan tak pa̱t abaj on rehquen tak uhl. Re' riwi̱' quic'acharic take c'acharel wili k'e̱' wo' chic nim wach rilok'il eh chi je' re' riwi̱' quic'acharic, ma' xic'ul ta chi queh take aj ixowonel chi re' take aj niminel re're' naquic'acharic wo' chic cok chi quixilac.
Je' re' ajic, re' chic chi'nchel take aj najtir k'i̱j xnik'or lok ribiral aweh tak k'e̱' holonquil quibiral rik'or i Dios chiqui̱j ru'um reh rich'iquinjic quic'ux xca'n chiri̱j. Re' cok ru' to̱b ta je' re' riban, cu ma' jeno' queh quic'ulum take cuse'sbal re' k'oro̱j cahnok ru'um chi nariyeb cho.
Re' riwi̱' chi ma' ja' nc'uluric ta re're', re' wili: Chi re' Dios xojricapaj i hoj aj niminel reh Jesus naxitik'a̱' cho wach chi cu wilic take k'e̱' wo' chic ato̱b laj cuse'sbal wilic cho chi riye'eric eh ru'um re' namanlajok wach quiye'eric, re' take cuse'sbal re're' ma' xa re' ta chic take aj najtir k'i̱j naquic'uluj reh je' la' wo' i hoj nakac'ulum wo' keh quich'i̱l take ru'.
Re' Dios riyew k'ab chi nkac'ul ti'c'axic chi k'ilbal kehAr pan taxa̱j yohbal wach q'uihal take aj niminel je' ru̱c' xquich'ica̱' quic'ux chiri̱j i Dios c'ahchi' quisutem cho ki̱j chi kilmijic chiri̱j nic' wach rich'iquinjic kac'ux nka'n. Ru'um chi je' re', ka'n tak keh je' ricab riban jeno' aj ajamanel reh chi suk ajamanic naribanam, resaj lok riso' re' n-ahlsanic reh chi ajamanic eh ritik ju' rojic cu rehtal ponok riwach re' nariponic wi̱'. Je' wo' re' i hoj katik tak ju' kaniminic chi ma'xta cho pan ka̱mna xa pa' jaric nbanic keh chi kojmahcanic eh kojripit chi nakatikim ju' kaniminic.
Je' wo' chic, je' ricab i aj ajamanel nok xa ar chic wilic je rilbal re' nariponic wi̱' chi ajamanic, je' wo' re' hoj katik tak ju' ricojoric rehtal chaj bih xiban i Jesus. Re're' xich'ica̱' ric'ux chi manlic chiri̱j i Dios eh je' re' xiban reh chi re' hoj nakac'amam tz'eht reh rino'jbal ru'. Je' wo', to̱b ta re' Jesus xiq'uic pan q'uixbilal laj quimic je' ricab quimic nquic'ul take c'acharel nim wach quimahc, re're' ma' xyo'jic ta chiwach i q'uixbilal re're', xiyew la' ri̱b chi quimic chi reht'alim chi cu chiwach johtok wilic je jenaj rinimal sukquil c'uxlis nariye'eric reh. Je' wo' chic je' ricab nanye'eric rilok'il jeno' c'acharel chi nantz'uhkic cok pa risec'a̱j jeno' k'atal k'oric, re' Jesus xye'eric wo' rilok'il chi narik'atam k'oric rich'i̱l i Dios.
Je' aj re' k'uru' reh chi ma' eta nyoj ac'ux tak eh chi ma' eta wo' nacana̱' tak rich'iquinjic ac'ux tak chiri̱j i Dios ru'um i ti'c'axic wilca̱t tak wi̱', nipahkaj aweh tak chi chayew ac'ux tak chi ricapewjic ri̱j i xiban i Jesus chi je' wili: Re're' xicuy ransil i k'etoj wachi̱s xca'n take c'acharel c'ahbil quino'jbal.
Re' aj wili nipahkaj aweh tak chi chak'ihtaj awi̱b tak chiwach i mahc nca'n take c'acharel. Coric, ru'um reh ribanaric i no'jbal re're', re' hat-tak ticahnic tak pan yohbalil chi eticansjic tak cu'um take awich c'acharel, xa re' la' ru' cu yu'na chi k'i̱j ja' jeno' aweh tak ric'ulum chic quimic re're'.
Chi wilca̱t tak chipam i ti'c'axic re're' nipahkaj wo' aweh tak chi ma' niq'uic pan ac'ux tak i xik'or cho queh rac'u̱n najtir k'i̱j i k'atal k'oric ma' Salomon. Re' k'oric re're', re' tz'ihmbimaj cahnok pan Lok' laj Hu̱j wilic wi̱' i riC'uhbal i Dios re' wo' re' nk'ormojic aweh tak yu'na ru'um i Dios ru'um nok wilca̱t tak chic chi rac'u̱n rixk'u̱n. Je' aj wili rik'or i tz'ihmbimaj cahnok re're':“Hat-tak wac'u̱n wixk'u̱n, ma' riban ta chi ma' enayew tak rilok'il i k'ilo̱j riyew aweh tak i Ajabe̱s Dios.Ma' riban wo' quib ac'ux wi tirik'il chi cow,
maj re're' rik'il wo' take hab wach ti' ric'raj takeeh riyew wo' quiti'c'axic chi cojbal quino'jbal take ric'ul chi rac'u̱n rixk'u̱n, nqui rik'or i tz'ihmbimaj re're'.
Je' re' nok re' ti'c'axic nchalic chana̱ tak, chacuy tak ru'um nok ak'ilbal tak nok ye'o̱j ru'um i Dios. Nok re' Dios riyew k'ab chi nac'ul tak i ti'c'axic, re're' xa c'uhtbal chi reh hat-tak chic rac'u̱n rixk'u̱n. Nik'or chi je' re' maj ma' jeno' ac'un ixk'un ma' ta nak ric'ul ti'c'axic chi rik'ilbal ru'um i raja̱w.
Raj wi ma' ta nak riyew k'ab i Dios chi nac'ul tak ti'c'axic chi k'ilbal aweh tak, xa c'ahchi' wo' nak ric'uhtam lok chi re' hat-tak ma' re' ta hat-tak manlic rac'u̱n rixk'u̱n. Je' re' nik'or maj chi'nchel take rac'u̱n rixk'u̱n i Dios ricana̱' chi nchalic quiti'c'axic chi quik'ilbal.
Ayu' wach ac'al je' wo' re' xkac'ul i hoj nok cu hoj pe nak cuc'tak, nkac'ul nak katz'uhumjic cu̱c' katu̱t kaja̱w, maje'? Nok re' take re' kojquitz'uhumej, re' hoj kojbirinic wo' k'oric chi quiwach. Wi je' re' xka'n chi quiwach ru', re' ta na chic chiwach i Dios re' wilic johtok pan taxa̱j ma' ekojbirinic k'oric chiwach nariyew k'ab chi nchalic i ti'c'axic chi kana̱? Wi xka'n chi je' re' nakac'acharic wo' chi holohic.
Je' re' nik'or maj ru̱c' i Dios nc'uluric je' ricab nc'uluric cu̱c' take tutbe̱s ajabe̱s chi nok ja' quiwinakbic ta take quiha'lac'u̱n cu nquiyew pe chi tz'uhu̱m nanquilow chi curman quitz'uhumjic chi corsbal wach quino'jbal. Je' wo' re' riban i Dios ku̱c', re're' riyeb cho k'ab chi nchalic ti'c'axic chi kana̱ chi to'bal keh pan kaniminic reh chi re' hoj enka'n je' ricab riwi̱' ru' chi xa re' i rajmajic wach i holonquilal i ra̱j.
Coric wo' chi chipam i junc'am nok c'ahchi' kac'ulum i ti'c'axic riban ma' suk ta keh, nti'bic kac'ux xa re' la' nok iq'uinak chic lok i ti'c'axic, re' Dios riban chi kojwih'ic wo' chic pan suk laj c'acharic wi la' xkacana̱' chi encorsjic wach i kano'jbal.
Re' riwi̱' c'acharic naca'nam take aj niminelRe' hin nipahkaj aweh tak chi je' ricab nc'uluric ru̱c' i c'acharel chi naric'raj chi ma'xta chic ransil riti'jolal ribakil ru'um i k'uhtic re're' ricowsaj riman ric'ux, je' aj wo' re' cha'n hat-tak pan animinic tak.
Chiri̱j i wili nipahkaj wo' aweh tak chi chayew ac'ux tak chi cow chi na̱c'acharic tak pan sukquil c'uxlis cu̱c' take chi'nchel awich c'acharel tak. Re' hin nipahkaj wo' aweh tak chi ma' nwih'ic jeno' mahc pan ac'acharic tak maj wi ma' je' re' ac'acharic tak, ma'xta wo' awih'ic tak chiwach i Dios chi na̱wilom tak wach.
Je' wo' nipahkaj aweh tak chi ma' jeno' ok aweh tak encahnic chi ma' eta ric'ul i rato'bil i Dios. Je' wo' ma' nuctic chaxilac tak jeno' c'acharel c'ahbil rino'jbal re' eriyoj quicapew-bal take awich aj niminel tak je' ricab nc'uluric ru̱c' i amche' nok q'uihinak chic i ra̱' riban chi nk'ahic quiti'jolal take c'acharel ru'um i ya'bilal ricoj.
Je' wo' chic ma' nwih'ic jeno' aweh tak ericut ri̱b pan yibel wach no'jbal, on ma' ta jeno' aweh tak eriyew pa ro̱k i lok'il riyew reh Dios je' ricab xc'uluric cho najtir k'i̱j ru̱c' i Esawuh re' xa ru̱c' ti junwa̱' chi c'uxbal xijal wach ru̱c' richa̱k' i rilok'il wilic chi pe̱t nak ac'unbe̱s chiwach i raja̱w.
Re' hat-tak aweht'alim tak chic chaj bih xic'ul i Esawuh naxiban chi je' re', maje'? Re're' xa̱j nak chi re' take cuse'sbal k'oro̱j cho ru'um i ajabe̱s chi naripahkaljic china̱ ru'um chi pe̱t ac'unbe̱s xa re' la' ru' re' raja̱w ma'xta chic bih xiban chi ripahkaljic reh Dios chi eriyew cho take cuse'sbal china̱, to̱b ta re' Esawuh xa ok'ic nak chic riban chiwach chi pahkanic. Re' riwi̱' chi je' re' xiban i raja̱w i Esawuh re' chi ma'xta chic bih xa̱j chi enjahlic wo' chic wach i pahkanic bano̱j chic lok china̱ i jenaj chic ac'unbe̱s.
Ma' ncahnic ribirmijic i k'oric riban i DiosRe' riwi̱' kawih'ic chiwach i Dios ma' je' ta ricab riwi̱' quiwih'ic cho take kama̱m kati't ar nah yu̱k' Sinayih ribihnal nok re' Dios xic'uhtaj ri̱b queh. Ar re' Dios xipahkaj queh chi ma' eta qui'oquic cok cu chiwach i yu̱k' re're', xa cu naht la' so' xicahnic lok ru̱c'. Chaj bih xquilow naxiwih'ic cho ar? Re' take re' xquilow chi xa ntenic chic i xak k'a̱k' china̱ i yu̱k' re're'. Xquilow wo' chi re' yu̱k' re're' sutumaj ri̱j ru̱c' rinimal k'ekom eh je' wo' chi xa ntelenenic chic i jenaj cow laj te̱w china̱ i yu̱k' re're'.
Je' wo' chic, re' take re' xquibiraj rik'orbal i su̱b je' wo' xquibiraj rik'orbal i Dios xa re' la' ru' naxquibiraj rik'orbal i Dios, cow xquipahkaj quicuyuric chi narimayam k'oric cu̱c'.
Je' re' xca'n ru'um chi ma' nquicuy ta nak chic i yo'jic naxquibiraj take k'oric xiban i Dios chi je' wili:“Wi hab wach jeno' aweh tak npah'ic chiwach i yu̱k' chi ma' k'oro̱j ta reh, naricansjic chi abaj on chi tz'ob-bal. Je' wo' re' enc'uluric ru̱c' jeno' chicop wi xc'ulic wo' pah'ok ayu', nqui xik'or i Dios.
Ma' xa re' ta take kama̱m kati't yohbal wach naxiyo'jic ru̱c' chaj bih xquilow cho, je' la' wo' i Moyses xa nquirquitic chic xik'or chi rinimal laj yo'jic wo' xoquic ru̱c' ru'.
Je' aj re' xc'uluric cho cu̱c' take aj najtir k'i̱j re're', ra̱j la' awu̱c' hat-tak yu'na re' chic i wili xc'uluric: Chipam i katinami̱t Jerusalen re' wilic chiwach i yu̱k' Siyon ribihnal, xye'eric keh hoj ra̱' ri'sil cho ma' Israhel chi nakalok'em wach i Dios c'achlic chi junelic. Je' ricab naxye'eric keh re're', je' wo' re' hat-tak aj niminel xye'eric wo' aweh tak chi na̱lok'em tak wach i Dios wilic cho ar pan taxa̱j, chi hat-tak ihch'ilimaj cu'um take riq'uihal raj tz'e' wa̱ch.
Ma' xa cu'um ta take re' na̱wihch'iljic tak, je' la' wo' cu'um take awich aj niminel tak re' xye'eric chic quilok'il ar pan taxa̱j je' ricab i lok'il ye'o̱j reh pe̱t ac'unbe̱s. Re' take aj niminel re're' xye'eric wo' queh chi ar pan taxa̱j wilic chic i quibihnal je' ricab ntz'ihmjic ribihnal jeno' c'acharel chiwach jenaj hu̱j. Je' wo' re' hat-tak na'n tak i lok'onic chi hat-tak ihch'ilimaj cu'um take aj niminel xic'acharic cho chi coric wach quino'jbal eh chiri̱j chi camnak chic je take, ar ru̱c' i Dios xmanlajic wach chi re' take re' ma' jaruj ta chic naquiquimic. Chiwach aj i Dios re' nk'atbic k'oric chi quina̱ chi'nchel c'acharel ar wilca̱t hat-tak.
Je' wo' wilca̱t tak chiwach i Jesus re' nbanic chi xo̱j elok wach i ac' tik'inic xiban i Dios chiki̱j chi'nchel i hoj c'acharel. Je' re' xiban i Jesus ru̱c' riquimic re' ma' je' ta ricab i quimic xic'ul i Awel. Je' re' nik'or maj nk'ormojic chi naxcansjic cho i Awel, re' Dios xa̱j chi xchalic ti'c'axic china̱ i hab wach xcansanic reh xa re' la' yu'na ru̱c' riquimic i Jesus re' Dios xa̱j chi k'e̱' wo' chic chak'wachquil laj cuse'sbal xchalic chi kana̱ chi'nchel i hoj c'acharel.
Je' re' nok ru'um chi re' Dios k'e̱' wo' chic chak'wachquil ricuse'sbal xiyew cho chi kana̱, chacoj tak rehtal i wili: Ma̱cana̱' tak ribirmijic rik'orbal. Je' re' nik'or maj wi re' take kama̱m kati't ma'xta quico'ljic chiwach i ti'c'axic xye'eric chi quina̱ ru'um chi ma'xta chic nquinimej i xik'or i Dios nah yu̱k' Sinayih, ra̱j rik'orom chi k'e̱' wo' chic yohbalil wilco̱j wi̱' wi re' hoj enkacana̱' rinimjic rik'orbal i Jesus re' wilic chic tok ar pan taxa̱j.
Nik'or wo' chi je' re' ru'um i wili: Naxk'oric wo' cho i Dios ar china̱ i yu̱k' Sinayih, xiban chi re' ricowil rik'orbal xic'uyu'saj pa̱m i yu̱k' re're', ra̱j yu'na nabanjok wo' i c'uyu'sunic toco̱m chic riwi̱' naric'uluric. Je' re' nik'or maj re' Dios xik'or wo' cahnok i wili:“Junpech chic nanibanam chi re' ac'al naric'uyu'jic wo' chic, re' cok ru' ma' xa re' ta chic i wach ac'al naric'uyu'jic ch'i̱l la' chic i taxa̱j naric'uyu'jic, nqui xik'or cahnok.
Re' k'oric wili: “Junpech chic”, ra̱j rik'orom chi re' Dios c'ahchi' riyeb rehtal chi nachiban re're', xa chic re' take tik'imaj chi ma' eta quic'uyu'sjic naquicahnic, raj tik'imaj chi naquic'uyu'sjic ma'xta chic ric'uhtunic quiwach.
Ru'um aj re' katioxej johtok reh kAja̱w Dios chi re're' xiban chi wilic chi kak'atal k'oric i jenaj re' ma' jaruj ta c'uhlel wach ricamaj. Je' wo' ka'n tak ribanaric take bano̱j re' nponic chiwach i Dios, kalok'ej tak wach eh kayohbalej wo' tak wach.
Wilic ok wo' pan ac'ux tak chi re' Dios re' nkalok'ej wach, til riyew ti'c'axic chi quina̱ take aj mahc je' ricab i ti'c'axic ric'am cho i k'a̱k' re' ric'at chi'nchel xa pa' bih ncojoric cok chipam.
Re' take holohic laj no'jbal ra̱j banaricChatik tak ju' ric'uhtjic i c'axoj i̱b queh take toco̱m awich aj niminel tak.
Je' wo' til ma̱cana̱' tak ribanaric ato'bil queh take c'acharel re' quichalic chi naht eh nca̱j quiye'a̱b reh quiwarbal. Til nik'or aweh tak chi je' re' maj najtir k'i̱j wilic take c'acharel naxquiyew quiwarbal take c'acharel ma' xquicoj ta rehtal chi raj tz'e' wa̱ch po' i Dios take xquic'ul pan quipa̱t.
Je' wo' c'olok pan ac'ux tak quitobjic take c'acharel re' tz'apalque̱b take pan che̱' ru'um reh rik'ormojic ribiral riC'uhbal i kAja̱w Jesus. Nic' pa' wach nawa̱j tak chi ti' etic'rinjic tak je' ricab wi ta nak tz'apalca̱t tak pan che̱' quich'i̱l, je' wo' re' ti'quilal chawic'raj tak take ru'. Je' wo' re' cha'n tak chi quitobjic take toco̱m chic c'acharel re' nquic'ul ti'c'axic maj nic' ok pa' chic, re' chic hat-tak etiq'uic tak pan jeno' c'axquilal re' enye'eric wo' wi̱' chi ti' ati'jolal abakil tak.
Je' wo' chic niban aweh tak i tak'anic wili: Chi'nchel hat-tak re' abanam tak chic caxa̱ra, chayew wo' tak rilok'il acaxarahil tak. Ma̱ch'uwa'rsaj wach acaxa̱ra tak ru̱c' ribanaric c'oyomal. Je' re' tak'anic niban maj nachich'uk k'oric i Dios, naribanam chi narichalic i ti'c'axic chi quina̱ take c'acharel re' nquich'uwa'rej wach i quicaxarahil eh je' wo' chi quina̱ take nca'n i c'oyomal.
Re' chic chiri̱j take bihomal, niban i tak'anic wili chi ma' riban njik'jitic awa̱mna tak chi ric'axaric wach ru', ch'ihcok la' ac'ux tak ru̱c' nic' nimal wilic aweh tak re' riyeb wo' cho aweh tak i Dios. Je' re' pahkanic niban aweh tak maj re' Dios je' wo' wili rik'orom cho:“Ma' jaruj eriban chi re' hin naca̱t nicana̱b chi ma' eta chic tinito'bej tak,ma' wo' chi naca̱t nicana̱b chawutquel, nqui rik'orom cho.
Ru̱c' re're' ewo' riban chi ch'iclic kac'ux enkak'or je' ricab i k'oro̱j cho ru'um i k'atal k'oric ma' Tawiy naxik'or cho chi je' wili:“Re' Ajabe̱s Dios re're' aj to'bonel wi̱n eh ru'um aj wo' re'xa ma'xta so' bih quinyo'jic wi̱' ru'um nok ma' eta riban chi jeno' c'acharel npitbic wi̱nchi enic'ul ricuse'sbal i Dios, nqui xik'or cho.
Chiri̱j re're', re' chic i wili i tak'anic nwa̱j niyeb aweh tak chiqui̱j take aj c'amol abe̱h tak chipam i niminic, re' xicamanic chaxilac tak chi aj c'uhtunel reh riC'uhbal i Dios nok chi cu c'achalque̱b nak cho: Naquic'olok cho pan ac'ux tak, chacoj tak rehtal nic' wach i no'jbal xca'n cho ru' eh chatijej wo' tak aweh cu̱c' chiri̱j nic' wach i niminic xca'n chiri̱j i Jesus re' Pahbamaj chi K'atal K'oric.
Re' take re' je' re' xca'n maj re' riwi̱' i Jesus re' Pahbamaj chi K'atal K'oric ma' jaruj ta njahlic wach. Re're' xa riwi̱' wo' cho najtir k'i̱j, je' wo' re' riwi̱' chiwach i rik'ijil wilco̱j wi̱' yu'na eh xa je' wo' re' narojic tok wi̱' chi junelic k'i̱j sakom.
Je' re' nok ru'um chi je' re' riwi̱' i Jesus, ma̱cana̱' tak chi enjot'oric acapew-bal tak ru̱c' take toco̱m chic tijbal re' ma' xkayew ta aweh chi nabjic. Re' la' hat-tak chayew ac'ux tak chi ricowsjic acapew-bal tak re' cok ru' wilic ok pan awa̱mna tak i c'axoj i̱b ye'o̱j ru'um i Dios. Je' re' nik'or maj ma' ru̱c' ta nchel i tak'anic chiri̱j take c'uxbal ra̱j c'uxuric, on ma' ra̱j ta ric'uxuric naricowjic acapew-bal tak, to̱b ta wilic take je' re' nquik'or. Raj nchel i hin nik'or aweh tak chi re' take tak'anic re're' xa ma'xta wo' bih ricamanej queh take quic'ambic na̱.
Je' re' nik'or maj re' take cuse'sbal ye'o̱j ru'um i Dios ru'um reh riquimic i Jesus, xa re' wach i hoj aj niminel reh Jesus kojc'ulbic reh eh ma' ye'o̱j ta queh take ma' ra̱' ri'sil cho ma' Israhel je' ru̱c' cu chiwach kak'ijil yu'na nquik'ahsaj jeno' chicop chi si̱ ar chipam i Lok' laj Pa̱t re' nlok'onjic wi̱' wach i Dios.
Cu̱c' take re' nc'uluric je' ricab xc'uluric ru̱c' i Nahsil C'amol quiBe̱h take aj k'ahsem si̱ chiwach i Dios chi ma' xye'eric ta k'ab reh chi xic'ux i ritibquilal i chicop c'amoj cho chiwach i Dios chi si̱. Re're' xa re' wach riquiq'ue̱l i chicop xye'eric k'ab reh chi ric'amaric cok cu chipam ricab k'at reh Lok' laj Pa̱t re' nlok'onjic wi̱' wach i Dios ra̱j la' riti'jolal i chicop resaj lok cu chiri̱j i lok' laj pa̱t re're' chi ric'ataric lok ar.
Je' re' nok je' ricab chi cu ar lok chiri̱j i lok' laj pa̱t re're' nesmejic lok i riti'jolal i chicop ye'o̱j chi si̱, curman wo' cho chi re' Jesus ar lok chiri̱j i tinamit Jerusalen xichihcaj i riquiq'ue̱l naxquimic chi ribanaric chi hoj chic ritinami̱t i Dios.
Re' hoj k'uru', xa je' ta nak c'ahchi' kelic lok ch'i̱l i Jesus je' ricab naxelic lok chipam i tinamit Jerusalen chi nariquimic lok ar, kihch'ilej ta wo' nak chi tikilco̱j chi ricuyuric i ti'c'axic je' ricab xc'uluric ru̱c' ru' naxic'ul rinimal i ti'c'axic.
Jenaj chic k'oric enik'or aweh tak wili: Ru̱c' rito'bal i Jesus chi xa je' ta nak chiwach aj k'ahsem si̱ c'ahchi' kak'ahsam cok i kasi̱ chiwach i Dios, eli̱c kayew tak rinimal rilok'il i Dios. Ru̱c' take k'oric qui'elic cho pan kachi̱', kak'or tak ribiral chi re're' i Ajabe̱s china̱ chi'nchel.
Je' wo' chic, xa je' ta nak ricab jenaj si̱ c'ahchi' kak'ahsam chiwach i Dios, ka'n tak re' nponic chiwach wili: Xa wilic ok wo' pan kac'ux quitobjic take junleh chic c'acharel re' c'axic ti nca'n pan quic'acharic, on re' nca̱j awato'bil tak.
Chiri̱j chic lok i k'oric re're', re' wili jenaj chic tak'anic nwa̱j wo' nibanam aweh tak: Tibirinok tak k'oric chi quiwach take aj c'amol be̱h chipam animinic tak eh tiniminok wo' tak chi quiwach. Je' re' cha'n tak maj pan jenaj k'i̱j re' take re' naquiwih'ic chiwach i Dios re' narilmijic wi̱' wi xquinimej on ma' xquinimej ta i camanic ye'o̱j queh. Ru'um aj re' til chac'am tak na̱ i tak'anic niban je aweh tak reh chi je' re' naquicamanic wo' chi suk quic'ux eh ma' re' ta nchel ru̱c' i riti'quil quic'ux naquicamanic chaxilac tak ru'um nok re' no'jbal chi xa ch'i'c awi̱j tak xa ma'xta bih ericamanej aweh tak.
Chi je' re' k'uru' ru̱c' i tak'anic re're', nipahkaj wo' aweh tak chi chacuy cha'n ati̱j tak chiwi̱j. Re' wili riwi̱' chi niban je aweh tak i pahkanic re're': Wilic take c'acharel c'ahchi' quicojom nimahc chiwach i Dios ru'um reh c'uhtunic niban, xa re' la' hin ch'iclic nic'ux chi chiwach i Dios xa coric wo' wach c'ahchi'qui̱n eh xa je' wo' re' nwa̱j nitikim ju' ribanaric.
Nacha'n ati̱j tak chiki̱j i hoj, til nipahkaj wo' chic aweh tak i ato'bil chi til cow tipahkanok tak chiwi̱j i hin chi c'ahchi' abanam ati̱j tak chi re' Dios chiyew ta nak cho wi̱n chi xa chi jumehk'il equinsoljic wo' chic je' awu̱c' tak.
Re' ritioxjic johtok i Dios chiri̱j camanic riban chiqui̱j take aj niminelRe' chic nwa̱j nik'orom aweh tak chi re' wili i ti̱j niban chawi̱j tak:«K-Aja̱w Dios, re' hat, hat tiye'bic reh sukquil kac'ux. Re' wo' hat xatbanic chi re' kAja̱w Jesus re' je' na ricab jeno' aj cha'jem me̱' nok wilic, xuctic wo' chic cho chi quixilac take camnak. Ru̱c' re're' xa'n wo' chi ru'um reh riquiq'ue̱l xichihcaj i Jesus naxquimic, re' ac' laj tik'inic xa'n chiki̱j i hoj xcahnic chi pa'lic wach chi junelic k'i̱j sakom, nqui i ti̱j niban.Je' wo' chic naniban i ti̱j re're', nipahkaj wo' reh Dios chawi̱j tak
chi re' ta nak i Jesus re' Pahbamaj chi K'atal K'oric to'bonok aweh tak chi ribanaric take bano̱j quiponic chiwach i Dios eh chi re're' banok chi tikilca̱t ok tak chi ribanaric take bano̱j re're'. Chi cohlsbal wach i niti̱j wili k'uru', nipahkaj chi re' Jesus ye'erok ta nak rinimal rilok'il chi junelic k'i̱j sakom. Til nipahkaj chi je' ta nak re' c'ulurok.
Re' k'oric cohlsbal wach i hu̱j wiliWas tak nicha̱k' aj nimimel, xa ma' q'uih ta wo' ti chi k'oric xnitz'ihmbaj je chipam i hu̱j wili. Ru'um aj re' nipahkaj ato'bil aweh tak chi chacuy wo' tak ti ribirmijic take k'oric k'oro̱j je chipam.
Nwa̱j wo' chi na̱na'bem tak chi re' kacha̱k' Timote̱yo xelic chic cho pan che̱' re' tz'aplic nak wi̱' ru'um reh riniminic. Wi ta nak xa loq'uil ti wilic cho ayu', til wich'i̱l nak ti equino̱j awu̱c' tak chi awiliric tak.
Jenaj chic k'oric. Chayew tak risukquil quic'ux take c'amol abe̱h tak ar ch'i̱l wo' take toco̱m chic aj niminel. Re' take aj niminel xichalic chipam i riyuk'ul Ita̱lya nquitak'a̱' je risukquil ac'ux tak.
Pan cohlsbal aj wach nik'orbal nipahkaj reh Dios chi re' ta nak re' to'bonok aweh tak chi junelic. Re' aj take wili nik'orbal je awu̱c' tak.
Re' lok' laj hu̱j xitz'ihmbaj iMa' SanRe' ma' San ric'alenej take je aj niminel wilque̱b ponok xa haj tinamitRe' hin ma' San re' nibihnej wo' chi Jaco̱wo, re' hin c'ahchi' nitz'ihminic je reh hu̱j wili. Re' hin, hin raj camanom i Dios eh je' wo' hin raj camanom i Ajabe̱s Jesus re' Pahbamaj chi K'atal K'oric. Ru̱c' i hu̱j wili re' hin c'ahchi' ca̱t tak nic'alenem je i hat-tak cablaj ch'uk chi tinamit je' ru̱c' ra̱' ri'sil cho ma' Israhel re' apuhcam awi̱b tak xa haj ye'a̱b wilca̱t tak ponok wi̱'.
Ma' nkajic quic'ux take aj niminel ru'um take ti'c'axicWas tak nicha̱k' aj niminel, sukbok ac'ux tak nanac'ul tak rehreh wach ti'c'axic re' riyew k'ab i Dios chi enchalic chana̱ tak ilbal reh nic' wach wilic animinic tak chiwach.
Je' re' cha'n tak maj re' hat-tak aweht'alim tak chi re' richalic i ti'c'axic chana̱ tak ncamanic xa ilbal reh nic' wach wilic animinic tak eh re're' riban wo' chi encowjic acapew-bal tak reh chi je' re' enatik tak ju' rich'iquinjic ac'ux tak chi manlic.
Ru'um aj re' wi xchalic i ti'c'axic chana̱ tak chacuy tak ransil eh chacana̱' tak chi camanel ok aweh tak chi enmanlajic wach rich'iquinjic ac'ux tak chi manlic reh chi je' re' nok manlic chic wach ricowil acapew-bal tak chac'uhtaj wo' tak lok chi re' wo' take no'jbal ra̱j i Dios c'ahchi'ca̱t tak ribanaric. Ru̱c' re're' k'uru' ewo' nc'utunic lok awu̱c' tak chi manlic chic awach tak ru̱c' i c'acharic ra̱j i Dios chi na̱banam tak.
Je' re' cha'n tak nanchalic i ti'c'axic chana̱ tak ra̱j la' wi wilic jeno' aweh tak re' ma' rirak ta chiri̱j chaj bih elic naribanam chipam jeno' c'axquilal, chipahkaj la' rino'jbal reh i Dios maj re're' til wo' nariyeb cho ru̱c' chi'nchel ric'ux eh ma' eta ripit cho chaj bih pahkanic c'ahchi' ribanjic chiwach.
Re' cok ru' re' c'acharel re' naribanam i pahkanic til curman chi ch'iclic ok ric'ux chi coric chiri̱j i Dios chi ma' ok xa qui̱b wach ric'ux. Je' re' nik'or maj re' c'acharel re' qui̱b wach ricapew-bal no̱j riban chi re' ricapew-bal xa je' na ricab ribohl i ha' xa haj ye'a̱b nc'amaric je ru'um i te̱w.
Je' re' k'uru' xa hab wach qui̱b wach ricapew-bal chi pahkanic, ma' ricapaj chi naric'ulum haj wilic i pahkanic c'ahchi' ribanam johtok reh i Dios.
Je' re' nik'or maj re' c'acharel re' qui̱b wach ricapew-bal, re're' ma' ch'iclic ta ric'ux chiri̱j i Dios eh ma' ch'iclic ta wo' ric'ux chiri̱j take pa' bih jaric riban.
Re' Dios xa jenaj wach quilmijic take aj niminel riban choRe' kich aj niminel re' c'axic ti riban pan niba'il china̱ ac'al wili, til sukbok ric'ux to̱b ta je' ti re' riwi̱' maj chiwach i Dios re're' k'e̱' wo' chic rilok'il.
Je' wo' re' kich aj niminel re' wilic ribihomal, sukbok wo' ric'ux chi ma' ru'um ta ribihomal nilmijic ru'um i Dios chi wilic riwa'ric chiwach maj re' bihomal xa narisahchic wo' wach. Pa ricorquil, re' bihomal xa je' na ricab jeno' ihtz'ub chi xa ru̱c' ti junc'am nsahchic wach riholonquil.
Je' re' k'uru', je' ricab nok re' k'i̱j xa nkopkotic chic cho ritz'a'quil chi quina̱ take q'uiche̱' ricansaj take eh risach wach riholonquil quihtz'ubal, je' wo' re' riwi̱' i sahchic wach naribanam i biho̱m ch'i̱l i ribihomal rirak ru̱c' ricamaj wilic.
Re' no'jbal ra̱j banaric nanchalic i ti'c'axicK'e̱' je ato̱b reh c'acharel wi xa cu ch'iclic wo' ric'ux chiri̱j i Dios na'ic'ok chipam jeno' ti'c'axic. Je' re' nik'or maj wi je' re' xiban re're' naric'ulum chi rico̱ch re' xik'or i Dios chi nariyeb. Re' aj wili xik'or i Dios chi nariyeb:“Hab wach take k'e̱' ti' quinquic'raj, re' hin naniyeb queh chi naquic'acharic chi junelic, nqui xik'or.
Nok re' ti'c'axic nchalic china̱ jeno' aj niminel ilbal reh nic' wach wilic riniminic chiwach i Dios, ma' rik'or chi re' Dios c'ahchi' riyeb cho ti'c'axic re're' reh chi nkajic pan mahc. Ma' nk'ormojic chi je' re' maj re' capewenic re're' c'ahbil eh re' Dios ma'xta so' c'ahbilal pa ricapew-bal. Je' wo' chic, ma̱k'or tak chi je' re' maj re' Dios ma' eta tiripaj tak ru̱c' ti'c'axic reh chi etik'ehbic tak pan c'ahbilal.
Je' re' nik'or maj nok jeno' c'acharel riban i c'ahbilal je' wili nc'uluric ru̱c': Pe̱t, xa pa ric'ux nchalic chi ra̱j ribanam jeno' c'ahbilal. Chiri̱j wili nok ritik'a̱b chic wach pa ricapew-bal chi naribanam i c'ahbilal, cu re' aj chic ru' re're' riyew ric'ux chi ribanaric i c'ahbilal re're'.
Ru̱c' k'oro̱j re're' nkarak chiri̱j chi nic' pa' wach nc'uluric ru̱c' i rasjic ch'i̱l riq'uihic jeno' ha'lac'un je' wo' re' nc'uluric ru̱c' ribanaric i mahc. Je' re' nik'or ru'um i wili: Re' mahc xa pa ric'ux i c'acharel nasjic cho chi pe̱t nok ricoj chic ricapew-bal chi ra̱j ribanaric. Chiri̱j chic ru' nq'uihic wach rotowjic ribanaric i mahc re're' cu rehtal riban ribanaric. Chiri̱j chic re' ru'um reh ribanaric i mahc re're', nchalic i junelic quimic china̱ i c'acharel re're'.
Je' re' k'uru' was tak nicha̱k' aj niminel re' k'e̱' ti' tiwic'raj tak, ma̱cana̱' tak chi enjot'oric acapew-bal tak chiri̱j ricorquilal i wili:
Chi'nchel i ye'o̱j chi si̱ ru'um i kAja̱w Dios ma' re' ta ti'quil c'uxlis ric'am cho, holonquilal la' ric'am cho eh til wo' manlic wach maj ar nchalic ru̱c' i kAja̱w Dios re' xtik'inic reh chi'nchel i nic' pa' nimal quisakomonic cho ar pan taxa̱j. Je' wo' re're' ma' jaruj ta iq'ue̱l wach riwi̱' eh ma'xta bih narijalbic wach.
Je' wo' chic, re're' xa pa ric'ux xa̱j eh xiban chi ru'um reh i Lok' laj Uxlabal xojc'acharic chi hoj chic rac'u̱n rixk'u̱n i Dios ru'um nok re' hoj xkac'ul take ricorquilal k'oric re' xik'or keh. Ru̱c' i xiban re're', re' Dios xiban wo' chi re' kalok'il i hoj re' xojricoj chi hoj pe̱t be̱h chi ritinami̱t, k'e̱' nim wach chi quiwach take chi'nchel i nic' pa' nimal xitik'a̱' ru'.
Je' re' nik'or maj re' josk' laj c'acharel ma' riban ta chic i coric wach no'jbal ra̱j i Dios chi naribanaric.
Je' aj re' k'uru' chak'eb lok chiri̱j ac'ux tak chi'nchel i c'ahbilal ch'i̱l i ma' holohic ta laj no'jbal nca'n ribanaric q'uihal take c'acharel eh ru̱c' ok wo' ch'ublic laj no'jbal cha'n tak ribanaric haj wilic k'oro̱j chipam riC'uhbal i Dios re' k'orel nic' pa' wach xicoj pan awa̱mna tak maj re' ricojoric wach i c'uhbal re're' enbanic chi etico'ljic tak.
Je' re' ajic cha'n tak i k'oro̱j ru'um i c'uhbal re're' eh ma' ok xa re' ribirmijic ena'n tak. Wi xa re' ribirmijic na'n tak eh ma' na'n ta tak ribanaric haj wili rik'or, xa rijot'oric awi̱b i na'n tak.
Ru'um aj re' xa hab wach c'acharel re' ribiraj i c'uhbal eh ma' riban ta wo' ribanaric i k'oro̱j ru'um i c'uhbal re're' nc'uluric ru̱c' je' ricab nc'uluric ru̱c' jeno' c'acharel re' rilow i rilbal pan lemuh. Je' re' nik'or maj re're' to̱b ta rilow chi xa ch'uwa' chic riban i rilbal,
xa rilmijic wo' ti riban eh narisolq'uij ri̱b chi nelic je wach lemuh chi junc'am wo' ti niq'uic pa ric'ux chi xa ch'uwa' chic i wach.
Raj nchel xa hab wach c'acharel re' ma' niq'uic ta pa ric'ux i tak'amaj ru'um i Dios chipam riC'uhbal eh riban ribanaric, re' aj wili nc'uluric ru̱c' ru': Re' c'acharel re're' ma' xa ta re' ricoj rehtal chi coric i k'oro̱j ru'um riC'uhbal i Dios til la' wo' ritik ju' ric'amaric na̱ i c'uhbal re're', re' riban wi̱' tijinic i Dios chi manlic chiri̱j i c'acharic ra̱j chi naribanaric. Ru'um aj chi riban ribanaric re're', re' c'acharel re' ric'am na̱ riC'uhbal i Dios re' nbanic chi enc'acharic chi tehlic ri̱j, nic' q'uihal take bano̱j riban xa cuse'semaj wo' cho ru'um i Dios.
Je' wo' chic, xa hab wach c'acharel re' ricapaj chi manlic aj niminel chiwach i Dios xa re' la' wi ma' riyohbalej ta ju' ra̱k' chi k'oric, xa rijot'oric wo' ri̱b riban. Wi je' re' riban i c'acharel re're', xa ma'xta bih ritik reh i niminic c'ahchi' ribanam chiwach i Dios
maj re' ribano̱j ma' coric ta wach. Re' aj wili take bano̱j nponic chiwach i Dios chi nariban i aj niminel: Tz'iro̱j ok wach rino'jbal chi manlic, ma' ricana̱' chi re' rino'jbal eriban jenaj wach ch'i̱l quino'jbal take aj mahc china̱ eh chito'bej wo' take wilque̱b pan ti'c'axic je' ricab take ha'lac'un ma'xta quitu̱t caja̱w on re' take cahnel ixok chic take.
Xa jenaj wach lok'il ra̱j ye'eric queh take kas kacha̱k'Was tak nicha̱k' aj niminel chic reh lok'omaj wach Ajabe̱s Jesus re' Pahbamaj chi K'atal K'oric, re' hin nipahkaj aweh tak chi chi'nchel take c'acharel xa jenaj ok wach quilok'il chayew tak.
Nipahkaj aweh tak re're' maj pan jeno' moloj i̱b chi rilok'onjic wach i Dios, rehreh wach c'acharel quiponic chaxilac tak. Ar enawilow tak chi enoquic cok chaxilac tak jeno' biho̱m laj c'acharel je' ru̱c' xa nworwotic chic rimutk'a̱b ju' k'ab eh xa ac' chic riso' wilic chiri̱j. Je' wo' chipam i junc'am re're' enawilow wo' tak chi enponic chaxilac tak jeno' niba̱' laj c'acharel xa p'ojp'oj ti wach riso' wilic chiri̱j.
Nanawilow take re're', re' hat-tak xa suk chic enawilow tak i c'acharel re' xa holohic chic ritik'injic ri̱b riban eh je' wili enak'or tak reh:«Titz'u̱k ayu' chipam i holohic laj tz'uka̱b wili, nqui nak enak'or tak reh.Tz'a̱b ru' i niba̱' je' wili enak'or tak reh:«Re' hat tipa̱' pe so' ar on titz'u̱k so' ar wach ac'al, nqui nak enak'or tak reh.
Ma'xta na re̱t i no'jbal na'n tak chi je' re' nanacapaj tak? Ma'xta! Ru̱c' re're', re' hat-tak c'ahchi'ca̱t tak chi ribanaric i ma' holohic ta laj no'jbal wili chi re' jenaj suk nawilow tak eh re' jenaj chic xa ri̱j wach ac'ux nawilow tak. Xa ru̱c' aj i c'ahchi'ca̱t tak re're', c'ahchi' ayeb tak lok chi eht'aljic wi ric'ul chi reh on ma' ric'ul chi reh chi enye'eric riwa'ric jeno' c'acharel eh re're' ma' tare̱t ta chi je' re' na'n tak.
Was tak nicha̱k' aj niminel re' k'e̱' ti' tiwic'raj tak, chabiraj tak i wili: Re' Dios xichih cho chi re' take niba̱' nariye'eric queh i bihomal ye'o̱j ru'um i Lok' laj Uxlabal queh take nquich'ica̱' quic'ux chiri̱j i Jesus. Je' wo', ye'o̱j wo' queh chi re' Jesus nariwih'ic chi K'atal K'oric chi quina̱ je' ricab xk'ormojic cahnok ru'um i Dios chi je' re' naric'uluric cu̱c' take c'acharel je' ru̱c' quic'axbic reh.
Xa re' la' re' hat-tak to̱b ta wo' je' re' xiban i Dios cu̱c' take niba̱' ma' re' ta wo' take re' nayew tak quilok'il re' la' chic take bihomak nayew tak quilok'il. Xa je' wo' nchel re' na'n tak eh ma' nacoj ta na tak rehtal chi je' wo' ru̱c' take re' quibanic chi nwih'ic ti'c'axic chana̱ tak eh pan ehtil tiquic'am tak je chi quiwach take aj ch'ukul k'oric?
On ma' nacoj ta wo' na tak rehtal chi re' wo' ru̱c' queh take bihomak re're' xitz'ujbic reh lok' laj ribihnal i Ajabe̱s Jesus re' xk'ormojic ribiral chana̱ tak?
Je' re' nok re' hin nik'or aweh tak wi re' hat-tak c'ahchi' ayeb tak quilok'il take niba̱', ra̱j rik'orom chi re' hat-tak ricorquil c'ahchi'ca̱t ru̱c' ric'amaric na̱ i tak'anic xiban i Jesus re' Pahbamaj chi K'atal K'oric. Re' tak'anic wili re' wo' re' tz'ihmbimaj cho chipam i Lok' laj Hu̱j re' tz'ihmbimaj wi̱' riC'uhbal i Dios chi je' wili:«Chac'ax awas acha̱k' je' ricab ric'axaric awi̱b na'n i hat, nqui rik'or.
Tz'a̱b ru' wi xa suk chic nawilow tak take bihomak eh re' take niba̱' xa ri̱j ti wach ac'ux nawil tak, ru̱c' re're' c'ahchi' ac'uhtam tak chi ma' holohic ta c'ahchi'ca̱t tak, c'ahchi' la' amahcanic tak ra̱j rik'orom eh re' Lok' laj Hu̱j tz'ihmbimaj wi̱' i Lok' laj riC'uhbal i Dios rik'or chi tanlic chi enye'eric ti'c'axic chana̱ tak ru'um nok xatiq'uic tak k'e̱' china̱ chaj bih rik'or.
To̱b ta nak nac'am tak na̱ chi'nchel take tak'anic wilic chipam i Lok' laj Hu̱j re' wilic wi̱' riC'uhbal i Dios eh wi xa jenaj ok ti ticalajic tak wi̱' chi ma' nac'am ta tak na̱, ra̱j rik'orom chi re' hat-tak xa ma' nac'am ta wo' tak na̱ chi'nchel take tak'anic.
Je' re' nik'or ru'um nok xa jenaj wach rilok'il i chi'nchel take tak'anic wilic chipam i lok' laj hu̱j re're' maj ar re' Dios je' wili rik'or:“Ma̱ban i c'oyomal, nqui rik'or.Je' wo', rik'or wo' chic chi je' wili:“Ma̱ban tak i cansanic, nqui rik'or.Ru'um aj re' to̱b ta wo' ma' na'n ta tak i c'oyomal xa re' ok ti cansanic na'n tak, ra̱j rik'orom chi xatiq'uic tak chic k'e̱' china̱ chaj bih rik'or i Lok' laj Hu̱j tz'ihmbimaj wi̱' riC'uhbal i Dios.
Chi'nchel i pa' bih k'oro̱j chipam i Lok' laj Hu̱j tz'ihmbimaj wi̱' riC'uhbal i Dios, re're' nbanic chi re' take c'acharel equic'acharic chi tehlic qui̱j chi ma' eta nch'ukuric k'oric chi quina̱ eh re' wo' re' naricamanic reh Dios chi narik'orom wi re' hoj, hoj aj mahc on ma'xta. Ru'um aj re' nipahkaj aweh tak chi coric ok wach ak'orbal eh holohic ok wo' wach abano̱j tak cu̱c' chi'nchel take c'acharel.
Re' hin nik'or chi je' re' maj re' take c'acharel re' ma'xta quetelenic wachi̱s chi quiwach cu̱c' quich c'acharel, ma'xta wo' riqueteljic nech' ok quiwach nach'ukurok k'oric chi quina̱. Tz'a̱b ru' re' take c'acharel re' wilic quiquetelbal cu̱c' take quich c'acharel, re' take re' nariqueteljic wo' quiwach naponok ri'orahil i ch'ukuj k'oric chi quina̱.
Re' kaniminic curman chi naric'uhtunic wach ru̱c' take kabano̱jWas tak nicha̱k' aj niminel, jeno' c'acharel ma'eta nco'ljic xa ru'um ta nak erik'or chi aj niminel. Je' wo', ma'xta bih eritik reh i c'acharel re're' chi erik'or chi aj niminel reh Jesus wi ru̱c' take ribano̱j ma' nc'uhtunic ta wo' chi coric chi til aj niminel.
Chacapaj tak ri̱j i wili: Kak'or chi wilic jeno' kas kacha̱k' aj niminel wilic ric'axquilal chi ma'xta chic riso' eh ma'xta wo' riwa' riha̱' re' nariq'uic wi̱' k'i̱j.
Nok jeno' aj niminel rilow re're', ma'xta wo' bih to'bal riyew nanpahkaljic reh chi naribanam i to'bonic, je' la' chic wili rik'or reh rich aj niminel chi ch'iquinbal ric'ux:«Chawil awi̱b ar, chapotz awi̱b chi coric ru̱c' aso' eh til cha'n awa' aha̱' chi suk, nqui ok reh.Til nik'or aweh tak chi re' aj niminel je' re' riban, xa ma'xta bih nqui i niminic c'ahchi' ribanam.
Je' re' nik'or maj je' ricab chi jeno' c'acharel nok camnak chic je ma'xta chic bih riban, je' wo' re' nc'uluric ru̱c' jeno' c'acharel re' ma' jeno' holohic laj bano̱j riban. Je' re' nik'or maj to̱b ta nak ricoj wach chi re're' aj niminel reh Jesus, re're' ma' ric'uhtaj ta wo' lok ru̱c' ribano̱j chi til coric chi aj niminel wo'.
Kak'or ti chic chi re' aj niminel re're', eta nak rik'or wi̱n chi je' wili:«Re' hat, hat wo' aj niminel reh i Jesus je' ricab i hin, ma' je'? Til na coric aweh chi je' re'? nqui ok nchel wi̱n.Re' hin enak nik'or reh chi je' wili:«Re' hin wilic take nibano̱j c'uhtbal reh chi hin wo' aj niminel reh Jesus, raj i hat ma'xta jeno' abano̱j re' enc'utunic lok wi̱' i k'oric na'n chi hat aj niminel reh Jesus, nqui enik'or reh.
Je' re' nok chacoj rehtal i nik'orom aweh tak wili: Re' hat nak'or chi naco̱j wach chi xa jenaj wo' i Dios wilic eh tare̱t c'ahchi'ca̱t chi je' re', xa re' la' ma' manlic ta ti ru̱c' re're' chi etico'ljic. Nik'or chi je' re' maj je' wo' re' nca'n take ma' tob laj uxlabal chi nquicoj wo' wach chi xa jenaj wo' i Dios wilic, xa re' la' ru' ma' eta quico'ljic chiwach i ti'c'axic re' queht'alim wo' chi nariye'eric chi quina̱ eh ru'um i re' quibarbatic ru'um quiyo'jic.
Hat c'acharel re' hamlic i memil laj no'jbal awu̱c', junpech chic nanic'uhtam aweh ricorquilal i k'oro̱j wili chi je' ricab nok re' c'acharel nok camnak chic je ma'xta chic bih riban, je' wo' re' nc'uluric ru̱c' i aj niminel reh Jesus nok ma' riban jeno' holohic laj bano̱j re' nc'utunic lok wi̱' chi til coric chi aj niminel.
Chacapaj aj chiri̱j re' xc'uluric cho wili ru̱c' i kaj najtir k'i̱j re' ma' Awraham: Re' Dios xipahkaj reh chi re' rac'u̱n ru' re' Isahac ribihnal narik'ahsam chiwach ru' chi je' ricab riwi̱' nbanjic reh jeno' chicop nye'eric johtok chi si̱ chiwach i Dios chiwach i lok' laj ye'a̱b c'atbal si̱. Ru'um aj rino'jbal chi xbirinic k'oric chiwach i Dios chi xip'ut wo' ribanaric haj wilic xk'ormojic reh, re' ma' Awraham xk'ormojic wo' reh ru'um i Dios chi coric wach ric'ux.
Je' re' ajic re' ribano̱j i ma' Awraham xc'uhtunic wi̱' chi re're' xicoj wach rik'orbal i Dios eh re' ricorquil ribiral re're' nc'utunic wach chi manlic ru'um i k'oro̱j ar chipam i Lok' laj Hu̱j tz'ihmbimaj wi̱' riC'uhbal i Dios. Ar rik'or chi re' ma' Awraham xich'ica̱' ric'ux chiri̱j i k'oro̱j reh ru'um i Dios eh ru'um chi je' re' xiban, re' Dios xipahba̱' chi jenaj c'acharel coric wach ric'ux. Ma' xa ta re're', je' la' wo' re' Dios xicoj i ma' Awraham til rich k'orom chic!
Je' re' nok ru̱c' ribiral i ma' Awraham, re' hat-tak enarak tak chiri̱j yu'na chi ru̱c' take quibano̱j take c'acharel quicahnic chi sak wach quic'acharic eh chi coric wo' chic wach quic'ux chiwach. Ru'um aj re' ma' manlic ta ti ru̱c' chi re' take c'acharel enquik'or chi aj niminel take reh Jesus xa re' la' ru' ma' nc'uhtunic ta ru̱c' quibano̱j chi je' re' quiwi̱'.
Chi re' Dios rilow cho kabano̱j chi ajwal wach chiwach, ar nc'utunic ru̱c' ribiral i ti' ixok Rahaw ribihnal. Ru̱c' re're' nkilow chi to̱b ta nak pan c'oyomal laj c'acharic nak wilic, pa ricapew-bal i Dios re' ixok re're' xcahnic chi jenaj c'acharel sak wach ric'acharic eh coric wo' wach ric'ux. Je' re' riwi̱' xcahnic ixok re're' chiwach i Dios ru'um chi xiyew quiwarbal take aj tz'e' wa̱ch re' tak'amaj take je ru'um i Joswe. Ma' xa re' ta re' xiban, xic'uhtaj wo' queh jenaj chic be̱h reh chi ma' xichoporic cu'um take caj ixowonel.
Je' re' ajic ru̱c' take k'oric wili, re' hin nwa̱j nicohlam wach nik'orbal chiri̱j xnik'or lok re're': Je' ricab nok jeno' c'acharel nquimic je ma'xta chic camaj chi wilic cho riti'jolal ribakil nok ma' wilic ta chic i uxlabal ru̱c', je' wo' re' nc'uluric ru̱c' i c'acharel re' rik'or chi aj niminel reh Jesus. Je' re' nik'or maj wi ma' ric'uhtaj lok ru̱c' ribano̱j chi til coric chi je' re', xa ma'xta bih camanel reh i rik'ormojic riban.
Re' ma' nmahcanic ta ru̱c' ra̱k' re're' coric wach rino'jbalWas tak nicha̱k' aj niminel reh Jesus, re' hat-tak aweht'alim tak chi k'e̱' wo' chic cowil wach ch'ukuj k'oric naribanaric chi kana̱ i hoj re' wilic kacamaj chi aj c'uhtunel reh riC'uhbal i Dios wi ma' nka'n ta chi coric kacamaj. Ru'um aj re' nipahkaj aweh tak chi ma̱c'ax tak wach i camanic wili wi ma' ena'n tak canar ribanaric chi coric.
Je' re' nik'or maj coric, re' hoj c'acharel ma' haj ta iq'ue̱l keh chi xa nic' yu' ekojcalajic ru̱c' ribanaric jeno' mahc, xa re' la' wi hab wach jeno' nchol ripitiric ri̱b ru̱c' take k'oric nelic lok ju' ra̱k' eh ma' nmahcanic ta nech' ok ru̱c' i ra̱k' chi k'oric ra̱j rik'orom chi re' c'acharel re're' til manlic wach rino'jbal chi coric eh chi nchol wo' rikotoric na̱ chi'nchel i riti'jolal
je' ricab nsakomjic wach ricorquil i k'oro̱j re're' ru̱c' take ribiral wili: Je' ricab nc'uluric ru̱c' i cawa̱y, wi ncojoric pa richi̱' jeno' ch'ihch' chi behsbal reh, re' wo' ch'ihch' re're' encamanic chi kotbal na̱ ru'um i hab wach enjohtic china̱.
Je' wo' chic re' nc'uluric ru̱c' i nim laj cano̱wa. To̱b ta yohbal wach nimal eh chi c'amoj je take ru'um i cow laj te̱w, re're' xa jenaj wo' ti chi t'uch coten laj ch'ihch' ncamanic chi behsbal reh eh ru̱c' re're' xa re' k'orel reh aj behsenel haj ra̱j ojic ar wo' eric'am je i ma' laj cano̱wa.
Je' aj re' nc'uluric ru̱c' i ka̱k' i hoj c'acharel. Je' re' nik'or maj re' ka̱k' to̱b ta jenaj t'uch riman kati'jolal kabakil, ru̱c' take k'oric riban lok xa rinimsaj chic ri̱b i c'acharel. Re' ka̱k' je' wo' ricab i xak k'a̱k' chi xa t'uch ti nankop xa re' la' naric'am wach xa nim chic ric'atej je cu rehtal ric'at juntuhm ok chi nimak tak che̱'.
Je' re' nik'or maj re' take k'oric nelic lok ju' ka̱k' risach wach chi'nchel je' ricab riban i k'a̱k'. Je' wo' chic, re' ka̱k' re' riman cho i kati'jolal kabakil, re're' riban chi erip'uta̱' jeno' c'ahbilal eh ru̱c' re're' erinih je chi'nchel riman kati'jolal kabakil. Chi je' re' k'uru' je' ricab nok re' k'a̱k' nkoporic risach wach xa pa' bih je' wo' re' i k'oric riban i c'acharel ru̱c' i ra̱k', re're' nbanic chi erijot' ri̱b ric'acharic nok re' pa' bih k'oric riban ar nchalic ru̱c' aj Yahm.
Je' re' c'ahchi' nik'orom ru'um reh i wili: Coric, re' take josk' laj chicop, je' ru̱c' take quirupunic, on re' take a̱k', on re' take chicop wilque̱b pan ha', chi'nchel take re're' riban chi nkotoric quina̱ eh chi je' re' wilic take c'acharel quikotbic quina̱ reh chi quibirinic k'oric chi quiwach.
Raj la' i c'acharel je' ru̱c' ma' nchol ta ripitiric take k'oric nelic lok ju' ra̱k' ma' je' ta re' nc'uluric ru̱c' nok riban lok take k'oric je' ru̱c' nchalic ru̱c' i aj Yahm. Je' re' nik'or maj re' take c'ahbilal ric'am cho take k'oric rik'or lok i c'acharel re're' ma' jeno' winak eriban canar ripitiric eh je' ricab camanic riban ik'o̱m ncamanic chi cansbal je' wo' re' i camanic riban take k'oric re're', ricoj wo' chi ti' i jeno' c'acharel.
Je' wo' chic nok ar ru̱c' aj Yahm nchalic take k'oric riban jeno' c'acharel, wilic pech je' wili nc'uluric: Re' hoj ru̱c' i ka̱k' nkayew rilok'il i Ajabe̱s Dios eh je' wo' ru̱c' wo' i ka̱k' nkasihtaj take c'acharel re' ritik'inic i Dios take chi narilmijic i rino'jbal ru'.
Was tak nicha̱k' aj niminel, re' hin nik'or je aweh tak chi ma̱ban tak chi ru̱c' achi̱' ena'n tak ricuse'sjic jeno' c'acharel eh chi ru̱c' wo' chic achi̱' tak ena'n tak risihtjic.
Je' re' nik'or maj re' no'jbal re're' ma' riban ta chi enwih'ic awu̱c' tak, je' ricab nok chi ma' eta riban chi chipam i jenaj chi rasbal ha' enelic cho sak laj ha' eh chi ar ta wo' chic enelic cho i ch'uwa' laj ha'.
Je' wo' chic, ma' eta wo' riban chi re' riche'lal cak' eriwachej cho rum, on re' riche'lal u̱wa eriwachej cho cak'. Was tak nicha̱k' aj niminel, re' nc'uluric ru̱c' i ka̱k' je' wo' ricab nc'uluric cu̱c' take wach i che̱' re're', on je' wo' ricab nc'uluric cu̱c' take rasbal jeno' ha' chi ma' eta wo' riban chi enelic cho sak laj ha' eh chiri̱j chic ru' ewo' chic nelic cho i ch'uwa' laj ha' chipam.
Re' manlic wach no'jbal ar nchalic ru̱c' i DiosWas tak nicha̱k' aj niminel, xa hab wach rik'or chi ar ru̱c' i Dios nchalic rino'jbal, curman wo' chi reh chi eric'uhtaj lok ru̱c' take ribano̱j chi til coric chi je' wo' re'. Re' c'acharel re're' curman wo' chi chak'lam ok ru̱c' rino'jbal eh ma' rinimsaj ri̱b. Je' ok re' chiban c'uhtbal lok reh chi re' no'jbal ar ru̱c' i Dios nchalic.
Raj nchel wi re' c'acharel riyew k'ab chi re' ixowonic njot'bic reh ricapew-bal chi yojoj c'uxlis, re're' xa nimsinic i̱b c'ahchi' ribanam ru̱c' rik'ormojic chi re' rino'jbal ar nchalic ru̱c' i Dios. Ru̱c' re're' ma' c'ahchi' ta rik'orom i coric, xa chucuj laj k'oric la' riban
maj re' rino'jbal ru' ma' re' ta ru̱c' i Dios nchalic, re' la' i no'jbal wilic ru̱c', xa je' ricab rino'jbal jeno' xa hab wach c'acharel ma' re' ta aj niminel eh re' rino'jbal ru' ru̱c' wo' aj Yahm nchalic.
Nik'or chi je' re' maj re' wilic wi̱' i ixowonic i̱b ch'i̱l wo' i yojoj c'uxlis, ra̱j rik'orom chi re' take c'acharel ma' wilque̱b ta pan jenaj sukquil laj c'uxlis chi quibil qui̱b eh xa na̱ ru' c'ahbilal i quibano̱j take re'.
Raj la' xa hab wach c'acharel re' ar ru̱c' i Dios nchalic rino'jbal, re' take wili no'jbal nc'uhtunic ru̱c': Wilic jenaj sak wach no'jbal ru̱c', c'acharic riban pan sukquil c'uxlis cu̱c' take rich c'acharel, wilic richak'lamil eh ma' cow ta wo' na̱ reh take pa' bih. Je' wo', re're' k'e̱' riquetelej quiwach take rich c'acharel eh q'uihal take riholohic laj bano̱j wilic. Je' wo' chic, re're' xa jenaj wach ric'ux eh til coric wach rino'jbal.
Je' re' ajic, re' k'oric wili chiri̱j i no'jbal re' ar ru̱c' i Dios nchalic nicohlaj ru̱c' rik'ormojic ru̱c' take k'oric wili: Re' c'acharel re' nc'acharic pan sukquil c'uxlis cu̱c' take rich c'acharel, pan sukquil c'uxlis wo' riban take ribano̱j re' nc'utunic wi̱' chi coric wach ric'ux.
Re' Dios til nponic chiwach rino'jbal i c'acharel re' ma' rinimsaj ta ti ri̱bYu'na re' chic i wili nwa̱j k'oric chiri̱j chi je' wili: Chaj wo' wa'ric wilic peletenic, je' wo' take k'ak'anic chaxilac tak nok nacapaj tak? Re' take c'ahbilal laj no'jbal re're' ar nchalic pan awa̱mna tak re' wilic cho wi̱' i c'ahbilal nawotowej tak ribanaric.
Ru'um aj reh c'ahbilal laj no'jbal re're' nok re' hat-tak nac'ax tak wach jeno' xa chaj bih jaric wilic ayu' wach ac'al eh nanawilow chi ma' nwih'ic ta wo' aweh tak, je' wili nc'uluric awu̱c' tak: Re' hat-tak nanawilow tak chi ma' nwih'ic ta aweh tak re' wilic reh i jenaj chic c'acharel, nchalic ixowonic pan awa̱mna tak, cu rehtal toquic tak chi peletenic eh je' wo' chi cansanic ru'um. To̱b ta wo' je' re' na'n tak xa ta nak chi je' re' narak tak i haj wilic nac'ax tak wach maj ma' napahkaj ta tak reh Dios.
Wilic wo' nak pech napahkaj tak johtok reh Dios chi nariyeb cho aweh i chaj bih nawa̱j tak, xa re' la' ma' riyew ta cho aweh tak maj re' hat-tak xa reh ye'bal chi suk ati'jolal abakil tak nawa̱j tak wi̱' i napahkaj tak reh.
Re' hat-tak c'acharel re' ma' xa re' ta Dios wilic chawach tak je' ricab riban jeno' winak chi nkajic pan c'oyomal ru'um chi ma' xa re' ta i rehq'ue̱n wilic chiwach, chabiraj tak chi coric i nanik'orom wili: Re' hat-tak aweht'alim tak chi coric chi nok nawa̱j tak ribanaric i no'jbal nca'n take c'acharel aj ayu' wach ac'al re' quixowonic reh i Dios, re' hat-tak nacoj wo' tak awi̱b chiwach i Dios chi raj ixowonel. Ru'um aj re' nik'or aweh tak chi re' take c'acharel nca̱j ca'nam i no'jbal nca'n take aj ayu' wach ac'al re' quixowonic reh i Dios, re' take c'acharel re're' nquicoj qui̱b chi raj ixowonel i Dios take.
Nik'or chi je' re' maj re' Dios ric'raj reh je' ricab ric'raj jeno' winak riban caxa̱ra chi xa re' wach i rehq'ue̱n ti' ric'raj. Je' wili rik'or chiri̱j ru' ar chipam i Lok' laj Hu̱j re' wilic wi̱' i riC'uhbal i Dios:“Re' Dios riban chi re' Lok' laj Uxlabal enc'acharic ku̱c' i hoj aj niminel reh Jesuseh re' rUxlabal re're' til k'e̱' ra̱j chi xa re' wach i Dios ti' nakic'ram, nqui rik'or.
Je' re' k'uru' re' Dios ric'uhtaj richak'lamil queh take ma' nquinimsaj ta qui̱b chiwach eh k'e̱' wo' chic rinimal richak'lamil riban cu̱c' je' ricab rik'or chipam i Lok' laj Hu̱j re' tz'ihmbimaj wi̱' i riC'uhbal i Dios. Ar je' wili rik'or:“Re' Dios ric'uhtaj rijosk'il chi quina̱ take c'acharel re' nquinimsaj qui̱b,raj la' chi quina̱ take c'acharel re' xa ch'u̱b ti quiwach, re're' ric'uhtaj cho richak'lamil chi quina̱, nqui rik'or.
Je' re' k'uru' tiniminok tak chiwach i Dios eh ma̱c'am tak na̱ pa' bih no'jbal ricoj aj Yahm pan acapew-bal tak, chak'ihtaj la' tak awi̱b chi riye'eric pan ac'al i rajawric reh chi je' re' etiricana̱' tak.
Je' wo', re' hat-tak aj mahc ch'i̱l xa quib wach ac'ux tak, chapahkaj cuybal amahc tak chi c'ahchi' ayot'om ac'ux tak ru'um amahc tak. Ti'bok ac'ux tak eh chayot' wo' ac'ux tak ru̱c' ok'ic. Re' awih'ic tak chi xa se'el awach tak mikrok ta nak chi ok'ic eh re' risukquil ac'ux tak mikrok ta nak chi ntz'iric laj c'uxlis.
Je' re' ajic chach'ubsaj wach ano'jbal tak chiwach i kAja̱w eh re're' erijohsaj wach awa'ric tak.
Hat-tak was tak nicha̱k' aj niminel reh Jesus, ma̱tz'uj tak jeno' awich c'acharel tak maj re' ritz'uj i ras richa̱k' on rich'uk k'oric china̱ jeno' ras richa̱k', re' aj niminel re're' c'ahchi' rik'ebem riwa'ric i C'uhbal Ye'o̱j reh Moyses eh c'ahchi' wo' riq'uic k'e̱' china̱ i c'uhbal re're'. Ma̱ban tak je' re', re' la' cha'n tak chac'am tak na̱ i c'uhbal re're' chi coric.
Re' hat-tak k'uru' ma'xta awa'ric tak chi rich'ukuric k'oric china̱ awas acha̱k' tak, xa re' la' wo' Dios wilic rajawric chi ribanaric re're' maj xa re' wo' re' wilic chi aj ch'ukul wach i mahc eh xa re' wo' re' k'orel wi etirico'lej on erik'or chi enye'eric ti'c'axic chana̱ tak ru'um reh amahc tak.
Chi'nchel re' nacapaj tak ribanaric chacana̱' tak pan k'ab i DiosChaxilac hat-tak wilic take quik'oric chi je' wili:«Chiwach i k'i̱j wili on reh k'i̱j reh ikal nakojic chipam jenaj chic tinamit. Ar nakac'acharic chiwach jenaj ha̱b. Ar wo' naka'nam kayac reh chi ar naka'nam canar q'uih katz'a̱k, nqui nquik'or.Re' hat-tak re' je' re' nak'or tak chabiraj tak i wili:
Ma̱k'or tak chic chi je' re' maj ma' aweht'alim ta wo' tak chaj bih naric'uluric ikal. Je' re' nik'or maj re' kac'acharic chi'nchel i hoj xa je' na ricab riwi̱' i su̱tz' maj chawil ru', to̱b ta nak cu re' wo' ti c'ahchi' awilom tak wach eh pa̱m junc'am chic nsahchic wo' ti wach.
Re' cok haj wilic i ricorquilal k'oric raj chi na̱banam tak, re' i wili:«Wi la' re' kAja̱w ra̱j chi cu wilic chic so' kac'acharic, ar nakawih'ic ponok eh chi je' re' na wo' ka'nam ribanaric take pa' bih nkacapaj chi naka'nam, tiquirok tak.
Je' nak re' ru' ra̱j banaric xa re' la' hat-tak re' chic i wili na'n tak: Re' hat-tak ma' re' ta ru̱c' ch'ublic wach c'uxlis tik'oric tak chiri̱j i pa' bih nawa̱j abanam tak, xa nanimsaj la' chic awi̱b tak ru̱c' i k'oric na'n tak. Til nik'or aweh tak chi re' take no'jbal chi nimsinic i̱b, re're' ma' holohic ta nech' ok chi banaric.
Je' re' ajic cha'n tak i coric wach no'jbal maj re' xa hab wach c'acharel re' reht'alim ribanaric haj wilic i coric laj no'jbal, xa re' la' ru' ma' riban ta i haj wilic reht'al chi coric chi banaric, re' c'acharel re're' nmahcanic chiwach i kAja̱w.
Re' k'oric chiqui̱j take bihomakYu'na chawi̱j chic hat-tak bihomak re' ma' re' ta hat-tak aj niminel nwa̱j k'oric. Je' nok chabiraj tak i wili: Ti'bok ac'ux tak eh chayot' wo' ac'ux tak chi ok'ic maj jenaj ti'c'axic chalic reh chana̱ tak.
Re' nic' pa' nimal wilic aweh tak narisahchic wach. Je' ricab re' aso' tak naric'uxuric ru'um take ric'oyil tz'ih.
Je' wo', re' atumi̱n tak ru'um chi ma' nacoj ta tak chi quitobjic take awas acha̱k' tak narimu'kric wach. Re' mu'k re're' naricamanic chi c'uhtbal lok reh chi re' hat-tak xa aweh tak abihomal c'ahchi' amolom tak wach chipam take cohlsbal wach i k'i̱j wili eh ru'um chi je' re' naponok rik'ijil nachik'at k'oric i Dios chi quina̱ chi'nchel c'acharel, narichalic chana̱ tak jenaj nim laj ti'c'axic re' naribanam chi enawic'raj tak chi xa je' chic ricab nok re' k'a̱k' c'ahchi' ric'atam ati'jolal tak.
Je' re' k'uru' re' hat-tak bihomak ticapewenok wo' tak ru̱c' i wili: Re' hat-tak ma' xatoj ta tak ritz'akil quicamaj take awaj camanom tak re' xisic'bic wach atic pan awac'a̱l tak. Ru'um chi xawa̱j tak awelk'am take, re' Dios re' k'e̱' wo' chic rinimal rajawric xibiraj cho amahc tak c'ahchi' quicojom cok chiwach ru'.
Ma' xa ru'um ta re're' narichalic rinimal i ti'c'axic chana̱ tak, je' la' wo' ru'um take wili: Ayu' wach ac'al re' hat-tak xatc'acharic tak chi suk, xa'n wo' tak i ra̱j ma' raj ta banaric. Ru'um aj reh suk laj c'acharic wilca̱t tak wi̱', narichalic chana̱ tak i ti'c'axic chi ma' re' ta so' wilic pan ac'ux tak je' ricab nc'uluric cu̱c' take wacax nok xa k'ena' chic take, xa nic' yu' ti quic'amaric je pan cansbal chicop.
Je' wo' chic chana̱ hat-tak narichalic i ti'c'axic maj awu'um aweh hat-tak nok wilca̱t tak chi quiwach take aj ch'ukul wach mahc chi rich'ukuric k'oric chi quina̱ take c'acharel ma'xta nech' ok quimahc, quicansjic je awu'um tak. Chiwach chi'nchel re're', nacapaj na tak nchel chi re' Dios xa suk erilow cho ano'jbal tak re're'? Ma'xta, ma' je ta re'!
Wih'ok awuyu'nbal tak eh cha'n wo' ati̱j takHat-tak was nicha̱k' aj niminel, wih'ok awuyu'nbal tak cu rehtal cho ric'ulic lok i kAja̱w Jesus. Chacoj tak rehtal chi je' ricab nok jeno' winak aj banol abi̱x nwih'ic wo' ruyu'nbal chi nchalic i k'elej laj jab eh je' wo' nwih'ic ruyu'nbal cu rehtal nponic rik'ijil chi narisiq'uim i wach i lok' laj ritic, je' wo' re' cha'n hat-tak,
wih'ok wo' awuyu'nbal tak eh chacowsaj ac'ux tak chipam animinic tak maj re' kAja̱w Jesus xa ma' naht ta chic wilic cho rik'ijil risoljic.
Je' re' k'uru' was tak nicha̱k' aj niminel reh Jesus, ma̱cojlom amahc chi awibil awi̱b tak reh chi re' Dios ma' eta wo' ricoj amahc tak. Ma̱ban tak je' re' maj xa jenaj wo' i c'acharel til manlic wach chi aj ch'ukul k'oric eh re' c'acharel re're', re' i Jesus. Re're' q'uisi̱n ma' nc'ulic lok je' ricab riban jeno' c'acharel xa oquic chic cok reh chi' pa̱t chi ula'anic.
Was tak nicha̱k' aj niminel, cha'n wo' tak aweh je' ricab i no'jbal xca'n cho take aj k'orol c'uhbal najtir k'i̱j re' xik'oric cho reh take k'oric rik'orom cho i Lok' laj Ajabe̱s. Je' re' cha'n tak maj re' take re' ru̱c' k'uni̱l xquicuy ransil ti'c'axic xchalic chi quina̱.
Kacoj tak rehtal i k'oric nka'n chiqui̱j take xicuybic cho ransil i ti'c'axic. Re' hoj nkak'or chi re' take re' k'e̱' ato̱b queh maje'? Je' wo' re' hat-tak abiram tak chiri̱j i ti'c'axic xic'ul i ma' Jow eh nic' wach ricuyuric xiban. Aweht'alim wo' tak nic' wach ricuse'sjic xbanjic ru'um i Dios nok iq'uinak chic pan ti'c'axic. Je' re' k'oric niban maj re' kAja̱w til k'e̱' wo' chic ato̱b eh aj quetelenel wachi̱s wo'.
Je' re' k'uru' was tak nicha̱k' aj niminel, cha'n tak je' ricab quino'jbal take c'acharel re're' eh je' wo' i no'jbal wili re' k'e̱' wo' chic curman chi banaric: Nok re' hat-tak xa re' wo' i coric nawa̱j ak'orom tak, ma̱k'or tak chi je' wili:«Wi ma' coric i c'ahchi' nik'orom, re' ok i kAja̱w Dios wilic ar pan taxa̱j chiyew cho ti'c'axic chi nina̱ on ma' je' re', re' ok take aj ch'ukul wach mahc ayu' wach ac'al quiye'bok wo' ti'c'axic chi nina̱, ma' nqui ta na nak'or tak.
Re' ju'jun chic no'jbal ra̱j chi naca'nam take aj niminelXa hab wach aweh tak wilic ti'c'axic china̱ niyew rino'jbal chi chiban riti̱j chiwach i Dios eh xa hab wach xa suk chic pa ric'ux, niyew wo' rino'jbal chi chiyew johtok rilok'il i Dios ru̱c' bi̱ch.
Wi wilic jeno' yowa̱b chaxilac tak re' wili no'jbal niyew reh: Chiyuk'ej take quinahsil i comonil moloj wach aj niminel eh naquiponok ru̱c', ca'n quiti̱j china̱. Je' wo' quibuch' pan yolic laj ik'o̱m chi c'ahchi' quipahkam reh Lok' laj Ajabe̱s i to'bal reh yowa̱b re're'.
Til nik'or aweh tak, chi re're' naribanam chi re' yowa̱b enuctic cho chi ma'xta chic riya'bilal, re' cok ru' reh chi je' re' enc'uluric ru̱c' i yowa̱b re're', curman chi re' take aj nahsil enca'n quiti̱j chi ch'iclic quic'ux chi re' Lok' laj Ajabe̱s wilic rajawric chi resmejic riya'bilal i c'acharel re're'. Wi je' re' enca'n, ma' xa ta re're' enc'uluric ru̱c' i yowa̱b re're', je' la' wo' wi re're' ribanam jeno' mahc, ewo' ncuyuric rimahc wi chipam i junc'am re're' eripahkaj wo' ricuybal.
Je' re' ajic til curman chi chayew tak chi eht'aljic chawach tak chaj bih xatmahcanic tak wi̱' eh je' wo' cha'n wo' tak ati̱j. Wi re' hat-tak c'ul na'n tak ati̱j chawi̱j chawibil awi̱b tak, wi wilic jeno' hab wach wilic riya'bilal chaxilac tak encowjic. Je' re' nik'or ru'um nok re' quiti̱j take aj niminel coric wach quic'ux k'e̱' wo' chic nim wach camanic riban.
Kacoj tak rehtal i jenaj tijbal wili chiri̱j nic' wach ncamanic i banoj ti̱j: Re' aj najtir k'i̱j re' ma' Eli̱yas ribihnal xa winak wo' je' kacab i hoj, xa re' la' re're' naxiban riti̱j ru̱c' chi'nchel ric'ux reh chi ma'xta chic ribanam i jab, ma' xkajic ta wo' chic cho i jab wach ac'al chiwach i xib ha̱b ru̱c' waki̱b poh.
Nok iq'uinak chic lok rik'ijil re're', xiban wo' chic johtok riti̱j chi narikajic wo' chic cho jab eh naxiban wo' chic i jab cu re' aj wo' chic ru' xwachanic chi'nchel nic' pa' nimal take tic wilic wach ac'al.
Hat-tak was tak nicha̱k' aj niminel reh Jesus, kak'or wi hab wach jeno' chaxilac tak ricana̱' rinimjic i coric laj c'uhtunic re' wilco̱j wi̱' ru'um reh mahcanic eh wilic jenaj chic chaxilac tak riban chi re' c'acharel re're' ewo' chic ritik ju' riniminic,
charak tak chiri̱j chi ru̱c' ribanaric chi re' rich aj niminel ricana̱' i mahcanic, xiban wo' chi xcuyuric chi'nchel nic' pa' nimal rimahc wilic eh je' wo' chic, xco'ljic chi ma'xta riquimic chi junpech naquimok je.
Aweh hat-tak chawunchelal tak c'ahchi' nitz'ihmbam je hu̱j wili maj re' hat-tak wilca̱t tak chic chi ritinami̱t i Dios. Je' re' xa̱j i Dios chawi̱j tak eh ru'um re' xichih cho awach tak chi xatwih'ic tak chi ritinami̱t. Je' wo' chic re' Lok' laj Uxlabal xiban chi xayew ac'ux tak chi xatoquic tak chi ritinami̱t i Dios eh ru'um re' yu'na re' hat-tak nanimej tak chic i Dios. Re' chic chiri̱j riquimic i Jesus re' Pahbamaj chi K'atal K'oric nwa̱j nik'orom chi re' riquimic ru', re're' xbanic chi xcuyuric amahc tak je' ricab chi re' riquiq'ue̱l i me̱' xk'ahsjic cho chi si̱ chiwach i Dios xesaj lok quimahc take c'acharel naxquihrjic cho chi quina̱.Chiri̱j chic rik'ormojic lok re're', re' wili niti̱j niban yu'na chawi̱j tak: Re' ta nak i kAja̱w Dios chac'uhtaj chi k'e̱' wo' chic chak'lamil awu̱c' tak eh re' wo' ye'bok rinimal wach risukquil ac'ux tak.
Re' Dios riyew i junelic c'acharic chi je' ricab jenaj co̱chWas tak nicha̱k' aj niminel, kayew tak rilok'il i Ajabe̱s Dios re' rAja̱w i Lok' laj Ajabe̱s Jesus re' Pahbamaj chi K'atal K'oric. Je' re' nik'or chi ka'n tak ru'um reh rinimal wach quetelenic wachi̱s xic'uhtaj cho ku̱c' naxiban chi re' Jesus xip'ut johtok jenaj chic ac' c'acharic naxuctic wo' chic cho chi quixilac take camnak je' ricab nanc'ulic wach sakom jeno' ha'lac'un jenaj chic ac' c'acharel rip'ut johtok c'acharic. Nic' pa' wach nc'uluric re're' je' wo' re' xkac'ul i hoj, re' Dios xiyew wo' k'ab keh hoj chi xkarak jenaj chic ac' laj c'acharic chi junelic. Ru'um aj re' yu'na til ch'iclic kac'ux c'ahchi' kuy'em i k'i̱j nok re' c'acharic re're' naka'nam risukquil chi coric.
Je' re' nok je' ricab nc'uluric ru̱c' i co̱ch ritik'a̱' lok wach jeno' ajabe̱s chi naquic'ulum take riha'lac'u̱n, je' wo' re' xiban i Dios chi xiyew keh i hoj i junelic c'acharic chi jenaj kaco̱ch. Nok riyeb chic keh chi nakac'acharic chi junelic, re' hoj ma' eta chic nsahchic kawach, ma' eta wo' chic nka'n i mahc eh ma' wo' jalaric ta chic ra̱j wach kac'acharic chi junelic. Je' re' ajic til nariye'eric keh i kaco̱ch xa re' la' re' Dios xitik'a̱' wach chi cu re' nok wilco̱j chic ar pan taxa̱j nakac'ul
eh ru'um chi ch'iclic ac'ux tak chiri̱j, re' Dios yu'na xa c'ahchi' wo' ricojom i rajawric chi aco'ljic tak. Je' wo' xa naritikim wo' ju' ribanaric chi je' re' cu rehtal cho rik'ijil i cohlsbal wach take k'i̱j re' tiklic chic cho wach chi nakilom wi̱' chi manlic i co'lonic naribanam i Dios ku̱c' hoj chi'nchel aj niminel reh.
Ru'um aj re', re' wili riwi̱' chi re' hat-tak narisukbic wi̱' ac'ux tak.Coric ru', chipam i rik'ijil wili q'uihal take ti'c'axic nwih'ic chana̱ tak xa re' la', re' take re' ma'xta riwih'ic chana̱ tak chi junpech eh je' re' nik'or maj re' riwi̱' chi chi'nchel re're' nchalic chana̱ tak yu'na re' chi curman chaweh tak chi je' re' nac'ul tak
je' ricab nok curman chi re' k'an woric laj ch'ihch' niq'uic pan k'a̱k' niq'uinbal reh. Wi je' re' nc'uluric ru̱c' k'an woric laj ch'ihch' ilbal reh ritz'akil to̱b ta nchel nariponic i k'i̱j chi ma' eta chic ncamanic, til wo' k'e̱' curman chaweh tak chi re' Dios eripaj nic' wach rich'iquinjic ac'ux tak c'ahchi'ca̱t tak chiri̱j. Je' re' nik'or maj je' ricab chi re' ch'ihch' re're' wilic ritz'akil je' wo' chiwach i Dios til k'e̱' wo' ritz'akil rich'iquinjic ac'ux na'n tak chiri̱j ru'. Ru'um re', re' Dios tiripaj tak yu'na reh chi naponok rik'ijil na'ilmijok wo' chic wach i Jesus re' Pahbamaj chi K'atal K'oric, enk'ormojic chawi̱j tak chi k'e̱' holohic rich'iquinjic ac'ux xa'n tak chiri̱j i Dios eh ru̱c' re're' nariyeb wo' alok'il tak.
Coric ru', re' Jesus ma' janc'al ta awilom tak wach xa re' la' ru' to̱b ta wo' cu yu'na chi k'i̱j ma' janc'al ta awilom tak wach, re' hat-tak xach'ica̱' ac'ux tak chiri̱j eh k'e̱' wo' ti' nawic'raj tak. Ma' xa ta re're', pan awa̱mna la' hat-tak yu'na nawic'raj tak i sukquil c'uxlis re' ma' pajoj ta wo' chic rik'ormojic. Je' re' nawic'raj tak
maj abiram tak chic i wili chi ru'um i rich'iquinjic ac'ux xa'n tak chiri̱j i Jesus nariye'eric aweh tak chi etico'ljic tak chi manlic ru'um i Dios naponok i rik'ijil reh cohlsbal wach chi'nchel.
Re' take aj k'orol riC'uhbal i Dios xik'oric cho chiri̱j i Pahbamaj chi K'atal K'oricRe' k'oro̱j wili chiri̱j i co'lbal riyew i Dios ru'um reh richak'lamil, xa nok wo' k'oro̱j cho ribiral cu'um take aj k'orol riC'uhbal i Dios. Re' take re' naxik'oric cho chiri̱j i co'lbal re're' pe̱t xquiyew quic'ux chi ritijiljic ri̱j chi coric
jaruj enc'uluric take ti'c'axic naribanjic reh i Pahbamaj chi K'atal K'oric. Je' wo' xquitijej ri̱j hab wach i pahbamaj re're'. Je' aj re' xca'n maj chiri̱j i pahbamaj re're' nk'oric i Lok' laj Uxlabal nanwih'ic cu̱c' take aj k'orol re're' chi rik'ormojic queh chiri̱j take ti'c'axic naric'ulum i pahbamaj re're' eh je' wo' nk'oric chiri̱j i lok'il nariye'eric wo' reh pahbamaj re're' nok ric'ulum chic take ti'c'axic k'oro̱j chi naric'ulum.
Ru'um reh i tijinic xca'n take aj k'oro̱l re're', re' Dios xic'uhtaj queh chi coric re' haj wilic i k'oro̱j cho chiri̱j i Pahbamaj chi K'atal K'oric. Re' xk'ormojic aj chiri̱j re're', ma' xc'uluric ta chic chiwach quik'ijil take c'acharel xic'acharic chipam i rik'ijil re're', xc'uluric la' pan jenaj chic rik'ijil eh yu'na c'ahchi' rik'ormojic ribiral cu'um take quik'oric ribiral i lok' laj k'oric reh co'lbal i̱b chi ye'o̱j quik'orbal ru̱c' rajawric i Lok' laj Uxlabal re' tak'amaj cho cu pan taxa̱j. Re' k'oric nbirmijic chiri̱j i k'oro̱j wili til k'e̱' wo' chic holonquilal chi re' take raj tz'e' wa̱ch i Dios ar pan taxa̱j xa xca̱j nak chic rirakmajic chiri̱j nic' pa' nimal k'oro̱j cho re're'.
Ru̱c' riquimic i Jesus re' Dios xiban chi xico'lej take c'acharelRu'um chi chipam rik'ijil wilco̱j wi̱' wili c'ahchi' ric'uluric i k'oro̱j cho cu'um take aj k'orol cho reh rik'orbal i Dios, re' hin nipahkaj aweh tak chi chatik'a̱' awi̱b tak chi rirakmajic chiri̱j i k'oro̱j aweh tak je' ricab nok jeno' winak naritik'a̱' ri̱b ribac' riwe̱x chi coric. Cu rehtal aj nmanlajic wach i naribanam i Dios ru'um chi ti' tiric'raj tak, chapahba̱' ac'ux tak chi ruyu'njic. Re' aj wili naribanam i Dios: Re're' naribanam chi na'ilmijok wo' chic wach i Jesus re' Pahbamaj chi K'atal K'oric re' hat-tak etico'ljic tak chi junpech ru'um.
Je' re' nok ru'um chi hat-tak chic rac'u̱n rixk'u̱n i Dios, curman chi na̱banam tak je' ricab riban i ac'unbe̱s re' rinimej i raja̱w. Til nipahkaj aweh tak k'uru' chi ma̱yew ac'ux tak chiri̱j ribanaric i c'ahbilal je' ricab xa'n tak cho najtir k'i̱j ru'um chi ma' ana'bem ta nak tak chiri̱j ribiral i Dios.
Re' chic yu'na chi wilca̱t tak chic chi rac'u̱n rixk'u̱n i Dios ru'um i yuk'unic xiban aweh tak, riwi̱' chaweh tak chi na̱wih'ic tak chi coric ok wach ano'jbal je' ricab i rino'jbal ru' chi lo̱k' wo'.
Je' re' nik'or maj je' wo' re' tz'ihmbimaj chipam i Lok' laj Hu̱j re' wilic wi̱' i riC'uhbal i Dios re' k'oro̱j wi̱' chi je' wili:“Coric ok wach ano'jbal takmaj re' hin xa coric wo' wach nino'jbal, nqui k'oro̱j cho.
Ru'um chi re' hat-tak nana'n ati̱j tak nak'or tak johtok reh Dios chi re're' awAja̱w tak, re' hin nik'or aweh tak chi je' wili: Re' k'orel nic' pa' wach bano̱j ca'nam take c'acharel, re' wo' re' rich'ukuric quimahc naribanam chi quiju'junal maj re' Dios ma' richih ta quiwach take c'acharel narich'ukum k'oric china̱ quimahc. Ru'um aj re' curman chaweh tak chi cu rehtal riponic wach ac'acharic tak ayu' wach ac'al, chayohbalej wach i Dios chi c'ahchi' ayeb tak rilok'il chi coric pan ac'acharic tak.
Je' re' nipahkaj aweh tak chi na̱banam tak ru'um chi aweht'alim tak chic chi xatco'ljic tak cho chiwach i c'acharic nbanaric cho najtir k'i̱j, re' to̱b ta nak xa ma'xta cho ricorquilal xa xcanabjic wo' cahnok aweh tak cu'um atu̱t awaja̱w tak. Ma' xa re' ta re', aweht'alim la' wo' tak chi re' aco'lbal tak re're', ma' xarak ta tak xa ru̱c' ta nak nchel take xa pa' bih jaric re' ru̱c' xa sahchel wo' wach, je' ricab i k'an woric laj ch'ihch' on re' sak laj ch'ihch',
re' la' aco'ljic tak xbanaric xa ru̱c' i lok' laj quic' re' k'e̱' wo' chic ritz'akil chiwach quitz'akil take ch'ihch' re're'. Nik'or chi je' re' maj ru̱c' i riquiq'ue̱l i Jesus re' Pahbamaj chi K'atal K'oric xrakmajic i co'lbal aweh tak. Til pa ricorquil, re' Jesus xichihcaj riquiq'ue̱l chiki̱j chi ma' xiban ta jeno' mahc. Chi je' re', ru̱c' re're' xc'uluric je' ricab nc'uluric ru̱c' i jenaj me̱' nank'ahsjic chi si̱ chiwach i Dios chi curman chi reh chi ma'xta jeno' ya'bilal pa riti'jolal ribakil.
Je' re' k'uru' ru̱c' riquimic i Jesus re' Dios xatrico'lej tak chiwach c'ahbil laj c'acharic xa'n tak cho najtir k'i̱j. Re' quimic xic'ul i Jesus xa nok wo' tik'imaj cho wach ru'um i Dios nok cu ja' tik'imaj ta wo' cho wach ac'al wili xa re' la' ma' xc'uluric ta nok ma' ja' xta bih tik'imaj cho. Ru'um aj reh ric'axbal i Dios wilic chana̱ tak, xiban cho chi cu re' xc'uluric chiwach take k'i̱j wilco̱j wi̱' yu'na, re' narichalic wi̱' jenaj k'i̱j narojic manlajok wi̱' wach chi'nchel xc'ulic riban i Jesus chi kaco'ljic ayu' wach ac'al.
Ru'um aj xabiraj tak chi xiban i Jesus, re' hat-tak yu'na k'uru' ch'iclic ac'ux tak chiri̱j i Dios. Ma' xa ru'um ta re' ch'iclic ac'ux tak, je' la' wo' ru'um chi re' Jesus xucsjic cho chi quixilac take camnak re' hat-tak ch'iclic wo' ac'ux tak chiri̱j i Dios chi re're' naca̱t wo' tak rucsam cho chi quixilac take camnak. Je' wo' chic, ru'um chi re' Dios xiyew rinimal rilok'il i Jesus naxponic wo' chic ar pan taxa̱j, yu'na re' hat-tak c'ahchi' wo' awuy'em tak i k'i̱j naye'erok wo' alok'il tak.
Ma' jaruj ta sahchel wach i ac' c'acharic riyew i DiosNok re' hat-tak ru̱c' rito'bal i Lok' laj Uxlabal xac'ul tak i coric wilic chipam i riC'uhbal i Dios, xye'eric wo' aweh tak ru'um i Dios chi xatcahnic tak chi sak chic wach awa̱mna tak eh ru̱c' re're' xye'eric wo' aweh tak chi nachac'ax awi̱b tak ru̱c' ok chi'nchel awa̱mna tak chac'uhtaj tak i coric laj c'axoj i̱b cu̱c' awich aj niminel tak. Chi je' aj re' chi saksamaj chic wach awa̱mna tak chac'ax awi̱b chawibil awi̱b tak.
Re' hin niban i tak'anic re're' maj je' ricab nanasjic jeno' t'uch ha'lac'un np'uhtic jenaj chic c'acharic, je' wo' re' hat-tak xye'eric wo' aweh tak jenaj chic ac' ac'acharic tak. Re' c'acharic re're' ma' je' ta ricab i c'acharic re' xa nic' yu' ensahchic wach ru'um chi xa tiwic wo' ti take katu̱t kaja̱w re' xiye'bic kac'acharic, ra̱j la' i c'acharic re're' ma' jaruj ta sahchel wach maj re' Dios xye'bic aweh naxacoj tak wach rik'orbal eh chiwach ru' re' pa' bih rik'orbal riyeb xa ewo' nwih'ic eh xa ewo' nc'acharic chi junelic
je' ricab rik'or i Lok' laj Hu̱j tz'ihmbimaj wi̱' riC'uhbal. Ar je' wili rik'or:“Re' quic'acharic take chi'nchel c'acharel je' ricab i q'uiche̱'maj re' quiwa'ric xa nsahchic wo' wach je' ricab nc'uluric ru̱c' rixmac'al take q'uiche̱'chi quik'ehbic wo' ti naquichikic take xak.
Ra̱j la' i k'oro̱j ru'um i Diosxa chi junelic wo' wilic, nqui rik'or.Re' k'oro̱j cho re're' ru'um i Dios, re' wo' re' i c'uhbal chiri̱j i Jesus. Re' c'uhbal re're' ric'am cho sukquil c'uxlis queh take quic'ulbic reh.
Re' hat-tak xatrichih tak i Dios chi aj k'orol reh riholonquilal i bano̱j xiban awu̱c' takRu'um chi xye'eric chic aweh tak chi na̱c'acharic tak chi junelic, re' hin nipahkaj aweh tak chi chak'eb lok chiri̱j ac'ux tak take chi'nchel ma' holohic ta laj no'jbal, chi'nchel jot'oj i̱b, take cakcatil ru'um ric'axaric wach xa chajaric wilic reh jeno', take qui̱b wach c'uxlis eh ch'i̱l wo' take tz'uju̱j i̱b.
Je' wo' chic, je' ricab chi re' jeno' t'uch ha'lac'un re' cu re' ti xasjic cho, xa re' wach ri̱s ch'u̱ch' re' ma' cojo̱j ta ha' ru̱c' rotowej cho, je' wo' re' cha'n hat-tak chawotowej tak ritijiljic ri̱j i riC'uhbal i Dios je' ricab riban i t'uch ha'lac'un ru̱c' i ri̱s rich'u̱ch' i ritu̱t. Re' cok ru' curman chi re' c'uhbal re're' ma' hab wach njopbic wach reh chi yu'na johtok chi kawach cu rehtal rimanlajic wach aco'ljic tak chi junpech xa c'ahchi' ok wo' atikim tak ju' ricowsjic ac'ux tak chiri̱j i Dios.
Je' re' cha'n tak k'uru' maj re' hat-tak til xawilow tak chic pan ac'acharic chi re' Dios k'e̱' chak'lam je' re' rik'or chipam i Lok' laj Hu̱j re' tz'ihmbimaj wi̱' riC'uhbal i Dios.
Re' hin nipahkaj wo' chic aweh tak chi chajil tak cok awi̱b ru̱c' i Jesus re' c'achlic chi junelic. Til coric, ru̱c' i Jesus nc'uluric je' ricab nc'uluric ru̱c' i abaj cojo̱j nak chi tik'inbal jeno' pa̱t. Je' ricab nok chi ru̱c' abaj re're' wilic take c'acharel ma' nca̱j ta quicojom chi tik'inbal jeno' pa̱t je' wo' re' nc'ulmujic ru̱c' i Jesus, wilic take c'acharel ma' nca̱j ta quic'ulum chi naquinimem. Re' cok ru' to̱b ta wo' wilic take c'acharel je' re' nca'n, ru̱c' i Dios ma' je' ta re' nc'uluric maj re' la' xiban ru' xichih cho i Jesus reh chi enwih'ic rinimal rilok'il chiwach.
Je' re' ajic ru'um chi xa nakac'acharic wo' je' ricab i Jesus re' xa c'achlic wo' chi junelic, re' hin nik'or wo' aweh tak chi je' ricab nok wilic i Jesus re' Pahbamaj chi K'atal K'oric, re' hat-tak je' wo' acab tak i abaj cojo̱j chi tik'inbal reh jeno' pa̱t. Nik'or chi je' re' maj chawunchelal hat-tak wilca̱t tak chi quixilac take awich c'acharel chi enalok'ej tak wach i Dios ru̱c' rito'bal i Lok' laj Uxlabal je' ricab chi ar chipam i Lok' laj Pa̱t re' nlok'onjic wi̱' wach i Dios, nalok'ej tak wach. Je' re' ajic je' ricab nok re' aj k'ahsem si̱ wilic chi rik'ahsjic si̱ chiwach i Dios, je' wo' re' chi aju'junal hat-tak wilca̱t wo' tak chi lok' laj aj lok'onel wach i Dios. Re' lok'onic re're', re' chic i Lok' laj Uxlabal nto'bonic aweh tak chi riye'eric chiwach i Dios eh nana'n tak natilok'onic, re' Dios ric'ul cho ru'um chi hat-tak chic aj niminel reh Jesus.
Je' aj re' ru' chaweh hat-tak re' tiniminic tak reh Jesus, k'e̱' lo̱k' riwi̱' chawach tak ru', raj la' chi queh take ma' quiniminic ta reh ma' je' ta re'. Ru'um aj re' cu̱c' take re' no̱j elok wach i tz'ihmbimaj cho pan Lok' laj Hu̱j re' tz'ihmbimaj wi̱' riC'uhbal i Dios narik'or chi je' wili:“Re' cajtz'u'c laj ma' laj abaj ma' cojo̱j ta pa riman cu'um take toco̱m chic aj tz'ako̱l,re' pe' chic re' xoquic chi pe̱t ma' laj abaj ch'iquinbal cho reh ricajtz'u'c i pa̱t wili, nqui rik'or.
Je' wo' chic, cu̱c' take re' no̱j wo' elok wach i jenaj chic k'oric wilic chipam i riC'uhbal i Dios re' rik'or chi je' wili:“Je' ricab nok jeno' c'acharel ricoj jeno' abaj k'etbal pa̱m quibe̱h take c'acharel chi enquitohxaj nah co̱k china̱,re' hin nanibanam wo' chi ar Siyon enwih'ic jeno' naribanam chi k'etbal reh quiniminic take ra̱' ri'sil cho ma' Israhel, nqui rik'or.Je' aj re' ru'um chi ma' nquic'ul ta riC'uhbal i Dios riban chi cu̱c' take c'acharel re're' nc'uluric i xitik'a̱' cho wach wili chi narichalic i ti'c'axic chi quina̱.
Raj la' awu̱c' tak ma' je' ta re' nc'uluric maj chiho̱j chic cho awach tak ru'um i Dios chi ritinami̱t. Je' wo' til wilic chic abiral tak chi hat-tak chic aj k'ahsem si̱ chiwach eh k'e̱' alok'il tak chiwach. Je' wo', re're' xatrichih tak chi aj k'orol reh riholonquilal i bano̱j xiban awu̱c' tak naxatriyuk'ej tak cho chi na̱c'acharic tak chi sutumaj chic awi̱j tak ru̱c' riholonquilal risakomil i Dios. Re' sakom re're', re' wo' re' nsakomonic pa̱m acapew-bal tak reh chi je' re' ma' eta chic tic'acharic tak chipam rik'ekomil acapew-bal tak ric'am cho i c'ahbil laj c'acharic xa'n tak cho.
Je' re' ajic to̱b ta najtir cho k'i̱j ma' re' ta nak hat-tak ritinami̱t cho i Dios, yu'na hat-tak chic ritinami̱t. Chi je' chic re' awi̱' tak, ma' je' ta chic acab cho najtir chi ma'xta nak cho riquetelbal i Dios chana̱ tak, re' la' chic yu'na wilic chic riquetelbal i Dios chana̱ tak.
Re' kAja̱w xpahbanic queh take tak'anel china̱ ac'alWas tak nicha̱k' aj niminel re' k'e̱' ti' tiwic'raj tak, re' hat-tak ar wilca̱t tak ponok pan tak toco̱m chic tinamit re' ma' re' ta atinamital tak. Re' wilca̱t tak ponok ar k'uru', nipahkaj aweh tak chi ma̱yew tak k'ab chi wilic awu̱c' tak re' c'ahbilal nbanic chi nawotowej tak ribanaric i mahc eh re' npitbic aweh tak reh chi ma' eta na'n tak i coric laj bano̱j.
Je' wo', ru'um chi c'ahchi' ac'acharic tak chi quixilac take c'acharel re' ru̱c' ma' re' ta aj niminel reh Dios take, nipahkaj aweh tak chi xa coric ok wach tibanok tak to̱b ta yohbal wach take chucuj laj k'oric wilic take nquitz'ak chawi̱j tak maj chi queh ru', re' hat-tak xa je nchel ma' to̱b ta tibanic tak nanquik'or. Wi je' re' xa'n tak, re' take re' naquik'orom wo' chi xa coric wo' na'n tak nachalok i Dios chi rik'ataric k'oric chi quina̱ chi'nchel i tinamit.
Je' wo' chic, ru'um chi re' kAja̱w Jesus xipahba̱' take chi'nchel wilic cajawric chi tak'anic ayu' wach ac'al je' ricab nok wilic i k'atal k'oric aj Ro̱ma, re' hin nipahkaj aweh tak chi tiniminok tak chi quiwach maj re' take re' wilque̱b chi nahsil chi kana̱ chi'nchel i hoj c'acharel ru'um i Dios.
Je' wo' re' ra̱j banaric chi quiwach take aj nahsil re' xipahba̱' take chi raj to'o̱l chi k'atal k'oric chipam take ju'jun chi yuk'ul. Re' take nahsil re're' wilque̱b wo' chi riye'eric tojbal wach mahc chi quina̱ take ma' holohic ta quibanic eh je' wo' chi naquic'axam take holohic quibanic.
Chaj wa'ric nanipahkaj aweh tak chi je' re'? Je' re' nipahkaj ru'um chi re' Dios ra̱j chi na̱banam tak i wili: Chi re' hat-tak ru̱c' ribanaric i holohic eh je' wo' chi ru̱c' i coric laj c'acharic, chatz'ap tak quichi̱' take tinamit re' ma' nquirak ta chiri̱j chaj bih nquik'or ru'um quimemil.
Je' re' k'uru' tic'acharok tak pan jenaj holohic laj c'acharic ru'um chi tehlic chic awi̱j tak, xa re' la' ma' nchel nacapaj tak chi ru'um chi tehlic chic awi̱j tak ra̱j rik'orom chi ye'o̱j k'ab aweh tak chi ribanaric i ma' holohic ta laj bano̱j. Ma'xta! Ma̱capaj tak chi je' re', re' la' cha'n tak tic'acharok tak chi hat-tak raj camanom i Dios.
Je' wo' chayew alok'il chawibil awi̱b tak, chac'ax tak take awich aj niminel, chayohbalej tak wach i Dios eh chayew wo' tak rilok'il i c'acharel nk'atbic k'oric chana̱ tak.
Re' c'acharic ra̱j i Dios chi naribanaric chiwachYu'na aweh hat-tak je' ru̱c' wilca̱t tak chi mosahic chiwach jeno' ajabe̱s ehcham camanic, nik'or chi tiniminok tak chiwach eh wilic ok riwa'ric chawach tak, re' cok ru' ma' xa chi quiwach ta take ajabe̱s holohic quino'jbal eh ch'ublic ti wach quic'ux chi quetelenic na̱banam tak je' re', je' la' wo' re' cu̱c' take k'e̱' josk' laj ajabe̱s.
Nik'or chi je' re' maj re' ricuse'sbal i Dios naric'ulum i c'acharel re' ricana̱' ri̱b chi ric'ul i ti'c'axic to̱b ta pa ra̱mna reht'alim cho chi chiwach i Dios ma'xta jeno' rimahc re' ric'ul chi reh chi eric'ul i ti'c'axic re're'.
Raj la' i c'acharel nmahcanic ma' je' ta re' naric'ulum. Nik'or chi je' re' maj pa rimahc wo' naric'ulum i ti'c'axic. Je' re' nok to̱b ta nak chicuy i ti'c'axic, re' c'acharel re're' xa ma' eta wo' ric'ul ricuse'sbal i Dios, re' la' naric'ulbic reh, re' i c'acharel re' ric'ul i ti'c'axic ru'um chi coric wach nbanic.
Je' re' k'uru' to̱b ta nchel enac'ul tak i ti'c'axic, re' hat-tak cha'n tak i coric maj til re' wili riwi̱' chi xatyuk'unjic tak chi rinimjic i Jesus re' Pahbamaj chi K'atal K'oric. Re're' ru'um chi xiban i coric, xic'ul i ti'c'axic eh ru̱c' re're' xic'uhtaj aweh tak chaj bih ra̱j chi na̱banam tak. Cha'n aj tak k'uru' je' ricab xiban ru'
maj re're' ma' xmahcanic ta eh ma' janc'al ta wo' xbirmijic jeno' k'oric ru̱c' chi xa jot'bal ta nak quicapew-bal take c'acharel xiban.
Je' wo' chic naxic'ul take tz'ujuric cu'um take quixowonic wach, re're' ma' xic'u'lej ta wo' take ru̱c' tz'uju̱j on naxic'ul take ti'c'axic cu̱c' take c'acharel, ma' xicapaj ta wo' ribanjic rijelow-bal queh take xibanic reh, re' la' xiban xik'ahsaj pan k'ab i Dios re' nch'ukbic k'oric pa ricorquilal.
Je' wo' ru'um take ti'c'axic xic'ul, re' Jesus xiban chi xwih'ic chic i sukquil c'uxlis pan awa̱mna tak. Je' re' nik'or maj re're' naxiyew ri̱b chi quimic ar wach curu̱s, xiban chi re' hat-tak xcuyuric amahc tak. Ma' xa ta re're', yu'na je' ricab nanquimic jeno' c'acharel ncahnic chi ma' nmahcanic ta chic, je' wo' re' hat-tak xye'eric aweh tak ru'um Jesus chi etic'acharic tak chi ma' c'ahchi' ta abanam tak i mahc, re' la' chic i coric laj bano̱j c'ahchi' abanam tak.
Coric ru', najtir k'i̱j je' nak acab tak take cho sahchel me̱' re' quipuhcam qui̱b xa haj pa' ye'a̱b, raj yu'na xatsoljic wo' tak chic cho ru̱c' i kAja̱w Jesus re' ncha'janic je' wo' nilbic aweh tak chi coric je' ricab riban aj ilol me̱' chi rilow take eh richa'jej wo' take rime̱'.
Re' no'jbal ra̱j chi naca'nam take ehq'uenbe̱s ch'i̱l take bahilbe̱sRe' chic hat-tak ehq'uenbe̱s aj niminel reh Jesus, yu'na til nik'or aweh tak chi chanimej abahi̱l tak eh re' hat-tak re' wilic abahi̱l tak re' ru̱c' ma' re' ta aj niminel reh rik'orbal i Dios tiniminok wo' tak chi quiwach. Je' re' nik'or aweh tak chi cha'n tak maj wi je' re' na'n tak to̱b ta yu'na ma' nquinimej ta i rik'orbal i Dios nak'or tak queh, narich'ukic wo' quic'ux chi rinimjic ru'um i holohic laj no'jbal na'n tak.
Je' wo' wi je' re' na'n tak, naquilom chi xa sak wo' wach c'acharic na'n tak chi hat-tak aj niminel eh je' wo' chi c'ahchi' ayeb tak rilok'il i Dios.
Je' wo' chic hat-tak chi'nchel ehq'uenbe̱s aj niminel reh Jesus til nik'or wo' aweh tak chi re' axoyba̱l nacoj tak, ma' riban nchel chi xa chawi̱j tak wilic lok chi xa xoybal reh ati'jolal tak je' ricab chi xa holohic chic ritik'injic rixihiric wach ana̱ tak, re' ricojoric chawalak tak je' wo' ricojoric chaxiquin tak take k'an woric laj ch'ihch' tik'imaj chi xoybal eh je' wo' re' ricojoric take holohic laj tz'ih xa q'uih chic quitz'akil,
re' la' tare̱t chi re' holohic laj no'jbal nelic cho pan awa̱mna tak wih'ok chi axoyba̱l tak maj re' riholonquilal i xoybal wili ma' jaruj ta sahchel wach. Ma'eta aj nsahchic wach ru' wi re' ano'jbal tak ch'ublic wach eh wi wilic wo' awu̱c' tak i tuklic wach c'uxlis re' til nponic chiwach i Dios.
Je' re' ajic re' no'jbal wilic cho pan awa̱mna tak wih'ok chi axoyba̱l tak maj je' wo' re' ritik'injic qui̱b xca'n cho najtir k'i̱j take lok' laj ixok quiniminic cho reh Dios. Je' wo' chic, re' take ixok re're' jenaj wo' cho wach quino'jbal ch'i̱l quibahi̱l chi rinimjic i Dios eh chi je' re' xiniminic wo' chiwach quibahi̱l.
Re' ti' Sa̱ra je' re' xiban, re're' xinimej cho ma' Awraham re' ribahi̱l eh c'uhtbal reh chi rinimej “ajabe̱s” nqui rik'or reh. Je' wo' re' cha'n hat-tak k'uru' maj re' hat-tak xatcahnic tak chi hat-tak rixk'u̱n i ti' Sa̱ra. Ho̱', wi la' na'n tak i coric laj c'acharic eh wi ma' nayohbalej tak wach ric'uluric i ti'c'axic re' nac'ul tak ru'um rinimjic i Dios.
Je' wo' re' hat-tak bahilbe̱s, til nik'or aweh tak chi chasic' ri̱j ano'jbal tak chi rirakmajic chiri̱j ricorquilal i c'acharic ra̱j banaric ru̱c' awehq'ue̱n tak. Coric ru', to̱b ta nchel re' ricowil quiti'jolal quibakil ma' jenaj ta wach ru̱c' ricowil ati'jolal abakil hat-tak, curman chi chayew tak quilok'il maj re' take re' awich'i̱l hat-tak awehcham wo' tak i xiban i Dios wili ru'um chi kojric'ax: Chi ekojc'acharic chi junelic. Je' re' ajic tic'acharok tak chi coric cu̱c' reh chi ma' eta npitiric re' xa pa' jaric napahkaj tak johtok pan ati̱j tak.
Re' no'jbal ra̱j banaric cu̱c' take aj ixowonelChi cohlsbal wach take xnik'or lok, nwa̱j nik'orom aweh tak i wili: Tiwih'ok tak chawunchelal chi xa jenaj wach ano'jbal tak, chaquetelej awach chawibil awi̱b tak, chac'ax take awas acha̱k' tak, chaquetelej tak quiwach i toco̱m chic awich c'acharel eh xa ch'u̱b ok awach tak.
Wi nchel pa' bih jeno' ma' coric ta laj bano̱j xbanaric aweh tak on wi xatsihtjic tak, re' hat-tak ma̱ban tak chic jelow-bal, re' la' cha'n tak chapahkaj tak i cuse'sbal chi quina̱. Je' wo', wi la' xat-tz'ujuric tak ma̱ban tak jenaj wach cu̱c', tipahkanok la' tak pan ati̱j chiqui̱j take c'ahchi' quibanic aweh tak, reh chi naquicuse'sjic cho maj wi je' re' na'n tak re' wo' Dios naricuse'senic aweh hat-tak.
Je' re' ajic re' hat-tak cha'n tak i coric maj chipam i Lok' laj Hu̱j re' tz'ihmbimaj wi̱' i riC'uhbal i Dios je' wili rik'or:“Wi jeno' c'acharel ra̱j c'acharic chi suk ric'ux eh ra̱j wo' chi enwih'ic sukquilal pa ric'acharic chiwach johtok take k'i̱j pa ric'acharic,re' c'acharel re're' curman chi naricana̱b rik'ormojic take chuh laj k'oric eh je' wo' curman chi ma'xta chic relic cho xak chi̱' rik'ormojic i chucuj laj k'oric.
Til je' re' chiban maj re' nak' wach i kAja̱w wilic cho chi quina̱ take re' xa coric wo' wach quic'ux.Je' wo', re' kAja̱w xa tehlic wo' cho xiquin chi ribirmijic quiti̱j nca'n johtok.Haj cok wilic ma' nponic ta chiwach i kAja̱wre' i quino'jbal take c'acharel re' ma' coric ta wach quibaniceh re' take re', ch'i'c rilow take, nqui rik'or.
Ma' riwi̱' ta chi nakayo'jic chi quiwach take aj cojol ti'c'axicWi re' hat-tak xa re' wo' i coric wach no'jbal nasic' tak ribanaric, ma' hab ta wach naricojbic reh ti'c'axic chana̱ tak,
raj la' wi pa' bih jeno' ti'c'axic nac'ul tak ru'um i coric wach c'uxlis, k'e̱' je ato̱b aweh tak. Ru'um aj re' ma̱yohbalej wo' tak quiwach take aj cojol ti'c'axic chana̱ tak. Je' wo' ma' nchel riban chi xa nt'ort'otic chic awa̱mna tak cu'um,
re' la' cha'n tak chayew tak rilok'il i Jesus re' Pahbamaj chi K'atal K'oric. Je' wo' chic, xa eli̱c ok tikilca̱t tak chi k'oric cu̱c' take c'acharel nquipahkaj quino'jbal aweh tak chiri̱j i niminic re' c'ahchi'ca̱t tak eh nacha'n tak quic'u'ljic tik'orok tak cu̱c' pan chak'lamil eh je' wo' pa ricorquilal.
Je' re' ajic cha'n tak take holohic laj no'jbal re' aweht'alim tak chi coric wach bano̱j take, reh chi je' re' ru̱c' take k'oric c'ahchi' quik'orlom lok take quixowonic aweh tak enelic lok quiq'uixbilal ru'um reh wolic nca'n chiri̱j ac'acharic tak ru'um nok hat-tak chic aj niminel reh Jesus re' Ajabe̱s Pahbamaj chi K'atal K'oric.
Wi nchel re' Dios ra̱j chi enac'ul tak i ti'c'axic ru'um i k'oric na'n tak chiri̱j rik'orbal i Dios, chac'ul wo' tak i ti'c'axic nye'eric chana̱ tak ru'um nok k'e̱' wo' chic ato̱b ric'ulmujic i ti'c'axic ru'um ribanaric take coric laj no'jbal, chiwach chi enac'ul tak i ti'c'axic ru'um ribanaric i c'ahbilal.
Je' aj re' nik'or maj je' wo' re' xc'uluric ru̱c' i Jesus re' Ajabe̱s re' Pahbamaj chi K'atal K'oric chi xic'ul i ti'c'axic naxquimic je to̱b ta nak til wo' coric wach ric'ux. Re' aj riquimic re' xa junpech wo' xic'ul ru'um reh kamahc, re're' xcamanic chi chi'nchel i hoj c'acharel re' ma' coric ta nak wach kac'ux ekojwih'ic chic ar chiwach i Dios. To̱b ta wo' xcansjic i Jesus, re' Lok' laj Uxlabal xiban chi xa cu xc'acharic wo'
eh chi je' aj re' chi xa c'achlic wo' i Jesus ru'um i Lok laj Uxlabal, re're' xo̱j cu̱c' take tz'ahpel laj uxlabal eh xicana̱' cu̱c' ribiral jenaj c'uhbal.
Re' take uxlabal wili re' aj wo' ru̱c' take cho aj najtir k'i̱j re' ma' xiniminic ta cho reh rik'orbal i Dios chiwach take rik'ijil cho ric'acharic i ma' Noheh. Chiwach take k'i̱j re're' nok re' ma' Noheh c'ahchi' ritik'a̱b i ma' laj cano̱wa pa̱t riwi̱', re' Dios xuy'ej chi re' take c'acharel xquinimej nak rik'orbal xa re' la' ma' xca'n ta chi je' re'. Ru'um aj re' xa ma' q'uih ta take c'acharel xico'ljic chiwach i ti'c'axic, xa re' la' ti wach i wahxaki̱b chi c'acharel xi'oquic chipam i cano̱wa pa̱t riwi̱'. Re' take re' xico'ljic chiwach i buht ha' chiwach take k'i̱j naxkajic cho rinimal jab china̱ ac'al.
Re' xc'uluric cu̱c' re're' ncamanic keh yu'na chi rehtalil re' nc'uluric wili chiri̱j i co'lbal i̱b cu̱c' take nkahsjic quiha̱': Nok wilque̱b pan ha', re' take re' ma' re' ta ritz'ajnil quiti'jolal quibakil nelic lok re' la' nca'n take re' nquiyew quik'orbal chiwach i Dios chi naca'nam i holohic laj no'jbal re' queht'alim chi coric laj bano̱j take. Je' aj wo' re' nca'n xa ru'um ructic wo' chic cho Jesus chi c'acharic, re' Ajabe̱s Pahbamaj chi K'atal K'oric.
Re're' xuctic wo' chic chi quixilac take camnak eh chiri̱j chic ru' xo̱j wo' chic johtok pan taxa̱j eh je' ricab i lok'il ric'ul jeno' c'acharel ntz'uhkic cok chi riche̱l jeno' k'atal k'oric, re' Jesus naxwih'ic wo' chic cok ru̱c' i Dios, xic'ul wo' rinimal rilok'il chi nariwih'ic rajawric chi quina̱ take raj tz'e' wa̱ch i Dios ar pan taxa̱j eh je' wo' chi quina̱ take toco̱m chic wilic quiwa'ric on quitak'anic ar pan taxa̱j.
Chi kaju'junal nakak'ahsam i pa' bih bano̱j xka'n chiwach i DiosNaxc'acharic ayu' wach ac'al i Ajabe̱s Jesus re' Pahbamaj chi K'atal K'oric, re're' xic'ul i ti'c'axic. Ru'um chi re're' xc'acharic chi xa tiklic wo' chi ric'uluric i ti'c'axic, re' hin nipahkaj aweh tak chi cha'n wo' aweh tak i no'jbal je' ricab xiban ru' eh nipahkaj chi je' re' maj xa hab wach aj niminel tiklic chi ric'uluric ti'c'axic ru'um reh riniminic ru', re' aj niminel re're' ric'uhtaj lok chi ma' ra̱j ta chic ribanaric i take mahc xiban cho najtir.
Wi pan acapew-bal xacoj tak chi je' re', raj wo' rik'orom chi chiwach take k'i̱j reh ac'acharic tak re' cu c'ahchi'ca̱t tak ayu' wach ac'al, ra̱j chi na̱banam tak ribanaric take no'jbal ra̱j i Dios eh ma' re' ta chic take no'jbal re' nponic chi quiwach take tinamit.
Re' rik'ijil re' xa'n tak wi̱' i no'jbal bano̱j cho cu'um take ma' quilok'onic ta wach i kAja̱w Dios xiq'uic chic lok. Chipam take k'i̱j re're', re' hat-tak xaniq'uej wo' tak cho ribanaric i c'ahbilal je' ricab take c'oyomal, take xohc'sonic i̱b xa'n tak ar pan tak ma' holohic ta laj nink'i̱j xamol wi̱' awi̱b tak chi ric'uxuric xa pa' bih jaric. Chipam wo' take cho k'i̱j re're', xa'n wo' tak cho i c'ahbilal re' rilok'onjic take tik'imaj tiyo̱x,
raj la' chi'nchel take c'ahbil laj no'jbal re're' ma'xta chic abanam tak ribanaric eh ru'um aj re', re' take awich c'acharel re' aj banol take reh c'ahbilal, xa nsahchic chic quic'ux nanquilow chi re' hat-tak ma' hat ta tak chic jenaj cu̱c' chi ribanaric i c'ahbil laj no'jbal. Ru̱c' aj re', re' take c'acharel re're' naquip'utum atz'ujuric tak
xa re' la' take c'acharel re're' xa na wo' rich'ukuric k'oric chi quina̱ re' k'orel nic' pa' wach quibano̱j ca'nam. Ar naquik'ahsam chiwach i Dios re' aj ch'ukul wach mahc tiklic chic cho chi rich'ukuric k'oric chi quina̱ take cu c'achalque̱b eh je' wo' chi quina̱ take camnak chic take je.
Ru'um aj wo' chi chi'nchel narich'ukuric k'oric chi quina̱, wilic riwi̱' chi re' tijbal nye'bic reh sukquil c'uxlis queh c'acharel xk'ormojic wo' ru'um i Jesus queh take camnak chic take je. Je' ricab nc'uluric cu̱c' chi'nchel c'acharel ayu' wach ac'al, re' take re' xiquimic reh chi narich'ukuric k'oric chi quina̱ xa re' la' ru̱c' rik'ormojic i tijbal re're', xye'eric wo' queh take xic'ulbic reh tijbal re're' chi xquic'ul i junelic c'acharic ye'o̱j ru'um i Lok' laj Uxlabal ar re' wilic wo' wi̱' i Dios.
Re' holohic laj no'jbal ye'o̱j ru'um i Dios camanok chi ribanaric i holohicRe' aj i cohlsbal wach chi'nchel c'ulic chic lok reh. Je' aj re' k'uru' hat ok tak t'ulic ru̱c' ano'jbal tak eh ma̱cana̱' tak ribanaric johtok ati̱j tak chiwach i Dios reh chi je' re' naponok i k'ijil re're' ic'lic ok ana̱ tak chi uyunic reh.
Je' wo' chic til k'e̱' curman chi chawunchelal tak chatik tak ju' ribanaric i c'axoj i̱b maj re' no'jbal re're' eriban chi enacuy nic' pa' nimal amahc tak chawibil awi̱b tak.
Je' ricab wi chaxilac tak quiponic take behenel re' c'ahchi' quisiq'uim quihi'lbal, re' hat-tak chac'uhtaj wo' tak achak'lamil cu̱c' chi riye'eric quiwa' quiha̱' je' wo' quipatal. Je' re' cha'n tak reh chi ma' eta nawic'raj tak chi jenaj ch'i'o̱j c'ahchi' ribanaric aweh tak ru̱c' i to'bonic ena'n tak.
Ru'um aj reh rato'bil i Dios chana̱ tak, chi aju'junal hat-tak xye'eric aweh tak chi je' ricab jeno' si̱ i q'uihal wach no'jbal re' encamanic aweh tak chi ribanaric ricamaj i Dios.Chi je' aj re' chi wilca̱t tak chi rilmijic nic' wach quitobjic take c'acharel ena'n tak ru̱c' take no'jbal ye'o̱j aweh tak, nipahkaj aweh tak chi camanok aweh tak chi coric take ju'jun chi no'jbal re're'.
Je' re' ajic wi jeno' c'acharel xye'eric rino'jbal chi c'uhbalanic, holohic ok rik'ormojic rik'orbal i Dios chiban chi c'uhbalanic. Wi jeno' c'acharel ye'o̱j reh i cojo̱j no'jbal queh take toco̱m chic c'acharel, chiban wo' i cojo̱j no'jbal ru̱c' rajawric ye'o̱j reh ru'um i Dios. Chi je' aj re' ru̱c' ribanaric chi'nchel re're', re' Dios naric'ulum i rilok'il re' naquiyeb take toco̱m chic awich aj niminel chi c'ahchi' quitobjic take ru'um i Ajabe̱s Jesus re' Pahbamaj chi K'atal K'oric. Re' aj re' riwi̱' chi niban niti̱j chawi̱j tak eh pa niti̱j niyew wo' rilok'il reh i Dios chi c'ahchi' nik'orom chi til coric, chi junelic k'i̱j sakom re' Dios til nim wach rilok'il eh til nim wo' wach i rajawric.
K'e̱' ato̱b reh c'acharel ric'ul i ti'c'axic ru'um reh ribanaric i holohic laj no'jbalWas tak nicha̱k' aj niminel reh Jesus re' k'e̱' ti' tiwic'raj tak, nik'or aweh tak chi ma' nsahchic nchel ac'ux tak nok re' ransil riti'quilal i pajaric nchalic chana̱ tak chi xa je' nchel xa re' hat-tak c'ahchi' ac'ulbic tak reh.
Re' la' hat-tak sukbok ac'ux tak ru'um chi hat-tak chic jenaj chipam ricuyuric take ti'c'axic xic'ul wo' cho kAja̱w Jesus re' Pahbamaj chi K'atal K'oric. Je' re' cha'n tak reh chi nachirak cho rik'ijil chi naric'uhtam wo' chic ri̱b ru̱c' i rinimal i rilok'il, yohbal wo' wach nasukbok ac'ux tak.
Je' wo' chic, k'e̱' wo' chic ato̱b chaweh tak nok nac'ul tak i tz'ujuric ru'um reh rinimjic i kAja̱w Jesus re' Ajabe̱s Pahbamaj chi K'atal K'oric. Nik'or chi je' re' maj nanac'ul tak i ti' ru'um reh animinic tak, re' Lok' laj rUxlabal i Dios nwih'ic awu̱c' tak chi awaj to'o̱l tak. Coric aj ru', re' take c'acharel re' ma' re' ta aj niminel take ma' holohic ta laj no'jbal nquik'or chiri̱j i kAja̱w Jesus xa re' la' hat-tak riye'eric chic rilok'il i na'n tak.
Je' aj re' ru' ma' ok hab wach jeno' aweh tak eric'ul i ti'c'axic ru'um chi aj cansanel ras richa̱k' ta nak, on ru'um chi aj lek' ta nak, on ru'um chi ta nak ma' holohic ta wach ribano̱j, on ru'um chi rimin ta nak ri̱b chipam ric'acharic jeno' chic c'acharel re' ma' re' ta reh chi nariminim wi̱' ri̱b ru̱c'.
Ra̱j nchel wi̱' jeno' c'acharel ric'ul i ti'c'axic ru'um reh niminic riban, re're' ma' nq'uix'ic ru'um i c'ahchi' ric'ulum, re' la' chiban chiyew johtok rilok'il i Dios ru'um chi c'ahchi' ric'ulum take ti'c'axic re're' ru'um reh niminic.
Je' re' ajic, ma' ta nak nsahchic ac'ux tak ru'um reh ti'c'axic nchalic chana̱ tak eh je' re' nik'or maj xponic chic rik'ijil chi narip'utum ch'ukuj k'oric i Dios eh nachiban re're' ma' xa ta chi quina̱ take rac'u̱n rixk'u̱n je' ru̱c' cu c'ahchi' quimahcanic erik'at k'oric chi enkajic i ti'c'axic chi quina̱ je' la' wo' re' naribanam cu̱c' chi'nchel c'acharel. Wi chi quina̱ take rac'u̱n rixk'u̱n i Dios re're' enkajic jeno' cow laj ti'c'axic, re' ta na chic take c'acharel re' ma' quiniminic ta reh i riC'uhbal i Dios ma' eniq'uic na̱ ricowil wach ti'c'axic chi quina̱?
Nik'or chi je' re' maj re' riC'uhbal i Dios rik'or chi je' wili:“Wi nchel re' c'acharel re' xa coric wo' wach ric'ux xa ru̱c' ti' laj c'axic narico'lem ri̱j ric'acharic chiwach take ti'c'axic ye'o̱j cho chi tojbal wach mahc,haj wo' ti chic i c'acharel re' ma' n-niminic ta reh i Dios eh aj mahc, ma' enkajic rinimal ti'c'axic china̱? nqui rik'or.
Cha'n tak chi coric acamaj tak chi c'amol be̱hRe' hin ma' Luch, hin wo' jenaj chi quixilac take aj c'amol be̱h reh ritinami̱t i Dios eh je' wo' c'ahchi' niyeb nichi̱' chi rik'ormojic take ti'c'axic xic'ul cho i kAja̱w Jesus re' Ajabe̱s Pahbamaj chi K'atal K'oric. Re' hin xinehtric wo' rilok'il re' naric'uhtjic xa chi loq'uil ti k'i̱j. Chi je' aj re', re' hin re' i wili nipahkaj je queh take quinahsil aj niminel wilque̱b ponok chaxilac tak:
Re' take ritinami̱t i Dios re' wilic pan ak'ab tak quilmijic, coric ok wach quilmijic cha'n tak je' ricab nbanaric ru̱c' quilmijic juntuhm ok chi me̱'. Ru̱c' quilmijic c'ahchi'ca̱t tak, ma̱ban tak xa ru'um ta nak chi hat-tak mino̱j chipam, cha'n la' tak ru'um chi ru̱c' chi'nchel ac'ux awa̱mna tak nawa̱j tak ribanaric re're'. Je' wo' ma̱ban tak re're' xa ru'um ta nak risahq'uil tumi̱n nye'eric chi to'bal, cha'n la' tak ru'um chi je' re' rik'or ac'ux tak ribanaric.
Ma' riban wo' nchel chi ru'um ta nak chi wilic awajawric tak chi quina̱ take ye'o̱j pan ak'ab tak quilmijic eno̱j riban chi xa re' chic tak'anic nawa̱j abanam tak chi quina̱. Re' la' cha'n tak, c'uhtunok awu̱c' tak i holohic laj no'jbal reh chi je' re' je' wo' re' equibanic ru'.
Cha'n tak acamaj chi coric k'uru' reh chi naponok wo' i rik'ijil chi naric'uhtam ri̱b i Jesus re' Aj Nahsil keh hoj chi'nchel je' ru̱c' wilco̱j chi aj ilol reh ritinami̱t i Dios na̱c'ulum wo' tak jenaj aco̱ch tak je' ricab nye'eric queh take aj ajamanel quic'ulbic reh jenaj coten k'an woric laj ch'ihch' re' ncojoric wach quina̱. Xa re' la' ru' re' co̱ch na̱c'ulum tak re're' ma' jaruj c'uhlel sahchel wach i rilok'il.
Yu'na aweh hat-tak q'uijolak ch'i̱l hat-tak k'ahxokak, enik'or i wili: Tiniminok tak chiwach quik'orbal anahsil hat-tak aj niminel eh chawunchelal i hat-tak c'ul chanimej awi̱b tak ru̱c' ch'ublic wach c'uxlis chawibil awi̱b tak maj je' wili rik'or chipam i Lok' laj Hu̱j re' wilic wi̱' riC'uhbal i Dios:“Ru'um reh quino'jbal take c'acharel re' xa nquinimsaj chic qui̱b re' Dios ricoj ri̱b chi caj ixowonel,ra̱j take c'acharel re' xa ch'u̱b ti wach quic'ux, re' rito'bal i Dios wilic cho chi quina̱, nqui rik'or.
Je' aj re' k'uru' chanimej awi̱b tak chiwach i Dios re' xiq'uic na̱ rinimal wach rajawric eh cha'n tak re're' chi xa ch'ublic wach ac'ux tak reh chi re' Dios narijohsam wach awa'ric tak naponok i rik'ijil chi je' re' naric'uluric.
Ru'um chi xa c'ahchi' wo' ca̱t tak rilom cho i Dios, chak'ahsaj wo' tak reh chi'nchel acapew-bal tak nchalic pan ac'ux tak re' riban xa ji̱k' chic ac'ux tak chiri̱j.
Ma' nchel nsahchic acapew-bal tak ru̱c' animinic tak eh xa ic'lic ok wo' ana̱ tak chi cha'janic reh chi na̱wih'ic tak chi na'lic aweh tak, je' ricab nca'n re' take aj cha'janel pa̱t chi ma' quiwiric ta chi cha'janic. Curman aj ru' chi na'lic ok aweh tak maj re' aj Yahm re' til nxowonic awach tak, xa no̱j nchalic chic chi risiq'uiric ri̱j nic' wach na chik'et pa̱m abe̱h tak, je' ricab riban i jenaj cakcoj chi xa q'ueric chic chi̱' ru'um chi xa hab nak chic wach ra̱j chi naribik'im.
Je' re' k'uru' chi'nchel i pajaric ricoj pan abe̱h tak aj Yahm, chacuy tak ransil ru̱c' i ricowil acapew-bal tak wilic ru'um rich'iquinjic ac'ux na'n tak chiri̱j i Dios eh cha'n tak chi je' re' chi c'ahchi' ric'ulic pan ac'ux tak chi je' wo' re' ricuyuric ti'c'axic nca'n take toco̱m awich aj niminel tak re' c'acharic nca'n pan tak toco̱m chic ye'a̱b chi junsut wach ac'al.
Xa re' la' chaweht'alij wo' tak nok hat-tak chic iq'uinak chipam take ti'c'axic re're', re' Dios nariyeb riman ricowil acapew-bal tak, naca̱t tak rucsam ru̱c' acapew-bal tak eh naripahba̱b wo' ac'ux tak chi coric. Re' Dios re' nye'bic reh chi'nchel i cuse'sbal re' wo' re' xyuk'unic aweh tak chi niminic chiri̱j i Jesus reh chi enac'ul tak rilok'il re' ma' jaruj ta c'uhlel sahchel wach.
Re' aj re' riwi̱' chi nok niban niti̱j re' hin nik'or chi til coric, chi junelic k'i̱j sakom re' Dios nim rilok'il wilic eh nim wo' rajawric wilic.
Re' k'oric cohlsbal wach i hu̱j wiliRe' hu̱j wili xnitz'ihmbaj ru̱c' i to'bonic xiban wi̱n i ma' Silwa̱no re' jenaj wich aj niminel coric wach ric'ux. Re' riwi̱' chi xnitz'ihmbaj je aweh tak i hu̱j wili reh riye'eric ano'jbal tak je' wo' chi rich'oboric ribehil aweh tak chi til coric chi re' Dios til xic'uhtaj aweh tak rinimal wach richak'lamil. Je' re' nok chatik tak ju' riye'eric ac'ux tak chiri̱j re're'.
Re' take moloj wach aj niminel wilque̱b ayu' pan tinamit wili re' ribihnej chi “Wawilo̱nya”, re' take awich chiho̱j wo' take cho ru'um i Dios, nquitak'a̱' je risukquil ac'ux tak. Ritak'a̱' wo' je risukquil ac'ux tak i Cus, re' je' na wac'u̱n nok wilic chi niwach.
Chayew risukquil ac'ux tak chawibil awi̱b tak c'uhtbal reh i c'axoj i̱b wilic chaxilac tak. Re' ta nak Dios banok chi enwih'ic risukquil ac'ux hat-tak re' xa jenaj chic awi̱' tak rich'i̱l Jesus re' Pahbamaj chi K'atal K'oric. Je' ta nak re'.
Re' ricab hu̱j xitz'ihmbaj iMa' LuchRe' ma' Luch ric'alenej take je aj niminel naquilbic wach rihu̱jRe' hin, hin Simon eh Luch i ricab nibihnal. Re' hin, hin raj camanom i kAja̱w Jesus re' Pahbamaj chi K'atal K'oric eh re' wo' re' xiripahba̱' chi aj k'orol ribiral i ric'uhbal. Re' hu̱j wili til re' hin c'ahchi' nitz'ihminic je reh aweh hat-tak wich aj niminel re' xa'n tak je' ricab xka'n i hoj chi xkach'ica̱' kac'ux chiri̱j i Jesus eh k'e̱' lo̱k' chaweh tak i ch'iquinic c'uxlis na'n tak chiri̱j i Dios je' wo' chiri̱j i Jesus re' Aj Co'lonel keh ru'um chi coric wach ric'ux.
Je' re' k'uru' tinic'alenej tak je eh nik'or wo' je aweh tak chi niban niti̱j chawi̱j tak ru'um chi ana'bem tak chic rino'jbal i Dios ch'i̱l rino'jbal i kAja̱w Jesus. Je' aj wili ti̱j niban: Re' ta nak i kAja̱w Dios chiyew cho aweh tak chi enatik tak ju' ric'uluric rito'bal eh chi enatik wo' tak ju' ribanaric i c'acharic pan sukquil c'uxlis.
Re' hoj xojyuk'unjic chi hoj ritinami̱t i DiosRe' Jesus re' sutumaj ri̱j ric'acharic ru̱c' riholonquilal risakomil eh re' k'e̱' wo' rinimal wach richak'lanquilal chi kana̱, re're' xojriyuk'ej chi ekojwih'ic chi ritinami̱t. Ru'um aj chi xiyew keh chi xkeht'alij rino'jbal i Jesus, re' Dios xiban wo' chi re' Jesus enwih'ic rajawric chi naricamanic pan kac'acharic chi riye'eric keh chi'nchel rito'bal reh chi eriban jenaj wach kano'jbal ch'i̱l i Dios.
Je' wo' chic ru'um chi xojriyuk'ej chi ekojwih'ic chi hoj ritinami̱t, re' Dios xiban chi re' take k'oric k'oro̱j cahnok chiri̱j richak'lamil je' wo' chiri̱j rinimal rato'bil wilic cho chi kana̱, xye'eric wo' keh reh chi re' take k'oric re're' equicamanic keh chi jalbal wach kano'jbal cu rehtal eriban jenaj wach ch'i̱l rino'jbal ru'. Chi je' re' nakaco'lem wo' ki̱b chiwach i jot'o̱j laj c'acharic re' nilmijic cu̱c' take c'acharel ayu' wach ac'al ru'um reh c'ahbilal laj no'jbal re' k'e̱' ncotowej ribanaric.
Ru'um aj chi re' take k'oro̱j re're' xye'eric reh chi naquicamanic keh, re' hat-tak wich aj niminel chayew ac'ux tak chi cow chi na̱ch'ica̱b ac'ux tak chiri̱j i Jesus je' wo' chi na̱banam tak i holonquilal ch'i̱l i coric laj no'jbal eh chi na̱yeb wo' chic awi̱b tak chi rirakmajic chiri̱j chi'nchel rino'jbal i Dios.
Je' wo', ma' xa ta re' rirakmajic chiri̱j chi'nchel i no'jbal na̱yeb wi̱' ac'ux tak, je' la' wo' chi riye'eric pan awo̱k tak i rajawric i mahc. Ma' xa ta re're' na̱banam tak, je' la' wo' chacuy tak ransil i ti'c'axic re' nchalic chana̱ tak ru'um reh animinic tak. Je' wo' chic wih'ok awu̱c' tak i no'jbal re' nponic chiwach i Dios.
Ma' xa re' ta re're', je' la' wo' c'ul chawa̱j awi̱b tak chawach eh je' wo' chac'ax tak chi'nchel take c'acharel.
Je' re' ajic chi'nchel take re're' ma̱cana̱' tak ribanaric chatik la' tak ju' ribanaric maj wi je' re' na'n tak enana'bej tak chi coric nic' wach rino'jbal i Ajabe̱s Jesus re' Pahbamaj chi K'atal K'oric. Re' rinabjic wili encamanic aweh tak reh chi ena'n tak i holohic laj bano̱j eh chi ewo' nato'bej tak take c'acharel.
Ra̱j wi jeno' c'acharel ma' riban ta take no'jbal k'oro̱j lok re're', re' c'acharel re're' xa je' ricab i sot' ncahnic wi̱'. Je' re' nik'or maj re' pa' nquilow take c'acharel qui'ilbic ma'xta cho pa ricapew-bal i sot'. Nic' pa' wach nc'uluric ru̱c' i sot' je' wo' re' nc'uluric ru̱c' ricapew-bal i c'acharel re' ma' riban ta take no'jbal k'oro̱j lok reh. Nik'or chi je' re' maj ma'xta wo' cho pa ric'ux chajaric xiban i Dios ru̱c' naxc'acharic nak cho pan mahc eh yu'na cuyu̱j chic rimahc.
Je' re' ajic hat-tak wich aj niminel, chayew ac'ux tak chi ribanaric i chi'nchel k'oro̱j lok wili maj wi je' re' na'n tak echic riban chi re' niminic ra̱j i Dios ena'n tak ribanaric je' ricab xa̱j chawi̱j tak naxatrichih tak cho eh xatriyuk'ej tak chi xa'n tak chi hat-tak chic ritinami̱t. Je' wo' chic, ru̱c' ribanaric take no'jbal re're', re' hat-tak ma' jaruj ta enacana̱' animinic tak.
Chiri̱j chic lok chi'nchel re're', re' Jesus re' Pahbamaj chi K'atal K'oric, kajCo'lonel eh Ajabe̱s wo' chi kana̱ nok wilic, re're' nariyeb aweh tak i rinimal wach c'axbal chi ar pan taxa̱j re' riban wi̱' k'atoj k'oric naca̱t tak ric'ulum ar chi etic'acharic tak ru̱c' chi junelic.
Re' ma' Luch rica'pechej rik'ormojic je i c'uhbal queh aj niminelTo̱b ta wo' aweht'alim nak tak chic chi'nchel take k'oro̱j aweh tak eh to̱b ta wo' nak cow ch'iclic ac'ux tak chiri̱j i c'uhbal re' cu yu' na chi k'i̱j nanimej tak chi coric, re' hin xa cu nanitikim wo' ju' rik'ormojic chi'nchel re' nik'orom chic lok aweh tak reh chi je' re' xa nariwih'ic wo' pan ac'ux tak.
Reh chi xa nariwih'ic wo' pan ac'ux tak chi'nchel re're', nik'or wo' chic aweh tak chi tare̱t chi re' nic' pa' nimal raj k'ormojic enik'or wo' aweh tak yu'na chi cu c'achalqui̱n pe.
Nik'or chi je' re' maj re' hin weht'alim chi xa ma' naht ta chic wilic je rik'ijil niquimic ru'um chi re' kAja̱w Jesus re' Pahbamaj chi K'atal K'oric riyeb chic cho rehtalil wi̱n.
Je' re' ajic chi cu c'achalqui̱n, re' hin cow niyew nic'ux chi ac'uhbaljic tak reh chi je' re' naricahnic pan ac'ux tak chi junelic take c'uhbal re're' eh nok hin chic camnak je xa cu naric'ulic wo' cho pan ac'ux tak chaj bih xnik'or aweh tak.
Je' re' xc'uluric junpech. Re' hoj xkilow nic' wach nok re' Ajabe̱s Dios xiyew rilok'il i Jesus naxsutjic ri̱j ru̱c' rinimal wach risakomil i Ajabe̱s Dios. Re' wili xk'ormojic reh Jesus ru'um Ajabe̱s Dios re' wilic pa rilok'il chi sutumaj ri̱j ru'um rinimal wach risakomil:«Re' Jesus wili til k'e̱' ti' nwic'raj maj re're' i wAc'u̱n. Je' wo' chic re' wAc'u̱n wili k'e̱' wo' riyew risukquil nic'ux, nqui k'oro̱j cho ru'um i Dios.
Re' aj take k'oric re're' til coric maj re' hoj xkabiraj ru̱c' kaxiquin nok kihch'ilem ponok i Jesus ar china̱ i yu̱k' re' xye'eric wi̱' rilok'il ru'um i Dios naxk'oric cho cu ar pan taxa̱j.
Ru'um reh k'oric xiban i Dios ar re' hoj keht'alim chi til coric take nic' pa' nimal k'oro̱j cahnok chiri̱j i Jesus cu'um take aj k'orol riC'uhbal i Dios re' xiwih'ic cho najtir k'i̱j. Ru'um aj re' til nipahkaj aweh tak chi chacoj tak rehtal chi coric i k'oro̱j cahnok chiri̱j i Jesus maj re' k'oro̱j re're' je' ricab jenaj sakombal re' nsakomonic take reh ye'a̱b re' xa k'ekom chic pa̱m. Je' re' nik'or maj je' ricab nc'uluric ru̱c' i sakombal re're' chi ncamanic cu rehtal cho i sak'ic re' nelic cho wi̱' i nim laj ch'imi̱l re' nsakomonic pa̱m i k'i̱j, je' wo' re' nc'uluric ru̱c' i k'oro̱j cahnok chiri̱j i Jesus chi naricamanic wo' awu̱c' tak cu rehtal ric'ul awa̱mna tak re' sakom ye'o̱j ru'um richalic i Jesus.
Je' re' ajic chacoj tak rehtal i k'oro̱j cahnok chiri̱j i Jesus eh je' wo' i wili: Chi'nchel k'oric k'oro̱j cho cu'um take aj k'orol riC'uhbal i Dios re' tz'ihmbimaj take chipam i Lok' laj Hu̱j wilic wi̱' i riC'uhbal i Dios ma' eta nrakmajic chiri̱j wi ma' re' ru'um rito'bal i Lok' laj rUxlabal i Dios.
Je' re' nik'or maj re' k'oric xca'n take cho aj k'orol riC'uhbal i Dios ma' xa ta pan quic'ux xquimiksaj cho wach rik'ormojic, re' la' wili xc'ulmujic ru'um nok re' Lok' laj rUxlabal i Dios xk'oric cho pan quicapew-bal take lok' laj winak tak'amaj take ru'um i Dios.
Re' Dios nariyeb cho ti'c'axic chi quina̱ take aj tijinel ma' coric ta wach quino'jbalNajtir cho k'i̱j xiwih'ic take cho chucul aj k'orol riC'uhbal i Dios chi quixilac take ra̱' ri'sil cho ma' Israhel. Je' wo' re' yu'na naquiwih'ic wo' chaxilac tak take chucul aj tijinel re' xa chucuj laj c'uhbal naquik'orom chi xa re' wo' take re' queht'alanic reh chi xa chucuj k'oric c'ahchi'que̱b. Ru'um reh chucuj laj c'uhbal naca'nam take aj tijinel re're', narijot'om ri̱b quino'jbal take naquibirinic reh quic'uhbal eh narisahchic wo' wach quiniminic. Je' wo' re' hin nik'or aweh tak chi re' take aj tijinel re're' ma' nquic'ul ta i Jesus chi Ajabe̱s chi quina̱, to̱b ta re're' xtojbic ri̱j quic'acharic chi wilque̱b nak chic chi ritinami̱t. Ru'um chi je' re' nca'n, re' take re' xa nic' yu' nquiyuk'ej wach quina̱ take ti'c'axic re' narisachbic quiwach.
Cu'um queh aj tijinel re're' q'uih wo' take c'acharel naquik'ahsam qui̱b chi ribanaric i c'ahbilal re' enquilow chi nca'n take aj tijinel re're' eh ru'um reh ribanaric take c'ahbilal, narik'ormojic take i ma' holohic ta laj k'oric chiri̱j i coric laj tijbal k'oro̱j chiri̱j ric'uhbal i Jesus.
Je' wo' chic, re' take aj tijinel re're' xa aj sahc' tumi̱n take eh ru'um re' enquik'or aweh tak take k'oric re' xa miksimaj cho wach pan quicapew-bal reh chi nanabiraj hat-tak nayew tak atz'a̱k queh. Ru'um reh nic' nimal nca'n ribanjic, re' take aj tijinel re're' narichalic rinimal ti'c'axic chi quina̱ re' k'oro̱j wo' chic cho ribiral ru'um i Dios najtir k'i̱j
je' ricab i ti'c'axic xchalic chi quina̱ take c'acharel je' ru̱c' je' wo' wili quibiral: Je' ricab najtir cho k'i̱j re' take raj tz'e' wa̱ch i Dios ar pan taxa̱j naximahcanic chiwach, re' Ajabe̱s Dios ma' xicana̱' ta take chi ma' ta nak xquic'ul i tojbal wach quimahc, re' la' xiban xiyew take chipam ye'a̱b re' naquic'ulum wi̱' ti'c'axic take quimahcanic. Nok cojo̱j chic take chipam i ye'a̱b wili re' xa k'ekom chic pa̱m je' ricab riwi̱' pan che̱', xicanabjic ar cu rehtal ponok i k'i̱j re' naribanam wi̱' i ch'ukuj k'oric i Dios chi quina̱ eh je' wo' chi quina̱ take aj tijinel re're'.
Je' wo' re' xc'uluric cu̱c' take c'acharel c'ahbil quino'jbal najtir k'i̱j pa rik'ijil cho ric'acharic i ma' Noheh. Re' Dios ma' xicana̱' ta chi je' re' chi ma' ta nak xquitoj wach i quimahc, re' la' xiban i Dios xa re' wach i ma' Noheh re' xc'uhbalanic queh tinamit chi xca'n chi coric nak wach quic'ux chiwach i Dios, xa re' wach re' ch'i̱l take wuku̱b chic chi c'acharel xicana̱' take chi xic'acharic nok xiyew cho i buht ha' chi quina̱ take tinamit re' c'ahbil wach quino'jbal.
Je' wo', re' Dios xiyew wo' cho i rinimal ti'c'axic reh chi xsahchic quiwach take tinamit Soro̱ma ch'i̱l i Como̱ra. Je' re' xiban nok xic'at take cu rehtal xichajric chi junpech. Re' xiban re're' xcamanic chi jenaj rehtalil chi je' re' naric'uluric cu̱c' c'acharel re' je' ru̱c' c'ahbil quino'jbal.
Re' cok ru', naxisach quiwach take tinamit aj Soro̱ma ch'i̱l aj Como̱ra, re' Dios xico'lej i ma' Lot eh je' re' xiban maj re' Lot re're' jenaj c'acharel xa coric wo' wach ric'ux. Nik'or chi je' re' maj re' Lot wili xiban nyot'ic i ra̱mna ru'um i c'ahbilal nca'n take c'acharel wilque̱b chipam take tinamit re're' chi xa re' wach i mahcanic nca'n ribanaric.
Je' re' ajic re' Lot eli̱c i k'i̱j nyot'ic i ra̱mna narilow eh naribiraj take nic' nimal i ma' holohic ta laj bano̱j nca'n take tinamit re're'. Je' re' xic'raj maj xa coric wo' wach ric'ux pa ric'acharic chi quixilac take c'acharel re're'.
Je' aj re' k'uru' chi'nchel take wili riyew rehtal keh chi xa pa' jaric ti'c'axic nc'ulic lok chi quina̱ take quiniminic reh, re' Ajabe̱s Dios til rico'lej take chiwach chi'nchel re're', ra̱j la' take c'acharel ma' quiniminic ta reh, re' Dios c'ahchi' chic riyeb ti'c'axic chi quina̱ cu rehtal riyew risasil ti'c'axic chi quina̱ chipam i k'i̱j nachik'at k'oric chi quina̱ chi'nchel take aj mahc.
Chiwach i k'i̱j re're', k'e̱' wo' chic rinimal i ti'c'axic naquic'ulum take c'acharel re' xa cha'n aweh c'ahbil laj no'jbal nca'n ru'um chi ma' nca̱j ta quicana̱b ribanaric i mahc nquic'ax wach ribanaric. Je' wo' re' take c'acharel ma' quiniminic ta chiwach quik'orbal take wilic cajawric chi quina̱, naquic'ulum wo' ti'c'axic maj xa k'itk'it take eh xa eht take chi k'oric. Xa na̱ ru' ma' quiyo'jic ta nech' ok chi quitz'ujuric take raj tz'e' wa̱ch i Dios re' wilic quiwa'ric ar pan taxa̱j.
Til nik'or aweh tak ma' wo' re' take raj tz'e' wa̱ch i Dios je' re' nca'n eh re' take re' til wo' nak k'e̱' wo' chic ransil quiwa'ric wilic chi quiwach take c'acharel re' je' re' nca'n. Re' take aj tz'e' wa̱ch re're' xa ta nak nquik'et wach i ajabe̱s Dios chi ch'ukuj k'oric chi quina̱ take c'acharel ayu' wach ac'al raj take c'acharel re're', re' ma' holohic ta quino'jbal je' re' nca'n.
Je' re' nik'or maj re' take re' tz'uju̱j nca'n chiqui̱j take aj tz'e' wa̱ch chi ma' nquirak ta chiri̱j riwi̱' re' c'ahchi' quitz'ujum. Ru'um chi je' re' nca'n, re' take re' no̱j riban chi je' quicab take chicop re' ma'xta quino'jbal. Je' wo' nca'n chi xa je' quicab take aj q'uiche̱' chicop re' xa nic' yu' quicansjic pan xirab. Je' re' nok nic' pa' wach nc'uluric cu̱c' i chicop re're', je' wo' re' naric'uluric cu̱c' take c'acharel re're' nariponic wo' rik'ijil chi narisacharic quiwach ayu' wach ac'al.
Je' re' nik'or maj re' take c'acharel re're' k'e̱' rinimal wach ti'c'axic naquic'ulum chi tojbal wach ti'quilal ca'nam queh take toco̱m chic c'acharel.Ma' xa ta ru'um i ti'quilal ca'nam re're' naquic'ulum i ti'c'axic, je' la' wo' ru'um take i wili: Pe̱t k'oric, re' take re' chi suksbal quic'ux xa nink'ijinic wo' nca'n, je' chi pan k'i̱j je' chi pan tak chak'ab eh je' re' nca'n chi ribanaric i c'ahbil laj no'jbal re' ncotowej ribanaric. Ru'um aj re' til nik'or aweh tak chi chayohbalej awi̱b tak chi quiwach maj re' quiwih'ic chaxilac tak nanamol awi̱b tak chi wi'c xa q'uixbilal ric'am cho chana̱ tak eh riban chi re' holohic laj abiral tak wilic no̱j chi k'ehbel. Je' wo' chic, ru̱c' i ma' coric ta wach quiwih'ic chaxilac tak xa nsukbic chic quic'ux ru'um, maj re' til riwi̱' quiwih'ic chaxilac tak xa reh ribanaric i c'ahbil laj no'jbal.
Ricab k'oric, re' take toco̱m chic mahc nca'n take c'acharel re're', ric'am cho ti'c'axic chi quina̱. Re' aj take wili i mahc nca'n: Xa ma' nquilow ti wach jeno' ixok, xa nok wo' ti nquic'ax wach ribanaric i c'oyomal ru̱c'. Je' wo', xa eli̱c wo' c'ahchi'que̱b chi mahcanic chi xa ma' quich'i'tjic ta chic chi banoj mahc. Je' wo' chic, xa ma' c'axic ta chi queh quik'eb-eric pan mahc take ja' cow ta quic'ux pan niminic reh chi naquimahcanic quich'i̱l. Je' wo' chic, re' take re' ocronak take chi ric'axaric wach i bihomal ru'um risahq'uil i tumi̱n. Ru'um aj chi'nchel re're' narichalic rinimal ti'c'axic chi quina̱ take c'acharel re're'.
Nik'or chi je' re' maj re' take re' ru̱c' ricanabjic i coric laj c'uhbal re' nk'oric chiri̱j i Jesus no̱j riban je' ricab xiban cho najtir k'i̱j re' rac'u̱n i ma' Wosor, re' Walaham ribihnal. Chawil ru' re' Walaham re're' ru'um risahq'uil tumi̱n chi ric'axaric wach ribihomal xicut ri̱b chi ribanaric c'ahbilal chi xipahkaj reh Dios sihtbal queh take ra̱' ri'sil cho ma' Israhel.
Ru'um reh c'ahbilal re're' xk'ormojic reh chi ma' holohic ta c'ahchi' ribanam eh je' wili xc'ulmujic ru̱c': Xk'eteric wach ricapew-bal ru'um jenaj t'uch rac'u̱n cawa̱y re' xk'oric ru̱c' chi je' ricab i k'oric riban jenaj c'acharel. Je' re' xc'uluric ru̱c' ru'um reh sabanil laj no'jbal c'ahchi' ritik'a̱b wach pa ric'ux ribanaric.
Je' aj re' k'uru' re' take c'acharel re' wilic quino'jbal je' ricab rino'jbal i Walaham xye'eric cho ti'c'axic chi quina̱ ru'um i Dios eh re' ti'c'axic xye'eric chi quina̱, re' chi naquiwih'ic chi junelic pan jenaj ye'a̱b yohbal wach k'ekomil pa̱m. Je' re' ric'ul queh chi naquic'ulum maj re' take re' je' quicab take ro̱k ha' quichikic on je' quicab take su̱tz' re' xa c'ul c'amoj take je ru'um i cak te̱w eh chi ma' re' ta wo' jab nquic'am cho.
Je' re' nik'or maj nok nquik'or i pa' bih k'oro̱j cho, ma' camanel ta chi queh take aj birinel queh, xa ncamanic chi nimsbal qui̱b je' ricab xiban i Walaham.Je' wo', re' take c'acharel re're' ma' xa ta holohic chic wach i k'oric nca'n chi rinimsjic qui̱b je' la' wo' je' wili nca'n cu̱c' take c'acharel je' ru̱c' quicana̱b chic ribanaric i c'ahbil laj no'jbal eh yu'na wilque̱b chic pan niminic: Re' take chucul aj c'uhbalanel re're' ru̱c' i jot'o̱j nca'n ru'um reh quic'uhbal nca'n wo' chi re' take cu ac' aj niminel quisoljic wo' chic pan mahc.
Je' re' nik'or maj re' quic'uhbaljic take junleh chic c'acharel nca'n je' wili nquik'or:«Re' hat-tak na̱wih'ic tak chi tehlic chic ri̱j ac'acharic tak eh ma' hab ta chic wach naritak'anic aweh tak chipam ac'acharic tak, nqui nquik'or.Coric ru' je' re' nquik'or xa re' la' re' take re' xa cu choplic wo' na̱ i quic'acharic ru'um i ma' coric ta laj no'jbal nca'n je' ricab i nelic wi̱' i k'oro̱j wili:«Wi jeno' choplic na̱ ru'um i jenaj ajabe̱s, re' wo' ajabe̱s re're' ntak'anic china̱ i c'acharel re're', nqui k'oro̱j.
Til ricorquilal re' take aj tijinel re're' junpech quina'bem nak chic chi re' Jesus re're' i Pahbamaj chi K'atal K'oric. Je' wo' chic, re' take re' wilic nak chic i Jesus chi Ajabe̱s chi quina̱ eh chi aj co'lonel wo' queh eh ru̱c' re're' quicana̱' nak ribanaric i c'ahbil laj no'jbal xa re' la' re' take re' xquiyew wo' chic qui̱b chi ribanaric i c'ahbilal eh ru̱c' re're' xchoporic wo' chic na̱ quic'acharic ru'um i c'ahbilal wilque̱b nak wi̱'. Chi je' chic re' riwi̱' quic'acharic, k'e̱' wo' chic yohbal wach c'ahbilal quibanic chiwach nok ja' qui'oquic ta nak chi niminic!
Je' re' nok ru'um reh rinimal i ti'c'axic narichalic chi quina̱ ru'um riwi̱' quic'acharic wilque̱b wi̱' yu'na, nik'or aweh tak chi sakbih nak chi queh chi ma' ta nak xquina'bej wach i c'uhbal nk'oric chiri̱j i coric wach c'acharic. Je' re' nik'or maj k'e̱' je ti' queh ru'um chi re' take re' chiri̱j chi quina'bem chic wach i c'uhbal tak'amaj re're' ru'um i Dios xquicana̱' ric'amaric na̱.
Ru'um chi je' re' nca'n re' take c'acharel re're' nc'uluric cu̱c' je' ricab i rik'or jenaj k'oric chi je' wili:«Re' tz'i' nsoljic wo' chic chi ric'uxuric rica'pech rixa'aw eh re' ahk chiri̱j nok ntz'ajaric ri̱j, no̱j wo' chic ritolej ri̱b pan ch'uwa', nqui rik'or.
Wilic take naquik'oric chiri̱j ric'ulic lok rica'pech i Ajabe̱s JesusHat-tak wich aj niminel re' k'e̱' ti' tiwic'raj tak, re' wili ricab hu̱j c'ahchi' nitz'ihmbam je aweh tak. Chipam cabchel nihu̱j xniyew je c'uhbal chana̱ tak reh chi re' pa' bih atijem tak ma' eta niq'uic pan ac'ux tak ela' ncamanic aweh tak chi eticapewenic tak chi coric.
Je' re' ajic xnitz'ihmbaj je aweh tak take k'oric wili reh chi xa naric'ulic wo' pan ac'ux tak take nic' pa' nimal k'oro̱j cho najtir k'i̱j cu'um take lok' laj aj k'orol riC'uhbal i Dios ch'i̱l wo' take tak'anic ribanam cho i Jesus re' Ajabe̱s chi quina̱ chi'nchel eh kajCo'lonel wo'. Re' take tak'anic wili, re' wo' re' c'ahchi' kak'orom ribiral aweh tak i hoj nahsil c'amol quibe̱h take raj tahkanel i Jesus.
ru̱c' rik'ororic chi je' wili:«Chaj bih xcahnic wi̱' ric'ulic lok rica'pech i Ajabe̱s Jesus re' k'oro̱j nak cho ribiral chi naric'uluric nak? Je' re' nkak'or maj xa re' wo' rehtal quiquimic cho take katu̱t kAja̱w xa riwi̱' wo' wilque̱b take chi'nchel cu yu'na chi k'i̱j. Xa je' wo' ricab nok tz'uhcric cho wach ac'al nok wilic yu'na, nqui naquik'orom take chi xa se'lbal keh.
Re' take k'oric re're' til rehtalil aj chi re' take c'acharel wili ma' nquirak chiri̱j rino'jbal i Dios re' nkilow ru̱c' take ribiral wili: Je' ricab, najtir cho k'i̱j pan p'utbal cho reh chi'nchel i tik'imaj, re' Dios xitik'a̱' i wach ac'al ch'i̱l i taxa̱j xa ru̱c' rik'orbal. Je' wo', re're' xbanic chi ximol ri̱b pa reh i ha' eh cahnic wo' pa reh i cow laj ac'al. Je' wo', re're' nbanic chi cu yu'na chi k'i̱j re' wach ac'al xtz'uhcric cho pan yejal ha'.
Je' wo', re' aj wo' re' xbanic cho najtir k'i̱j chi ru̱c' rinimal buht ha' q'uihal take c'acharel sacharic quiwach ayu' wach ac'al.
Re're' xitak'a̱' wo' chi re' wach ac'al ch'i̱l i taxa̱j ma' ja'xta pe chic risacharic wach cu rehtal i k'i̱j na chiban ch'ukuj k'oric chi quina̱ take aj mahc eh nariyeb ti'c'axic chi quina̱. Chipam aj i k'i̱j re're', re' ac'al ch'i̱l i taxa̱j narisahchic wach ru̱c' i k'a̱k'.
Jarub hab nariq'uic lok chi naric'uluric i wili ma' re' ta re' k'orel chiwach i Dios. Re' hat-tak wich aj niminel re' k'e̱' ti' tiwic'raj tak c'olok pan ac'ux tak chi chiwach i Ajabe̱s Dios nok niq'uic lok jenaj k'i̱j xa je na nchel ca'ik'ob lajc'ahl (1,000) hab niq'uic lok eh nok niq'uic lok ca'ik'ob lajc'ahl (1,000) hab xa je' na nchel xa jenaj ti k'i̱j niq'uic lok chi reh.
Coric ru', re' k'oro̱j cahnok ru'um i Dios chiri̱j ric'ulic lok rica'pech i Jesus ma' ja' nc'uluric ta eh ru'um re' wilic take quicapewenic reh chi re' Dios k'e̱' k'u̱n no̱j elok wach i rik'orom cho ribiral chi naribanam. Xa re' la' re' richahmic cho ric'ulic lok rica'pech i Jesus ma' re' ta re' riwi̱' chi je' re' c'ahchi' ric'uluric, c'ahchi' la' ric'uluric chi je' re' ru'um reh rinimal cho rik'uni̱l cu̱c' take je' ru̱c' c'ahbil quino'jbal. Je' re' nik'or maj re' wili riwi̱' chi ma' ja' nc'uluric ta ric'ulic lok rica'pech i Jesus: Re're' ra̱j chi ma' jeno' c'acharel chiri̱j nok camnak chic je ma' eta no̱j pan tojbal wach mahc chi junelic eh ru'um aj wo' re' c'ahchi' ruy'em chi chi'nchel take c'acharel naquiyot'om quic'ux eh naquijalam wach quic'acharic chi naquicana̱b ribanaric i c'ahbil laj no'jbal.
Je' re' k'uru' chana'bej tak chi re' i k'i̱j nok re' Lok' laj Ajabe̱s Jesus naric'ulic lok rica'pech chi riye'eric ti'c'axic chi quina̱ take ma' re' ta aj niminel til naric'ulic lok xa re' la' ma' eht'alamaj ta nac'olok lok. Re' cok ru' naponok i k'i̱j re're', til naric'ulmujic je' ricab nc'uluric chipam jeno' pa̱t chi ma' hab ta wach neht'alanic reh riponic jeno' aj lek' pan chak'ab. Chipam i k'i̱j re're' naribirmijic jenaj ma' laj te̱w eh re' take nic' nimal wilque̱b pan taxa̱j naquikopic cho cu rehtal narojic sahchok quiwach. Ar aj ru' re' wach ac'al ch'i̱l chi'nchel tik'imaj china̱ na wo' quic'ahtic.
Ru'um wo' chi re' taxa̱j ch'i̱l ac'al eh ch'i̱l wo' take nic' pa' nimal wilque̱b chiwach xa narisahchic wo' quiwach, coric ok eh lok' ok wach ano'jbal pan ac'acharic tak.
Je' wo' chic ic'lic ok ana̱ tak chipam ac'acharic tak chi ruyu'njic naponok rik'ijil ric'ulic lok rica'pech i kAja̱w Jesus chiwach i k'i̱j re' tik'imaj cho wach ru'um i Dios. Chayew wo' ac'ux tak chi ribanaric i ra̱j ru' reh chi re' k'i̱j re're' loq'uil ti nponic wach. Naponok i k'i̱j re're', re' taxa̱j ch'i̱l chi'nchel nic' nimal wilic chipam narisahchic quiwach ru'um i k'a̱k'.
Til je' re' naric'uluric maj re' Dios xik'or wo' cahnok chi re' hoj aj niminel nariyeb keh chi ekojc'acharic ar pan jenaj chic ye'a̱b re' nariwih'ic wi̱' jenaj ac' ac'al ch'i̱l jenaj ac' laj taxa̱j eh ru'um chi til je' re' xik'or, re' hoj c'ahchi' kuy'em chi naric'uluric i k'oro̱j cahnok ru'um.
Je' re' k'uru' was tak nicha̱k' aj niminel re' k'e̱' ti' tiwic'raj tak, ru'um aj chi c'ahchi' awuy'em tak ric'uluric chi'nchel take k'oro̱j cahnok wili chayew ac'ux tak chi cow chi ribanaric re're' reh chi nac'olok lok i kAja̱w etirirak tak chi coric wach ac'ux tak, chi ma' ch'uwa' ta nech' ok na'n tak ru'um i mahc eh chi ma'xta wo' jeno' k'oric ra̱j banaric chana̱ tak. Re' la' wih'ok awu̱c' tak re' sukquil c'uxlis chi awibil awi̱b tak.
C'olok wo' pan ac'ux tak chi wilic riwi̱' chi nim wach ricuybal i kAja̱w cu̱c' take c'acharel eh re're', re' wili riwi̱': Chi re're' ra̱j chi ewo' quico'ljic take c'acharel re're' chiwach i ti'c'axic nariyeb i Dios chi quina̱ take aj mahc. Re' c'ahchi' nik'orom wili re' wo' re' xitz'ihmbaj i wich aj k'orol c'uhbal ma' Lu̱' re' k'e̱' ti' nkic'raj. Re're' k'e̱' nimal wach rino'jbal xye'eric ru'um i Dios chi ritz'ihmjic i c'ahchi' nik'orom wo' je aweh tak.
Ma' xa ta chiri̱j i re' nk'oric chipam take ju'jun i hu̱j xitz'ihmbaj, nk'oric la' wo' chiri̱j i Jesus, xa re' la' ru' nank'oric i ma' Lu̱' chiri̱j re're', wilic take k'oric pa rihu̱j k'e̱' c'axic chi rakmajic chiri̱j eh re're' riwi̱' chi toco̱m chic riwi̱' take k'oric nanelic chi quiwach take c'acharel je' ru̱c' ma' nqueht'alij ta chi coric take tijinic re' c'uhtumaj keh hoj aj niminel. Re' take c'acharel re're' ma' cow ta ch'iclic quic'ux chiri̱j i Jesus eh xa na̱ ru' toco̱m wo' nelic chi quiwach take k'oric nanquilow wach take toco̱m chic hu̱j re' tz'ihmbimaj cahnok chi pa̱m i Lok' laj Hu̱j re' wilic wi̱' riC'uhbal i Dios. Ru'um aj chi je' re' nca'n take c'acharel re're', re' Dios narisacham quiwach.
Je' aj re' k'uru' was tak nicha̱k' aj niminel re' k'e̱' ti' tiwic'raj tak, ru'um aj chi re' hat-tak ana'bem tak chic quino'jbal take c'acharel re're', re' xa re' wo' i c'ahbil laj no'jbal nca'n pan quic'acharic, chayohbalej awi̱b tak chi ma' eta nacoj tak wach take chucuj laj tijinic nquic'uhtaj, maj wi re' hat-tak nac'am tak na̱ nquik'or, enacana̱' tak lok pa reh animinic tak re' pa'lic wi̱' ac'ux tak chi cow.
Je' re' k'uru' chayohbalej awi̱b tak chi ma' eta na'n tak chi je' re', re' la' wili cha'n tak: Chatik tak ju' ac'acharic tak chi c'ahchi' ac'ulum tak riman rato'bil i Jesus re' Pahbamaj chi K'atal K'oric eh c'ahchi' ok wo' rimanlajic wach awu̱c' tak i reht'aljic pa̱m rino'jbal. Re' Jesus, re're' aj Co'lonel eh je' wo' Ajabe̱s nok wilic. Ru'um aj re' ye'erok rilok'il chipam take k'i̱j wili eh je' wo' chiwach rik'ijil i junelic c'acharic. Je' ta nak re' banarok.
Re' pe̱t hu̱j xitz'ihmbaj iMa' Wa̱nRe' rik'ormojic johtok kamahc chiwach i DiosRe' hin ma' Wa̱n re' c'ahchi' nitz'ihminic reh hu̱j wili nanik'oric chiri̱j i Sakomonel Wach riNo'jbal i Dios keh hoj c'acharel eh aj Ye'ol wo' reh Junelic C'acharic. Re' aj Sakomonel re're' xa wilic wo' cho nok cu ja' nch'ihquic ta cho wach ac'al. Naxchalic ayu' wach ac'al, re' hin ch'i̱l take wich nahsil raj tahkanel i Sakomonel Wach riNo'jbal i Dios, xkilow wach eh xkabiraj wo' naxiban take c'uhbalanic. Je' re' ajic chi'nchel nic' pa' nimal xiban ribanaric i Sakomonel Wach riNo'jbal i Dios queh tinamit, re' hoj til xkilow chi coric take eh ma' xa ta re're' xkilow je' la' wo' naxuctic cho chi quixilac take camnak, xkatz'a'j wo' ro̱k rik'ab.
Chaj wa'ric nok c'ahchi' nitz'ihmbam aweh tak i wili? C'ahchi' la' nitz'ihmbam ru'um chi re' hin ch'i̱l take wich nahsil raj tahkanel nka̱j chi naweht'alij tak chi re' Dios naxitak'a̱' cho ayu' wach ac'al i aj Ye'ol reh Junelic C'acharic, xiban cho chi je' re' reh chi re' hoj c'acharel nakilom wach ru'. Re' hoj til xkilow wach i aj Ye'ol reh Junelic C'acharic re're' eh ru'um re' yu'na nkayew kachi̱' chiri̱j i ricorquil chi re' Dios xtak'anic cho reh. Ru'um aj re' nankak'or aweh tak i k'oric chiri̱j i junelic c'acharic xye'eric chic keh, nkak'or wo' aweh tak chi je' wili hat-tak aj niminel: Coric, re' Ye'ol reh Junelic C'acharic keh hoj c'acharel xa wilic wo' nak cho ru̱c' Ajabe̱s Dios xa re' la' re' hin ch'i̱l take wich nahsil aj tahkanel reh Ye'ol reh Junelic C'acharic re're', til xkilow wach chi c'acharic china̱ ac'al wili naxtak'abjic cho.
Je' aj re' k'uru' re' kilom cho ch'i̱l kabiram cho ru̱c' aj Ye'ol reh Junelic C'acharic, re' wo' re' c'ahchi' kak'orom ribiral aweh yu'na i hat-tak aj niminel reh chi je' re', re' hat-tak eriban xa jenaj wach ac'ux tak ku̱c' i hoj chi rik'ormojic ribiral i Jesus re' aj Ye'ol reh Junelic C'acharic je' ricab nankak'or i c'uhbal chiri̱j ru', til riban xa jenaj chic wach kac'ux ru̱c' Ajabe̱s Dios ch'i̱l wo' i Jesus re' Lok' laj rAc'u̱n re' Pahbamaj chi K'atal K'oric.
Je' re' ajic ru̱c' take c'ahchi' nik'orom wili re' ta nak re're' enbanic chi enchalic rinimal risukquil ac'ux tak eh chi je' re' enponic pan awa̱mna tak i riholonquilal take k'oric c'ahchi' nitz'ihmbam je aweh tak.
Curman chi re' hoj aj niminel enkapahkaj cuybal kamahc chiwach i DiosNok re' Jesus xwih'ic ayu' wach ac'al, xkabiraj cho ru̱c' chi̱' jenaj tijbal re' kap'utum chic cho rik'ormojic aweh tak wich'i̱l take wich nahsil aj tahkanel eh yu'na nakak'orom wo' chic aweh tak. Je' aj wili rik'or i tijbal re're':«Re' Dios, xa je' na ricab jeno' sakom nok wilic cho chi kana̱ eh je' ricab nok re' sakom ma' nwih'ic ta so' k'ekom ru̱c' je' wo' re' i Dios ma' nmahcanic ta so' xa re' la' i coric riban ribanaric, nqui rik'or.
Ru'um chi je' re' rik'or i c'uhbal re're' wilic take c'acharel nquik'or aweh tak chi je' wili:«Re' hoj wilco̱j pan jenaj wach c'uxlis ch'i̱l i Dios. Ru'um aj re' ma' re' ta k'orel to̱b ta pa rik'ekomil i mahc c'acharic nka'n, nqui nquik'or.Re' take c'acharel re're' ma' coric ta laj k'oric c'ahchi' quik'orom, ma' wo' c'ahchi' ta quic'acharic so' je' ricab rik'or i coric laj tijbal c'uhtumaj ru'um Jesus.
Tz'a̱b ru', wi xa kojc'acharic wo' pan coric je' ricab riwi̱' ric'acharic i Dios chi xa re' wo' i coric riban ribanaric ra̱j rik'orom chi til wilco̱j wo' pan jenaj wach c'uxlis quich'i̱l take kas kacha̱k' je' wo' ru̱c' i Dios eh ru'um re', wi xojmahcanic chi quiwach i kas kacha̱k' on chiwach i Dios, re're' ericuy kamahc wi xkapahkaj reh chi naricuyum kamahc. Ru'um aj wo' re', re' kAja̱w Jesus re' rAc'u̱n i Dios re' Pahbamaj wo' chi K'atal K'oric, xquimic reh chi re' hoj ekojcahnic chi ma'xta chic kamahc chiwach i Dios.
Yu'na kak'or wi wilic jeno' c'acharel pa rik'ekomil i mahc c'acharic riban eh to̱b ta je' re' riwi̱' ric'acharic cu rik'or chi re're' ma'xta nech' ok rimahc. Til nik'or chi re' c'acharel re're' xa re' wo' re' rijot' ri̱b ru̱c' chucuj k'oric riban. Ma' xa re' ta re' riban c'acharel re're', je' la' wo' ma' c'ahchi' ta ribanam je' ricab rik'or i coric laj tijbal.
Je' re' k'uru' wi re' hoj xojmahcanic kak'or wo' tak johtok reh i Dios chi re' hoj, hoj aj mahc chiwach maj wi je' re' nka'n re' Dios re' til riban chi nmanlajic wach take rik'orom cho eh re' xa coric wo' nbanic, re're' ericuy take cho kamahc eh chi je' re', riban chi re' hoj kojcahnic chi ma'xta c'ahbilal pan ka̱mna.
Je' aj re' k'uru' was tak nicha̱k' aj niminel, nok xa hab wach jeno' xmahcanic rik'or chi ma' xiban ta nech' ok mahc, re're' xa c'ahchi' ricojom i Dios chi aj chucul k'oric eh nik'or chi je' re' maj re' wo' Dios nk'oric chi re're' wilic pan mahc. Je' wo' chic, re' c'acharel re're' ru'um chi ma' rik'or ta johtok chi aj mahc chiwach i Dios ric'uhtaj lok chi ma' c'ahchi' ta ric'amam na̱ riC'uhbal i Dios.
Was tak nicha̱k' aj niminel re' wilca̱t tak chi je' hat-tak wac'u̱n wixk'u̱n chi niwach, c'ahchi' nitz'ihmbam je aweh tak take k'oric re' cu re' xnik'or lok wili chi ma' eta nacoj tak cho mahc pan ac'acharic tak. Re' cok ru' wi hab wach ok nchel aweh tak xmahcanic, cheht'alij chi chiwach i Ajabe̱s Dios wilic jenaj kaj to'o̱l re' nk'oric chiki̱j chiri̱j i kamahc. Re' kaj to'o̱l re're', re' i Jesus re' Pahbamaj chi K'atal K'oric. Ru'um chi re're' til manlic coric wach ric'ux, til nbirmijic ru'um i Dios.
Je' wo' chic ru'um chi re' Jesus xik'ahsaj ri̱b pan quimic chiki̱j je' ricab nok jenaj si̱ nk'ahsjic chi tojbal ri̱j kamahc, re' Dios nchol ricuyuric chi'nchel kamahc. Ma' xa re' ta kamahc i hoj je' la' wo' quimahc chi'nchel c'acharel china̱ ac'al wili.
Re' niminel ric'am na̱ take tak'anic riban i DiosRe' hoj re' nkak'or chi keht'alim chic rino'jbal i Dios kac'am tak na̱ chi'nchel haj wilic rik'or riC'uhbal chi naka'nam maj re' til nc'uhtunic lok wi̱' chi re' hoj keht'alim chic rino'jbal i Dios, re' chi re' hoj nkac'am na̱ haj wilic i tak'anic riban keh ru̱c' riC'uhbal.
Je' re' nok wi hab wach rik'or chi re're' reht'alim rino'jbal i Jesus eh ma' ric'am ta na̱ chi'nchel haj wilic rik'or riC'uhbal i Dios chi naribanaric, re' aj k'orol re're' ncahnic chi xa aj chucul k'oric. Ru̱c' re're' ma' c'ahchi' ta wo' ribanam je' ricab rik'or i coric laj c'uhbal.
Je' re' nik'or maj wi re' hoj nkak'or chi c'acharic nka'n chi ri'sil ro̱k k'ab i Jesus, ra̱j rik'orom chi nakac'acharic ru̱c' rino'jbal je' ricab xc'acharic wi̱' i Jesus.
Was tak nicha̱k' aj niminel reh Jesus, re' k'oric chiri̱j c'axoj i̱b ma' re' ta nchel jeno' chic ac' laj tijbal, xa re' la' wo' i tijbal xap'ut tak cho ribirmijic pan p'utbal cho reh animinic tak. Je' re' k'uru' re' c'uhbal c'ahchi' nitz'ihmbam je aweh tak xa re' wo' i najtir chic ap'utum tak cho ribirmijic eh ma' toco̱m ta chic.
Re' cok ru', ru̱c' i k'oric chiri̱j i c'axoj i̱b c'ahchi' nitz'ihmbam je aweh tak nelic lok wach sakom i jenaj chic ac' c'uhbal re' rik'or chi til nic' pa' wach coric chi re' kAja̱w Jesus xa nsakomonic chic pa̱m i ra̱mna reh holonquilal laj no'jbal je' ricab nok jeno' sakombal xa nch'abch'atic chic risakomil. Til coric wo' chi re' c'ahbilal c'ahchi' chic resmejic lok pan ca̱mna take c'acharel je' ricab c'ahchi' ric'uhtunic lok chipam ac'acharic hat-tak.
Ru'um aj re', hab wach nk'oric chi wilic pan jenaj wach c'uxlis ch'i̱l i Dios je' wo' quich'i̱l take quiniminic reh eh wi xa cu rixowej wo' wach i rich aj niminel, re' c'acharel re're' xa cu pan k'ekom laj no'jbal wo' c'acharic riban.
Raj hab wach ric'ax i rich aj niminel, re're' xa c'acharic wo' riban pan jenaj wach c'uxlis ch'i̱l i Dios je' wo' quich'i̱l take quiniminic reh eh chi je' re' ma'xta bih enk'ehbic wi̱' pan mahc.
Re' aj re' riwi̱' k'uru' chi nik'or je aweh tak chi xa hab wach rixowej wach i rich aj niminel xa cu pan k'ekom laj no'jbal wo' c'acharic riban. Ru'um chi ma' rirak ta chic chiri̱j jaruj enkajic pan mahc chi xa ma'xta pa ric'ux ru'um chi k'ekomsamaj chic wach ricapew-bal, re' c'acharel re're' no̱j riban chi je' ricab jenaj sot' ma' reht'alim ta wo' haj narimolom je ru'um chi ma' nilbic ta.
Re' take nquic'am na̱ riC'uhbal i Dios ma'xta risahchic quiwachWas tak nicha̱k' aj niminel re' wilca̱t tak chi je' hat-tak wac'u̱n wixk'u̱n chi niwach,c'ahchi' nitz'ihmbam je aweh tak i wili reh chi na̱tikim tak ju' rich'iquinjic ac'ux tak chiri̱j i Jesus.Re're' wilic rajawric chi narik'oric chiki̱j chiwach Ajabe̱s Dioseh ru'um re're' na nk'oric chawi̱j tak, re' hat-tak cuyu̱j chic amahc tak.
Je' wo' c'ahchi' nitz'ihmbam je wili queh take c'amol be̱h chaxilac tak re' je' quicab tutbe̱s ajabe̱s chana̱ tak pan niminic.Re' take re' queht'alim chic rino'jbal i Jesus chi manlic re' xa c'achlic wo' cho nok ja' nch'ihquic ta cho wach ac'al.Re' hin c'ahchi' wo' nitz'ihmbam je i wili aweh hat-tak caj to'bonel take c'amol be̱hre' je' acab tak take q'uijolak ch'i̱l k'ahxokak chi cu cow co̱k quik'ab.Je' re' nik'or maj re' hat-tak xayak'abej chic pan awo̱k tak i rajawric aj Yahm re' banol reh c'ahbilal.Je' aj re' ru' chawunchelal hat-tak wich aj niminel,c'ahchi' nitz'ihmbam je aweh tak i wili ru'um nok re' hat-tak aweht'alim tak chic rino'jbal i Ajabe̱s Dios.
Re' hat-tak aj c'amol be̱h re' je' quicab tutbe̱s ajabe̱s chi quina̱ take aj niminel, c'ahchi' nitz'ihmbam je aweh tak i tijbal wili chiri̱j c'axoj i̱bru'um nok aweht'alim tak chic rino'jbal i Jesus chi manlic re' xa c'achlic wo' cho nok ja' nch'ihquic ta cho wach ac'al.Was tak nicha̱k' aj niminel re' wilca̱t tak chi je' hat-tak wac'u̱n wixk'u̱n chi niwach,re' je' acab tak take q'uijolak ch'i̱l take k'ahxokak chi cu cow co̱k quik'ab,c'ahchi' nitz'ihmbam je aweh tak i c'uhbal wili ru'um nok cu yu'na chi k'i̱jc'ahchi' ac'amam tak na̱ riC'uhbal i Dios eh xayak'abej pan awo̱k tak rajawric aj Yahm re' banol reh c'ahbilal.
Ch'i̱l take k'oric c'ahchi' nitz'ihmbam je aweh tak, nik'or wo' je aweh tak i wili: Ma̱yew tak chic ac'ux chiri̱j i c'ahbil laj no'jbal nbanaric china̱ ac'al wili, ma' wo' chiri̱j nca'n take i c'ahbil laj c'acharel wilic ayu' wach ac'al ma' holohic ta laj aj k'orol take. Wi hab wach riyew ric'ux chiri̱j ru' ra̱j rik'orom chi re' c'axoj i̱b nchalic ru̱c' Ajabe̱s Dios ma' ja'xta ru̱c'.
Nik'or chi je' re' maj nic' pa' nimal nca'n take c'ahbil laj c'acharel wilque̱b ayu' wach ac'al, je' ricab i c'ahbilal nquic'ax wach ribanaric nanquilow i ma' holohic ta c'ahchi' ribanaric chi quiwach, on re' ye'o̱j c'uxlis chiri̱j i mahc npok' cho pan ca̱mna ch'i̱l i nimsinic wachi̱s ru̱c' take pa' bih nwih'ic reh pa ric'acharic, chi'nchel re're' ma' re' ta Dios ncojbic pan ca̱mna ribanaric, pan ca̱mna la' take c'ahbil laj c'acharel wilque̱b china̱ ac'al wili npok' cho.
Chaj wa'ric ma' eta riban chi enkayew kac'ux chiri̱j quino'jbal take c'ahbil laj c'acharel? Ma'eta riban maj je' ricab chi re' ac'al wili tiklic cho wach i k'i̱j chi narisahchic wach, je' wo' re' take nquiyew quic'ux chiri̱j quino'jbal take c'ahbil laj c'acharel narisacharic wo' quiwach. Nik'or chi je' re' maj chi'nchel re're' ch'i̱l i ric'axaric wach take xa pa' bih wilic china̱, xa iq'ue̱l wo' take raj la' take nquiyew quic'ux chi ribanaric i ra̱j i Dios re' take re' ma'xta risahchic quiwach til la' naquic'amaric je chipam i junelic c'acharic.
Re' chucuj k'oric ma' ru̱c' ta Dios nchalicWas tak nicha̱k' aj niminel re' wilca̱t tak chi je' hat-tak wac'u̱n wixk'u̱n chi niwach, ru'um chi xabiraj tak chic chi nac'olok lok i k'etol wach rik'orbal i Jesus ra̱j rik'orom chi wilco̱j chic chipam take cohlsbal wach k'i̱j, re' wili nanik'orom aweh tak yu'na: Re' hoj wilco̱j chic chipam take cohlsbal wach k'i̱j k'oro̱j cho re're'. Nic' wo' wach nakeht'alij chi wilco̱j chic chipam take cohlsbal wach k'i̱j re're'? Keht'alim ru'um nok yohbal wach take aj k'etol wach rik'orbal i Jesus p'uht chic cuctic cho chaxilac tak.
Re' take aj k'etol wach rik'orbal i Jesus re're', chi xilac wo' nak acomonil tak wilque̱b xa re' la' ru'um chi ma' coric ta wo' quiwach chi kich raj tahkanel i Jesus take ru'um i re' xi'elic je chaxilac tak. Nic' wach naxkeht'alij chi ma' coric ta queh niminic chaxilac tak? Xkeht'alij ru'um nok yu'na re' take re' ma' wilque̱b ta chic chipam i kacomonil i hoj raj tahkanel i Jesus. Raj la' wili xye'eric k'ab queh ru'um i Dios chi xi'elic je chaxilac tak c'uhtbal reh chi chi'nchel take nic' nimal xi'elic lok re're' ma' re' ta kich aj niminel reh Jesus take chi coric
ru'um chi xquicoj wach i ma' coric ta laj c'uhtunic. Raj awu̱c' hat-tak ma' je' ta re' maj re' hat-tak ye'o̱j chic aweh tak i Lok' laj rUxlabal i Dios ru'um reh Lok' laj Ajabe̱s Jesus eh chi je' re' naweht'alij tak chic chi ma' re' ta i coric laj tijinic c'ahchi' ric'uhtjic aweh tak cu'um take aj chucuj aj c'uhbalanel.
Ru'um aj re', re' hin c'ahchi' nitz'ihmbam je aweh tak i hu̱j wili maj re' hat-tak ma' je' ta acab tak take ma' nqueht'alij ta na nc'uhtjic queh i coric laj tijinic. Je' wo' chic c'ahchi' nitz'ihmbam je aweh tak chi je' re' maj re' hat-tak aweht'alim tak chi re' chucuj k'oric ma' re' ta ru̱c' i Dios nchalic ribanaric maj ru̱c' i Dios xa re' wach i coric wilic ru̱c'!
Nic' wach nakeht'alij nok c'ahchi' kabiram jeno' aj chucul k'oric? Re' hoj nkeht'alij ru' nok jeno' c'acharel rik'or chi ma' coric ta chi re' Jesus re' i Pahbamaj chi K'atal K'oric eh ru̱c' re're' ma' ricoj ta ru̱c' ra̱mna i tijbal rik'or chi re' Dios, re're' rAja̱w i Jesus eh chi re' Jesus xa re' wach re' i rAc'u̱n i Ajabe̱s Dios. Je' aj re', re' c'acharel re're' no̱j riban chi aj k'etol wach rik'orbal i Jesus.
Re' cok ru' xa hab wach rik'et wach rik'orbal Ac'unbe̱s Dios ra̱j rik'orom chi re' Ajabe̱s Dios ma' re' ta re' wilic chi Ajabe̱s china̱. Tz'a̱b ru' xa hab wach rik'or chi re' Jesus re're' rAc'u̱n i Dios ra̱j rik'orom chi re' wo' Ajabe̱s Dios wilic chi Ajabe̱s china̱.
Ru'um aj re', re' hin nik'or je aweh tak chi chac'am tak na̱ chi coric i tijbal ap'utum tak cho ribirmijic pan p'utbal cho reh animinic tak. Wi xac'am tak na̱ i tijbal re're' chi coric, re' hat-tak na̱wih'ic tak pan jenaj wach c'uxlis ru̱c' Ac'unbe̱s Dios ch'i̱l wo' ru̱c' Ajabe̱s Dios.
Ma' xa ta re're', wi la' xatniminic tak chi coric chipam i c'uhbal re're' na̱c'acharic wo' tak chi junelic ar pan taxa̱j maj je' re' rik'orbal riyeb cahnok i Jesus.
Je' re' k'uru' was tak nicha̱k' aj niminel reh Jesus, c'ahchi' nitz'ihmbam je aweh tak i hu̱j wili chi riye'eric je rehtal aweh tak chiqui̱j take c'acharel xi'uctubic cho chi ajot'oric chipam animinic tak.
Re' take re' til nca̱j nak ajot'oric chipam animinic tak xa re' la' hin ch'iclic nic'ux chi re' hat-tak ma' eta tijot'oric tak chipam animinic tak maj re' Lok' laj rUxlabal i Dios ye'o̱j aweh tak wilic pan awa̱mna tak chi awaj tijinel tak eh chi je' re' ma' curman ta chic chaweh tak chi hab ta nak wach jeno' chucul aj tijinel entijinic aweh tak. Chi je' aj re' nik'or je aweh tak, chatik tak ju' ric'amaric na̱ haj wilic i tiritijej tak wi̱' i Lok' laj Uxlabal maj re' Lok' laj Uxlabal, re're' nk'oric aweh tak nic' pa' nimal take tijinic naricamanic reh animinic tak eh chi'nchel nic' pa' nimal ric'uhtaj aweh tak, til coric ma' re' ta nchel xa chucuj k'oric.
Re' c'acharic nca'n chi ri'sil ro̱k k'ab i Jesus ma'xta quiwih'ic pan q'uixbilalJe' re' k'uru' was tak nicha̱k' aj niminel re' wilca̱t tak chi je' hat-tak wac'u̱n wixk'u̱n chi niwach, nik'or wo' chic je aweh tak chi tic'acharok tak chi ri'sil ro̱k k'ab i Jesus. Wi xa je' wo' re' c'acharic naka'nam chi'nchel i hoj aj niminel nac'olok lok i Jesus, ma'xta bih nakayo'jic wi̱' eh ma' xa ta re're', je' la' wo' wi ma' xoj-jot'oric chipam kaniminic, re're' ma'xta kojriyeb pan q'uixbilal nakojwih'ok cok chiwach.
Je' wo' nik'or wo' aweh tak chi je' ricab chi re' rino'jbal i jenaj c'acharel ric'uhtaj lok hab wach i raja̱w, chaweht'alij wo' tak chi xa hab wach aweh hat-tak aj niminel ritahkej ribanaric i coric wach no'jbal ric'uhtaj wo' lok chi re're' manlic rac'u̱n rixk'u̱n i Dios ru'um nok re' Dios til coric wach rino'jbal je' ricab wo' aweht'alim hat-tak.
Re' ra̱j rilom wach i kAja̱w Jesus ma'xta chic ribanam i c'ahbilalJe' re' k'uru', sahchok aj kac'ux ru̱c' i rik'orom i Dios chi re' take quiniminic reh re' cok take re' til rac'u̱n rixk'u̱n take. Re' riwi̱' chi je' re' rik'orom cho kAja̱w Dios ru'um chi k'e̱' kojric'ax. Je' re' ajic re' hoj yu'na, hoj chic rac'u̱n rixk'u̱n i Dios eh wi coric chi je' re', chaj wa'ric k'uru' chi wilic take tinamit china̱ ac'al wili re' nquik'or chi ma' coric ta chi je' re'? Re' aj wili riwi̱': Re' take tinamit re're' ma' nquicoj ta wach re're' ru'um nok chi queh ma' coric ta wo' chi re' Jesus re're' i rAc'u̱n i Dios.
Hat-tak was tak nicha̱k' aj niminel re' k'e̱' ti' tiwic'raj tak, til coric yu'na hoj chic rac'u̱n rixk'u̱n i Dios xa re' la' ru'um chi re' kAja̱w Jesus ma' ja' ric'uhtaj ta cho ri̱b chi c'ahchi' ric'uhtam cho rinimal rilok'il, re' Dios ma' ja' ric'uhtaj ta wo' keh hoj kojniminic reh nic' wach til kalok'il nariwih'ic i hoj. Xa re' cok haj wilic keht'alim re' chi nachic'uhtaj cho ri̱b i kAja̱w Jesus ch'i̱l rinimal rilok'il, re' Dios naric'uhtam wo' keh i kalok'il nariwih'ic eh ar aj ru' naric'uhtunic chi til hoj manlic rac'u̱n rixk'u̱n maj nakilow wach til nic' wach rino'jbal eh nic' wo' wach nca'yic, ar ajic naka'nam chi jenaj chic wach kalok'il ch'i̱l i kAja̱w Jesus.
Je' re' ajic hab wach ch'iclic ric'ux chi narilom wach i kAja̱w Jesus curman chi reh chi ma'xta chic ribanam i c'ahbilal je' ricab nok re' Jesus ma' re' ta pan c'ahbilal wilic.
Je' wo' chic, re' hat-tak aweht'alim tak chi xa hab pa' wach ritik ju' wih'ic pan mahc, re're' c'ahchi' riyak'abem pa ro̱k take tak'anic riban i Dios maj re' ribanaric xa pa' bih c'ahbil laj no'jbal jenaj mahc nim wach chiwach i Dios eh xa na̱ ru' ru̱c' re're' c'ahchi' riyak'abem pa ro̱k chi'nchel c'uhbal.
Chi je' aj re' k'uru', nik'or aweh tak chi ma' timahcanic tak chic maj re' hat-tak aweht'alim tak chic chi re' Jesus xc'ulic china̱ ac'al wili chi risacharic wach i ransil i mahc eh ma' xa ta re're' aweht'alim tak, je' la' wo' aweht'alim tak chi re' Jesus ma' re' ta wo' aj mahc.
Je' re' k'uru' was tak nicha̱k' aj niminel re' wilca̱t tak chi je' hat-tak wac'u̱n wixk'u̱n chi niwach, ma' hab wach njot'bic aweh tak, charak la' tak chiri̱j ribanaric i coric maj re' nbanic i coric ric'uhtaj lok chi re're' rac'u̱n rixk'u̱n i Dios eh chi je' re' coric wo' wach ric'ux je' ricab nok re' Jesus coric wach ric'ux.
Raj i c'acharel re' riban ribanaric i mahc pa ric'acharic, re're' ric'uhtaj lok chi rac'u̱n rixk'u̱n aj Yahm eh je' re' nik'or maj re' aj Yahm xa re' wo' naxip'ut cho mahcanic, ma' rimayam ta cu yu'na chi k'i̱j. Raj cok i Jesus re' til manlic rAc'u̱n i Dios, re're' xc'ulic lok chi risacharic wach chi'nchel ricamaj riban aj Yahm china̱ ac'al wili.
Je' re' ajic hab wach rac'u̱n rixk'u̱n chic i Dios ma' eta chic ritahkej ribanaric i mahc. Je' re' nik'or ru'um i wili: Re' rija'quil ribanaric i coric xcojoric pa ra̱mna ru'um i Dios, re' chic re' wilic ru̱c' pa ric'acharic eh ru'um chi rac'u̱n rixk'u̱n chic i Dios, ma' riban ta wo' chi cu eritik ju' ribanaric i mahc chiwach i Dios.
Nic' wach nanc'uhtunic lok chi hoj chic rac'u̱n rixk'u̱n i Dios? Re' wili nc'uhtunic lok wi̱': Wi hab wach jeno' ma' ritahkej ta i coric eh ma' ric'ax ta wo' take ras richa̱k' ra̱j rik'orom chi re're' rac'u̱n rixk'u̱n aj Yahm eh ma' re' ta rac'u̱n rixk'u̱n i Dios. Re' aj re' nc'utunic lok wi̱' chi jeno' c'acharel ma' re' ta rac'u̱n rixk'u̱n i Dios.
Je' wo' chic nik'or chi ma' re' ta rac'u̱n rixk'u̱n i Dios maj ma' c'ahchi' ta ric'amam na̱ i tijbal kabiram cho pan p'uhtbal reh kaniminic re' je' wili rik'or:«C'ul chac'ax awi̱b chawach tak, nqui rik'or.
Ru̱c' aj re', re' hin nik'or aweh tak chi c'ul kac'ax tak ki̱b chi kawach ma' ok nkixowej wach jeno' kas kacha̱k' je' ricab xiban i Cayin re' xicansaj i richa̱k' ru'um reh c'ahbilal xcojoric pa ra̱mna ru'um aj Yahm. Chaj bih riwi̱' naxicansaj i richa̱k'? Xa ru'um chi rixowej wach i richa̱k' maj re' take ribano̱j i Cayin ma' holohic ta take eh tz'a̱b ru' i richa̱k', holohic take ribano̱j eh xa coric wo' wach ric'ux chiwach i Dios.
Re' c'axoj i̱b ra̱j chi naca'nam take aj niminelWas tak nicha̱k' aj niminel reh Jesus, ma' nsahchic ac'ux tak chi wilic take c'ahbil laj c'acharel nquixowej kawach i hoj aj niminel re' wilco̱j chic pa rik'ab i Ye'ol reh Junelic C'acharic.
Nic' wach na keht'alij re're' eh chi ma' wilco̱j ta chic chi quixilac take xa cu wilic wo' i junelic quimic chi quina̱? Re' hoj nkeht'alij chi je' re' maj c'ahchi' kac'axam ki̱b chi kaju'junal, re' cok hab wach ma' ric'ax ta wo' i ras richa̱k' re' cok re' xa cu wilic wo' i junelic quimic china̱.
Til coric nik'or aweh tak xa hab wach rixowej wach i ras richa̱k', re're' xa je' na ricab jeno' aj cansanel ras richa̱k' nok wilic chiwach i Dios eh re' hat-tak aweht'alim tak chi ma' jeno' aj cansanel erirak i junelic c'acharic ru̱c' i Dios wi ma' xicana̱' ribanaric i mahc.
Je' re' k'uru' chac'ax tak take c'acharel eh je' re' nik'or maj re' hat-tak aweht'alim wo' tak haj wilic rinimal ric'axbal i Dios xic'uhtaj i Jesus. Haj wilic rinimal i c'axo̱j re're'? Re' rinimal c'axo̱j re're', re' chi re' Jesus xiyew ri̱b pan quimic chi kajelow-bal i hoj. Ru'um aj re' je' wo' re' naka'nam i hoj cu̱c' take kas kacha̱k'. Ru'um chi je' re', kak'ahsaj wo' tak i kac'acharic pan k'ab i Dios chi quitobjic ru̱c' quic'axquilal pan quic'acharic.
Je' ricab wi hab wach jeno' wilic chi'nchel reh ayu' wach ac'al eh wi rilow i ras richa̱k' chi pan niba'il wilic chito'bej ru'. Raj la' wi re' wilic chi'nchel reh ayu' wach ac'al xa ta nak nc'uyu'jic so' i ra̱mna chi ritobjic, nic' wach nachik'or chi re' Dios ncamanic pa ra̱mna chi ric'axaric take ras richa̱k'?
Was tak nicha̱k' aj niminel re' wilca̱t tak chi je' hat-tak wac'u̱n wixk'u̱n chi niwach, til nik'or aweh tak chi kac'ax wo' tak ki̱b chi coric eh til wo' c'uhtunok lok wach chi je' re' ma' ok ma' xa re' kachi̱' nk'oric chi nkac'ax ki̱b.
Chi je' re' nok re' hoj c'ahchi' kac'axam take kas kacha̱k' chi coric re' hoj enkana'bej chi re' hoj c'ahchi' katahkem i coric laj c'uhtunic. Ma' xa re' ta re', je' la' wo' nanka'n kati̱j chiwach kAja̱w Dios, ma' kojyo'jic ta chi wilco̱j chiwach
to̱b ta nchel re' kacapew-bal ric'raj chi xka'n jeno' mahc. To̱b ta wo' je' re' ric'raj i kacapew-bal, re' Dios xa naribiram wo' cho kati̱j nka'n johtok chiwach. Je' re' nik'or ru'um chi re' kaDios re' neht'alanic cho reh chi'nchel chaj bih nc'uluric, k'e̱' wo' chic rajawric chi reht'aljic pa̱m kacapew-bal je' wo' chi narilom cho pa̱m i ka̱mna chi til coric wach chiwach.
Je' re' ajic was tak nicha̱k' aj niminel re' k'e̱' ti' tiwic'raj tak, nok re' ka̱mna til coric wach chiwach i Dios ma' riban ta chi enk'ormojic chi hoj aj mahc. Ru'um chi je' re' kawi̱' nok wilco̱j chiwach i Dios re' hoj til nkach'ica̱' kac'ux chi re' Dios naribiram cho kati̱j
eh chi xa ewo' nkac'ul i pa' bih enkapahkaj johtok reh ma' ru'um ta chi nponic chiwach i kano'jbal je' la' wo' ru'um chi nponic chiwach chi nkac'am wo' na̱ riC'uhbal ritak'a̱b keh chi nakanimem.
Re' c'uhbal re're' je' wili rik'or:«Chacoj tak wach i k'oro̱j chiri̱j i Jesus chi re're' rAc'u̱n i Dios eh je' wo' chi re're' i Pahbamaj chi K'atal K'oric. Chac'ax wo' awi̱b chawach tak maj re're' i tak'anic xiban cho i Dios, nqui rik'or i c'uhbal re're'.
Ru'um aj re' hab wach ric'am na̱ take riC'uhbal i Dios, re're' pan k'ab i Dios wilic ric'acharic eh re' wo' re' wilic ru̱c' chi junelic. Nic' aj wach nok re' hoj enkeht'alij chi re' Dios wilic pan kac'acharic? Re' hoj enkeht'alij re're' ru'um reh Lok' laj Uxlabal xiyew keh.
Re' rirakmajic chiri̱j wi re' Lok' laj rUxlabal i Dios nk'oric ru̱c' chi̱' jeno' aj c'uhbalanelWas tak nicha̱k' aj niminel re' k'e̱' ti' tiwic'raj tak, ru'um chi ayu' wach ac'al yohbal wach take chucul aj k'orol riC'uhbal i Dios xi'uctubic cho nwa̱j nik'orom je aweh tak i wili: Wi wilic jeno' rik'or chi re're' nk'oric chi sakomomaj pa̱m ricapew-bal ru'um i Lok' laj rUxlabal i Dios, ma' xa ru'um ta ti re' enanimej tak i c'uhbal rik'or. Ma' je' ta re', re' la' hat-tak til cha'n tak ri̱j chajaric chi uxlabal nquimelenic reh i winak re're', wi til re' i Lok' laj rUxlabal i Dios on ma' re' ta.
Nic' wach nacharak tak chiri̱j chi re' Lok' laj rUxlabal i Dios nk'oric ru̱c' chi̱' jeno' aj c'uhbalanel? Re' wili na̱rakam tak wi̱' chiri̱j: Wi re' aj c'uhbalanel ricoj wach eh rik'or chi re' Jesus re' Pahbamaj chi K'atal K'oric xc'ulic c'acharok china̱ ac'al wili chi til je' ricab kawi̱' i hoj c'acharel, re're' rehtalil chi re' Lok' laj rUxlabal i Dios nk'oric ru̱c' chi̱' aj c'uhbalanel re're'.
Raj wi jeno' aj c'uhbalanel ma' ricoj ta wach eh ma' rik'or ta chi re' Jesus xc'ulic c'acharok china̱ ac'al wili chi til je' ricab kawi̱' i hoj c'acharel, re're' rehtalil chi ma' re' ta Lok' laj rUxlabal i Dios nk'oric ru̱c' chi̱' aj c'uhbalanel re're', re' la' take k'oric rik'or i aj c'uhbalanel re're' ar nchalic ru̱c' aj k'etol wach rik'orbal i Dios.Pa ricorquilal, re' hat-tak abiram tak chic ribiral chi nariponic rik'ijil chi naquic'ulic lok take toco̱m chic aj c'uhbalanel je' re' quiwi̱', xa re' la' nwa̱j nik'orom aweh tak chi re' take aj chucul laj aj c'uhbalanel re're' wilque̱b chic china̱ ac'al wili chi jot'o̱j.
Was tak nicha̱k' aj niminel re' wilca̱t tak chi je' hat-tak wac'u̱n wixk'u̱n chi niwach, til coric chi re' aj Yahm nye'bic queh take k'oric k'oro̱j cu'um take aj c'uhbalanel re're', re're' wilic wo' rajawric, xa re' la' nik'or aweh tak chi re' Lok' laj rUxlabal i Dios wilic pan awa̱mna hat-tak, re're' til k'e̱' wo' chic rinimal rajawric wilic chiwach ru'. Ru'um aj re', naxquiniq'uej nak ajot'oric tak cu'um take c'uhbalanel re're' ru̱c' c'uhtunic nca'n, ma' xac'ul ta tak i c'uhtunic re're'.
Je' re' nik'or maj re' quic'uhtunic ru' ma' re' ta ru̱c' Dios nchalic ar la' nchalic cu̱c' take c'acharel re' ma' nquinimej ta i Dios. Ru'um aj re' nik'or aweh tak chi re' quic'uhtunic ru' xa re' wo' take c'acharel ma' quiniminic ta reh i Dios quic'ulbic reh.
Raj cok i hoj re' kojk'oric reh ribiral i Jesus, til hoj rac'u̱n rixk'u̱n i Dios eh ru'um chi je' re' kawi̱', til nkarak chiri̱j chi re' Lok' laj Uxlabal nc'uhtunic reh i ricorquilal eh wi re're' c'ahchi' riye'bic rik'orbal jeno' aj c'uhbalanel on wi re' aj Yahm c'ahchi' riye'bic rik'orbal. Je' wo', je' wili nc'uluric cu̱c' take c'acharel quibirinic reh kac'uhtunic: Re' c'acharel ricojom wach i Dios re're' til ric'ul chi coric kac'uhtunic. Raj nchel i c'acharel ma' re' ta rac'u̱n rixk'u̱n i Dios, re're' ma' ric'ul ta kac'uhtunic.
Re' Dios aj c'axo̱l cho chi kana̱Was tak nicha̱k' aj niminel re' k'e̱' ti' tiwic'raj tak, re' c'axoj i̱b ar nchalic ru̱c' i Dios. Ru'um aj re' kac'ax tak ki̱b chi kawach rehtalil chi hoj chic rac'u̱n rixk'u̱n i Dios. Je' re' nik'or chi cha'n tak maj xa hab wach ric'ax i ras richa̱k' ra̱j rik'orom chi rac'u̱n rixk'u̱n chic i Dios. Ma' xa re' ta re', je' la' wo' wi je' re' riban re're' til c'ahchi' ric'uhtam chi reht'alim i rino'jbal i Dios chi coric.
Tz'a̱b ru' wi ma' ric'ax ta ras richa̱k', ra̱j rik'orom chi ma' reht'alim ta rino'jbal i Dios chi coric maj wi ta nak reht'alim rino'jbal i Dios re' wo' nak rino'jbal ru' ric'am tz'eht reh ru'um nok re' Dios manlic aj c'axo̱l.
Nic' wach nanc'uhtunic chi re' Dios wilic cho ric'axbal chi kana̱? Re' wili nc'utunic wi̱': Chi re're' xitak'a̱' cho ayu' wach ac'al i Lok' laj rAc'u̱n re' xa jenaj wo' ti chiwach eh je' re' xiban reh chi re' hoj nakac'acharic ru̱c' i Dios chi junelic.
Je' re' ajic re' ric'axbal i Dios re're', re' wili nc'utunic wi̱': Chi re're' xitak'a̱' cho rAc'u̱n chi xquimic chiki̱j chi tojbal wach i kamahc eh je' re' xiban ru'um chi k'e̱' rinimal cho ric'axbal chi kana̱, ma' ru'um ta nchel chi re' hoj c'ahchi' kac'axam i Dios.
Ru'um aj re' was tak nicha̱k' aj niminel re' k'e̱' ti' tiwic'raj tak, ru'um chi re' Dios k'e̱' xojric'ax naxitak'a̱' cho rAc'u̱n chi quimic chiki̱j, je' wo' re' ric'axaric ki̱b ka'n i hoj chi kawach.
Re' ric'axaric i kas kacha̱k', re're' nc'uhtunic wi̱' chi hoj aj niminelRe' hoj aj niminel keht'alim chi re' Dios wilic pan kac'acharic eh chi re' hoj wilco̱j wo' pan k'ab maj re' Dios xiyew cho keh i Lok' laj rUxlabal.
Ma' xa re' ta riye'eric cho keh i Lok' laj rUxlabal xiban i Dios, til la' wo' xitak'a̱' cho ayu' wach ac'al i Lok' laj rAc'u̱n re' xchalic chi kaco'ljic hoj chi'nchel c'acharel chiwach i ti'c'axic nariye'eric chi quina̱ take aj mahc. Re' Lok' laj Ac'unbe̱s re're', re' wo' re' nkayew kachi̱' chiri̱j ch'i̱l take wich nahsil raj tahkanel nok nkak'or chi til coric chi xkilow i ric'ulic i Lok' laj Ac'unbe̱s re're'.
Ru'um chi til coric chi re' Dios xitak'a̱' cho ayu' wach ac'al i Lok' laj rAc'u̱n, xa hab aj wach ricoj wach eh rik'or chi re' Jesus til rAc'u̱n i Dios re're', til ric'uhtaj chi pa rik'ab i Dios wilic ric'acharic eh chi re' wo' Dios wilic pa ric'acharic.
Je' aj re' nc'uhtunic wi̱' i c'acharel c'acharic riban pan c'axoj i̱b eh til wo' je' re' naribanam je' ricab ric'ul chi keh hoj aj niminel reh Jesus chi je' re' c'acharic naka'nam ru'um chi nkeht'alij chi xa re' wo' Dios til manlic aj c'axo̱l. Je' aj re' riwi̱' c'acharic nka'n ru'um chi keht'alim chic eh nkach'ica̱' wo' kac'ux chiri̱j i ricorquilal chi re' Dios aj c'axol cho keh.
Re' riwi̱' i c'acharic nka'n ayu' wach ac'al xa je' ricab riwi̱' i ric'acharic Jesus. Chi je' re' riwi̱' i kac'acharic, kojcholok aj quic'axaric take kas kacha̱k' chi manlic. Wi je' re' nka'n, til nachirak cho rik'ijil chi re' Dios narich'ukum k'oric chi quina̱ take c'acharel naribanam chi re' hoj nakawih'ic chiwach chi ch'iclic kac'ux chi ma' jeno' ti'c'axic nariye'eric chi kana̱.
Je' re' wih'ic chiwach naka'nam ru'um nok ru̱c' i ric'axbal i Dios wilic chic pan ka̱mna xkac'ax take kas kacha̱k'. Ru'um aj chi je' re' xka'n chi manlic, re' yo'jic re' nchalic nak chi kana̱ ru'um ti'c'axic nariyeb nak chi kana̱ i Dios ma'xta chic roquic cho ku̱c' pan ka̱mna nok ekojwih'ic chiwach. Je' re' nik'or maj keht'alim chi nabanarok ch'ukuj k'oric chi quina̱ tinamit, xa re' take wilic yo'jic pan ca̱mna riwi̱' chi queh chi naquic'ulum i ti'c'axic ru'um i Dios. Je' re' nik'or maj wi re' take c'acharel nok wilque̱b chiwach i Dios xa cu quiyo'jic wo' chi enchalic i ti'c'axic chi quina̱, re're' ra̱j rik'orom chi ma' xquic'ax ta take cas quicha̱k' chi manlic.
Hab wach ric'ax ras richa̱k' re're' til ric'ax wo' i DiosRu'um chi re' Dios xojric'ax cho i hoj chi pe̱t, re' hoj nkac'ax wo' ru' eh nkac'ax wo' take kas kacha̱k', maje'?
Chi je' aj re' wi hab wach rik'or chi ric'ax i Dios xa re' la' cu rixowej wach i ras richa̱k', re' c'acharel re're' xa aj chucul k'oric nok wilic. Je' re' nik'or maj wi ma' ric'ax ta i ras richa̱k' re' c'ahchi' rilom wach nic' wach nachik'or chi ric'ax i Dios re' ma' rilow ta wach?
Je' re' k'uru' was tak nicha̱k' aj niminel, kac'ax tak ki̱b chi kawach maj re' Dios je' wili tak'anic riban cho:“Xa hab wach c'acharel raj qui̱n ric'axam i hin Dios, chic'ax wo' i ras richa̱k', nqui tak'anic ribanam cho i Dios.
Kayak'abej tak pan ko̱k take quic'ahbilal laj no'jbalJe' wo' chic, ru'um chi re' Dios xye'bic reh i junelic c'acharic queh chi'nchel c'acharel nquich'ica̱' quic'ux chi re' Jesus re' Pahbamaj chi K'atal K'oric, re' take re're' quic'axbic reh i Dios re' Ajabe̱s chi quina̱ take aj niminel riwi̱' chi queh chi naquic'axam wo' take quich aj niminel re' xye'eric wo' queh i junelic c'acharic ru'um i Dios je' ricab ric'axaric riban jeno' ajabe̱s ru̱c' take riha'lac'u̱n.
Je' re' ajic je' ricab keht'alim chi nankac'ax i kAja̱w Dios ra̱j rik'orom chi nkac'ax wo' take nic' nimal rac'u̱n rixk'u̱n ru', je' wo' re' keht'alim i hoj chi nankac'ax i Dios eh nankac'am wo' na̱ take tak'anic riban cho, c'ahchi' wo' kac'axam take kas kacha̱k'. Je' re' nik'or maj re' rehtalil nc'uhtunic wi̱' chi re' hoj nkac'ax take rac'u̱n rixk'u̱n i Dios, re' chi re' hoj nkac'ax i Dios eh nkac'am wo' na̱ take tak'anic ribanam cho.
Je' re' k'uru' re' ric'amaric na̱ take tak'anic riban i Dios, re're' i rehtalil nkac'uhtaj wo' lok wi̱' i hoj chi c'ahchi' kac'axam i Dios.Re' take ritak'anic i Dios to̱b ta nak c'axic take chi c'amaric na̱, re' hoj xa ewo' nka'n ribanaric ric'amaric na̱
eh re' riwi̱' chi je' re' nka'n ru'um chi hoj chic rac'u̱n rixk'u̱n i Dios. Ru'um chi je' chic re' kawi̱' chiwach, nkayak'abej wo' pan ko̱k take quic'ahbilal laj no'jbal nca'n take c'acharel ayu' wach ac'al. Chaj bih riwi̱' chi nkayak'abej pan ko̱k chi'nchel re're'? Nka'n ru'um chi ch'iclic chic kac'ux chiri̱j i Jesus chi re're' rAc'u̱n i Dios.
Je' re' nik'or maj til coric, ma' hab ta wach xa chi ribil ri̱b riyak'abej pa ro̱k take c'ahbil laj no'jbal nca'n take c'acharel ayu' wach ac'al, re' la' i c'acharel re' rich'ica̱' ric'ux chiri̱j i Jesus chi re're' rAc'u̱n i Dios xa re' wach re' til wilic rajawric chi ribanaric.
Xa re' wo' Dios aj ch'iquenel c'uxlisNaxc'ulic i Jesus ayu' wach ac'al, til re' wo' Dios tak'anic cho reh. Chi rehtalil i rip'uhtic cho i ricamaj, re're' xikahsaj riha̱'. Je' wo', naxiyew ri̱b chi quimic chiki̱j wach curu̱s re' xichihcaj wi̱' riquiq'ue̱l ar wo' xcahnic rehtalil chi ar xicohlaj wach ricamaj. Je' re' ajic re' Jesus re' Pahbamaj chi K'atal K'oric, ma' xa re' ta rikahsjic riha̱' xiban je' la' wo' xiyew ri̱b chi quimic chiki̱j naxichihcaj riquiq'ue̱l eh re' hoj ch'iclic kac'ux chiri̱j i ricorquil k'oric re're' je' ricab rik'or wo' i Lok' laj rUxlabal i Dios maj re' Lok' laj Uxlabal re're' aj c'uhtem reh i coric.
Je' re' ajic, je' ricab ar pan taxa̱j til re' take xib wili nca'n jenaj wach quic'ux chi riye'jic quik'orbal: Re' Ajabe̱s Dios, re' Ac'unbe̱s Dios eh ch'i̱l i Lok' laj Uxlabal,
je' wo' re' ayu' china̱ ac'al, re' wo' take xib wili nkeht'alij wi̱' chi re' Jesus rAc'u̱n i Dios: Pe̱t, re' kahsanic ha' xiban. Ricab, re' richihcjic riquiq'ue̱l xiban naxquimic chiki̱j. Ro̱x, ru̱c' i Lok' laj Uxlabal. Re' take xib re're' xa jenaj chi capew-bal nquic'uhtaj lok, chi re' Jesus til rAc'u̱n i Dios.
Je' re' k'uru' je' ricab nok re' hoj nkacoj wach quik'orbal take kich c'acharel nanquik'or keh i coric, je' wo' re' ka'n tak ru̱c' k'oric rik'orom cho i Dios chiri̱j i rAc'u̱n eh je' re' ka'n maj re' take k'oric xik'or chiri̱j i Lok' laj Ac'unbe̱s til coric take eh ru'um i re' til raj cojoric wach maj til ch'iquenel c'uxlis take.
Ru'um aj re' nanik'or chi xa hab wach ncojbic wach i Jesus chi re're' rAc'u̱n i Dios, re're' c'ahchi' wo' ricojom wach i Dios chi re're' ch'iquenel c'uxlis eh ru'um re', re' rik'orbal i Dios rik'orom chiri̱j i Ac'unbe̱s til ric'ol pa ra̱mna i c'acharel re're'. Tz'a̱b ru' hab wach ma' ricoj ta wach rik'orbal i Dios re' xik'or chiri̱j i Ac'unbe̱s, re' c'acharel re're' c'ahchi' ribanam chi re' Dios re' aj ch'iquenel c'uxlis, xa aj chucul k'oric nok wilic ru'um nok ma' ricoj ta wo' wach i xik'or chiri̱j i rAc'u̱n.
Je' re' ajic re' k'oric xik'or i Dios chiri̱j i rAc'u̱n, re' wili:“Re' hin Dios xniban chi re' junelic c'acharic xniyew aweh hat-tak, xa pa rik'ab wo' i wAc'u̱n wilic riye'eric, nqui xik'or.
Ru'um aj re' nik'or wo' aweh tak chi wi jeno' c'acharel ric'ulum chic rAc'u̱n i Dios pa ric'acharic, re're' ye'o̱j wo' reh i junelic c'acharic. Tz'a̱b ru' re' ma' ja' ric'ulum ta pa ra̱mna, re're' ma'xta wo' riye'eric reh i junelic c'acharic.
Re' hoj keht'alim chi re' Dios xa ewo' riyew cho keh i xa pa' jaric pahkanic nka'n johtok rehJe' re' k'uru' re' hin c'ahchi' nitz'ihmbam je aweh tak i k'oric xik'or i Dios chiri̱j i rAc'u̱n reh chi re' hat-tak re' ticojbic tak wach i k'oro̱j chiri̱j i Jesus chi re're' rAc'u̱n i Dios na̱weht'alim tak chi re' junelic c'acharic ye'o̱j chic aweh tak eh chi je' re' na̱tikim tak ju' rich'iquinjic ac'ux tak chiri̱j i k'oric k'oro̱j chiri̱j i Jesus chi re're' i rAc'u̱n i Dios.
Ru'um chi kach'ica̱b chic kac'ux chiri̱j i Jesus yu'na ch'iclic chic kac'ux chi re' Dios xa kojribiraj wo' cho ru̱c' kapahkanic nka'n johtok chiwach, re' cok ru' wi re' pahkanic nka'n johtok reh je' ru̱c' tare̱t chiwach i Dios chi naka'nam.
Chi je' re' k'uru' ru'um nok keht'alim chi re' Dios ekojric'u'lej cho ru̱c' kati̱j nka'n johtok chiwach, keht'alim wo' chi xa ewo' riyew cho keh pa' jaric i kapahkanic nka'n johtok reh.
Ru'um aj re' nik'or aweh tak wi wilic jeno' aj niminel xcalajic ru̱c' jeno' mahc je' ru̱c' ma' nk'etbic ta pa̱m ribe̱h chi erik'eb chi junpech i junelic c'acharic eh wilic ok jeno' aweh tak xilow naxmahcanic, cha'n ati̱j tak chiri̱j awich aj niminel tak re're' maj re' Dios ewo' chic riyew reh i junelic c'acharic wi la' re' aj niminel re' xik'eb nak i junelic c'acharic ru'um reh i mahc xiban, ricana̱' wo' ribanaric i mahc re're'. Re' cok ru' re' take aj niminel re' quicalajic ru̱c' jeno' mahc re' nk'etbic pa̱m quibe̱h chi enye'eric queh i junelic c'acharic, re' hin nik'or aweh tak chi ma̱ban tak chic johtok pahkanic chiqui̱j ru',
ru'um nok re' mahc xca'n ru' toco̱m wo'. Til pan coric, chi'nchel take ma' holohic ta laj bano̱j nbanaric chiwach i Dios, mahc take, xa re' la' wilic take mahc ma' rik'et ta pa̱m kabe̱h chi re' Dios eriyew keh i junelic c'acharic.
Re' hoj aj niminel chopo̱j chic na̱ kac'acharic ru'um i JesusChi kunchelal i hoj aj niminel nakeht'alim chi nic' pa' nimal ka'nam chi hoj chic rac'u̱n rixk'u̱n i Dios, chopo̱j chic na̱ kac'acharic ru'um i Jesus re' rAc'u̱n i Dios. Ru'um aj re', re' aj Yahm ma' eta chic kojrijot' chi enkatahkej chi ribanaric i mahc. Je' wo' ru'um re're', re' hoj aj niminel ma' re' ta chic i mahc enkayew rajawric chi kawach.
Je' re' ajic re' hoj keht'alim chic chi hoj chic rac'u̱n rixk'u̱n i Dios eh chi je' re' to̱b ta chi'nchel take c'ahbilal laj no'jbal chopo̱j take na̱ ru'um aj Yahm china̱ ac'al wili,
ma' hab ta wach keh hoj narijot'om kacapew-bal maj re' hoj keht'alim chi re' Jesus re' Pahbamaj chi K'atal K'oric eh rAc'u̱n wo' i Dios, xc'ulic lok ayu' wach ac'al chi riye'eric keh chi eht'aljic wach i Dios re' ma' hab ta chic jeno' wach coric wach chiwach ru'. Ru'um aj re', re' hoj yu'na nkarak chic chiri̱j chi wilco̱j ri'sil ro̱k k'ab i coric wach Dios maj wilco̱j wo' chic pan k'ab i Jesus re' manlic wo' Dios chi kana̱ eh manlic aj Ye'ol Junelic C'acharic.
Re' ricab hu̱j xitz'ihmbaj iMa' Wa̱nRe' ripahkaljic ricuse'sbal i Dios chi quina̱ take aj niminelRe' hin ma' Wa̱n re' jenaj queh nahsil china̱ como̱n laj aj niminel, re' hin c'ahchi' nitz'ihmbam je hu̱j wili aweh hat-tak moloj wach aj niminel chipam i comonil chiho̱j wach ru'um i Dios chi na̱lok'em tak wach. Ru̱c' aj ac'alenjic tak niban je, re' hin ch'i̱l take nic' nimal queht'alim chic wach i coric laj niminic wilqui̱n wo' wi̱' i hin, nkak'or je aweh tak chi k'e̱' ti' tikic'raj tak.
Re' riwi̱' chi je' re' nka'n re' chi re' hoj tijimaj chipam i coric laj niminic wilco̱j wi̱' eh xa re' wo' niminic re're' nakawih'ic wi̱'.
Je' re' ajic chawunchelal hat-tak tinic'alenej tak je ru̱c' i k'oric wili: Re' ta nak Dios ch'i̱l i Lok' laj Ajabe̱s Jesus re' Pahbamaj chi K'atal K'oric eh rAc'u̱n wo' i Dios quicuse'senok aweh tak eh quiquetelej ta wo' nak cho awach tak, je' wo' quiyew ta wo' nak cho sukquil c'uxlis pan awa̱mna tak reh chi xa wilca̱t wo' tak chipam i coric laj niminic eh xa c'ahchi' wo' ac'axam tak i Dios ch'i̱l i Lok' laj rAc'u̱n.
Re' sukquil c'uxlis chiqui̱j take aj niminelRe' hin ma' Wa̱n k'e̱' naxchalic risukquil nic'ux cu'um take jarub pa' chi aj niminel nquimol quib chipam acomonil tak maj nibiram chi re' take re' c'ahchi' quic'amam na̱ i coric laj niminic je' ricab ritak'a̱b cho i kAja̱w Dios.
Yu'na, til nipahkaj je aweh hat-tak moloj wach aj niminel i ato'bil wili chi chanimej tak i tijbal rik'or chi nakac'axam tak ki̱b. Re' tijbal c'ahchi' nitz'ihmbam je aweh tak wili chi na̱nimem tak, ma' re' ta jeno' chic ac' tijbal xa re' la' wo' i c'uhbal kap'utum cho ribirmijic pan ch'iquinbal cho reh kaniminic
re' nc'uhtunic lok wi̱' chi nkac'ax i Dios. Nic' wach nanc'uhtunic chi nkac'ax i Dios? Re' nc'uhtunic lok wi̱' chi nkac'ax i Dios re' wo' nkac'am na̱ take ric'uhbal chi coric eh jenaj queh c'uhbal re're' je' ru̱c' xa najtir wo' kap'utum cho ribirmijic je' wili rik'or:“Tic'acharok tak pan c'axoj i̱b chawach tak, nqui rik'or.
Yohbal wach take c'ahchi' rijot'oric quicapew-balAyu' wach ac'al c'ahchi' ric'uluric chi yohbal wach take aj c'uhbalanel c'ahchi' quijot'om quicapew-bal take tinamit. Re' take aj c'uhbalanel re're' aj niminel nak take cho, xa re' la' yu'na c'ahchi' quik'orom chi ma' coric ta chi re' Jesus re' Pahbamaj chi K'atal K'oric xc'ulic china̱ ac'al wili chi je' ricab kawi̱' i hoj c'acharel. Ru̱c' aj k'oric nca'n take re', re' hin nik'or aweh tak chi xa hab wach je' re' k'oric riban, re' c'acharel re're' xa aj k'etol wach rik'orbal i Jesus nok wilic.
Ru'um re're', re' hin nik'or wo' aweh tak chi chayohbalej awi̱b tak chiwach aj jot'o̱l re're'. Je' wo' chic nik'or wo' aweh tak i wili: Ma̱cana̱' tak ritahkaljic i tijinic chiri̱j i Jesus je' ricab xkac'uhtaj cho aweh tak. Je' re' nipahkaj chi cha'n tak reh chi re' c'axoj i̱b xasjic pan awa̱mna tak ru'um reh camanic xka'n chaxilac tak i hoj raj k'orol riC'uhbal i Dios ma' eta no̱j sahchok wach, re' ta la' re're' q'uihok wach chaxilac tak eh chi je' re' enac'ul tak chi'nchel ricuse'sbal i Dios chi jenaj asi̱ tak.
Je' re' k'uru' ma̱cana̱' tak ritahkaljic i tijinic chiri̱j i Jesus re' xkac'uhtaj cho aweh tak reh chi je' re' naric'uhtunic chi re' Dios wilic pan ac'acharic tak. Je' re' nik'or chi cha'n tak maj hab wach resaj lok ri̱b chiri̱j i tijinic chi re' Jesus re' Pahbamaj chi K'atal K'oric xc'ulic ayu' wach ac'al chi til je' ricab kawi̱' i hoj c'acharel ric'uhtaj lok chi ma' wilic ta chic i Dios ru̱c'. Raj la' i xa ritahkej wo' i tijinic re're' chiri̱j i Jesus, re' cok re' ric'uhtaj lok chi xa ma' re' ta Ajabe̱s Dios wilic pa ric'acharic je' la' wo' wilic ru̱c' i Ac'unbe̱s Dios.
Jenaj chic i pahkanic nanibanam, re' i wili: Wi xponic jeno' jot'o̱l laj aj tijinel awu̱c' tak chi rik'ormojic aweh tak jeno' toco̱m chic tijinic re' ma' rik'or ta chi re' Jesus xc'ulic wach ac'al chi til je' ricab kawi̱' i hoj c'acharel, ma̱k'or tak reh chi je' wili:«Hat c'ulu̱j chi suk ayu' chi na̱k'orom i tijbal nac'am cho keh, ma' tiqui tak reh.Je' re' ajic re' hat-tak ma̱c'ul tak i jot'o̱l laj aj tijinel re're' chipam i pa̱t namol wi̱' awi̱b tak chi niminic
eh je' re' nik'or maj hab wach aweh tak erik'or reh aj jot'o̱l re're' chi c'ulu̱j chi suk chi rik'ormojic i tijinic re're' c'ahchi' roquic jenaj ru̱c' ma' holohic ta laj bano̱j c'ahchi' ribanam i aj jot'o̱l re're'.
Re' ma' Wa̱n ricapaj ojic cu̱c' take aj niminelWas tak nicha̱k' aj niminel, yohbal nak wach ru' raj k'ormojic je aweh tak chipam i hu̱j wili, xa re' la' ma' xwa̱j ta nitz'ihmbam je aweh tak yu'na. Je' re' xniban ru'um nok re' hin nwa̱j ojic awu̱c' tak chi ak'o'rjic tak eh chi je' re' nok wilqui̱n chic chaxilac tak naka'nam kac'utaj nakilow kawach ar. Ru̱c' re're', re' hat-tak ch'i̱l wo' i hin enkic'raj jenaj nim laj risukquil kac'ux.
A̱h! Jenaj chic k'oric nwa̱j nik'orom je aweh tak wili: Re' take kich aj niminel re' nquimol qui̱b chipam i comonil chiho̱j wo' cho wach ru'um i Dios chi naquilok'em wach, c'ahchi' quitak'a̱b je risukquil ac'ux tak ar. Re' aj wili nitz'ihmbaj je aweh tak hin Wa̱n.
Re' ro̱x hu̱j xitz'ihmbaj iMa' Wa̱nRe' ribiral i holohic laj c'acharic riban i ma' Ca̱yoRe' hin ma' Wa̱n re' jenaj queh nahsil chi quina̱ como̱n laj aj niminel, re' hin c'ahchi' nitz'ihmbam je hu̱j wili aweh hat wasbe̱s aj niminel ma' Ca̱yo re' k'e̱' ti' tiric'raj i Dios eh je' wo' re' hin, k'e̱' wo' ti' tiwic'raj chipam coric laj niminic wilco̱j wi̱'.
Wasbe̱s re' ti' tiwic'raj, re' hin naniban niti̱j chawi̱j, nipahkaj johtok reh kAja̱w Dios chi je' ricab nok chi xa suk laj c'acharic na'n chiwach chipam animinic, je' wo' re' nwa̱j i hin chi chi'nchel ta nak elok chawach chipam ac'acharic eh xa suk laj c'acharic ta wo' cha'n china̱ ac'al wili.
Re' riwi̱' chi niban niti̱j chi je' re', re' chi ju'jun take kich aj niminel naxic'ulic lok ayu' wu̱c' xquik'or wi̱n chiri̱j i c'acharic na'n chipam i coric laj niminic wilca̱t wi̱', til coric chi re' hat xa coric wo' wach ac'ux chiwach i Dios eh chi xa c'acharic wo' na'n chipam i coric laj niminic wilco̱j wi̱'.
Ru̱c' xk'ormojic wi̱n re're', ma'xta na nchel richalic sukquil c'uxlis wu̱c' ru'um? Je' re' nik'or maj nibiraj chi re' nic' pa' q'uihal take xo̱j ca'n chi je' chic wac'u̱n wixk'u̱n take pan niminic ru'um reh c'uhbalanic xniban queh, xca'n chi xa coric wo' wach quic'ux eh c'ahchi' quic'acharic chipam i coric laj niminic wilque̱b wi̱'.
Wasbe̱s aj niminel ma' Ca̱yo re' ti' tiwic'raj, re' hin nibiraj chi xa c'ahchi' wo' ac'amam na̱ chi coric i quitobjic take kich aj niminel nok re' hat nac'ul take chi hi'lic pan apa̱t to̱b ta nchel ma' aweht'alim ta wo' quiwach.
Re' take aj niminel re're' quik'orom chi quina̱ take kacomonil i hoj aj niminel re' wilqui̱n wi̱' ayu' chi re' hat k'e̱' wo' chic rinimal c'axo̱j abanam cho queh. Chi xa je' wo' re' na'n cu̱c' take kich aj niminel quiponic awu̱c', yu'na k'uru' chi cu ja' qui'elic ta je pan apa̱t take aj niminel re' xi'o̱j c'olok awu̱c' til chacuy nipahkaj wo' je aweh chi enayew je pa' bih queh reh nah quibe̱h ru'um nok je' re' ra̱j i Dios chi naribanaric queh take quik'oric reh riC'uhbal.
Je' wo' chic, re' take kas kacha̱k' aj niminel re're' xi'o̱j chi c'uhbalanic ru'um chi ti' nquic'raj i kAja̱w Jesus eh ma'xta bih jeno' to'bal c'ahchi' quic'ulum cu̱c' take ma' re' ta ra̱' ri'sil cho ma' Israhel, to̱b ta nak c'ahchi' ribehsjic to'bal queh.
Ru'um aj re' k'uru' curman chi keh hoj aj niminel chi nakato'bem take kas kacha̱k' aj niminel re're' ru̱c' riye'eric quipatal on riye'eric pa' bih queh ru'um nok ru̱c' ribanaric re're', re' hoj enka'n chi hoj caj to'o̱l take c'ahchi' quik'oric reh coric laj niminic wilco̱j wi̱'.
Ma' ra̱j ta c'amjic tz'eht reh rino'jbal i ma' Tiyo̱trepesReh aj chi naquitobjic nak ru̱c' pa' bih queh take kas kacha̱k' aj niminel quiponic awu̱c', re' hin xnitz'ihmbaj je queh comonil awich aj niminel chi naquitikim ju' ribanaric i no'jbal re're', xa re' la' ma' Tiyo̱trepes til xik'ihtaj wo' ri̱b chiwach nik'orbal re're' ru'um chi xa re' wo' rik'orbal ru' ra̱j chi naripa'lajic maj ricapaj chi nim riwa'ric chi quixilac take comonil awich aj niminel ar.
Ru'um aj re', re' hin naquinponok awu̱c' tak nanik'orom chi quiwach take riq'uihal aj niminel chaj bih take no'jbal riban i ma' Tiyo̱trepes eh chi je' re' na̱weht'alim tak chaj bih take c'ahbil laj k'oric chi ma'xta ricorquil rik'or chiki̱j. Ru̱c' take k'oric riban re're' ma' nch'ihquic ta nchel ric'ux. Je' wo' chic re' riban wo' i wili: Re're' ma' ric'ul ta wo' take pa ripa̱t nic' nimal take kas kacha̱k' aj k'orol riC'uhbal i Dios quiponic ar eh xa na̱ ru' je' ricab nok wilic nak take kich aj niminel nca̱j quic'ulum take aj k'orol c'uhbal re're', ripit take chi naca'nam i c'ulu̱j eh wi hab wach ma' xinimej rik'orbal, resaj take je chipam i acomonil hat-tak aj niminel wilca̱t ar.
Wasbe̱s ma' Ca̱yo re' ti' tiwic'raj pan niminic, re' wili nwa̱j chawi̱j ru̱c' i k'oric niban je aweh yu'na: Ma̱tijej aweh i ma' holohic ta laj no'jbal je' ricab riban i Tiyo̱trepes re' la' chatijej riman aweh ribanaric i holohic laj no'jbal nca'n take toco̱m chic aj niminel eh chi je' re' xa naric'uhtunic wo' lok chi re' hat, hat chic rac'u̱n i Dios. Je' re' nik'or maj je' ricab chi re're' ma' riban ta holohic laj no'jbal ric'uhtaj lok chi ma' rina'bem ta wach i Dios chi coric, je' wo' re' hab wach riban i holohic laj no'jbal ric'uhtaj wo' lok chi re're' rac'u̱n rixk'u̱n i Dios chic.
Chacoj rehtal i kasbe̱s aj niminel ma' Reme̱triyo, re're' k'e̱' take quik'oric chiri̱j chi k'e̱' tare̱t rino'jbal chipam riniminic re' nk'ormojic wi̱' ricorquilal i c'acharic raj i Dios chi naribanaric. Je' wo', re' hoj aj niminel wilco̱j ayu' nkayew kak'orbal chiri̱j chi re're' holohic rino'jbal eh coric laj aj niminel. Re' hat aweht'alim wo' chi re' kak'orbal i hoj til coric wo' chiwach i Dios maj ma' xa ta wo' k'oric keh chiri̱j i Reme̱triyo.
Re' cohlsbal wach i hu̱j wiliWasbe̱s ma' Ca̱yo, cu wilic nak ru' k'oric nwa̱j nik'orom aweh xa re' la' ma' nwa̱j ta nik'orom je aweh xa pan hu̱j,
til nwa̱j chi cu re' la' nanik'orom aweh nakilow kawach kacabchelal eh je' re' nik'or maj c'ahchi' nicapam chi loq'uil quino̱j awu̱c' eh chi je' re' naka'nam kac'utaj chi kawach. Re' take sukquil ku̱c' wilque̱b ayu' c'ahchi' quitak'a̱b je risukquil ac'ux eh nic' pa' wo' q'uihal take sukquil ku̱c' quic'acharic ponok ar, chayew wo' risukquil quic'ux ar. Je' aj re' ru' wasbe̱s, re' sukquil c'uxlis riyew i Dios wih'ok pan ac'acharic eh re' ta nak Dios to'bonok aweh ar.
Re' hu̱j xitz'ihmbaj iMa' Ju̱rasRe' quic'alenjic je take aj niminelRe' hin ma' Ju̱ras richa̱k' i ma' Jaco̱wo eh aj camanom wo' chi rik'ormojic riC'uhbal i Lok' laj Ajabe̱s Jesus re' Pahbamaj chi K'atal K'oric c'ahchi' nitz'ihmbam je i hu̱j wili aweh hat-tak lok' laj wich aj niminel xatyuk'unjic tak chi na̱banam tak chi jenaj tinamit c'axo̱j ru'um Ajabe̱s Dios eh je' wo' chi hat-tak cha'jamaj ru'um i Jesus.
Re' hat-tak k'uru' re' na̱c'ulbic tak reh sukquilal c'uxlis niyew je wili ma' ok xa pajoj ti cho richak'lamil i Dios wih'ok cho chana̱ tak je' la' wo' re' sukquil c'uxlis ch'i̱l i c'axbal chiyew cho i Dios chana̱ tak.
Je' re' nik'or je aweh tak cu'um queh take aj tijinel re' naxquimin ta qui̱b chaxilac tak ma' xquik'or ta aweh tak i ricorquilal i jot'o̱j laj c'uhtunic c'ahchi' ca'nam. Re' take aj tijinel re're' yu'na wilque̱b chic chaxilac tak eh xa c'ahbil laj no'jbal nquic'uhtaj xa jot'bal reh k'oric xik'or i Dios chi ma'xta chic riyeb ti'c'axic chi kana̱ i hoj re' hoj nak cho aj mahc. Re' take re' nquik'or wo' chi tehlic chic ki̱j chi enka'n xa pa' bih mahc nka̱j ka'nam pan kac'acharic. Ma' xa re' ta re're' nca'n, je' la' wo' ma' nquibiraj ta wo' i kAja̱w Dios re' xa re' wach re' wilic rajawric chi kana̱ eh ma' nquibiraj ta wo' i Jesus re' xa re' wach re' wilic rajawric chi kana̱ chi Ajabe̱s eh re' Pahbamaj chi K'atal K'oric.Chi je' re' quino'jbal, re' hin nik'or aweh tak chi, chi quina̱ take aj tijinel re're' nariwih'ic rinimal ti'c'axic k'oro̱j cho najtir k'i̱j chi narichalic chi quina̱ take nca'n i c'ahbilal.
C'uhtbal reh ricorquil i nik'or, nwa̱j chi c'olok cho pan ac'ux tak take ribiral nanik'orom wili je' ru̱c' ana'bem tak chic chi coric: Re' kAja̱w Dios nok resam chic take cho ritinami̱t ar Eji̱pto, xisach quiwach take nic' nimal ma' xquicoj ta wach i rik'orbal chi nacoquic chipam i yuk'ul Canahan ribihnal.
Je' wo', re're' xiban chi re' take raj tz'e' wa̱ch nak take cho ar pan taxa̱j je' ru̱c' xik'eb i rinimal wach quilok'il chi wilic nak cajawric ar pan taxa̱j xibac'aric take cahnok chi junelic pan k'ekom ak'ab reh chi ar encuy'ej rik'ijil riye'eric wi̱' ti'c'axic chi quina̱ ru'um chi re' take re' xquicana̱' cho i lok' laj ye'a̱b xic'acharic cho wi̱' pan taxa̱j.
Ch'i̱l take ribiral re're' chacoj tak rehtal chaj bih xiban i Dios cu̱c' take tinamit aj Soro̱ma ch'i̱l take aj Como̱ra. Re' ribiral rik'or chi re' take c'acharel re're' ch'i̱l wo' take c'acharel wilque̱b chipam take tinamit wilque̱b je pan quic'ula't take i tinamit re're' xquicut qui̱b chi c'acharic pan c'oyomal chi junpech je' wo' chi ritununjic qui̱b pan c'acharic cu̱c' quich winak. Ru'um aj re', re' Dios chi tojbal wach i quimahc xisach quiwach take c'acharel re're' ch'i̱l i quitinamital re' xsacharic wo' wach chi junpech ru'um i rinimal k'a̱k' xkajic cho c'uhtbal reh ti'c'axic xiyew cho chi quina̱ ru'um i mahc xca'n.
Je' re' k'uru' je' ricab chi re' take tinamit re're' xquik'eb qui̱b pan mahc, re' take aj tijinel oconak take cho chaxilac tak xa cu c'ahchi' wo' quitikim ju' mahcanic, to̱b ta narichalic ti'c'axic chi quina̱. Je' re' nik'or maj re' take re' ru'um chi je' na pa risukquil quiwiric wilque̱b nquik'or chi re' Dios c'ahchi' riye'bic k'ab queh chi ribanaric i c'oyomal. Ma' xa re' ta re' nca'n, je' la' wo' ma' nquibiraj ta k'oric chi quiwach take wilic cajawric chi quina̱, nquise'laj eh nquiyak'abej la' wo' pan co̱k cajawric take raj tz'e' wa̱ch i Dios wilque̱b ar pan taxa̱j.
K'e̱' memil nca'n take aj tijinel re're'! Je' re' nik'or maj xa ta nak re' nim wach raj tz'e' wa̱ch i Dios re' Que̱l ribihnal xiban reh no'jbal je' re' naxquichop qui̱b ch'i̱l i aj Yahm chi k'oric chiri̱j riti'jolal i Moyses. Nok je' re' nca'n, re' aj Yahm c'ahchi' rik'orom chi ma'xta rimuk'unjic riti'jolal i Moyses eh re' Que̱l cow c'ahchi' rik'orom chi narimuk'unjic xa re' la' ru' re' raj tz'e' wa̱ch i Dios re're' til xiyohbalej wo' wach i Dios. Ru'um re' ma' xik'or ta reh aj Yahm chi re're' c'ahbil wach, ma' wo' sihtimaj ta nak, je' la' wili xik'or reh:«Re' ok Dios k'orok reh nic' wach ano'jbal chiwach eh haj wilic ac'axquilal na̱c'ulum ru'um re're', nqui xik'or reh.
Je' re' nok re' take aj tijinel re're' ma' nquirak ta chiri̱j i k'oro̱j chiqui̱j take raj tz'e' wa̱ch i Dios. Chi je' re' quino'jbal nca'n queh je' ricab nca'n take chicop chi ma' nquirak ta chiri̱j chaj bih nca'n. Je' wo' re' nik'or maj re' pa' bih npok' cho pan quic'ux ribanaric to̱b ta ma' nquirak ta chiri̱j, xa re' wo' re' nca'n ribanaric eh ru'um re're' nquik'ahsaj qui̱b chi ribanaric i mahc.
Je' re' ajic k'e̱' ti' queh take aj tijinel re're' maj c'ahchi' quitahkem i rokbal i Cayin re' k'e̱' xixowej wach i richa̱k' eh c'ahchi' wo' ca'nam queh je' ricab xiban i Walaham re' xiban ric'uhtjic i ma' coric ta laj c'uhtunic xa reh chi naribihomric. K'e̱' ti' queh aj tijinel re're' k'uru' eh nica'pechej je rik'ormojic ru' maj c'ahchi' wo' quitahkem i rokbal i Coreh re' xik'ihtaj ri̱b chiwach i Dios. Ru'um chi je' re' no'jbal nca'n, re' take aj tijinel re're' narisahchic quiwach ru'um i Dios.
Je' re' nok, chayohbalej awi̱b tak ru̱c' quino'jbal i take c'acharel re're' je' ricab nok re' take aj behsem nimak tak cano̱wa nquiyohbalej qui̱b chi ma' no̱j quituhyaj qui̱b chiwach take abaj wilque̱b pan ha'. Je' re' nik'or maj je' wili i quino'jbal nquic'uhtaj take aj tijinel re're': Je' ricab, nanamol awi̱b tak chi ric'uxuric take pa' bih wi'c natik'a̱' tak, re' take re' xa ta nak nquic'uhtaj chi nquiyohbalej so' wach i Dios. Je' wo', to̱b ta nak wilque̱b chaxilac nanamol awi̱b tak chi rilok'onjic i Dios on nanamol awi̱b tak chi ric'uhtjic achak'lamil chawach tak, re' take re' quiwih'ic awu̱c' tak xa reh chi riye'eric chi suk quipa̱m. Je' wo' chic, re' take aj tijinel re're' xa je' quicab take su̱tz' re' xa c'ul c'amoj take je ru'um i te̱w ma' re' ta jab nquic'am cho, on xa je' quicab wo' take che̱' ma' quiwachanic ta pa rik'ijil. Je' re' nik'or maj ma'xta bih jeno' holonquilal ric'am cho queh take aj niminel chi naquiq'uihic chipam quiniminic. Ru'um aj re' nik'or aweh tak chi re' take aj tijinel re're' til ma'xta cu̱c' i c'acharic ye'o̱j ru'um i Lok' laj rUxlabal i Dios eh ru'um chi ma' choplic ta wo' quic'ux chiri̱j rinimjic i Dios xa je' na quicab take che̱' chuku̱j take lok pa ra̱'.
Ma' xa re' ta re' nik'or chiqui̱j take aj tijinel re're', je' la' wo' nik'or chi xa je' na ricab nok re' nimak tak ribohl ha' xa pan ansil chic nc'ulic ricut lok chi' ha' take xa pa' bih jaric rimol cho, re' take aj tijinel re're' ru̱c' i c'ahbil laj quik'orbal ch'i̱l c'ahbil laj no'jbal nca'n nquesaj lok wach sakom chaj bih take ma' holohic ta laj capew-bal wilic cho pan ca̱mna. Chiri̱j lok chi'nchel wili, til nwa̱j wo' nik'orom aweh tak chi je' ricab take behel laj ch'imi̱l nok quichopom chic je quibe̱h qui'o̱j sahchok xa pa' pan k'ekom ak'ab, re' take aj tijinel re're' naquiye'eric wo' ru'um i Dios pa rinimal k'ekom ak'ab re' naquic'ulum wi̱' ti'c'axic
je' ricab k'oro̱j cho najtir k'i̱j ru'um raj camanom i Dios Henoc ribihnal re' nch'ihquic wi̱' riwu̱k buhr chi c'acharic p'uhtunak cho cu ru̱c' pe̱t c'acharel Aran ribihnal. Re' Henoc k'uru' je' wili rik'orom cho:“Chacoj tak rehtal i wili: Re' kAja̱w c'ulic lok reh ch'i̱l take ma' ajlamaj ta riq'uihal chi lok' laj raj tz'e' wa̱ch ar pan taxa̱j
chi rich'ukuric wach quimahc chi'nchel tinamit ayu' wach ac'al.Chi je' aj re' naric'ulic lok chi rik'ormojic haj wilic i ti'c'axic tanlic chiqui̱j chi naquic'ulum take c'acharel balc'ux wach quino'jbal ru'um reh quic'ahbil laj no'jbal nquik'ihtaj wi̱' qui̱b chiwach i Dios.Je' wo' re' naribanam ru'um reh take ma' holohic ta laj k'oric nca'n chiri̱j, nqui rik'orom cho.
Je' re' k'uru' tiklic chic cho wach i ti'c'axic chi quina̱ take aj tijinel re're' ru'um reh quino'jbal chi xa ma'xta bih nponic chi quiwach, je' wo' chi xa aj cakwachanel take eh xa cha'n wo' aweh c'acharic nca'n re' k'orel pa' bih rik'or quicapew-bal chi naca'nam. Je' wo' chic, re' take re' quik'oric xa reh chi nimsbal quiwach chiwach take tinamit eh nquik'unej wach jeno' c'acharel ru̱c' holohic laj c'uta̱j xa reh chi naquehcham i xa pa' bih wilic reh c'acharel re're'.
Je' aj re' ru' nca'n take aj tijinel re' wilque̱b chaxilac tak re're' eh chi je' re' nquik'eb lok ri̱j quic'ux chaj bih k'oric quik'orom cho take nahsil c'amol quibe̱h take raj tahkanel i Lok' laj Ajabe̱s Jesus re' Pahbamaj chi K'atal K'oric. Ru'um aj re' ma̱ban aweh hat-tak je' re', re' la' hat-tak was tak nicha̱k' aj niminel re' k'e̱' ti' tiwic'raj tak, c'olok pan ac'ux tak i k'oro̱j cho cu'um take nahsil c'amol be̱h re're',
re' je' wili quik'orom cho:“Pan cohlsbal wach take k'i̱j nacuctic cho take winak xa se'lenel take pan nak' wach i Dioseh naca'nam xa pa' bih nca̱j ca'nam, re' nca̱j chiri̱j chi naquirakam risukquil quic'ux ru̱c' take c'ahbilal naca'nam, nqui quik'orom cho.
Je' re' ajic nic' pa' wach quik'orom cho take nahsil raj tahkanel i Jesus je' wo' re' nca'n take aj tijinel re're' ma'xta cu̱c' i Lok' laj rUxlabal i Dios chi re're' enc'ambic quibe̱h. Ru'um aj re' xa nquitik'a̱' wach pan quicapew-bal re' xa pa' bih nca̱j ca'nam eh ru'um reh quino'jbal re're' wilic i ch'akoj i̱b chi niminic chaxilac hat-tak aj niminel.
Raj la' hat-tak was nicha̱k' re' k'e̱' ti' tiwic'raj tak wilic awu̱c' tak i Lok' laj rUxlabal i Dios chi ric'amaric abe̱h tak eh ru'um aj re' nipahkaj aweh tak chi re' niminic ach'ica̱b cho wi̱' ac'ux tak eli̱c ok c'ahchi' rijohtic wach. Je' wo' nipahkaj aweh tak chi re' ati̱j na̱banam tak chiwach i Dios re' ok i Lok' laj rUxlabal narik'oric aweh tak nic' wach ribanaric na̱banam tak.
Je' re' k'uru' ru'um nok wilic awu̱c' tak i Lok' laj rUxlabal i Dios nipahkaj wo' aweh tak chi tic'acharok tak chi xa eli̱c ch'iclic ac'ux tak chi re' Dios k'e̱' tiric'ax tak eh je' wo' chi xa c'ahchi' chic awuy'em tak i k'i̱j re' naric'uhtam wi̱' richak'lamil i Lok' laj Ajabe̱s Jesus re' Pahbamaj chi K'atal K'oric. Je' re' nik'or ru'um nok chipam i k'i̱j re're' nariye'eric aweh tak i junelic c'acharic.
Ru'um aj chi re' richak'lamil i kAja̱w Jesus wilic chana̱ tak, re' wili nik'or aweh hat-tak: Chaquetelej tak wach take ma' tz'uklic ta quicapew-bal chi manlic chiri̱j i tijinic c'uhtumaj keh hoj aj niminel.
Chaco'lej wo' take chiwach i yohbal wilque̱b wi̱' chi equikajic pan quik'ab take aj jot'o̱l laj aj tijinel. Je' re' k'uru' xa je' na ricab nok jeno' c'acharel richohpaj jeno' rich ti'jolal chi narik'ehbic nak chic cok pan k'a̱k', re' hat-tak enawesaj tak take c'acharel re're' chipam i yohbal wilque̱b wi̱'. Tz'a̱b ru' wi re' take c'acharel re're' til ch'iclic quicapew-bal chiri̱j quino'jbal take aj jot'o̱l laj aj tijinel, re' wili raj banaric cu̱c': Chac'uhtaj ac'axbal tak cu̱c' re' cok ru' chawixowej tak wach quino'jbal eh ma' xa ta re're', chayohbalej la' tak awi̱b chi quiwach je' ricab nca'n i kich ra̱' ri'sil cho ma' Israhel chi nquiyohbalej qui̱b chi ritz'a'jic riso' jeno' aj mahc.
Je' aj re' ru' was tak nicha̱k' aj niminel yu'na nanicohlam ritz'ihmjic i hu̱j wili chi c'ahchi' nibanam niti̱j chawi̱j tak chi je' wili: Re' Dios re' k'e̱' nimal rajawric to'bonok tak aweh chi ac'oloric tak chiwach quino'jbal take aj jot'o̱l reh chi je' re' chi sakbamaj wach ac'acharic tak na̱wojic tak wih'ok chiwach i Dios k'e̱' nim rilok'il chi xa suk chic ac'ux tak.
Je' re' k'uru' re' ok i jenaj chi Dios nahsil aj no'jbal, re' xco'lonic keh ru'um reh riquimic i Lok' laj Ajabe̱s Jesus re' Pahbamaj chi K'atal K'oric, k'ormojok chi re're' jenaj K'atal K'oric xi̱c' na̱ rilok'il eh je' wo' k'ormojok chi xa re' wach re' wilic rinimal rajawric chi tak'anic chi kana̱, je' yu'na chi k'i̱j je' wo' chi junelic k'i̱j sakom. Je' ta nak re' k'ormojok.
Re' hu̱j re' wilic wi̱' rik'ormojic take pa' bih xc'uhtjic rehMa' Wa̱nK'e̱' ato̱b reh hab wach i naric'amam na̱ i tz'ihmbimaj chipam i hu̱j wiliRe' hin ma' Wa̱n aj niminel reh Jesus re' Pahbamaj chi K'atal K'oric, re' hin c'ahchi' nitz'ihmbam take k'oric wili chiri̱j re' xic'uhtaj wi̱n i Jesus naxitak'a̱' cho wu̱c' jenaj raj tz'e' wa̱ch re' xiban ric'uta̱j wu̱c'. Re' xic'uhtaj wi̱n i Jesus re' wo' i Dios xc'uhtunic reh ru', chi c'uhtbal queh raj camanom haj wilic take naric'uluric chi loq'uil ti.
Re' aj i hin Wa̱n til niyew nichi̱' chi ritz'ihmjic i coric wili chiri̱j take xik'or wi̱n i Dios naxiban take rehreh wach c'uhtunic eh je' wo' chiri̱j i chaj bih xic'uhtaj wi̱n i Jesus re' Pahbamaj chi K'atal K'oric.
Je' aj re' ru', ru'um chi coric i chi'nchel re're', re' hin nik'or aweh tak chi xa hab wach c'acharel narilbic pa̱m i hu̱j wili, k'e̱' wo' chic ato̱b reh ru'um nok nariwih'ic chi suk ric'ux. Je' wo' re' wih'ic naca'nam take c'acharel re' nquibiraj eh nquinimej i k'oro̱j ru'um i Lok' laj Uxlabal chipam i hu̱j wili re' nk'oric chiri̱j i naric'uluric johtok. Je' re' nik'or maj re' rik'ijil naric'uluric take wi̱' re're' xa ma' naht ta chic chi kawach.
Re' ti̱j xbanjic chiqui̱j take comonil aj niminel pa wilque̱b riyuk'ul i A̱syaRe' hin ma' Wa̱n c'ahchi' nitz'ihmbam je hu̱j wili aweh hat-tak re' wuku̱b ch'uk chi aj niminel re' namola̱' awi̱b tak chi rilok'onjic wach i Dios ar pa riyuk'ul i A̱sya. Tinic'alenej tak je ru̱c' niti̱j niban chi je' wili: Re' hat Ajabe̱s Dios, re' hat Ajabe̱s Jesus eh hat Ajabe̱s Lok' laj Uxlabal, nipahkaj aweh tak chi ena'n tak chi re' awato'bil tak ch'i̱l i sukquil c'uxlis nayew tak re' ta nak re' wih'ok pan quic'acharic i ju'jun ch'uk chi aj niminel re're'. Re' hat kAja̱w Dios nok ma' ja' natik'a̱' ta cho wach ac'al wili, xa wilca̱t wo' cho, xa wilca̱t wo' yu'na eh xa na wo' awih'ic chi junelic c'acharic. Re' hat Lok' laj Uxlabal re' wilca̱t chi junelic chiwach i kAja̱w Dios re' nk'atbic k'oric china̱ chi'nchel nic' nimal wilic, k'e̱' wo' chic manlic wach ano'jbal wilic, chi wilic wo' awu̱c' i wuku̱b chi manlic wach no'jbal wilic reh i Dios.
Re' aj i hat Jesus re' Pahbamaj chi K'atal K'oric, re' hat, hat aj ch'iquenel c'uxlis chiri̱j rik'ormojic i coric. Re' hat i pe̱t xatuctic cho chi quixilac take camnak chi jalo̱j chic wach ati'jolal abakil eh re' hat k'e̱' wo' chic awajawric chi quiwach take aj k'atal k'oric ayu' wach ac'al. Je' wo' chic kAja̱w Jesus, re' hat k'e̱' ti' koj-awic'raj eh ru'um re' xachihcaj aquiq'ue̱l naxak'ahsaj awi̱b pan quimic. Ru̱c' aj xa'n re're', re' hoj aj niminel chic aweh yu'na xoj-awesaj chipam i ti'c'axic nakac'ulum nak ru'um reh kamahc.
Re' hat Jesus xa'n wo' chi, chi kana̱ chic i hoj c'acharel na̱k'atbic k'oric eh awu'um i hat yu'na, nkalok'ej wach awAja̱w Dios eh wilco̱j wo' chic chi raj camanom je' ricab nok xiwih'ic take cho c'acharel xipahbabjic cho ru'um i Dios chi aj k'ahsem si̱. Ru'um aj chi'nchel re're', nipahkaj johtok reh Dios chi junelic k'i̱j sakom, ye'erok ta nak alok'il eh je' wo' re' chi etiwih'ic chi aj k'atal k'oric, nqui nik'or johtok pa niti̱j chi til coric wo' chi je' re' naric'uluric.
Re' aj xc'uhtjic wi̱n ru'um i Dios til coric chi naric'uluric. Ru'um re're' nik'or aweh tak i wili: Chacoj tak rehtal chi nac'olok wo' chic lok rica'pech i Jesus pa rinimal su̱tz', re' take c'acharel xicansanic reh naquilom wach je' wo' re' take chi'nchel take tinamit. Ru'um aj re', re' take c'acharel re' quichalic pan tak chi'nchel tinamit wilque̱b ayu' wach ac'al, k'e̱' wo' chic nariti'bic pan quic'ux chi cu rehtal xa na quibarbatic chic ru'um quiyo'jic chiwach i ti'c'axic narichalic chi quina̱.
Re' pe̱t c'uhtunic xbanjic reh Wa̱n chipam i ye'a̱b Pa̱tmos ribihnalRe' hin ma' Wa̱n xa jenaj wo' niwach awu̱c' tak chi kich aj niminel ki̱b reh Jesus eh chi re' wo' Dios ntak'anic k'oric chi nina̱ je' wo' ricab hat-tak. Re' hin nicuy wo' ransil i ti'c'axic re' c'ahchi' nic'ulum ru'um reh rik'ormojic riC'uhbal i Dios je' wo' ribiral i Jesus. Re' ti'c'axic wili re' chi re' hin xincanabjic lok chi c'acharic chi wutquel chipam i ye'a̱b sutumaj ri̱j chi ma' laj ha', Pa̱tmos ribihnal. Nok wilqui̱n chic ayu' je' wili xc'uhtjic wi̱n:
Pan jenaj queh take k'i̱j reh niwih'ic ayu', chipam i k'i̱j nlok'onjic wi̱' wach i kAja̱w, re' Lok' laj Uxlabal xiyew k'ab wi̱n chi ru̱c' nicapew-bal nanicojom rehtal i wili: Re' hin xnibiraj chi wilic jenaj xoquic cho chi k'oric chiwi̱j je. Re' rik'orbal xa je' chic cowil nk'oric i ch'ihch' laj su̱b.
Je' aj wili xik'or wi̱n:«Chatz'ihmbaj chiwach jeno' botomaj wach hu̱j chi'nchel i nic' pa' nimal i rehtalil c'ahchi' awilom wili eh chatak'a̱' je rik'ormojic cu̱c' take wukch'uk chi moloj wach aj niminel wilque̱b pan tak tinamit pa riyuk'ul A̱sya, re' take je' wili quibihnal: Re' E̱peso, re' Esmi̱rna, re' Pe̱rcamo, re' Tiyati̱ra, re' Sa̱rtis, re' Pilare̱lpiya eh je' wo' i Lahorise̱ya, nqui xik'or.
Naxinsolq'uij je wi̱b chi riliric je hab wach nk'o'ronic cho wi̱n, xwilow wach jenaj nim laj pa'a̱b cante̱la wuku̱b chi tz'ukunbal cante̱la wilic reh, re' tik'imaj ru̱c' k'an woric laj ch'ihch'.
Chiwach i ma' laj pa'a̱b cante̱la re're', til manlic pa riyejal queh wuku̱b chi tz'ukunbal cante̱la re're' xwilow chi jenaj c'acharel pa'lic ar je' ricab nilbic i Ac'unbe̱s re' wilic rajawric chi quina̱ c'acharel. Re' riso' wilic chiri̱j xa junpa'lic jok cu nponic chi ro̱k. Je' wo' wilic jenaj rich'ihch' laj pa̱s tik'imaj ru̱c' k'an woric laj ch'ihch', cu nah teleb nelic cho eh k'e'lic jok chi' ric'ux cu nponic nah ritu̱k.
Re' rismal na̱ xa sak chic, xa je' chic ricab risakil i sak laj no̱k' on xa je' chic ricab i risakil i sak laj su̱tz'. Re' take nak' wach xa nworwotic chic xa je' chic ricab xak i k'a̱k'.
Re' take ro̱k xa je' chic ricab take junch'uk chic k'an laj ch'ihch' ic'simaj pan k'a̱k', xa nhec'hetic chic riban ru'um ritz'a'quilal k'a̱k'. Re' rik'orbal xa je' chic ricab nk'oric cho jenaj ma' laj ro̱k ha' chi xa nrojic chic cho.
Je' wo' chic, xwilow wo' wuku̱b chi ch'imi̱l choplic ru'um ru̱c' risec'a̱j k'ab. Xwilow wo' chi re' take k'oric qui'elic cho pan chi̱' til wo' chic k'e̱' ransil camanic riban chi xa rijunehtej chic ri̱b ch'i̱l i manlic wach camanic riban i jenaj c'ul k'as re̱ ch'ihch' eh re' rilbal ru' xa je' chic ricab risakomil i k'i̱j nariyew ransil ritz'a'quilal yejal k'i̱j.
Naxwilow chi'nchel re're', re' hin xnixuc'a̱' wi̱b chiwach chi cu xnipach'a̱' jok wi̱b cu wach ac'al chi riye'eric rilok'il xa re' la' ma' xinc'uyu'jic ta chic ru'um chi xincahnic chi je' chic hin camnak. Chalic i kAja̱w xiyew risec'a̱j k'ab chi nina̱ eh je' wili xik'or wi̱n:«Ma' tiyo'jic chic. Re' hin i p'utbal cho reh chi'nchel eh re' wo' hin nanicohlsonic wach chi'nchel.
Re' hin xa c'achalqui̱n wo' eh til coric chi je' re'. Coric ru', xinquicansaj xa re' la' xinc'acharic wo' chic cho reh chi nanic'acharic chi junelic chic k'i̱j sakom. Je' wo' chic, je' ricab nc'uluric ru̱c' jeno' c'acharel chi nanye'eric reh i la̱wa nwih'ic rajawric chi riteheric i ocbal pan jeno' ye'a̱b, re' hin yu'na wilic wo' wajawric china̱ pa' bih nc'uluric cu̱c' take c'acharel camnak chic je take eh je' wo' china̱ pa' bih nc'uluric chipam i ye'a̱b “Ha̱res” ribihnal, re' qui'o̱j wi̱' take c'acharel naquiquimic je, nqui wi̱n.
Chiri̱j chic ru' xik'or wo' chic wi̱n chi je' wili:«Chatz'ihmbaj take nic' pa' nimal xc'uhtjic chic aweh re' c'ahchi' awilom chi c'ahchi' ric'ulmujic eh re' take c'ahchi' awilom chi cu naric'ulmujic johtok chi kawach.
Re' hat xawilow i wuku̱b chi ch'imi̱l choplic wu'um ru̱c' risec'a̱j nik'ab eh xawilow wo' i pa'a̱b cante̱la wuku̱b ritz'ukunbal cante̱la wilic reh je' ru̱c' tik'imaj ru̱c' k'an woric laj ch'ihch' xa re' la' ma' xarak ta chiri̱j chaj bih ra̱j rik'orom re're'. Re' ma' xarak ta chiri̱j re're' je' wili nelic wi̱': Re' take wuku̱b chi ch'imi̱l rijalwachej i ju'jun queh wuku̱b chi aj tz'e' wa̱ch quic'ambic quibe̱h take ju'jun queh i wukch'uk chi aj niminel nquimol qui̱b chi rilok'onjic wach i Dios. Je' wo' re' i ma' laj pa'a̱b cante̱la re' wuku̱b chi tz'ukunbal cante̱la wilic reh, ju'jun queh tz'ukunbal re're' rijalwachej i ju'jun queh wukch'uk chi aj niminel nquimol qui̱b chi rilok'onjic wach i Dios, nqui wi̱n.
Re' k'oric xic'ul i ma' Wa̱n chiqui̱j take aj niminel aj E̱pesoChiri̱j chic re', je' wo' chic wili xik'or wi̱n:«Yu'na k'uru' chatz'ihmbaj i hu̱j wili reh i aj tz'e' wa̱ch re' ncha'janic queh juntuhm chi aj niminel wilque̱b ar pan tinamit E̱peso. Re' k'oric na̱tz'ihmbam wili re' wo' re' narik'ormojic queh take aj niminel re're' chi je' wili:‹Re' hin re' choplic wu'um i wuku̱b chi ch'imi̱l pa risec'a̱j nik'ab eh re' wilqui̱n chiwach i ma' laj pa'a̱b cante̱la re' wilic wuku̱b ritz'ukunbal cante̱la china̱ re' tik'imaj ru̱c' k'an woric laj ch'ihch' je' wili nik'or aweh tak:
Re' hin til weht'alim take i wili chiri̱j abano̱j tak, chi k'e̱' cowil wach acamaj c'ahchi'ca̱t tak eh je' wo' k'e̱' rinimal acuyunic na'n tak chiwach i ti'c'axic chalanak chana̱ tak ru'um chi quinanimej tak. Weht'alim wo' chi ma' najunehtej ta wach ano'jbal tak cu̱c' take c'acharel je' ru̱c' c'ahbil quino'jbal. Je' wo' chic, re' hat-tak xana'bej tak quino'jbal take nquitz'ak qui̱b chi pahbamaj take chi nahsil c'amol quibe̱h raj tahkanel i kAja̱w eh xacoj tak rehtal chi xa aj chucul k'oric wo' take.
Je' re' ajic, weht'alim wo' chi chiwach i ti'c'axic chalic chana̱ tak, re' hat-tak xa c'ahchi' wo' acuyum tak ransil ru'um chi quinanimej tak eh re' camanic na'n tak ma' c'ahchi' ta acana̱b tak ribanaric, riman la' chic c'ahchi' achopom ac'ux tak chiri̱j.
To̱b ta k'e̱' wo' chic holonquilal c'ahchi'ca̱t tak re're', re' wili amahc tak re' ma' nponic ta chi niwach chi c'ahchi'ca̱t tak: Chi ma' c'ahchi' ta chic qui̱n ac'axam tak je' ricab nic'axaric xa'n tak cho nok cu re' xap'ut tak rich'iquinjic ac'ux tak chiwi̱j.
Je' re' k'uru' ru'um abano̱j tak re're', nipahkaj aweh tak chi wilic ok pan ac'ux tak chi najtir cho xinac'ax tak cho chi coric raj yu'na ma' je' ta chic re' na'n tak. Ru'um aj re' til nipahkaj aweh tak chi chajal wach ano'jbal tak eh quinac'ax wo' tak chic chi coric je' ricab xa'n tak cho pan pe̱t. Je' re' nik'or chi cha'n tak maj wi ma' xa'n tak chi je' re', naric'ulmujic chi naquinponok awu̱c' tak chi rich'ukuric k'oric chana̱ tak, nanitak'a̱b chi narisacharic wach acomonil tak je' ricab chi re' ta nak i hin c'ahchi' nibanic chi naresmejic lok pa riye'a̱b i jeno' queh tz'uka̱b cante̱la wilic chiwach i ma' laj pa'a̱b cante̱la.
Coric ru', c'ahchi' amahcanic tak ru̱c' i no'jbal re're', xa re' la' cu wilic wo' take no'jbal nponic chi niwach, je' ricab take i wili: Re' hat-tak ma' nponic ta chawach tak i c'ahbilal nca'n take comonil Nicolayi̱ta quibihnal eh je' wo' re' hin ma' nponic ta wo' chi niwach, nqui xik'or wi̱n.
Re' xk'oric wu̱c' wili, re' wo' re' nk'oric reh chi xa hab wach enbirinic reh take k'oric wili curman wo' chi reh chi ericoj rehtal chi coric i k'oro̱j ru'um i Lok' laj Uxlabal queh take ju'jun ch'uk chi aj niminel nquimol qui̱b chi rilok'onjic wach i Dios. Re're' rik'or wo' chi re' c'acharel re' riyew pa ro̱k ribanaric i c'ahbilal, enye'eric reh chi enc'acharic chi junelic, xa je' ricab chi c'ahchi' ta nak riye'eric k'ab reh c'acharel re're' chi enwih'ic cok ru̱c' i che̱' re' wilic cok chipam i ye'a̱b wilic wi̱' i Dios eh naric'uxum reh wach i che̱' re're', re' nye'bic ric'acharic i xa hab wach ric'ux reh i riwach.
Re' k'oric xic'ul i ma' Wa̱n chiqui̱j take aj niminel aj Esmi̱rnaRe' c'ahchi' rik'oric wu̱c' xik'or wo' chic wi̱n chi je' wili:«Chatz'ihmbaj wo' i hu̱j wili reh aj tz'e' wa̱ch ncha'janic queh juntuhm aj niminel wilque̱b ar pan tinamit Esmi̱rna. Re' k'oric na̱tz'ihmbam wili re' wo' re' narik'ormojic queh take aj niminel re're' chi je' wili:‹Re' hin i p'utbal cho reh chi'nchel eh re' wo' hin nanicohlsonic wach chi'nchel. Xincansjic wo' cho xa re' la' xinc'acharic wo' chic cho. Re' aj i hin je' wili nik'or:
Re' hin weht'alim nic' nimal ti'c'axic c'ahchi' ac'ulum tak. Weht'alim wo' chi to̱b ta xatniba'ric tak ma' xatcahnic ta tak chi je' re' ru'um nok re' hat-tak, hat-tak biho̱m chi niwach ru̱c' take q'uihal cuse'sbal ye'o̱j aweh tak. Je' wo' chic, weht'alim wo' chi ma' ricorquilal ta c'ahchi' rik'ormojic chawi̱j tak cu'um take c'acharel nquitz'ak qui̱b chi ritinami̱t i Dios take xa re' la' ma' re' ta wo' ritinami̱t i Dios take, ritinami̱t la' i aj Yahm take ru'um chi nanquimol wo' qui̱b pan ye'a̱b re' ntijiljic wi̱' ri̱j i C'uhbal Ye'o̱j reh Moyses, re' wo' rino'jbal aj Yahm no̱j quitijej ri̱j.
Je' re' k'uru' ru'um chi weht'alim chi'nchel re're', til nik'or je aweh tak chi ma' tiyo'jic tak nachalok chana̱ tak i ti'c'axic re' naricojom i aj Yahm chana̱ tak. Je' re' nik'or maj re're' naca̱t tak ripajam pan animinic tak eh ru'um chi na̱cuyum tak ransil apajaric tak, re' aj Yahm naribanam chi wilic ju'jun aweh tak naritz'aparic pan che̱'. Ru'um aj re', lajeb aj k'i̱j na̱wih'ic tak pan ti'c'axic, xa re' la' hat-tak, chacowej ac'ux tak chi rinimjic i kAja̱w eh je' re' cha'n tak cu rehtal je aquimic tak. Wi je' re' xa'n tak re' hin naniyeb aweh tak chi aco̱ch chi etic'acharic tak chi junelic, nqui xik'or wi̱n.
Re' xk'oric wu̱c' wili, re' wo' re' nk'oric reh chi xa hab wach enbirinic reh take k'oric wili curman wo' chi reh chi ericoj rehtal chi coric i k'oro̱j ru'um i Lok' laj Uxlabal queh take ju'jun ch'uk chi aj niminel nquimol qui̱b chi rilok'onjic wach i Dios. Re're' rik'or wo' chi re' c'acharel re' riyew pa ro̱k ribanaric i c'ahbilal enye'eric reh chi ma' eta chic rilow wach i junelic ti'c'axic re' nc'ambic je pan jenaj rica'pech quimic.
Re' k'oric xic'ul i ma' Wa̱n chiqui̱j take aj niminel aj Pe̱rcamoRe' c'ahchi' rik'oric wu̱c' xik'or wo' chic wi̱n chi je' wili:«Chatz'ihmbaj wo' i hu̱j wili reh aj tz'e' wa̱ch ncha'janic queh take juntuhm aj niminel wilque̱b ar pan tinamit Pe̱rcamo ribihnal. Re' k'oric na̱tz'ihmbam wili re' wo' re' narik'ormojic queh take aj niminel re're' chi je' wili:‹Je' wili nik'or i hin re' til wo' chic k'e̱' ransil nik'orbal wilic chi re' camanic niban til rijunehtej ri̱b ru̱c' i camanic riban jenaj c'ul k'as re̱ ch'ihch':
Re' hin weht'alim ri̱j abano̱j tak wili: Chi to̱b ta re' wilca̱t tak wi̱' chi c'acharic ar wo' nk'atbic k'oric aj Yahm chi wilic rinimal rajawric, re' hat-tak xa ch'iclic wo' ac'ux tak chiwi̱j. Je' wo', weht'alim chi re' hat-tak ma' nacana̱' ta rinimjic niC'uhbal. Re' hin nik'or chi je' re' maj xa ta nak xacana̱' tak rich'iquinjic ac'ux tak chipam take cho k'i̱j nok xchal ti'c'axic china̱ i awich aj niminel tak re' Anti̱pas ribihnal. Re' awich aj niminel tak re're' xacoj tak chi manlic aj k'orol reh niC'uhbal eh ar xcansjic chipam atinamital tak re' nk'atbic wo' wi̱' k'oric aj Yahm.
Re' cok ru' to̱b ta wo' je' re' na'n tak, wilic take quib xib no'jbal ma' npon ta chi niwach na'n tak, je' ricab take wili: Pe̱t, re' hat-tak c'ahchi' ayeb tak k'ab chi c'ahchi' quiwih'ic take c'acharel chaxilac tak re' ma' nca̱j ta quicana̱b take no'jbal xitijej cho Walac ru̱c' i Walaham najtir k'i̱j. Re' no'jbal re're' xiban chi re' take wich aj najtir k'i̱j ra̱' ri'sil take cho ma' Israhel, xik'ehbic pan mahc naxye'eric queh chi xquic'ux tiwic k'ahsamaj chi si̱ chiwach tiyo̱x eh chi ri̱j re' xca'n i c'oyomal.
Ricab, chi re' hat-tak c'ahchi' ayeb tak k'ab chi quiwih'ic chaxilac tak take c'acharel re' ma' nca̱j ta quicana̱b i jenaj chic no'jbal re' ma' nponic ta chi niwach, re' quino'jbal take comonil Nicolayi̱ta quibihnal.
Til nipahkaj aweh tak chi chajal tak wach i ano'jbal re're'. Wi ma' xa'n tak haj wilic c'ahchi' nik'orom aweh tak, til naniponic awu̱c' tak chi rich'ukuric k'oric chana̱ tak. Je' wo' chic, naquinponok awu̱c' tak nanibanam k'ak'anic cu̱c' take c'acharel quic'ambic na̱ rik'orbal i Walaham, je' wo' re' cu̱c' take c'acharel quic'ambic na̱ quino'jbal take aj Nicolayi̱ta. Nic' pa' wach camanic riban i c'ul k'as re̱ ch'ihch' chi peletenic, je' wo' re' naricamanic wi̱n niC'uhbal chi peletenic cu̱c' take c'acharel re're', nqui xk'ormojic wi̱n i hin Wa̱n.
Re' xk'oric wu̱c' wili, re' wo' re' nk'oric reh chi xa hab wach enbirinic reh take k'oric wili curman wo' chi reh chi ericoj rehtal chi coric i k'oro̱j ru'um i Lok' laj Uxlabal queh take ju'jun ch'uk chi aj niminel nquimol qui̱b chi rilok'onjic wach i Dios. Re're' rik'or wo' chi re' c'acharel re' riyew pa ro̱k ribanaric i c'ahbilal, enye'eric reh chi naric'uxum reh i wi'c c'olo̱j cho re' “Manah” ribihnal eh na wo' riye'eric reh i jenaj t'uch sak laj abaj tz'ihmbimaj jenaj ac' laj bihnal chiwach re' ma' hab ta wach neht'alanic reh, xa re' la' wo' naric'ulbic reh nareht'alanic reh.
Re' hin weht'alim take abano̱j tak. Weht'alim chi nac'ax tak take awas acha̱k' tak eh chi xa ch'iclic wo' ac'ux tak chiwi̱j. Je' wo', weht'alim quilmijic awas acha̱k' na'n tak eh chi nacuy wo' tak ransil i ti'c'axic re' wilca̱t tak wi̱' yu'na. Je' re' ajic chi'nchel abano̱j tak wili re' k'e̱' wo' chic q'uihal chiwach take abano̱j xa'n tak naxatoquic tak cho pan pe̱t chi niminic, re' hin til weht'alim take re',
xa re' la' to̱b ta wo' xa holohic chic take na'n tak, re' wili i mahc ma' ric'ul ta niwach chi na'n tak: Je' ricab xc'uluric cho najtir ru̱c' ixok Jesawel ribihnal, re' xicoj ri̱b chi chucul raj k'oro̱l i Dios, wilic wo' chaxilac tak jenaj ixok je' re' c'ahchi' ribanam eh re' hat-tak xa c'ahchi' wo' ayeb tak k'ab chi c'ahchi' ribanam i c'uhtunic re' riyew wi̱' k'ab chi enbanaric i c'oyomal eh chi ewo' nc'uxuric i tiwic k'ahsamaj chi si̱ chiwach tiyo̱x, to̱b ta nchel re' c'uhtunic re're' xa rijot'oric quino'jbal take aj niminel c'ahchi' ribanam.
Re' ixok re're' xwuy'ej chi narijalam nak wach rino'jbal xa re' la' ma' jaruj ra̱j ricana̱b ribanaric i mahc wilic wi̱' chi banoj c'oyomal.
Ru'um aj re', re' hin nanibanam chi narikajic wach yoca̱b ru'um ya'bilal eh re' take xikajic pan c'oyomal ru̱c' ixok re're' na wo' niyeb nimak tak ti'c'axic chi quina̱ wi ma' nquicana̱' ribanaric take bano̱j c'uhtumaj queh ru'um ixok re're'.
Je' wo' chic, re' take raj tahkanel ixok re're' nanibanam chi naquiquimic je. Ru̱c' chi'nchel nanibanam re're', chi cunchelal take aj niminel nquimol qui̱b chi rilok'onjic niwach naquina'bem chi re' hin weht'alim richamil pa̱m quino'jbal ch'i̱l quicapew-bal eh ru'um aj re', re' k'orel nic' pa' wach ribano̱j i ju'jun chi c'acharel je' wo' re' i ch'ukuj k'oric nanibanam chi quina̱.
Je' aj re' k'oric niban queh take c'acharel re're', raj nchel hat-tak aj Tiyati̱ra, re' hin ma'xta chic niyeb jeno' ihk chana̱ tak re' ma' xac'am ta tak na̱ ritijinic ixok ricoj ri̱b chi raj k'orol i Dios eh ma'eta niban chi je' re' ru'um chi ma' xac'ul ta wo' tak take c'uhtunic riban ixok re're', re' nk'ormojic chi ar pa richamil pa̱m rino'jbal aj Yahm nchalic.
Haj cok wilic nipahkaj aweh tak chi chatik tak ju' ricowsjic ac'ux tak chiri̱j i tijinic ye'o̱j aweh tak cu rehtal cho nic'ulic lok rica'pech.
Je' re' ajic re' c'acharel re' riyew pa ro̱k ribanaric i c'ahbilal cu rehtal nic'ulic wo' chic lok eh riban take bano̱j k'oro̱j wu'um, re're' nariye'eric riwa'ric chi naritak'anic chi quina̱ take tinamit je' ru̱c' ma' re' ta ra̱' ri'sil take cho ma' Israhel.
Re' ric'uluric riwa'ric ru' naribanam je' ricab ric'uluric cho niwa'ric xniban i hin ru̱c' i wAja̱w. Je' re' nik'or maj re' c'acharel re' naric'ulum riwa'ric, k'e̱' wo' chic nimal wach rajawric nariwih'ic xa je' na ricab rajawric nwih'ic reh i aj cha'jem me̱' nok richopom ch'imim je' ru̱c' wilic jenaj bolobic ch'ihch' china̱. Je' re' nik'or maj je' ricab chi re' aj cha'janel me̱' re're' ric'am quibe̱h take rime̱' ru̱c' i riche̱', je' wo' re' i c'acharel re're', ru̱c' i rajawric nariye'eric reh narik'atam wo' k'oric chi quina̱ take tinamit je' ru̱c' ma' re' ta ra̱' ri'sil cho ma' Israhel take eh ma' xa re' ta re', nariwih'ic la' wo' rajawric chi quina̱ take nquic'ul ti'c'axic re' narisahchic quiwach je' ricab nc'uluric ru̱c' ac'al xun nanpaxic.
Wi cu rehtal aj nic'ulic lok rica'pech re' c'acharel re're', c'ahchi' ribanam take bano̱j k'oro̱j wu'um, na wo' riye'eric reh rich'imilal i sak'ic, nqui xik'or re' xk'oric wu̱c'.
Re' xk'oric wu̱c' wili re' wo' re' nk'oric reh chi xa hab wach enbirinic reh take k'oric wili curman wo' chi reh chi ericoj rehtal chi coric i k'oro̱j ru'um i Lok' laj Uxlabal queh take ju'jun ch'uk chi aj niminel nquimol qui̱b chi rilok'onjic wach i Dios.
Re' k'oric xic'ul i Wa̱n chiqui̱j take aj niminel aj Sa̱rtisChiri̱j wo' chic ru', je' wo' chic wili xik'or wi̱n:«Chatz'ihmbaj wo' i hu̱j wili reh aj tz'e' wa̱ch ncha'janic queh juntuhm aj niminel wilque̱b ar pan tinamit Sa̱rtis. Re' k'oric na̱tz'ihmbam wili re' wo' re' narik'ormojic queh take aj niminel re're' chi je' wili:‹Je' wili nik'or i hin re' choplic wu'um i wuku̱b chi ch'imi̱l ru̱c' risec'a̱j nik'ab eh re' wilic wo' wu̱c' i wuku̱b chi manlic wach no'jbal wilic reh i Dios. Re' hin weht'alim i wili chiri̱j abano̱j tak: To̱b ta wilic abiral tak chi xa cow chic i niminic na'n tak, til pa ricorquil ma' c'ahchi' ta wo' ac'acharic tak chi je' re'.
Ru'um aj re' nipahkaj aweh tak chi c'achlic ok awach tak eh ticowjok wo' tak pan animinic tak maj re' Dios ma' nponic ta chiwach nic' wach i c'acharic c'ahchi' abanam tak. Je' re' k'uru' re' animinic tak re' nc'utunic chi xa quimic chic reh, chayew tak ricowil chi manlic.
Chi je' re' na̱banam tak, nipahkaj wo' aweh tak chi chacana̱' tak ribanaric i c'ahbilal na'n tak cu yu'na chi k'i̱j eh re' chic i wili cha'n tak chi jelow-bal: C'olok pan ac'ux tak i tijinic re' xac'ul tak pan awa̱mna tak naxk'ormojic aweh tak eh chanimej wo' tak chi coric i tijinic re're'. Je' re' nik'or maj wi ma' xatc'acharic tak chi c'ahchi' acowonic pan animinic tak, re' hin nanic'ulic lok chi riye'eric chana̱ tak i ti'c'axic chi ma' c'ahchi' ta ana'bem tak nic'ulic je' ricab nok jeno' aj lek' ma' riyew ta rehtalil chi xa nic' yu' nc'ulic lok chi lek' pan jeno' pa̱t.
Je' re' nik'or maj chaxilac hat-tak aj niminel aj Sa̱rtis cu wilque̱b take ju'jun awich aj niminel tak re' ma' xquicana̱' ta chi jeno' mahc erijot' quiniminic je' ricab chi wilic take c'acharel ma' nca̱j ta quich'uwa'rem so' wach quiso'. Ru'um chi je' re' nca'n, re' take re' naquiwih'ic ru̱c' risakil wach no'jbal je' ricab chi sak ta nak wach quiso'. Je' re' nik'or maj ric'ul wo' chi queh chi je' re' naquiwih'ic.
Je' re' k'uru', xa hab wach c'acharel riyew pan ro̱k ribanaric i c'ahbilal, naniyeb reh jenaj sak laj tz'ih reh chi naricojom chi riso'. Ma' xa ta re're', chipam la' wo' i hu̱j re' tz'ihmbimaj wi̱' quibihnal nic' pa' nimal take ye'o̱j chiqui̱j chi naquic'acharic chi junelic, nanibanam chi ma' jaruj ta chic enjuc'uric lok ribihnal chi junelic. Je' wo' chic, nach'ukurok k'oric china̱ i c'acharel re're', re' hin ar chiwach wAja̱w Dios rich'i̱l take raj tz'e' wa̱ch ar pan taxa̱j, naniyeb nichi̱' chiri̱j chi re're' til waj tahkanel nok wilic chi co'lbal reh i c'acharel re're', nqui xik'or wi̱n.
Re' xk'oric wu̱c' wili, re' wo' re' nk'oric reh chi xa hab wach enbirinic reh take k'oric wili curman wo' chi reh chi ericoj rehtal chi coric i k'oro̱j ru'um i Lok' laj Uxlabal queh take ju'jun ch'uk chi aj niminel nquimol qui̱b chi rilok'onjic wach i Dios.
Re' k'oric xic'ul i Wa̱n chiqui̱j take aj niminel wilque̱b ar pan tinamit Pilare̱lpiyaChiri̱j chic ru', je' wo' chic wili xik'or wi̱n:«Chatz'ihmbaj wo' i hu̱j wili reh aj tz'e' wa̱ch ncha'janic queh juntuhm aj niminel wilque̱b ar pan tinamit Pilare̱lpiya. Re' k'oric na̱tz'ihmbam wili re' wo' re' narik'ormojic queh take aj niminel re're' chi je' wili:‹Chiwi̱j hin nk'ormojic chi re' hin xnik'ahsaj wi̱b chi ribanaric ricamaj i Dios eh til xniban i camanic re're' chi manlic. Re' hin xye'eric wajawric je' ricab nok re' k'atal k'oric aj najtir re' ma' Tawiy xiyew rajawric i jenaj raj camanom naxiyew reh rila̱wahil i pa̱t re' riban wi̱' k'atoj k'oric. Je' re' nik'or maj xa re' aj wach i camanom re're' wilic ru̱c' i la̱wa chi riteheric je' wo' chi ritz'aparic ritz'ahpil i pa̱t re're' eh ma' hab ta chic wach jeno' enchol riteheric, ma' wo' ritz'aparic i tz'ahp re're'. Re' hin k'uru' nik'or aweh tak i wili:
Re' hin weht'alim i wili chiri̱j abano̱j tak: Chi re' hat-tak ma' acana̱b ta tak riye'eric ac'ux tak chiwi̱j, xa ch'iclic la' wo' ac'ux tak chiri̱j niC'uhbal, to̱b ta re' acomonil tak chi niminic ma' nim ta ti chipam i tinamit Pilare̱lpiya. Ru'um chi je' re' c'ahchi' abanam tak, re' hin xniban chi re' hat-tak xa wilic ok wo' awocbal tak chi c'uhbalanic cu̱c' take aj Pilare̱lpiya, je' ricab curman chi tehlic ok jeno' ocbal reh jeno' pa̱t wi jeno' hab wach ra̱j oquic ar chipam.
Je' wo' chic, ma' xa re' ta re' weht'alim, je' la' wo' chi, chi quixilac take aj niminel wilic take nquitz'ak qui̱b chi ritinami̱t i Dios take xa re' la' ma' re' ta wo' ritinami̱t i Dios take, ritinami̱t la' aj Yahm take ru'um chi nanquimol wo' qui̱b pan pa̱t ntijiljic wi̱' ri̱j i C'uhbal Ye'o̱j reh Moyses, re' wo' rino'jbal ru' nquitijej ri̱j. Cu̱c' take chucul laj k'oric aj c'acharel re're', nanibanam chi naquiyeb alok'il tak chi xa naquitokom chic qui̱b chawach tak na'bal reh chi k'e̱' ti' tiwic'raj tak.
Ru'um i re' naponok rik'ijil i pajaric re' nilmijic wi̱' wi coric chi re' take c'acharel ch'iclic quic'ux chiwi̱j, re' hin chiwach take k'i̱j re're' naca̱t tak nico'lem chiwach i ti'c'axic narichalic chi quina̱ wilque̱b ayu' wach ac'al re' ma' nquinimej ta i Dios. Je' re' nanibanam chawi̱j tak maj re' tijinic ye'o̱j aweh tak wu'um re' rik'or wi̱' chi na̱cuyum tak ransil i ti'c'axic, xanimej wo' tak chi manlic.
‹Je' re' k'uru' ru'um chi re' hin loq'uil wo' chic quinc'ulic lok, nipahkaj aweh tak chi re' tijinic niyeb aweh tak chatik tak ju' ricowsjic ac'ux tak chiri̱j reh chi ma' toco̱m ta enc'ulbic reh aco̱ch re' naniyeb aweh tak.
Re' co̱ch re're', re' i wili: Je' ricab chi jeno' queh take ro̱k Lok' laj Pa̱t re' nlok'onjic wi̱' wach i Dios ma' eta riban chi enelic lok je' wo' re' xa hab wach aweh tak re' nariyeb pa ro̱k i c'ahbilal, re' hin nanibanam chi enc'acharic ar re' wilic wi̱' i Dios eh encahnic ar chi junelic. Je' wo' ricab nantz'ihmjic take bihnal chiwach take pa̱t eht'albal reh hab wach aj ehchenel reh on chajaric tinamital wilic wi̱' i pa̱t re're', je' wo' re' nanibanam hin ru̱c' i c'acharel re' riyew pa ro̱k i c'ahbilal. Yejal wach nanicojom jenaj rehtalil re' enc'utunic wi̱' chi re' wAja̱w Dios aj ehchenel reh. Je' wo', yejal wach i c'acharel re're' ewo' nicoj i ac' laj ehtalil ye'o̱j wo' wi̱n i hin re' nc'utunic wi̱' chi xniyew pan wo̱k i c'ahbilal. Ma' xa re' ta re', je' la' wo' yejal wach i c'acharel re're', ewo' nicoj i rehtalil re' enc'utunic wi̱' chi re're' enc'acharic johtok ar pan “Ac' laj ye'a̱b re' Jerusalen” ribihnal re' pan taxa̱j tik'imaj ru'um i wAja̱w Dios, nqui xk'o'ronic wi̱n.
Re' xk'oric wu̱c' wili, re' wo' re' nk'oric reh chi xa hab wach enbirinic reh take k'oric wili curman wo' chi reh chi ericoj rehtal chi coric i k'oro̱j ru'um i Lok' laj Uxlabal queh take ju'jun ch'uk chi aj niminel nquimol qui̱b chi rilok'onjic wach i Dios.
Re' k'oric xic'ul i Wa̱n chiqui̱j take aj niminel wilque̱b ar pan tinamit Lahorise̱yaChiri̱j wo' chic ru', je' wo' chic wili xik'or wi̱n:«Chatz'ihmbaj wo' i hu̱j wili reh aj tz'e' wa̱ch ncha'janic queh juntuhm aj niminel wilque̱b ar pan tinamit Lahorise̱ya. Re' k'oric na̱tz'ihmbam wili re' wo' re' narik'ormojic queh take aj niminel re're' chi je' wili:‹Re' hin re' nk'ormojic chiwi̱j chi re' hin quinbanic chi nponic wach nic' nimal k'oro̱j cahnok ru'um i Dios eh chi re' wo' hin aj ch'iquenel c'uxlis chiri̱j rik'ormojic i coric. Ru'um chi je' re' niwi̱', re' hin re' xintik'inic cho reh take chi'nchel nic' pa' nimal wilic, nik'or aweh tak wili:
Re' hin weht'alim wili chiri̱j abano̱j tak: Re' hat-tak ma' rik'or ta coric animinic tak xa je' nawa̱j eh xa je' ma' nawa̱j ta wo' tak niminic. Ru̱c' i no'jbal na'n tak re're' xa je' na acab i luhic laj ha' chi ma' tz'a' ta wo' eh ma' jot'ic ta wo'. Je' re' nik'or maj k'e̱' nak nwa̱j chi enapahba̱' ac'ux tak chiwi̱j chi coric on ma'xta wo' chi junpech.
Je' re' k'uru' ru'um chi ma' rik'or ta chic coric animinic tak chi xa je' ricab i luhic laj ha' chi ma' tz'a' ta eh ma' jot'ic ta wo', re' hin ma'xta chic nic'ulum ano'jbal tak re're' je' ricab nok jeno' c'acharel rixa'bej lok i qui'tok'ic laj ha' ru'um chi ma' ric'ul ta cho chi' ric'ux.
Ru̱c' i no'jbal re're' to̱b ta nak'or tak chi hat-tak biho̱m eh chi ma'xta chic bih ma' ta nak wilic aweh tak, ma' narak ta tak chiri̱j chi, chi wi̱n i hin xa je' na acab tak jenaj niba̱' re' ma'xta bih wilic reh, on je' acab tak jenaj sot', on je' acab tak jenaj c'acharel yonlic chi junpech.
Ru'um aj re' chabiraj take no'jbal naniyeb aweh tak wili: Je' ricab nok jeno' c'acharel nponic ru̱c' aj c'a̱y chi rilok'oric i k'an woric laj ch'ihch' ch'ubsamaj wach pan k'a̱k' reh chi naribihomric, je' wo' re' nisiq'uiric cha'n tak i hin reh chi q'uihal wach cuse'sbal enac'ul tak wu̱c'. Je' wo' chic, je' ricab nato̱j tak ru̱c' aj c'a̱y tz'ih chi rilok'oric take sak laj tz'ih nacoj chawi̱j tak reh chi ma' eta nac'uhtaj tak aq'uixbilal chi t'i'lica̱t tak, je' wo' re' nisiq'uiric cha'n tak i hin reh chi enpoyoric wach aq'uixbilal tak wilic ru'um amahc tak. Je' wo', je' ricab nato̱j tak ru̱c' aj c'a̱y ik'o̱m chi rilok'oric rik'omil nak' awach suksbal reh chi narilbic chi coric, je' wo' re' nisiq'uiric cha'n tak i hin reh chi re' acapew-bal tak erirak chiri̱j chi coric chaj bih k'oro̱j ru'um i Dios.
Ru'um aj re' chacoj tak rehtal i yuk'unic c'ahchi' nibanam aweh tak chi chayew tak k'ab wi̱n chi naniwih'ic chaxilac tak maj re' hin c'ahchi'qui̱n chi k'o'ronic awu̱c' tak je' ricab nok jeno' c'acharel no̱j c'olok chi' ripa̱t jeno' c'acharel narik'or cok tuwe̱y. Je' aj ricab chi nanteheric cho reh i tz'ahp i c'acharel re're', noquic cok chipam i pa̱t eh nank'ormojic riwa' riha̱', riban wo' riwa' riha̱' pan junwachil ch'i̱l take aj pan pa̱t re're', je' wo' re' i hin, xa eli̱c wo' naniwih'ic ru̱c' i hab wach eriyew k'ab wi̱n chi nawihch'ilem.
Je' re' k'uru' re' c'acharel re' riyew pa ro̱k ribanaric i c'ahbilal, nanibanam chi enehtric wajawric je' ricab xiban wu̱c' i wAja̱w naxniyew pan wo̱k i c'ahbilal. Re're' xiban chi re' hin xinehtric ru̱c' rilok'il je' ricab riban jeno' k'atal k'oric nariyew k'ab reh jeno' c'acharel chi entz'uhkic chipam ritz'uk'a̱b riban wi̱' k'atoj k'oric, nqui xik'or wi̱n.
Re' xk'oric wu̱c' wili, re' wo' re' nk'oric reh chi xa hab wach enbirinic reh take k'oric wili curman wo' chi reh chi ericoj rehtal chi coric i k'oro̱j ru'um i Lok' laj Uxlabal queh take ju'jun ch'uk chi aj niminel nquimol qui̱b chi rilok'onjic wach i Dios.
Re' take quejeb chi c'acharel rijeb chic take ch'i̱l take quejeb ricajwinak  chi rijeb tak winak nquilok'ej wach i DiosChiri̱j chic take pe̱t c'uhtunic xbanjic wi̱n, wilic wo' chic take toco̱m chic c'uhtunic xwilow re' je' wili riwi̱': Pe̱t, xwilow chi tehlic cho jenaj ocbal ar pan taxa̱j. Chiri̱j i re' xbiraj wo' chic chi re' xk'oric wu̱c' chi pe̱t, xk'oric pe' wo' chic cho chi xa je' chic ricab jenaj ch'ihch' laj su̱b i ricowil pa̱m k'oric xiban cho naxik'or wi̱n chi je' wili:«Tijohten cho ayu' eh enic'uhtaj aweh nic' nimal naric'ulmujic chiwach take k'i̱j nakojic johtok wi̱' chi kawach, nqui wi̱n.
Chiwach i junc'am re're', re' Lok' laj Uxlabal xiban wu̱c' chi xinjohtic johtok ar pan taxa̱j eh nok wilqui̱n chic cok ar xwilow i wili: Ar wilic jenaj ritz'uk'a̱b k'atal k'oric eh chipam i tz'uka̱b re're' xwilow wo' chi wilic jenaj tz'uklic chipam.
Re' tz'uklic chipam i tz'uka̱b re're', xa nrepretic chic cho riholonquilal xa je' chic ricab riholonquil take chak'wach laj abaj “Ja̱spe” ch'i̱l i “Cornali̱na” ribihnal. Re' lok' laj ye'a̱b re're' sutumaj ri̱j ru'um jenaj xohcak'ab je' chak'wachquil abaj “Esmera̱lta” ribihnal ru'um xa nrepretic chic riholonquilal.
Je' wo' chic, re' tz'uka̱b re're' sutumaj ri̱j chi quejeb rica'winak  chi tz'uka̱b re' tz'ukulque̱b wi̱' quejeb rica'winak (24) chi c'acharel. Re' quiwa'ric take c'acharel re're' je' ricab i quiwa'ric take c'acharel rijeb chic take eh re' quiso' wilic chiqui̱j til xa sakp'onic chic eh wilic ju'jun coten k'an woric laj ch'ihch' wach quina̱.
Re' wilic wi̱' i tz'uka̱b k'atbal k'oric re're', nok wilic take k'oric xbirmijic, xic'uyu'jic take cho cohok eh xquirehpaj cho quisakomil. Je' wo', ar chiwach cok i tz'uka̱b re're' wilic i wuku̱b chi k'a̱k' sakombal kopolque̱b eh re' take k'a̱k' sakombal re're' nquijalwachej take wuku̱b chi uxlabal re' wilic cu̱c' i jenaj queh wuku̱b chi manlic wach no'jbal wilic reh Dios.
Ma' xa re' ta re', chiwach wo' i tz'uka̱b re're' wilic wo' jenaj xa je' ma' laj ha' tuklic ar xa sak chic wach, xa je' chic jenaj lemuh. Je' wo' chic, ar re' wilic wi̱' i tz'uka̱b k'atbal k'oric, ar pan yejal i lok' laj ch'a̱b wilic pan taxa̱j, wilque̱b quejeb chi c'acharel re' pa'alque̱b chiri̱j i tz'uka̱b re're'. Re' take c'acharel re're' xa nujunak chic i qui̱j chi nak' wachi̱s, wilic nak' quiwach chiqui̱j eh wilic wo' chi quiwach.
Re' pe̱t c'acharel xa je' nilbic jenaj cakcoj. Re' chic ricab je' nilbic jenaj rac'u̱n wacax. Re' ro̱x xa je' nilbic jenaj winak eh re' ricaj je' chic nilbic jenaj xihc' xiq'uinic riban.
Chi quiju'junal take quejeb chi c'acharel re're' waktak quixi̱c' wilic eh re' quiti'jolal ch'i̱l i quixi̱c' take c'acharel re're', nujunak take chi nak' wachi̱s. Re' take c'acharel re're' chi k'i̱j chi ak'ab ma' quihi'lic ta chi rik'ormojic i bi̱ch chi je' wili:«Hat kAja̱w re' xa re' wach hat k'e̱' rinimal wach awajawric wilic, Lo̱k' awa'ric, Lo̱k' awa'ric, Lo̱k' awa'ric. Nok ma' ja' tik'imaj ta cho i wach ac'al, re' hat xa wilca̱t wo' cho eh xa wilca̱t wo' yu'na eh xa na wo' awih'ic wo' chi junelic k'i̱j sakom, nqui take.
Je' re' k'uru' re' tz'uklic chipam tz'uka̱b k'atbal k'oric ma' ncanabjic ta rik'ormojic reh cu'um take c'acharel re're' chi k'e̱' nimal rilok'il riwa'ric. Ma' xa ta re're' nca'n, xa eli̱c la' wo' nca'n i tiyoxonic chiwach i c'achlic chi junelic k'i̱j sakom.
Chiwach wo' re', re' c'achlic chi junelic i k'i̱j sakom re're', re' take quejeb rica'winak  chi c'acharel re' wilic quiwa'ric je' ricab quiwa'ric take rijeb tak winak, nquipach'a̱' wo' qui̱b chi rehtalil rilok'onjic wach nca'n. Rehtalil aj chi re' chic re' wilic rajawric chi quina̱, re' take re' nquiyew cok chiwach i quicoten k'an woric laj ch'ihch' eh nok je' re' nca'n je' wo' wili nquik'or pan quibi̱ch:
«Hat kAja̱w, re' hat til ric'ul chaweh chi enk'ormojic chi k'e̱' nim alok'il eh chi k'e̱' wo' chic rinimal wach awa'ric. Je' wo', til ric'ul chaweh chi enk'ormojic chi k'e̱' nimal wach awajawric wilic ru'um nok nic' pa' nimal xawa̱j chi naquiwih'ic, re' hat xatik'a̱' wo' take, nqui take pan quibi̱ch.
Re' lok'onic wach i Dios nca'n take quejeb chi rijeb laj c'acharel quich'i̱l take quejeb ricajwinak  chi rijeb tak winak quich'i̱l wo' riq'uihal take raj tz'e' wa̱ch i DiosChiri̱j aj chic re', xwilow chi re' tz'uklic chipam i tz'uka̱b k'atbal k'oric wilic pa risec'a̱j k'ab jenaj hu̱j botomaj wach eh c'ultar tz'ihmbimaj wach. Re' hu̱j re're' wukt'u̱r chi k'olbal k'olomaj wi̱' i chi̱' reh chi ma' eta chic nteh wach.
Nok je' re' c'ahchi' wilom, xwilow wach jenaj raj tz'e' wa̱ch i Dios til nim chic riwa'ric. Re're' xa cow chic c'ahchi' rik'orom chi je' wili:«Hab wach wilic rajawric chi eresaj take wukt'u̱r chi k'olbal eh chi eriteh wach i hu̱j wili chi narilmijic wach? nqui c'ahchi' rik'orom.
Je' re' xik'or maj ma' xrakmajic ta jeno' hab wach wilic rajawric chi eresaj take wukt'u̱r chi k'olbal re're', ma' wo' chi erilow wach i hu̱j. Ma' wo' haj ta xcan jeno' aj tehol wach i hu̱j re're', xa ta nak pan taxa̱j, xa ta nak wach ac'al eh xa ta nak wo' chipam i ye'a̱b re' qui'o̱j wi̱' take c'acharel naquiquimic je.
Naxwilow chi je' re', re' hin k'e̱' naxinok'ic jok ru'um chi ma' haj ta xrakmajic jeno' wilic rajawric chi riteheric wach i hu̱j re're' eh xa ta wo' nak je chi erilow pa̱m.
Chiri̱j i wili xchalic jenaj queh take winak re' wilic quiwa'ric je' ricab quiwa'ric take rijeb tak c'acharel eh xik'or wi̱n chi je' wili:«Chacana̱' ok'ic maj cu wilic jenaj chic c'acharel re' eriban chi eresaj i wukt'u̱r chi k'olbal k'olomaj wi̱' i hu̱j re're' eh je' wo' chi eriteh wach i hu̱j re're'. Re' c'acharel wili “Cakcoj” nk'ormojic reh re' xiyew pa ro̱k i c'ahbilal ru'um reh rinimal wach rajawric wilic. Re're' ar chalanak rira'il chi quixilac take ra̱' ri'sil cho ma' Jurah. Je' wo', ra̱' ri'sil wo' cho k'atal k'oric ma' Tawiy, nqui wi̱n.
Nok rik'orom chic wi̱n chi je' re', ar wo' pan yejal reh lok' laj ye'a̱b re' wilic wi̱' i tz'uka̱b k'atbal k'oric chi sutumaj ri̱j cu'um take quejeb rica'winak chi winak  re' wilic quiwa'ric je' ricab quiwa'ric take rijeb tak winak eh chi sutumaj wo' ri̱j cu'um take quejeb chi c'acharel re' wilic nak' quiwach chiqui̱j chi quiwach, xwilow chi ar pa'lic i Jesus re' rijalwachem ri̱b chi je' jenaj Q'uijol Me̱'. Re' rijalwachej ri̱b chi q'uijol me̱' re're' ja' sahchanak take rehtalil ti'c'axic bano̱j reh naxquicansaj chi je' ricab nok quicansjic take q'uijol me̱' re' quik'ahsjic chi si̱ chiwach i Dios. Je' wo' xnicoj rehtal chi re' rijalwachej ri̱b chi q'uijol me̱' re're' til wilic rajawric eh je' re' nik'or maj xwilow chi wilic wuku̱b ruc'a'. Re're' wilic wo' wuku̱b nak' wach re' rijalwachej i wuku̱b chi uxlabal re' wilic cu̱c' i jenaj queh wuku̱b chi manlic wach no'jbal wilic reh Dios. Re' take uxlabal wili re' wo' take xitak'abjic je ru'um i Dios chi naquicamanic chi junsut wach ac'al.
Je' re' ajic re' C'acharel re' rijalwachem ri̱b chi je' jenaj Q'uijol Me̱', xijil cok ri̱b ru̱c' i tz'uklic cho chipam i tz'uka̱b k'atbal k'oric eh xichop i hu̱j botomaj wach re' wilic pan risec'a̱j k'ab i tz'uklic cho ar.
Ar aj ru' naxichop i hu̱j re're', re' take quejeb chi c'acharel re' wilic nak' quiwach chiqui̱j chi quiwach quich'i̱l take quejeb rica'winak  chi c'acharel re' wilic quiwa'ric je' ricab quiwa'ric take rijeb tak winak, quipach'a̱' qui̱b chiwach i C'acharel re' rijalwachem ri̱b chi je' jenaj Q'uijol Me̱' chi rehtalil rilok'onjic wach xca'n. Re' take c'acharel re're' wilic ju'jun quiculc tik'imaj ru̱c' k'anworic laj ch'ihch' nujunak chi se̱nsa re' rijalwachej quiti̱j take aj niminel. Re' take culc re're' xquik'ahsaj chiwach i C'acharel rijalwachem ri̱b chi je' jenaj Q'uijol Me̱'. Je' wo', re' take re' wilic cu̱c' quik'ojbal reh banoj bi̱ch re' a̱rpa ribihnal
eh ru̱c' re' p'uht quibichem wach jenaj ac' laj bi̱ch je' wili rik'or:“Re' hat til ric'ul chaweh chi enachop i hu̱j botomaj wach eh chi enawesaj lok i wukt'u̱r chi k'olbal nlutz'bic reh i hu̱j re're'maj je' ricab ric'ul i q'uijol me̱' nank'ahsjic chi si̱ chiwach i Dios,re' hat xac'ul wo' rinimal ti'c'axic naxatcansjic jeeh je' ricab jeno' aj camanom ntojoric ri̱j ric'acharic ru'um jeno' ajabe̱s ru'um chi ra̱j rehcham,ru̱c' wo' aquimic i hat xa'n chi nic' pa' q'uihal tinamit xa rehreh wach quima̱m cati't,xa rehreh wach quik'orbal eh xa rehreh wo' wach quitinamital wilque̱b chic chi ritinami̱t i kAja̱w Dios.
Je' wo' chic, re' hat xatbanic chi re' chic i Dios wilic chi k'atal k'oric chi quina̱ chi'nchel take c'acharel ritinami̱t chiceh chi wilque̱b chic chiwach ru' chi aj k'ahsem si̱.Je' wo', re' hat xa'n chi k'atoj k'oric chic nka'n chi quina̱ tinamit wach ac'al, nqui rik'or i bi̱ch xca'n.
Chiri̱j chic re', ar wo' chic pan yejal i lok' laj ye'a̱b wilic wi̱' i tz'uka̱b k'atbal k'oric, xwilow riq'uihal raj tz'e' wa̱ch i Dios re' xquisutej ri̱j i tz'uka̱b re're' sutumaj wo' ri̱j cu'um take quejeb rica'winak  chi c'acharel re' wilic quiwa'ric je' ricab quiwa'ric take rijeb tak winak eh je' wo' sutumaj ri̱j cu'um take quejeb chi winak re' wilic nak' quiwach chiqui̱j chi quiwach. Re' take aj tz'e' wa̱ch re're', re' k'e̱' wo' chic q'uihal take chi ma' hab ta wach eriban canar cajaljic
je' wili bichinic nca'n chi cow:«Je' ricab i q'uijol me̱' nk'ahsjic chi si̱ chiwach i Dios,re' hat xatk'ahsjic wo' pan quimic.Ru'um aj re' xa re' wo' hat ric'ul chaweh chi enac'ul i lok'il wili:Re' rik'ormojic chi re' hat rira'il i rinimal wach awajawric,rira'il i bihomal, rira'il i no'jbal, rira'il i ansileh re' wo' hat manlic coric wach k'atoj k'oric na'n.Ru'um reh chi'nchel re're', ric'ul chaweh chi enac'ul rinimal alok'il,chi enac'ul alok'onjic eh je' wo' chi enac'ul ribichjic awach, nqui take.
Nok k'oro̱j aj chic re're', re' hin xnibiraj chi chi'nchel take c'acharel je' chi wilque̱b pan taxa̱j, je' chi wilque̱b wach ac'al ch'i̱l wo' take camnak chic je take je' ricab take ximuhkic pan ac'al eh ch'i̱l wo' take xmuhkic quina̱ pan ma' laj ha', xi'oquic chi bichinic chi je' wili:«Hat Dios re' tz'ukulca̱t chipam i tz'uka̱b k'atbal k'oricch'i̱l wo' i hat re' ajalwachem awi̱b chi je' ricab jenaj q'uijol me̱',chi junelic k'i̱j sakom ye'erok alok'il tak.Naye'erok alok'onjic tak, banjok ribichjic awach takeh k'ormojok wo' chi re' hat-tak xa manlic wo' wach i k'atoj k'oric na'n tak, nqui take.
Nok k'oro̱j aj chic re're', re' take quejeb chi c'acharel re' wilic nak' quiwach chiqui̱j chi quiwach xquik'or chi je' ta nak re' banarok. Re' chic take quejeb rica'winak  chi rijeb tak winak re' wilic quiwa'ric je' ricab quiwa'ric take rijeb tak winak, xquipach'a̱' qui̱b chi rilok'onjic wach i Dios ch'i̱l wo' i Jesus re' xijalwachej ri̱b chi q'uijol me̱'. Quicabchel re're' c'achalque̱b take chi junelic k'i̱j sakom.
Re' resmejic lok i pe̱t t'uhr k'olbal reh botomaj wach hu̱jChiri̱j chic ru' xwilow chi re' C'acharel rijalwachem ri̱b chi je' jenaj Q'uijol Me̱', xich'ep lok i pe̱t rit'uhr k'olbal k'olomaj wi̱' chi̱' i botomaj wach hu̱j re're'. Naxiban chi je' re' xnibiraj chi jenaj queh take quejeb chi c'acharel wilic nak' quiwach chiqui̱j chi quiwach, xk'oric cho chi xa je' chic cowil rik'orbal cohok eh je' wili xik'or:«Hiy i hat! nqui xik'or.
Re' resmejic lok i ricab t'uhr k'olbal reh botomaj wach hu̱jChiri̱j re', xwilow wo' chic chi re' C'acharel rijalwachem ri̱b chi je' jenaj Q'uijol Me̱' xich'ep lok i ricab t'uhr k'olbal k'olomaj wi̱' chi̱' i botomaj wach hu̱j re're'. Ru̱c' re're', re' ricab c'acharel re' wilic nak' wach chiri̱j chiwach je' wili xik'or:«Hiy i hat! nqui xik'or.
Ar ajic xwilow chi wilic jenaj tz'uklic nah jenaj cak ri̱j cawa̱y xye'eric reh pan k'ab jenaj ma' laj c'ul k'as re̱ ch'ihch' rehtalil i rajawric ye'o̱j reh chi ribanaric chi re' take c'acharel ma' eta chic quiwih'ic pan sukquil c'uxlis, re' la' chic i cansanic i̱b chi quibil qui̱b nariwih'ic. Nok ribiram chic i tak'anic xbanaric reh, re' tz'uklic china̱ i cawa̱y re're' xo̱j wo'.
Re' resmejic lok i ro̱x t'uhr k'olbal reh botomaj wach hu̱jChiri̱j wo' chic re', xwilow chi re' C'acharel rijalwachem ri̱b chi je' jenaj Q'uijol Me̱' xich'ep lok i roxt'uhr k'olbal k'olomaj wi̱' chi̱' i botomaj wach hu̱j re're'. Chi je' re' xbiraj chi re' ro̱x c'acharel re' wilic nak' wach chiri̱j chiwach je' wili k'oric xiban:«Hiy i hat! nqui xik'or.Ar aj ru' xwilow chi wilic jenaj tz'uklic china̱ jenaj k'ek ri̱j cawa̱y eh xye'jic pan k'ab jenaj pajbal ahlil.
Re' tz'uklic nah cawa̱y wili je' wili xk'ormojic cho reh ru'um i tz'uklic pan quiyejal take quejeb chi c'acharel wilic nak' quiwach chiqui̱j chi quiwach:«Re' hat na̱banam chi q'uih naric'ayjic wi̱' ixi̱m ch'i̱l riximal caxlan wi'c. Je' re' nok quib pajbal chi ixi̱m on waki̱b pajbal chi riximal caxlan wi'c, narilok'oric ru̱c' ritz'akil i jenaj k'i̱j chi camanic. Je' wo' na̱banam chi ma' eta nc'uhlic i yolic laj ik'o̱m ch'i̱l cak wach ha' nxohc'sonic, nqui xk'ormojic reh na xo̱j.
Re' resmejic lok i ricaj t'uhr k'olbal reh botomaj wach hu̱jChiri̱j chic ru' xwilow wo' chic chi re' C'acharel rijalwachem ri̱b chi je' jenaj Q'uijol Me̱' xich'ep lok i ricaj t'uhr chi k'olbal k'olomaj wi̱' chi̱' i botomaj wach hu̱j re're'. Naxiban chi je' re', re' ricaj c'acharel re' wilic nak' wach chiri̱j chiwach, je' wili xik'or:«Hiy i hat! nqui xik'or.
Ar aj ru' xwilow jenaj cawa̱y k'an moyic ri̱j eh re' jenaj tz'uklic china̱, “Cansanel” ribihnal. Re' tz'uklic china̱ i cawa̱y re're' xye'eric rajawric chi narik'orom chi naquiquimic take c'acharel junsut wach ac'al. K'e̱' wo' chic q'uihal c'acharel naquiquimic chi cu rehtal junseht reh ricaj seht chi c'acharel chi junsut wach ac'al nariponic quiq'uihal take naquiquimic. Wilic take naquiquimic ru'um banoj k'ak'anic, wilic take ru'um wi'jalel, wilic take ru'um ya'bilal eh wilic wo' naquiquimic cu'um take josk' laj chicop. Je' re' ajic re' tz'uklic china̱ i cawa̱y re're' xo̱j eh xtahkaljic wo' je ru'um jenaj chic tz'uklic wo' nah cawa̱y “Ha̱res” ribihnal eh re' “Ha̱res” wili re' wo' re' ribihnal i jenaj ye'a̱b re' no̱j ca'n wi̱' uyunic take camnak. Re' tz'uklic china̱ i cawa̱y re're', re' “Ha̱res” ribihnal wilic rajawric china̱ i ye'a̱b “Ha̱res” re're'.
Re' resmejic lok i ro̱' t'uhr k'olbal reh botomaj wach hu̱jChiri̱j wo' chic i wili, xwilow chi re' C'acharel rijalwachem ri̱b chi je' jenaj Q'uijol Me̱' xich'ep lok i ro̱' t'uhr chi k'olbal k'olomaj wi̱' chi̱' i botomaj wach hu̱j re're'. Naxiban aj chi je' re', xwilow wach jenaj lok' laj ye'a̱b je' ricab nilbic i lok' laj ye'a̱b c'atbal si̱ chiwach i Dios eh chi rehquen i ye'a̱b re're' xwilow chi q'uihal take c'acharel re' xicansjic ru'um chi quich'ica̱b quic'ux chiri̱j riC'uhbal i Dios on ru'um rik'ormojic ribiral i c'uhbal re're', quimolom qui̱b ar.
Re' take re' quipahkanic cok chiwach i Dios eh cow nquik'or chi je' wili:«Lok' laj kAja̱w re' til coric wo' awach eh aj ehchenel wo' reh chi'nchel, cu nic' chic nahtil nakuy'em chi nariponic i k'i̱j nachach'uk k'oric chi quina̱ take c'acharel wach ac'al chi na̱yeb jelow-bal queh i ti' laj quimic xca'n cho keh hoj? nqui take.
Ar aj ru' je' wili quic'u'ljic xbanaric:«Cu wilic take toco̱m chic awich aj niminel tak quilok'onic reh Dios naquicansjic je' ricab acansjic tak xbanaric cho. Chahi'lsaj ac'ux tak eh chawuy'ej pe tak chic so' cu rehtal narimanlajic wach quiq'uihal take aj niminel naquiquimic, nqui xic'u'ljic wi̱'.Chiri̱j chic ru' xye'eric queh quiso' jenaj sak tz'ih re' naquicojom nachirak rik'ijil.
Re' resmejic lok i riwa̱k t'uhr k'olbal reh botomaj wach hu̱jChiri̱j chic wili, xwilow chi re' C'acharel rijalwachem ri̱b chi je' jenaj Q'uijol Me̱' xich'ep lok i riwa̱k t'uhr chi k'olbal k'olomaj wi̱' chi̱' i botomaj wach hu̱j re're'. Ar ajic naxiban chi je' re' xwilow chi xic'uluric take wili: Pe̱t, xchalic jenaj rinimal hihc. Chiri̱j chic ru' ar pan taxa̱j, xk'ekomric wach i k'i̱j eh je' ricab rik'ekil quiso' nquicoj take c'acharel nanquimic je jeno' hab wach je' wo' re' k'ekil xcahnic wach i k'i̱j. Je' wo' re' i poh cakbic wach xponic xa je' chic quic'.
Re' take ch'imi̱l xik'ehbic cho wach ac'al xa je' chic ricab quik'ehbic cho wach i che̱' naquipuh cho ru'um cow laj te̱w.
Je' wo' chic, re' taxa̱j xic'ul reh je' ricab ric'ul jeno' hu̱j nanbotjic wach eh ayu' wach ac'al chi'nchel wach xc'uluric, je' ricab ru' chi re' take yu̱k' q'uixca̱b ch'i̱l take ye'a̱b pan tak yejal ha', xsahchic quiwach ru'um chi xit'e'lejic.
Chiri̱j chic re', xc'uluric wo' chi re' take c'acharel ma' nquinimej ta i Dios, je' chi k'atal k'oric take, je' chi nimak quiwach, je' chi cajawil sol, ch'i̱l take bihomak, je' chi winak tehlic qui̱j on chopo̱j quina̱ pan cow laj camanic, chi'nchel re're' xquic'ol qui̱b xilac tak nim laj abaj eh chipam take nim laj ho̱p xicahnic naxit'e'lejic take cho yu̱k' q'uixca̱b.
Re' take c'acharel re're' je' wili nquik'or chi cow nok c'ahchi' quisiq'uim nic' wach rico'ljic qui̱b naca'nam:«Re' ta nak take abaj wili camanok chi c'olbal keh reh chi ma' eta kojrilow i tz'uklic chipam i tz'uka̱b k'atbal k'oric eh reh wo' chi re' C'acharel rijalwachem ri̱b chi je' jenaj Q'uijol Me̱' ma' eta kojrirak chi riye'eric ti'c'axic chi kana̱ re' nariyeb cho ru'um reh chi kojrixowej chi hoj aj mahc. Je' aj re' nkapahkaj
maj xirak chic rik'ijil chi narichalic chi kana̱ jenaj rinimal laj ti'c'axic eh chiwach rik'ijil ti'c'axic re're' ma' jeno' keh hoj erico'lej ri̱b, nqui take.
Re' Wa̱n rik'or quibiral take wahxaklajc'ahl ik'ob (144,000) xcojoric quehtalilChiri̱j chic wili, xwilow wo' wach i quejeb chi raj tz'e' wa̱ch i Dios re' pa'alque̱b china̱ i ju'jun reh ricaj tz'u'c i wach ac'al. Re' take re' c'ahchi' quipitim chi re' take quejeb chi te̱w qui'oquic cho pan cajtz'u'c reh wach ac'al ma' eta chic nquiyew cho quitewil je china̱ i ha' eh je' china̱ take che̱' c'aham.
Chiri̱j chic re', xwilow wo' chic jenaj raj tz'e' wa̱ch i Dios re' wilic ru̱c' i cojbal ehtalil c'uhtbal reh chi re' take c'acharel co'lomaj chic take ru'um i Dios re' xa c'achlic wo' chi junelic. Re' aj tz'e' wa̱ch wili re' xchalic ar re' nelic cho wi̱' i k'i̱j je' wili xik'or chi cow queh take quejeb chi rich aj tz'e' wa̱ch i Dios aj pitol take reh te̱w re' xye'eric wo' cajawric chi naca'nam ti'c'axic queh take wilque̱b wach ac'al eh je' wo' wilque̱b pan ha':
«Chawuy'ej pe tak, ma̱ban pe tak ti'c'axic wach ac'al, je' wo' pan tak ha' eh je' wo' china̱ take che̱' c'aham. Chacoj pe tak quehtalil yejal quiwach take c'acharel quik'ahsam qui̱b chiri̱j i ricamaj i kAja̱w Dios, cu re' aj wo' ru' na̱banam tak haj wilic k'oro̱j aweh tak, nqui queh.
Ar ajic chiri̱j chic rik'ormojic re're', xnibiraj chi re' quiq'uihal take cojo̱j quehtalil xponic wahxaklajc'ahl ik'ob (144,000) take. Re' take nic' pa' q'uihal naquic'ulum quehtalil re're' ar chi quixilac take cablaj ch'uk chi tinamit tz'uhcrunak cho cu̱c' take cablaj chi rac'u̱n i ma' Israhel quichalic.
Re' juntuhm chi c'acharel re' juninak ik'ob lajeb ik'ob (12,000) take chi winak, aj ra̱' ri'sil cho ma' Jurah take. Re' take re're' naricojoric quehtalil quich'i̱l take juninak ik'ob lajeb ik'ob (12,000) chi winak je' ru̱c' ra̱' ri'sil cho ma' Ruwen take, quich'i̱l wo' take juninak ik'ob lajeb ik'ob chi winak (12,000) je' ru̱c' ra̱' ri'sil cho ma' Ca̱t take.
Je' wo' naricojoric quehtalil take juninak ik'ob lajeb ik'ob chi winak (12,000) je' ru̱c' take ra̱' ri'sil cho ma' Aser ch'i̱l take juninak ik'ob lajeb ik'ob (12,000) chi winak ra̱' ri'sil cho ma' Neptalih, quich'i̱l wo' juninak ik'ob lajeb ik'ob (12,000) chi winak je' ru̱c' take ra̱' ri'sil cho ma' Manases.
Je' wo' re' take juninak ik'ob lajeb ik'ob (12,000) chi winak ra̱' ri'sil take cho i ma' Simyon naricojoric wo' quehtalil ch'i̱l take juninak ik'ob lajeb ik'ob (12,000) chi winak ra̱' ri'sil cho ma' Lewih ch'i̱l take juninak ik'ob lajeb ik'ob (12,000) chi winak ra̱' ri'sil cho ma' Isacar.
Ma' xa re' ta take re' je' la' wo' re' naric'uluric cu̱c' take juninak ik'ob lajeb ik'ob (12,000) chi winak ra̱' ri'sil cho ma' Sawulon ch'i̱l take juninak ik'ob lajeb ik'ob (12,000) chi winak ra̱' ri'sil cho ma' Chep eh ch'i̱l wo' take juninak ik'ob lajeb ik'ob (12,000) chi winak ra̱' ri'sil cho ma' Wenjamin.
Chiri̱j chic i wili, xwilow wach juntuhm chic riq'uihal c'acharel. K'e̱' wo' chic yohbal wach q'uihal take chi ma' wo' hab wach ta nak enchol cajaljic. Re' take c'acharel re're', c'ul elenak take cho chi junsut tinamit wach ac'al ru̱c' rehreh wach ja'quil c'acharel. Je' wo', ma' xa jenaj ta wach quik'orbal quik'oric wi̱' reh la' chi'nchel ju'jun chi k'orbal wilic ayu' wach ac'al. Chi'nchel riq'uihal tinamit re're' xwilow chi xa sak chic quiso' eh chi xa suk chic quic'ux c'ahchi' quic'uyu'sam i xak pac' pan quik'ab pa'alque̱b cok chiwach i Dios re' wilic chi k'atal k'oric china̱ chi'nchel eh je' wo' chiwach i C'acharel rijalwachem ri̱b chi jenaj Q'uijol Me̱'.
Chi cunchelal aj take re're', xa junk'oric chic take chi cow chi lok'onic ru̱c' i bi̱ch wili:“Re' kaco'ljic xkac'ul i hoj xa re' wach i kAja̱w Diosre' wilic rajawric chi k'atal k'oricch'i̱l wo' i C'acharel rijalwachem ri̱b chi je' jenaj Q'uijol Me̱',xa re' wach take re' xiye'bic keh, nqui take.
Ar ajic naxk'ormojic chi je' re', chi'nchel take raj tz'e' wa̱ch i Dios pa'alque̱b wo' cok ar xquixuc'a̱' qui̱b eh xquilok'ej wach i Dios. Re' take re' quisutem ri̱j i ye'a̱b riban wi̱' k'atoj k'oric i Dios chi rich'i̱l cok i C'acharel rijalwachem ri̱b chi jenaj Q'uijol Me̱'. Je' wo', re' take re' quisutem wo' ri̱j take quejeb rica'winak chi winak re' wilic quiwa'ric je' ricab quiwa'ric take rijeb tak winak eh je' wo' re' take quejeb chi c'acharel re' wilic nak' quiwach chiqui̱j chi quiwach.
Je' aj wili lok'onic xca'n:“Til aj coric i k'oric wili chawi̱j i hat:Chi junelic i k'i̱j sakomxa re' wo' hat til rira'il rinimal wach ajawric,rira'il no'jbal, rira'il cuse'sbal, rira'il ansileh re' wo' hat manlic wach k'atoj k'oric na'n.Ru'um reh chi'nchel re're', chac'ul alok'il, chac'ul alok'onjiceh je' wo' chac'ul atioxjic.Chi'nchel take k'oric chawi̱j wili, til coric take, nqui take.
Chipam i junc'am re're' jenaj queh take quejeb rica'winak chi winak re' wilic quiwa'ric je' ricab quiwa'ric take rijeb tak winak xiban wi̱n i pahkanic wili:«Re' take tinamit re' sak quiso' nawilow, hab wo' wach take pan ac'ux eh haj wo' xi'elic cho nanak'or i hat? nqui wi̱n.
Naxiban wi̱n i pahkanic re're', je' wili xnik'or reh:«Xa re' wo' hat teht'alanic reh ha̱w, quinqui reh.Re're' je' wili xik'or wi̱n ru̱c' pe̱t pahkanic:«Re' take c'acharel wili re' aj re' xicahnic chi sak wach i ca̱mna je' ricab sakil wach ncahnic i kaso' nantz'ajaric wach. Je' ricab riban i ha' chi re're' nbanic chi ncahnic chi sak wach i kaso' je' wo' re' xiban i C'acharel re' rijalwachem ri̱b chi je' jenaj Q'uijol Me̱', xisakbej wo' wach i ca̱mna take c'acharel re're' naxichihcaj riquiq'ue̱l chiqui̱j, nqui wi̱n.Chiri̱j i pe̱t pahkanic xiban wi̱n, je' wo' wili xik'or wi̱n chiri̱j i ricab pahkanic xiban cho wi̱n:«Re' take re' ar xi'elic cho chipam rinimal ti'c'axic wilque̱b nak cho wi̱'.
Ar ajic ma' jaruj ta naquiwih'ic chi ma'xta quiwa' quiha̱', ma' wo' naquic'ataric ru'um ritz'a'quil i k'i̱j eh xa ta nak naquic'ram chic jeno' tz'a'.
Je' re' nik'or maj re' chic i C'acharel re' rijalwachem ri̱b chi je' jenaj Q'uijol Me̱', re' wilic wo' cok pan yejal reh lok' laj ye'a̱b re' wilic wi̱' i tz'uka̱b reh k'atbal k'oric, re' chic re' nilbic queh, je' ricab riban aj cha'jem me̱' chi ric'am je take rime̱' pan jeno' ro̱k ha' chi enca'n quiha̱' reh chi naquitikim ju' chi suk quic'acharic. Je' wo' chic, je' ricab wo' nok jeno' c'acharel njuc'uric ri̱s nak' wach chiri̱j chi ok'ic xiban ru'um ti'quil c'uxlis, je' wo' re' kAja̱w Dios naresam lok ti'quil c'uxlis cu̱c' take c'acharel re're', nqui wi̱n.
Re' resmejic lok i riwu̱k t'uhr k'olbal reh botomaj wach hu̱jNaxirak cho rik'ijil, re' C'acharel re' rijalwachem ri̱b chi je' jenaj Q'uijol Me̱' xich'ep lok i riwu̱k t'uhr chi k'olbal k'olomaj wi̱' chi̱' i botomaj wach hu̱j re're'. Naxiban chi je' re', ar pan taxa̱j ma' jenaj pe' chic k'oric xbirmijic chiwach jenaj junc'am chi naht.
Cu chiri̱j chic ru' xwilow chi xye'eric ju'jun chi ch'ihch' laj su̱b queh take wuku̱b chi raj tz'e' wa̱ch i Dios re' pa'alque̱b cok chiwach.
Chiri̱j chic re' xwilow jenaj chic raj tz'e' wa̱ch i Dios re' wilic ru̱c' jenaj c'atbal se̱nsa tik'imaj ru̱c' k'anworic laj ch'ihch'. Re' aj tz'e' wa̱ch re're' ar pa'lic chiwach i lok' laj ye'a̱b je' ricab nilbic i ye'a̱b c'atbal si̱ chiwach i Dios. Nok wilic ar yohbal wach i se̱nsa xye'eric reh, chi naric'atam ar chipam lok' laj ye'a̱b je' ricab nilbic i lok' laj ye'a̱b c'atbal si̱. Re' lok' laj ye'a̱b re're' tik'imaj ru̱c' k'an woric laj ch'ihch' eh ar wilic cok chiwach i tz'uka̱b reh k'atbal k'oric. Nanca'n quiti̱j take aj niminel, re're' noquic wo' chi c'atoj se̱nsa reh chi pan cabchelal ch'i̱l take ti̱j nbanjic, xa junponic chic ric'ohonquil ch'i̱l risukquilal chiwach i Dios.
Chi je' re' k'uru' re' risibil i se̱nsa ch'i̱l i quiti̱j take aj niminel xa junponic chic chiwach i Dios nok re' aj tz'e' wa̱ch re're' c'ahchi' ric'atam i se̱nsa wilic chipam i c'atbal se̱nsa wilic pan k'ab.
Chiri̱j aj chic re', re' aj tz'e' wa̱ch re're' xichop johtok i c'atbal se̱nsa, xinuksaj chiwach k'a̱k' je' ru̱c' wilic china̱ i lok' laj ye'a̱b je' ricab nilbic i lok' laj ye'a̱b c'atbal si̱ chiwach i Dios eh xiquilej cho chi quina̱ tinamit ayu' wach ac'al. Naxc'ulic wach ac'al, xa nok wo' xic'uyu'jic take cho cohok, xbirmijic take cow laj k'oric eh xirehpaj wo' take risakomil. Je' wo', xiban wo' jenaj cow laj hihc.
Ar ajic re' take wuku̱b chi raj tz'e' wa̱ch i Dios choplic quich'ihch' laj su̱b xi'oquic chi rupjic pa̱m quisu̱b eh naxca'n chi je' re', je' wili xc'uluric:
Nok re' pe̱t aj tz'e' wa̱ch xupej pa̱m risu̱b, xkajic cho wach ac'al yohbal wach sak'wach ch'i̱l k'a̱k' xilacamaj chi quic' re' xibanic chi k'e̱' wo' chic q'uihal take che̱' c'aham ch'i̱l rex laj pi̱m xic'ahtic chi cu rehtal jenaj reh ro̱x seht reh chi'nchel che̱' c'aham ch'i̱l i rex laj pi̱m ayu' wach ac'al xic'ahtic.
Nok re' ricab aj tz'e' wa̱ch xupej pa̱m rich'ihch' laj su̱b, xcuturic cho pan tak rinimal moloj wach ha' i xa je' jenaj yu̱k' xa ntenic chic rik'ak'il re' xbanic chi k'e̱' wo' chic q'uihal i moloj wach ha' xik'atej je na̱ chi cu rehtal jenaj reh ro̱x seht chi rinimal moloj wach ha' xmikric chi quic'
ru'um quiquiq'ue̱l take riq'uihal chicop xiquimic ar pan tak rinimal ha'. Chipam i k'i̱j re're' jenaj reh ro̱x seht chi riq'uihal chicop re're' xiquimic cahnok. Ma' xa re' ta re', k'e̱' la' wo' q'uihal take c'acharel xiquimic wo' ru'um chi xerebic take quinimak tak cano̱wa wilque̱b nak wi̱'. Jenaj reh ro̱x seht chi riq'uihal cano̱wa re're' sahchic quiwach chipam i k'i̱j re're'.
Nok re' ro̱x aj tz'e' wa̱ch xupej pa̱m i rich'ihch' laj su̱b xk'ehbic cho pan taxa̱j jenaj ma' laj ch'imi̱l xa ntenic chic rik'ak'il xa je' chic ricab jeno' ma' laj k'a̱k' sakombal. Re' ch'imi̱l wili re' xk'ehbic chi quina̱ take ro̱k tak ha' ch'i̱l take rasbal tak ha', til wo' nim xik'atej je na̱ chi cu rehtal jenaj reh ro̱x seht chi riq'uihal ro̱k tak ha' ch'i̱l take rasbal ha' xik'atej na̱.
Re' ch'imi̱l xk'ehbic cho re're' “C'ahi̱l” ribihnal maj yohbal wo' chic wach c'ahi̱l xic'am cho chi cu rehtal jenaj reh ro̱x seht chi riq'uihal take ro̱k tak ha' ch'i̱l take rasbal ha' xic'ahbic eh ru'um reh ruc'jic ha' re're' yohbal wach q'uihal take tinamit xiquimic.
Nok re' ricaj aj tz'e' wa̱ch xupej pa̱m rich'ihch' laj su̱b, re' quisakomil i k'i̱j ch'i̱l i poh ch'i̱l wo' take ch'imi̱l xijot' ri̱b. Je' re' xc'uluric cu rehtal re' jenaj reh ro̱x k'at reh rinimal quisakomil i ju'jun queh xichuhpic. Ru'um i re' ma' xc'uhtunic ta chic chi'nchel risakomil i k'i̱j ch'i̱l i poh ch'i̱l wo' take ch'imi̱l pan k'i̱j ak'ab eh chi je' re' xa re' chic jenaj reh ro̱x k'at risakomil riyew i k'i̱j ch'i̱l i poh ch'i̱l wo' take ch'imi̱l riyew cho risakomil chipam k'i̱j ak'ab.
Je' re' ajic naxwilow chaj bih c'ahchi' ric'uluric naxupej pa̱m rich'ihch' laj su̱b i ricaj aj tz'e' wach, xwilow chi jenaj chic chi aj tz'e' wa̱ch xiq'uinic riban ar pan taxa̱j eh xnibiraj chi oxpech xk'oric cho chi cow chi je' wili:«K'e̱' wo' chic quetal quiwach take c'acharel wach ac'al chi cu wilic take ti'c'axic naquic'ulum maj cu xib chic cho take toco̱m chi aj tz'e' wa̱ch re' cu wo' nacupem wo' pa̱m i quich'ihch' laj su̱b, nqui xik'or.
Re' xik'or i Wa̱n chiri̱j nok re' ro̱' aj tz'e' wa̱ch xupej pa̱m i rich'ihch' laj risu̱bChiri̱j chic ru' nok re' ro̱' aj tz'e' wa̱ch xupej pa̱m rich'ihch' laj risu̱b, xwilow jenaj chic raj tz'e' wa̱ch i Dios xa je' chic jenaj ch'imi̱l xk'ehbic cho pan taxa̱j cu rehtal xc'ulic k'ehbok wach ac'al. Re' raj tz'e' wa̱ch re're' xye'eric nak reh jenaj tehbal reh chi naritehem i tz'apbal na̱ jenaj ma' laj jul cahk.
Je' re' ajic naxiteh na̱ i ma' laj jul cahk re're' ru̱c' i ritehbal ye'o̱j, xa nbolic chic xelic cho jenaj rinimal sib xa je' chic ricab npokic cho risibil pan ac'al tu̱j. Je' re' xiban i rinimal sib re're' cu rehtal xik'ekomsaj wach risakomil i k'i̱j naxjohtic johtok pan te̱w. Je' re' nok, xcahnic chi muhlic wach chi'nchel.
Je' wo', xc'uluric chi chipam rinimal sib re're' xi'elic take cho q'uihal take nimak tak chili'l re' xye'eric k'ab queh ru'um i Dios chi k'e̱' ti'quil cojo̱j ti' naca'nam chi xa je' chic ricab ti'quilal i ti'o̱j nca'n take tzina'j. Chi je' re' riye'eric k'ab xbanaric queh, re' take re' naxquipuhcaj qui̱b chi junsut wach ac'al,
ma' xye'eric ta k'ab queh chi naquisacham wach take che̱', take tic ch'i̱l nic' pa' nimal take rex laj pi̱m wilic wach ac'al xa re' la' wach xye'eric k'ab queh chi naquiyeb chi ti' chi'nchel take tinamit re' ma' xcojoric ta quehtalil yejal quiwach c'uhtbal reh chi co'lomaj chic take ru'um i Dios.
Re' cok ru', ma' xye'eric ta k'ab queh chi naca'nam cansanic tinamit, xa cojol la' take ti' chiwach i ho'o̱b poh.Re' riqui̱ cojo̱j ti'quil naca'nam, xa je' chic ricab yot'quilal ti'o̱j riban i tzina'j naribanam queh.
Ru'um i ti'quil naquiwih'ic wi̱' take c'acharel chipam take cho k'i̱j re're', xa nacajwam nak chic chi chaj ta nak bih naricansanic queh xa re' la' ma' haj ta wo' chic charak cho quimic chi queh. Je' re' k'uru' xa rehreh nak chic wach rajmajic wach quiquimic naca'nam xa re' la' ma'xta chic bih narajwam chi naquiquimic.
Je' aj wili quiwi̱' take nimak tak chili'l xwilow quiwach: Re' take re' xa tikilque̱b chic chi ojic, xa je' chic quicab take cawa̱y chi xa tikilque̱b chic chi ojic pan k'ak'anic. Je' wo', re' take re' poylic wo' wach quina̱ chi je' ricab jenaj coten k'anworic laj ch'ihch' reh wach nahis eh re' quilbal xa je' chic ricab rilbal jeno' winak xa tiklic chic chi k'ak'anic.
Re' wach quina̱ xa je' chic ricab richamil rismal na̱ jeno' ixok eh re' take ritz'i̱' que̱ xa k'as chic take xa je' chic ricab take ritz'i̱' re̱ jeno' cakcoj.
Je' wo', re' quiti'jolal c'olo̱j take ru̱c' jenaj ch'ihch' laj tz'ih reh k'ak'anic eh nanquic'uyu'saj quixi̱c' xa quijup'lunic chic xa je' chic ricab i ahnic nca'n riq'uihal cawa̱y nok ojic nca'n pan k'ak'anic chi quikerem je behsbal queh aj k'ak'anel.
Je' re' ajic re' take nimak tak chili'l re're' chi ju' i quije̱ re' je' ricab quije̱ take tzina'j, wilic wo' quiqui̱ eh xye'eric k'ab queh ru'um i Dios chi naca'nam ti'c'axic chiwach ho'o̱b poh queh take c'acharel re' ma' xcojoric ta quehtalil yejal quiwach c'uhtbal reh chi co'lomaj chic take ru'um i Dios.
Je' wo' chic xwilow chi, chi quina̱ take nimak tak chili'l, xcojoric jenaj c'amol quibe̱h. Re' c'amol be̱h wili re' wo' i raj tz'e' wa̱ch i Dios re' ye'o̱j reh i tehbal na̱ i ma' laj jul cahk re're' eh re' ribihnal ru', “Awaron” pan kak'orbal hoj aj hewre̱yo eh pan quik'orbal take aj criye̱co “Apolyon”. Re' cabchel bihnal re're', ra̱j rik'orom “Aj sachol wachi̱s”.
Ru̱c' chi'nchel re're' xcux'ic wach i pe̱t ti'c'axic chi quina̱ i tinamit xa re' la' chacoj tak rehtal chi cu wilic qui̱b chic chalic reh chiri̱j i wili.
Re' riwa̱k raj tz'e' wa̱ch i Dios xupej pa̱m rich'ihch' laj su̱bChiri̱j wo' chic re' xwilow chi re' riwa̱k raj tz'e' wa̱ch i Dios xupej pa̱m rich'ihch' laj su̱b. Naxiban chi je' re', xelic cho jenaj k'oric ar re' wilic wi̱' i lok' laj ye'a̱b tik'imaj ru̱c' k'an woric laj ch'ihch'. Re' lok' laj ye'a̱b wili re' nc'ataric wi̱' se̱nsa, wilic wo' quejeb chi uc'a' china̱, ju'jun reh ritz'u'c eh ar wo' wilic cok chiwach i Dios.
Je' aj wili k'oric xbanjic cho reh riwa̱k aj tz'e' wa̱ch choplic rich'ihch' laj su̱b re're':«Chachej take cho quejeb chi aj tz'e' wa̱ch bac'alque̱b chi chi̱' ma' laj ro̱k ha' “E̱wrates” ribihnal, nqui k'oric xbanjic cho reh.
Re' take re' tahkamaj je take cu'um yohbal wach q'uihal chi sol wilque̱b nah cawa̱y naxi'o̱j. Ar ajic re' hin xnibiraj chi re' quiq'uihal take sol re're', xi̱c' wo' chic na̱ quiq'uihal chi ma' cha'n ta wo' chic canar cajaljic
Naxc'uhtjic wo' chic wi̱n pan je' jenaj la' wa̱ch take sol re' tz'ukulque̱b nah cawa̱y re' wili xinwilow chiqui̱j: Re' take re' tz'ukulque̱b nah cawa̱y wilic jenaj co'lbal reh chi' quic'ux rehreh wach quica'yic. Wilic xa cak chic nca'n xa je' chic take ricakil k'a̱k'. Wilic xa rex chic take xa je' chic ricab i taxa̱j. Wilic wo' xa k'an chic riban je' ricab i asu̱pra. Re' chic i quina̱ take cawa̱y, xa je' chic ricab na̱ i cakcoj eh pan quichi̱' nelic cho k'a̱k' ch'i̱l wo' risibil ruxla̱b c'ahtanak asu̱pra.
Chi je' re' k'uru', re' jenaj reh roxseht chi riq'uihal chi c'acharel wach ac'al xiquimic take je ru'um i k'a̱k' ch'i̱l i sib ch'i̱l i k'an laj po̱k nkajic cho pan taxa̱j xelic cho pan quichi̱' take cawa̱y re're'.
Je' re' xc'uluric maj re' cajawric take cawa̱y re're' chi cansanic ar wilic pan quichi̱'. Je' wo', wilic cajawric chi cansanic ju' quije̱ re' xa je' chic take ricab na̱ a̱k' chi ti'o̱j chi quicansjic je take c'acharel.
Je' re' ajic q'uihal take c'acharel ma' quiniminic ta reh i Dios xiquimibic ru'um take ti'c'axic banaric ru̱c' quichi̱' ch'i̱l ju' quije̱ take cawa̱y re're', xa re' la' q'uihal wo' take ma' xiquimic ta. Re' take c'acharel wili to̱b ta xquilow i ti'c'axic c'ulu̱j lok re're', ma' xquicana̱' ta ribanaric i c'ahbilal laj quibano̱j, ma' xquicana̱' ta wo' rilok'onjic wach take ma' tob laj uxlabal on take tiyo̱x re' tik'imaj take ru̱c' k'an woric laj ch'ihch' on ru̱c' sak woric laj ch'ihch' on ru̱c' cak c'atoj wach ch'ihch', on ru̱c' abaj on ru̱c' che̱' eh chi je' re' riwi̱' ma' qui'ilbic ta, ma' wo' quibirinic ta eh xa ta wo' quibehic.
Je' wo', re' take c'acharel re're' ma' xquicana̱' ta banoj cansanic, banoj waranic, banoj tak c'oyomal eh xa ta wo' nak xquicana̱' banoj ilek'.
Pan k'ab jenaj chic raj tz'e' wa̱ch i Dios wilic jenaj t'uch botomaj wach hu̱jChiri̱j chic xc'uhtjic wi̱n re're', xwilow wo' chic chi jenaj chic raj tz'e' wa̱ch i Dios til xa nim chic riwa'ric xkajic cho pan taxa̱j chi sutumaj ri̱j ru'um jenaj su̱tz' eh wach na̱ wilic jenaj xohcak'ab. Re' rilbal i aj tz'e' wa̱ch wili xa nsakomonic chic xa je' chic ricab risakomil i k'i̱j eh re' take wach ch'ehc xa quirepretic chic riholonquilal xa je' chic ricab ricakil nimak tak xak k'a̱k'.
Je' wo', re' aj tz'e' wa̱ch wili re' wilic jenaj t'uch botomaj wach hu̱j pan k'ab chi tehlic chic wach. Re're' k'uru' chi xipahba̱' i risec'a̱j ro̱k china̱ rinimal ha' eh re' ritz'e̱t ro̱k xipahba̱' china̱ ac'al
xk'oric cho chi cow chi xa je' chic cowil nk'oric cho cakcoj xiban cho eh ru̱c' re're' wuku̱b take xa je' chic quik'orbal cohok i k'oric xca'n cho.
Naxquicohlaj k'oric take je' quik'orbal cohok nca'n, re' hin nawoquic nak chi ritz'ihmjic take k'oric xnibiraj, xa re' la' xnibiraj wo' chic chi wilic jenaj xk'oric cho ar pan taxa̱j chi je' wili c'ahchi' rik'orom:«Ma̱tz'ihmbaj take k'oric xquik'or take wuku̱b je' quik'orbal cohok re're', xa chac'ol la' pan ac'ux, nqui wi̱n.
Ar aj ru' re' raj tz'e' wa̱ch i Dios re' xipahba̱' jenaj ro̱k china̱ rinimal ha' eh jenaj xipahba̱' wach ac'al xwilow chi xijohsaj johtok risec'a̱j k'ab pan taxa̱j
eh je' wili xik'or johtok:«Hat Lok' laj Dios, re' hat xa c'achalca̱t wo' chi junelic k'i̱j sakom. Re' hat xat-tik'inic reh taxa̱j ch'i̱l take chi'nchel quic'acharic johtok chiwach. Re' hat xat-tik'inic wo' reh wach ac'al ch'i̱l chi'nchel quic'acharic chiwach eh re' wo' hat xat-tik'inic reh rinimal ha' ch'i̱l chi'nchel i quic'acharic chipam. Re' ok hat tik'orok chi til coric take k'oric nanik'orom johtok yu'na, nqui xik'or.Chiri̱j re', p'uht rik'oric chi je wili:«Til coric, manlajic chic wach i rik'ijil
chi re' nic' pa' nimal xa c'olo̱j nak cho pa ric'ux i Dios re' xik'or cho ribiral queh take aj k'orol riC'uhbal chi cu narisakomem nak wach, yu'na narisakomjic chic wach. Re're' naric'uluric chipam take k'i̱j nachupej pa̱m rich'ihch' laj su̱b i riwu̱k aj tz'e' wa̱ch, nqui xik'or.
Re' Wa̱n xpahkaljic reh chi narojic ru̱c' aj tz'e' wa̱ch re' pa'lic jenaj ro̱k china̱ rinimal ha' eh re' jenaj chic china̱ ac'alChiri̱j chic wili, re' jenaj re' xk'oric wo' cho wu̱c' pan pe̱t cu ar cho pan taxa̱j, xk'oric wo' chic cho wu̱c' chi je' wili:«Hiy ru̱c' aj tz'e' wa̱ch re' jenaj ro̱k pa'lic china̱ rinimal ha' eh jenaj pa'lic china̱ ac'al. Ar chapahkaj reh i botomaj wach hu̱j tehlic wach wilic pan k'ab, nqui wi̱n.
Naxinbiraj chi je' re', xino̱j ru̱c' i aj tz'e' wa̱ch re're' eh xnipahkaj reh chi nariyeb wi̱n i botomaj wach hu̱j wilic pan k'ab. Re're' je' wili xik'or wi̱n naxiyew wi̱n:«Wili i botomaj wach hu̱j. Chanuksaj awi̱b reh maj re' hu̱j wili xa qui' chic naponok pan achi̱' xa je' chic risca̱b naribanam, xa re' la' nok junc'am chic ac'uxum xa c'ah chic apa̱m naribanam, nqui wi̱n.
Re' hin xnic'ul wo' i botomaj wach hu̱j re' wilic nak pan k'ab i aj tz'e' wa̱ch re're' eh naxnic'ux wo' wi̱n xa qui' chic i pa nichi̱' xiban til wo' xa je' chic risca̱b. Re' cok ru' nok junc'am chic nic'uxum, xa c'ah chic xiban chi nipa̱m.
Cu re' aj chic wi̱n ru', je' wo' chic wili xk'ormojic wi̱n ru'um i c'ahchi' rik'oric cho wu̱c':«Re' c'uhbal wili re' ye'o̱j ru'um i Lok' laj Uxlabal chiri̱j chaj bih take naric'ulmujic, curman chi na̱k'orom queh chi'nchel take tinamit, je' chi k'atal k'oric je' chi queh take q'uih ch'uk wach c'acharel reh ju'jun chi k'orbal quik'oric wi̱'. Je' wo' na̱k'orom queh take c'acharel quic'acharic pan tak cuc' tinamit on pan tak nimak tinamit ayu' wach ac'al, nqui wi̱n.
Re' ilo̱j xiban i Wa̱n chiri̱j chaj bih xc'uluric cu̱c' take quib chi raj k'oro̱l i DiosChiri̱j chic ru' xye'jic pa nik'ab jenaj che̱' je' ricab caxlan a̱j ncamanic chi pajbal ye'a̱b eh re' Dios je' wili xik'or wi̱n:«Hiy, chapaj cho rinimal i Lok' laj Pa̱t re' nlok'onjic wi̱' niwach ch'i̱l wo' rinimal i lok' laj ye'a̱b c'atbal si̱ wilic chipam. Je' wo', chawajlaj jarub take chi c'acharel nquimol qui̱b chi rilok'onjic niwach.
Re' cok ru', ma̱paj i ye'a̱b wilic lok chi chi̱' i Lok' laj Pa̱t re' nlok'onjic wi̱' niwach, re' quicahnic wi̱' take ma' re' ta ra̱' ri'sil cho ma' Israhel maj k'ahsamaj chic wu'um pan quik'ab take c'acharel re're' naxquiyak'abej pan co̱k i lok' laj tinamit Jerusalen. Re' tinamit re're' je' re' naricahnic cu rehtal niq'uic lok xib ha̱b ru̱c' waki̱b poh.
Chiwach i xib ha̱b ru̱c' waki̱b poh re're', re' hin nanibanam chi naquiwih'ic quib chi aj k'orol niC'uhbal xa k'ask'as chic wach quiso' ru'um chi xa ti' chic quic'ux ru'um i naric'uluric cu̱c' take c'acharel. Chiwach wo' i waki̱b poh re're', re' hin nanitak'a̱b wo' take je, reh chi naquik'orom i nic'uhbal nariye'eric queh ru'um i Lok' laj wUxlabal, nqui Dios wi̱n.
Re' take quib chi aj k'orol c'uhbal re're', re' wo' take quib chi c'acharel jalwachamaj take ru'um i quib chi k'ab i che̱' “Oli̱wo” ribihnal ch'i̱l i quib chi pa'a̱b cante̱la re' wilque̱b cok chiwach Dios re' c'uhtjic cho najtir k'i̱j reh jenaj raj k'orol riC'uhbal i Dios.
Ru'um chi re' take quib chi c'acharel re're' xye'eric cajawric chi narelic cho k'a̱k' pan quichi̱' cansbal queh take c'acharel re' nca̱j quiyeb chi ti' take quib re're', re' take re' naquisacham wo' wach take caj ixowonel ru̱c' cajawric ye'o̱j.
Je' wo' chic, re' take quib chi aj k'oro̱l re're' xye'eric cajawric chi naquipahba̱b rikajic cho jab chiwach xib ha̱b ru̱c' waki̱b poh re' naca'nam wi̱' rik'ormojic i c'uhbal ye'o̱j queh ru'um i Lok' laj Uxlabal. Ma' xa re' ta re', xye'jic la' wo' cajawric chi naquimiksam i ha' chi quic', je' wo' chi riye'eric ti'c'axic chi quina̱ take c'acharel wach ac'al xa jarpech pa' nca̱j ribanaric.
Chiri̱j ru' nok quicohlam chic wach quic'uhbalanic take quib chi raj k'orol riC'uhbal i Dios re're', xwilow chi ar chipam i rinimal jul cahk xelic cho jenaj ma' laj chicop xa c'ahbil chic rilbal. Re're' xwilow chi xo̱j chi quina̱ i quib re're' chi quicojoric pan ti' c'axic cu rehtal xicansaj take.
Chiri̱j nok cansamaj chic take qui̱b re're', xwilow chi xcahnic i quiti'jolal chi tutz'ulque̱b chic chiwach jenaj be̱h wilic chipam i rinimal tinamit re' xcansjic wi̱' i kAja̱w wach curu̱s. Re' tinamit re're', xnicoj wo' rehtal chi quib wach ribihnal wilic, “Soro̱ma” ch'i̱l “Eji̱pto”. Je' re' nk'ormojic reh rehtalil chi c'ahbil quino'jbal take c'acharel wilque̱b pan tinamit re're'.
Je' re' nok wilic ricaj k'i̱j xcahnic quiti'jolal take quib chi aj k'orol c'uhbal re're' chi tutz'ulque̱b pan be̱h, q'uihal take c'acharel rehreh wach quitinamital xa pa' yuk'ul quichalic wi̱', rehreh wo' wach quik'orbal re' k'orel pa' quipuhcam qui̱b chi junsut wach ac'al xic'ulic lok chi quilmijic. Nok je' re' nca'n take tinamit, ma' hab ta wach queh take c'acharel re're' nye'eric k'ab reh chi narimuk'a̱b i quiti'jolal take quib chi aj k'orol c'uhbal re're',
til risukquil la' chic quic'ux nchalic ru̱c' quiquimic eh rehtalil chi xa suk chic pan quic'ux, xa xquisi̱j chic pa' bih queh chi quiwach. Je' re' xca'n maj chi queh ru' yohbal wo' wach i ti'c'axic xc'amaric cho chi quina̱ cu'um take quib chi aj k'orol c'uhbal re're'.
Chiri̱j ru' naxponic ricaj k'i̱j re' hin xwilow chi re' Dios xiyew wo' chic quic'acharic take quib chi aj k'orol re're' eh nic' pa' q'uihal take xi'ilbic reh yohbal wach naxoquic quiyo'jic.
Chiri̱j i wili re' take quib chi aj k'orol re're' xquibiraj chi wilic jenaj xk'oric cho ar pan taxa̱j chi je' wili c'ahchi' rik'orom cho chi cow:«Yu'na quim tak eh tijohten tak cho ayu', nqui banol cho queh.Cu re' aj chic ru' xijohtic johtok pan taxa̱j pan jenaj su̱tz' eh re' take xicansanic queh i quib chi aj k'oro̱l re're' xquilow wo' na xi'o̱j johtok pan taxa̱j.
Re' aj wili ricab ti'c'axic xiq'uic lok xa re' la' ro̱x ti'c'axic loq'uil wo' ti cho richalic.
Re' riwu̱k raj tz'e' wa̱ch i Dios xupej pa̱m i rich'ihch' laj su̱bChiri̱j chic ru' nok re' riwu̱k raj tz'e' wa̱ch i Dios xupej cho pa̱m i rich'ihch' laj su̱b, re' take wilque̱b ar pan taxa̱j xbirmijic quik'orbal chi xa cow chic xquik'or chi je' wili:“Re' k'atoj k'oric wach ac'alpan k'ab chic i kAja̱w Dios wilicch'i̱l i Pahbamaj chi K'atal K'oric.Re' take re' naquik'atoj k'oric chi junelic i k'i̱j sakom, nqui xbirmijic.
Naxquibiraj chi je' re', re' aj chic take quejeb rica'winak  chi c'acharel re' wilic quiwa'ric je' ricab quiwa'ric take rijeb tak winak, re' chi tz'ukulque̱b take chipam i tz'uka̱b ar cok chiwach i Dios, xquixuc'a̱' qui̱b eh xquilok'ej wach
chi je' wili i c'ahchi' quik'orom:“K-Aja̱w Dios, xa re' wach i hat k'e̱' rinimal wach awajawric wilic.Nok ma' ja' tik'imaj ta wo' wach ac'al re' hat xa wilca̱t wo' nak chic cho,xa wilca̱t wo' yu'na eh xa na̱wih'ic wo' chi junelic k'i̱j sakom.Aweh aj i hat nkatioxej chi c'ahchi' ac'uhtam rinimal wach awajawriceh ru̱c' re're' c'ahchi' wo' ak'atbic k'oric chi quina̱ chi'nchel i tinamit wach ac'al.
Yu'na k'uru' xponic chic i rik'ijil chi re' hat chi wilca̱t chic chi k'atal k'oric,na̱yeb ti'c'axic chi quina̱ take tinamit re' xa josk'onak chic take awu̱c'.Je' wo' na̱k'atam wo' k'oric china̱ quibano̱j take chi'nchel take camnak chic je takeeh na̱yeb quitojbal take awaj camanom re' take aj k'orol c'uhbal xye'eric queh ru'um i Lok' laj Uxlabal.Je' wo', na̱yeb quitojbal take lok' laj atinami̱t re' take quiyohbalanic wach abihnal chi nimak chi cuc'tak take.Je' re' k'uru' xponic chic rik'ijil chi na̱sacham quiwach take quibanic ti'c'axic ar wach ac'al, nqui take.
Ar aj ru' naxk'ormojic chi je' re', re' ye'a̱b re' nye'eric wi̱' rilok'il i Dios ar pan taxa̱j xteh cho eh naxc'uhtunic cho i caxo̱n re' wilque̱b wi̱' take perepic laj abaj re' wilque̱b wi̱' take tak'anic xiban i Dios naxiban i pe̱t tik'inic cu̱c' take ra̱' ri'sil cho i ma' Israhel, xic'uyu'jic take cho cohok eh xquirehpaj cho quisakomil. Je' wo', wilic take k'oric xbirmijic cho cu pan taxa̱j, xiban jenaj hihc yohbal wach cowil eh xwilow wo' chi yohbal wach take nimak tak sak'wach xik'ehbic cho.
Re' ilo̱j xiban i Wa̱n chiri̱j i jenaj ixok ch'i̱l i jenaj wacax a̱k'Chiri̱j chic ru', xniban wo' chic jenaj chic ilo̱j sachbal c'uxlis ar pan taxa̱j chi je' wili: Xwilow chi jenaj ixok tz'uklic ar sutumaj ri̱j reh risakomal i k'i̱j re' ncamanic reh chi jelow-bal riso'. Je' wo', xwilow chi re' ncamanic reh chi riye'a̱b take ro̱k re' i poh eh chi wilic wo' jenaj ricoten laj ch'ihch', chi xoybal wach cablaj rich'imilal wilic.
Je' wo', xwilow wo' chi re' ixok re're' q'uisi̱n chic ma' nc'ulic ric'ux eh xa q'ueric chic chi̱' ru'um riti'quil riye'jic wach sakom riha'lac'u̱n maj ponic chic rik'ijil chi naric'ulic ric'ux.
Cu re' chic wi̱n ru', jenaj wo' chic ilo̱j xniban re' k'e̱' xsahchic wi̱' nic'ux. Je' wili ilo̱j xniban ar pan taxa̱j: Ar wilic cho jenaj ma' laj cak ri̱j wacax a̱k' wilic wuku̱b na̱ ch'i̱l lajeb chi ruc'a' eh chi xoybal wach i ju'jun china̱ wilic wo' ju'jun chi coten laj ch'ihch'.
Re' wacax a̱k' re're' ximolej take cho ru̱c' rije jenaj ro̱x seht reh riq'uihal take ch'imi̱l wilque̱b pan taxa̱j eh xit'ele'ej take cho wach ac'al. Chiri̱j chic re', xipahba̱' cok ri̱b chiwach ixok re' q'uisi̱n chic ma' nasjic i riha'lac'u̱n. Je' re' xiban reh chi na asjok nak ti i ha'lac'un re're' naric'uhxam nak ti pa ric'ux
xa re' la' naxasjic t'uch rac'u̱n ixok re're' ru̱c' ti junc'am xc'amaric johtok i t'uch ha'lac'un re're' ru̱c' i Dios ar pa riye'a̱b re' riban wi̱' k'atoj k'oric. Re' riwi̱' chi xc'amaric johtok, reh chi re' ac'un wili ru̱c' rinimal wach rajawric ye'o̱j erik'at k'oric chi quina̱ chi'nchel tinamit chi xa je' na chic wilic jenaj ribasto̱n ch'ihch' pan k'ab chi k'atoj k'oric.
Nok c'amoj chic johtok rac'u̱n ixok re're', re' ixok wili xo̱j ric'ol ri̱b chipam jenaj ye'a̱b chik yu̱k' re' ma'xta wi̱' patanel ru'um chi ar tik'imaj cho riye'a̱b ru'um i Dios chi c'olbal ri̱b. Chi je' re' ajic chiwach i xib ha̱b ru̱c' waki̱b poh xo̱j ric'ol wi̱' ri̱b ixok re're', xtobjic ru̱c' chi'nchel riwa' riha̱' cu'um take raj tz'e' wa̱ch i Dios.
Re' rip'uhtic jenaj k'ak'anic ar pan taxa̱jChiri̱j chic wili, cu re' chic wi̱n xwilow chi ar pan taxa̱j xtohk'ic jenaj k'ak'anic. Xwilow chi re' raj tz'e' wa̱ch i Dios re' Que̱l ribihnal rich'i̱l take rich aj tz'e' wach xi'oquic chi k'ak'anic ru̱c' i ma' laj cak ri̱j wacax a̱k' rich'i̱l wo' take aj tz'e' wach quitahkanic reh ru'
xa re' la' re' ma' laj cak ri̱j wacax a̱k' re're' rich'i̱l take quitahkanic reh ma' xquicuy ta ransil i k'ak'anic ru̱c' i Que̱l ch'i̱l take rich aj tz'e' wach eh naxquik'eb i k'ak'anic re're', re' ma' laj cak ri̱j wacax a̱k' ch'i̱l take raj tahkanel ma' xye'eric ta chic k'ab queh chi xicahnic ar pan taxa̱j.
Je' aj re', re' ma' laj cak ri̱j wacax a̱k' re're', re' q'uih wach ribihnal wilic, je' ricab: “Re' Najtir A̱k'”, re' “Aj Yahm” eh re' “Aj Subul tinamit” wo' nok wilic, xcuturic cho wach ac'al rich'i̱l take raj tz'e' wa̱ch eh chi je' re', re' aj re' i jot'o̱l queh take c'acharel chi junsut wach ac'al.
Chiri̱j chic wili, xnibiraj ar pan taxa̱j jenaj cow laj k'oric chi je' wili:“Yu'na xc'uhtjic ayu' pan taxa̱j chi re' Dios nco'lonic queh take c'achareleh chi re're' til wilic rajawric chi k'atal k'oric.Je' wo', xc'uhtjic wo' chi re' Pahbamaj chi K'atal K'oric til wilic wo' rajawric!Je' re' nik'or maj xcuturic chic jok wach ac'al re' ntz'akbic nak quimahctake kich aj niminel chi k'i̱j chi ak'ab chiwach i Dios.
Re' aj tz'akol wach mahc re're' xye'eric pan ac'al cu'um take kich aj niminelru̱c' rich'iquinjic quic'ux xca'n chiri̱j riquimic i C'acharelre' rijalwachem ri̱b chi je' jenaj Q'uijol Me̱'.Ru'um chi xquich'ica̱' quic'ux, re' Dios xiyew pan ac'al i aj tz'akol mahc re're'.Ma' xa ta ru'um re're' xiban i Dios chi je' re', je' la' wo' ru'um chi re' take re'ma' ti' ta xquic'raj quic'acharic chi naquicansjic je ru'um rik'ormojic i c'uhbal ye'o̱j queh.
Je' re' k'uru' wih'ok sukquil c'uxlis ayu' pan taxa̱j.Til je' re' naric'uluric ayu' pan taxa̱j chi narisukbic kac'ux nic' pa' hoj q'uihal wilco̱j ayu'raj nchel awu̱c' hat-tak c'acharel wilca̱t tak wach ac'al ch'i̱l take quic'acharic chi chi̱' take nimak tak ha',til wo' chic k'e̱' je quetal awach tak ru'um nok k'e̱' ti'quil nawilom tak wach ru'um chi re' aj Yahm xcuturic chic jok wach ac'aleh til pa risasil ric'a̱ wilic maj reht'alim chi xa ajlamaj chic rik'ijil wilic chi ajot'oric tak, nqui xk'ormojic.
Re' cohsbal wach ribiral i ma' laj wacax a̱k' ch'i̱l i tutbe̱s xasjic riha'lac'u̱nNok re' ma' laj cak ri̱j wacax a̱k' xilow chi xcuturic cho wach ac'al, re're' xitok'a̱' risiq'uiric ri̱j ricojoric pan ti'c'axic i tutbe̱s re' xasjic t'uch rac'u̱n
xa re' la' re' Dios xiban chi xelic cho quib rixi̱c' je' ricab rixi̱c' nimak tak xihc' reh chi pan xiq'uinic narelic je chiwach i wacax a̱k'. Chi je' aj re' k'uru' re're' xo̱j wo' pan ye'a̱b chik yu̱k' re' ma'xta wi̱' patanel eh ar xco'ljic ru'um i Dios chiwach i wacax a̱k' re're' chiwach xib ha̱b ru̱c' waki̱b poh.
Nok wilic chic ar ixok re're', re' wacax a̱k' re' chi c'ahchi' wo' chic risiq'uim ri̱j ricojoric pan ti'c'axic i tutbe̱s re're' xesaj cho ha' pan chi̱' xa cow chic ro̱k eh xitak'a̱' je chiri̱j i tutbe̱s re're' chi ricojoric pan ti'c'axic. Ru̱c' re're', re' nak ra̱j chi xiq'uic molorok ponok ru'um ricowil ro̱k ha' re're'.
Xa re' la' re' tutbe̱s re're' ma'xta wo' bih xic'ul maj xtobjic ru'um ac'al naxmikric cho i jenaj ma' laj ho̱p chipam eh xitz'ubej jok chi'nchel i ha' re' xesaj cho pan chi̱' i ma' laj wacax a̱k' re're'.
Ar ajic re' ma' laj wacax a̱k' re're' xchalic riman ric'a̱ ru̱c' i tutbe̱s re're' chi ma' xiban ta reh eh yu'na re' chic take ra̱' ri'sil cho i tutbe̱s re're' xo̱j riban k'ak'anic cu̱c'. Re' take re', re' wo' take quiniminic reh riC'uhbal i Dios eh til nquinimej wo' take c'uhtunic bano̱j ru'um i kAja̱w Jesus re' aj K'atal K'oric.
Re' take chicop xilow i ma' Wa̱n chi xi'elic cho pan ha' je' wo' pan ac'alChiri̱j wili, re' hin xinpah'ic pan sani̱b ar chi chi̱' ma' laj ha'. Ar ajic xwilow naxjohtic cho pan ma' laj ha' jenaj ma' laj chicop xa c'ahbil chic rica'ybal wilic lajeb ruc'a' eh wuku̱b i na̱. China̱ ju'jun queh lajeb chi ruc'a' wilic cojo̱j take ju'jun coten ch'ihch' eh chiwach take wuku̱b china̱ i chicop re're', ar tz'ihmbimaj take k'oric je' ru̱c' ma' holohic ta laj k'oric chiri̱j i Dios.
Re' ma' laj chicop re're' xa je' chic ri̱j jenaj ma' laj me̱s bahlam, re' take ro̱k xa je' chic ricab take ro̱k i chicop “Oso” ribihnal eh re' chi̱' xa je' chic ricab chi̱' i cakcoj. Je' re' ajic, re' chicop re're' nim wach rajawric xye'eric ru'um i ma' laj wacax a̱k' eh je' wo' xye'eric riwa'ric chi narik'atbic k'oric rich'i̱l i ma' laj wacax a̱k'.
Re' ma' laj chicop re're' ch'ako̱j pa̱m i jenaj queh na̱ eh ru'um chi xa ti' chic wilic xa quimic nak chic ruy'ej, xa re' la' re' riti'quilal re're' xik'olej wo' chic ri̱b eh ma' xquimic ta wo' je. Ru'um re're', re' take tinamit wach ac'al xsahchic quic'ux eh chiri̱j chic re' xquiyew quic'ux chi tahkanic.
Je' re' k'uru' re' take tinamit re're' xquiyew quic'ux chi rilok'onjic wach i ma' laj chicop wili ch'i̱l i ma' laj wacax a̱k' re' xye'bic rajawric chi tak'anic. Ru'um re' je' wili xquik'or:«Ma' hab ta wach jeno' til wilic rajawric je' ricab i ma' laj chicop wili! Ma' hab ta wach jeno' eripaj ri̱b ru̱c'! nqui take.
Re' ma' laj chicop re're' ru'um chi xye'eric wo' k'ab reh ru'um i Dios chi narik'oric pan eht laj k'oric eh chi naribanam wo' ma' holohic ta laj k'oric chiri̱j, xye'eric k'ab reh chi nariwih'ic rajawric chi ribanaric xa chaj bih ra̱j ribanam chiwach i xib ha̱b ru̱c' waki̱b poh.
Chi je' re', re' ma' laj chicop re're' p'uht wo' rik'oric chi eht chi ribanjic i ma' holohic ta laj k'oric chiri̱j i Dios eh je' wo' chiri̱j i Lok' laj Ye'a̱b re' nlok'onjic wi̱' wach i kAja̱w Dios ch'i̱l wo' chiqui̱j take nic' pa' nimal wilque̱b pan taxa̱j.
Q'uihal queh take c'acharel re're', xquilok'ej wach i ma' laj chicop re're'. Re' take c'acharel re're' cu pan p'uhtbal cho reh taxa̱j ac'al ma' tz'ihmbimaj ta cho quibihnal ru'um i C'acharel re' rijalwachem ri̱b chi je' jenaj Q'uijol Me̱' eh chi je' re' ma' wilic ta chiwach i hu̱j re' ritz'ihmbaj wi̱' quibihnal take nic' pa' nimal take c'acharel ye'o̱j chiqui̱j chi naquic'acharic chi junelic k'i̱j sakom.
Je' re' k'uru' ru'um chi naric'uluric i pa' bih tik'imaj chic cho wach, nipahkaj aweh tak chi chacoj tak rehtal chi coric i c'uta̱j rik'or chi je' wili:
“Wi hab wach wilic chic chiri̱j chi narojic pan che̱', re're' pan che̱' wo' narojic.Hab wach wilic chic chiri̱j chi naricansjic ru̱c' ch'ihch', ru̱c' wo' ch'ihch' naricansjic, nqui rik'or i k'oric re're'.Ru̱c' re're', re' hin nik'or aweh tak chi nachalok take ti'c'axic tik'imaj chic cho wach chi narichalic chana̱ tak, re' hat-tak ritinami̱t i Dios chacuy tak i ransil i ti'c'axic re're' eh je' wo' chach'ica̱' ac'ux tak chiri̱j i kAja̱w.
Re' Wa̱n nc'uhtjic reh jenaj chic ma' laj chicopChiri̱j chic ru', xwilow wo' chi jenaj chic ma' laj chicop xelic cho pan ac'al. Re're' wilic quib ruc'a' je' ricab ruc'a' q'uijol laj me̱', xa re' la' ma' jenaj ta wach rik'orbal ch'i̱l jeno' me̱' maj je' la' nk'oric ma' laj wacax a̱k'.
Re' ricab ma' laj chicop re're' ncamanic chiwach i pe̱t ma' laj chicop re' xye'bic wo' rajawric chi naricamanic chiwach. Re' ricab ma' laj chicop re're' xiban chi re' chi'nchel take tinamit naquilok'em wach i pe̱t ma' laj chicop re' wilic nak jenaj yoc'onak chiwach jenaj queh na̱, re' xbanic chi xquimic nak je.
Re' ricab ma' laj chicop re're' xiban wo' take nimak tak sahchbal c'uxlis ru̱c' rajawric eh til wo' chic k'e̱' rajawric chi riban chi nkajic cho k'a̱k' pan taxa̱j chi quiwach take tinamit.
Ru'um take sahchbal c'uxlis ye'o̱j k'ab reh chi naribanam chi c'ahchi' ricamanic chiwach i pe̱t ma' laj chicop, jot'oric pa̱m quicapew-bal take c'acharel ayu' wach ac'al narik'or queh chi naquitik'a̱b jenaj tiyo̱x re' rijalwachej i pe̱t ma' laj chicop re' wilic nak jenaj ch'ako̱j reh na̱ chi ch'ihch' chi nariquimic nak xa re' la' ru' ma' xquimic ta wo'.
Je' re' k'uru' nok tik'imaj chic i tiyo̱x re' rijalwachil i pe̱t ma' laj chicop, re' ricab ma' laj chicop re're' xye'eric k'ab reh chi nariyeb ric'acharic i tiyo̱x re're'. Chi je' aj re', re' tiyo̱x tik'imaj re're' xk'oric wo' cho eh xiban chi jarub pa' take ma' xilok'onic ta wach xicansaj take.
Ru'um aj re' xiban wo' chi chi'nchel take c'acharel, chi nimak chi cuc'tak, chi niba̱' chi biho̱m, chi je' choplic on ma' choplic quina̱ ru̱c' cow laj camanic ru̱c' riwa'ric jeno' ajabe̱s, chi'nchel tinamit xiban chi xcojoric jenaj quehtalil pa risec'a̱j quik'ab on yejal quiwach.
Chi je' re' ma' jeno' chic eriban canar rilok'oric pa' bih reh on ric'ayjic pa' bih reh wi ma' ric'ulum i rehtalil yejal wach re' nc'uhtjic wi̱' ribihnal on re' rajlajic ri̱j ribihnal i pe̱t ma' laj chicop.
Reh chi enarak tak chiri̱j rajaljic ri̱j ribihnal i pe̱t ma' laj chicop re're' curman chi til wilic ok ano'jbal tak eh re' wilic rino'jbal chi rajaljic ri̱j i ju'jun chi rehtalil wilic reh ribihnal i ma' laj pe̱t chicop re're', naricojom rehtal chi re' rajaljic nelic wi̱' i bihnal re're', nk'oric chiri̱j ribihnal jenaj winak. Re' rajaljic ri̱j i bihnal re're' riyeb re' wili: Junik'ob waki̱b roxlaj c'ahl .
Re' ac' laj bi̱ch xca'n take wahxaklajc'ahl ik'ob (144,000) chi aj niminelChiri̱j aj chic ru' re' hin xwilow chi ar china̱ i yu̱k' Siyon ribihnal re' wilic ar Jerusalen, xpah'ic cho i C'acharel re' rijalwachem ri̱b chi je' jenaj Q'uijol Me̱', re' xcansjic je' ricab riwi̱' ncansjic jeno' me̱' ye'o̱j chi si̱. Re're' ar wilic chi sutumaj ri̱j cu'um take wahxaklajc'ahl ik'ob (144,000) chi aj niminel eh yejal quiwach take aj niminel re're' tz'ihmbimaj ribihnal i kAja̱w Dios ch'i̱l ribihnal i kAja̱w Jesus.
Chiri̱j chic re' xnibiraj jenaj ahnic ar pan taxa̱j. Re' ahnic re're' xa je' chic ricab cowil ahnic riban i ha' nank'ehbic cho wach sak rehp on xa je' chic ricab nk'oric cho jenaj cow laj cohok. Re' ahnic xnibiraj wili xa je' chic ricab take tz'uyunic riban i a̱rpa nank'ojmojic cu'um take aj k'ojonel reh.
Chi je' aj re', re' take c'acharel re're' bi̱ch nca'n chiwach i Dios re' wilic chi aj k'atal k'oric, je' wo' chi quiwach take quejeb rica'winak chi c'acharel  re' wilic quiwa'ric je' ricab quiwa'ric take rijeb tak winak, je' wo' chi quiwach take quejeb chi c'acharel re' wilic nak' quiwach chiqui̱j chi quiwach. Re' c'ahchi' quibichem wach, cu ac' laj bi̱ch eh ma' ja' hab ta chic jeno' wach ritijem reh i bi̱ch nca'n, xa re' la' take wahxaklajc'ahl ik'ob (144,000) re' take co'lomaj chic take chi quixilac take toco̱m chic c'acharel aj ayu' wach ac'al xichol ribichjic i bi̱ch re're'. Re' take c'acharel re're', re' take xwih'ic i Dios chi ac' aj ehcham queh, je' ricab nbanaric cu̱c' take aj camanom re' qui'ehchjic ru'um jeno' toco̱m chic ajabe̱s nantojoric qui̱j ru̱c' ajabe̱s nehchenic nak queh.
Re' take c'acharel wili til sak wach ca̱mna maj ma' xquijop ta wach quino'jbal ru̱c' lok'onic tiyo̱x. Re' take wili aj tahkanel wo' take reh C'acharel re' rijalwachem ri̱b chi je' jenaj Q'uijol Me̱' eh ru'um i re' xa pa' no̱j i c'acharel re're' ar wo' qui'o̱j chiri̱j. Re' take c'acharel wili je' ricab nok quik'ahsjic take pe̱t wach i tic k'ahsamaj chi si̱ chiwach i Dios, chi quixilac take toco̱m c'acharel aj ayu' wach ac'al xicojoric chi pe̱t aj niminel take je' ru̱c' re' chic i Dios ch'i̱l i C'acharel rijalwachem ri̱b chi je' jenaj Q'uijol Me̱' wilic chi ac' aj ehchenel queh.
Re' take c'acharel wili xa sak chic wach ca̱mna ma' janc'al ta xquik'or chucuj laj k'oric eh ru'um re' naxiwih'ic chiwach i Dios ar chiwach i ye'a̱b riban wi̱' k'atoj k'oric, ma' jeno' chucuj k'oric xrakmajic chi ca'nam ta nak.
Xib raj tz'e' wa̱ch i Dios c'uhbalanic nca'n chiri̱j i ch'ukuj k'oric naribanam i DiosRe' hin Wa̱n xwilow wo' chic chi jenaj raj tz'e' wa̱ch i Dios xiq'uinic riban johtok ar pan taxa̱j. Re' take ma' birimaj ta laj k'oric re' ma' c'uhlel ta wach, re're' c'ahchi' ric'uhbalem queh chi'nchel tinamit re' q'uihleh wach k'oric quik'oric wi̱', re' take quic'acharic pan tak cuc' tinamit on pan tak nimak tinamit ayu' wach ac'al, re' rehreh wach quija'quil, rehreh wach quik'orbal quik'oric wi̱'.
Re' aj tz'e' wa̱ch re're' je' wili c'ahchi' rik'orom chi cow:«Chayohbalej tak wach i kAja̱w Dios eh chayew tak rilok'il maj xponic chic rik'ijil chi narich'ukum k'oric chi quina̱ chi'nchel tinamit. Chalok'ej tak wach maj re're' xtik'inic reh taxa̱j ac'al, re' xtik'inic reh rinimal ha' eh je' wo' take chi'nchel rasbal ha', nqui xik'or.
Chiri̱j wili re' pe̱t aj tz'e' wa̱ch xo̱j, jenaj wo' chic raj tz'e' wa̱ch i Dios xchalic. Re're' xk'oric cho chi je' wili:«Xsahchic chic wach rinimal tinamit re' jalwachamaj ru̱c' i tinamit Wawilo̱nya ribihnal. Re' take c'acharel chipam i tinamit wili xic'ambic quibe̱h take chi'nchel nimak tak tinamit chi xquicana̱' rilok'onjic wach i Dios xa je' na ricab xixohc'saj take tinamit chi quic'amaric je take pan c'oyomal, nqui xik'or.
Chiri̱j wili nok re' ricab aj tz'e' wa̱ch xo̱j, jenaj wo' chic xchalic. Re' ro̱x aj tz'e' wa̱ch wili xk'oric cho chi cow chi je' wili:«Wi hab wach jeno' erilok'ej wach i ma' laj chicop xa c'ahbil chic rilbal on erilok'ej wach i tiyo̱x re' tik'imaj ru̱c' rilbal ru' eh wi eric'ul i rehtalil yejal wach on pan k'ab,
je' wili naric'uluric ru̱c' i c'acharel re're': Naricuturic chipam i ye'a̱b koplic rik'ak'il i asu̱pra wilic chipam. Je' re' ajic, je' ricab nok re' c'ah laj ha' ntik'mijic chi ma' xilacamaj ta ch'i̱l xa til ha' reh chi wilic ransil nancojoric pan culc nuc'jic wi̱', re' Dios ru'um reh ric'a̱ chiri̱j quimahc take c'acharel nariyeb cho jenaj rinimal wach ti'c'axic chi quina̱. Re' Dios naribanam wo' chi chiwach i C'acharel rijalwachem ri̱b chi je' jenaj Q'uijol Me̱' eh je' wo' chi quiwach take raj tz'e' wa̱ch i Dios, naquic'ulum i ti'c'axic.
«Je' re' k'uru', re' take c'acharel nquilok'ej wach i chicop xa c'ahbil chic rilbal eh riban wo' chi re' take c'acharel nquilok'ej wach i tiyo̱x re' tik'imaj ru̱c' rilbal i ma' laj chicop re're', on re' take nquic'ul rehtalil i ribihnal i chicop re're', nic' pa' q'uihal take c'acharel re're' ma' jaruj ta enquicana̱' ric'ulmujic i ti'c'axic. Je' ricab nok njohtic i risibil i k'a̱k' je' wo' re' naca'nam take c'acharel ru'um reh ric'uluric i ti'c'axic chi junelic i k'i̱j sakom, chi k'i̱j chi ak'ab narijohtic tok pan taxa̱j i riq'ueric quichi̱' naca'nam, nqui xik'or.
Re' hin xnik'or take wili reh chi chiwach i ti'c'axic re're', re' hat-tak ritinami̱t i Dios tiniminic tak reh riC'uhbal, enacuy tak ransil i ti'c'axic re're' eh je' wo' chi enatik tak ju' rich'iquinjic ac'ux tak chiri̱j i Jesus. Re' aj wo' re' riwi̱' chi xnitz'ihmbaj re' xc'uluric lok wili:
Wilic jenaj xk'oric cho ar pan taxa̱j chi je' wili c'ahchi' rik'orom cho wi̱n:«Chatz'ihmbaj take wili: Re' take quiniminic reh kAja̱w Dios k'e̱' ato̱b queh. Chi quiwach johtok yu'na, naquiquimok je, k'e̱' wo' chic holonquilal naquic'ulum, nqui cho.Chiri̱j i k'oro̱j lok wili xnibiraj wo' chi je' wili rik'or i Lok' laj Uxlabal:«Coric i k'oro̱j lok re're'. Re' take quiniminic reh kAja̱w Dios narisukbic quic'ux chi hi'lic ru'um chi cux'ic chic wach chi queh i camanic ayu' wach ac'al. Yu'na re' chic i quisi̱ naquic'ulum re' nariye'eric queh ru'um take i holohic laj bano̱j xca'n, nqui Lok' laj rUxlabal i Dios.
Re' Wa̱n xilow i Ac'unbe̱s re' wilic rajawric chi quina̱ c'acharel chi tz'uklic china̱ i jenaj sak laj su̱tz'Chiri̱j chic re', xinilbic johtok ar pan taxa̱j eh xwilow wach jenaj sak laj su̱tz' eh china̱ i su̱tz' re're' tz'uklic i Ac'unbe̱s re' wilic rajawric chi quina̱ c'acharel. Re're' wilic jenaj coten ch'ihch' wach na̱ tik'imaj ru̱c' k'an woric laj ch'ihch' eh wilic wo' pan k'ab jenaj k'as laj ch'ihch' set'bal na̱ tic.
Nok c'ahchi' wilom re're', jenaj chic raj tz'e' wa̱ch i Dios xelic cho chipam i Lok' laj Ye'a̱b re' nlok'onjic wi̱' i Dios ar pan taxa̱j. Re're' xa cow chic c'ahchi' rik'orom cho chi je' wili chi tz'uklic nah su̱tz':«Chawehtaj ric'sjic i ak'as laj ch'ihch' re' ncamanic chi yoc'bal na̱ tic rehtalil chi xponic chic rik'ijil i ch'ukuj wach k'oric je' ricab jeno' aj jacho̱l nanponic i jachbal k'i̱j ricoj i rimache̱t chi yoc'bal pitz'an, nqui reh.
Ar aj ru' re' tz'uklic na̱ su̱tz' xic'saj i ch'ihch' chi quina̱ chi'nchel i tic wach ac'al eh xisic' chi'nchel take wach i tic wilic wach ac'al.
Chiri̱j chic ru' jenaj wo' chic raj tz'e' wa̱ch i Dios xelic cho chipam i Lok' laj Ye'a̱b re' nlok'onjic wi̱' i Dios ar pan taxa̱j. Re're' wilic wo' jenaj k'as laj ch'ihch' set'bal na̱ i tic pan k'ab.
Chiri̱j i wili ar chiwach i lok' laj ye'a̱b je' ricab nilbic i lok' laj ye'a̱b c'atbal si̱ chiwach i Dios, xelic cho jenaj chic raj tz'e' wa̱ch i Dios canamaj chi aj ilol reh i k'a̱k'. Re're' xa cow chic pa̱m rik'orbal je' wili c'ahchi' rik'orom reh rich aj tz'e' wa̱ch re' wilic pa rik'ab jenaj k'as laj ch'ihch' set'bal na̱ tic:«Chawic'saj i k'as laj ch'ihch' re' set'bal na̱ tic china̱ riche'lal i u̱wa wilic wach ac'al maj re' u̱wa xirak chic rik'a'nic, nqui reh.
Chipam i ye'a̱b re're', re' wilic lok chiri̱j i tinamit Jerusalen xyitz'iric take u̱wa eh naxbanaric chi je' re', xelic cho riq'uihal ri̱s u̱wa re' rijalwachej quiquiq'ue̱l take c'acharel xic'ulbic reh ti'c'axic. Re' riq'uihal ri̱s u̱wa re're' xiban chi xa cha̱m chic pa̱m chi cu xirak johtok xak quichi̱' take cawa̱y eh xik'et je wach je' na ho'lajuj ricajwinak  le̱wa chi ac'al.
Re' Wa̱n nk'oric chiqui̱j take wuku̱b chi raj tz'e' wa̱ch i Dios xilowChiri̱j chic wili re' hin xwilow ar pan taxa̱j jenaj wo' chic rinimal ehtalil sahchbal c'uxlis je' wili riwi̱': Ar pan taxa̱j wilque̱b wuku̱b chi raj tz'e' wa̱ch i Dios eh chi quiju'junal ye'o̱j cajawric chi ribanjic jenaj queh i ti'c'axic narichalic ayu' wach ac'al pan cohlsbal wach chi'nchel. Ru̱c' re're' narimanlajic wach ric'uluric take ti'c'axic re' nariyeb cho i Dios ru'um i rinimal rijosk'il chiri̱j quimahc take c'acharel.
Chiri̱j chic ru' xwilow je' jenaj rinimal ha' xa lemuh chic riholonquilal xilacamaj ch'i̱l k'a̱k' eh chi chi̱' i je' ha' re're' pa'alque̱b chi'nchel take aj niminel re' xquiyew pan ac'al i ma' laj chicop re're' ru'um nok ma' xquilok'ej ta wach, ma' wo' xquiyew ta rilok'il ritiyoxil tik'imaj ru̱c' rilbal eh ma' wo' xquic'ul ta i rehtalil ribihnal. Re' take aj niminel re're' xye'eric jenaj quik'o̱j ru'um i Dios
re' xcamanic queh chi ribichjic wach i bi̱ch nlok'onjic wi̱' wach i C'acharel re' rijalwachem ri̱b chi je' jenaj Q'uijol Me̱'. Re' bi̱ch re're', xa je' chic ricab bi̱ch xiban cho najtir k'i̱j i Moyses re' raj camanom i Dios. Re' bi̱ch re're' je' wili rik'or:“Re' hat kAja̱w Dios, re' k'e̱' rinimal wach awajawric wilic,k'e̱' wo' chic coric awach eh coric wo' take k'oric na'n.Re' aC'uhbal til wo' manlic wach ricorquil xa je' na ricab jeno' be̱h xa coric chic wach.Re' hat k'uru' hat k'atal k'oric chi quina̱ chi'nchel tinamit
eh ru'um re' curman chi nariye'eric alok'ileh chi'nchel tinamit naquiyohbalem wo' awachmaj xa re' wo' hat k'e̱' lo̱k' awa'ric.Ru'um aj re' chi'nchel nimak tak tinamit naca̱t quilok'emmaj xc'utunic risakomal riholonquilal ano'jbal, nqui bi̱ch xca'n.
Chiri̱j wili xwilow ar pan taxa̱j jenaj lok' laj ye'a̱b xa je' chic ricab i najtir ye'a̱b re' ric'uhtaj wi̱' ri̱b i Dios cu̱c' take kama̱m kati't. Chipam i ye'a̱b wili xteh cho i lok' laj ye'a̱b re' c'ahchi' riye'eric wi̱' rilok'il i Dios
eh ar chipam i ye'a̱b re're' xi'elic cho wuku̱b chi raj tz'e' wa̱ch i Dios re' ye'o̱j cajawric chi ritak'abjic cho take wukch'uk wach chi ti'c'axic naric'uluric chiwach ac'al. Re' take wuku̱b chi aj tz'e' wa̱ch re're' xa nworwotic chic sakil quiso' wilic jenaj quipa̱s ch'ihch' tik'imaj ru̱c' k'an woric laj ch'ihch' jelic na̱ quiteleb k'e'lic jok chi' quic'ux cu nponic nah quitu̱k.
Chiri̱j i wili, jenaj queh quejeb chi c'acharel wilic nak' quiwach chiqui̱j chi quiwach xik'ahsaj queh wuku̱b chi aj tz'e' wa̱ch re're' ju'jun chi culc reh uc'unic tik'imaj take ru̱c' k'an woric laj ch'ihch'. Re' c'ah laj ha' re're' rijalwachej rinimal i ti'c'axic nariyeb chi quina̱ take c'acharel. Re' aj re' naribanam i Dios re' c'achlic chi junelic k'i̱j sakom, ru'um reh rinimal rijosk'il chiri̱j mahcanic nca'n take tinamit.
Je' re' ajic naxye'eric queh take culc re're', re' lok' laj ye'a̱b re're' xiban xa npokic chic i sib chipam. Je' re' xiban c'uhtbal reh chi re' wilic ar, re' wo' Dios re' k'e̱' wo' chic rajawric eh k'e̱' wo' rinimal wach rilok'il. Chi je' re' ma' jeno' chic xiban cok canar oquic chipam i ye'a̱b re're' cu rehtal naricux'ic wach take wukch'uk chi ti'c'axic re' naquic'amam cho wuku̱b chi raj tz'e' wa̱ch i Dios.
Re' take wuku̱b chi raj tz'e' wa̱ch i Dios wilic ju'jun quich'ihch' culc pan quik'abChiri̱j chic ru' xnibiraj ar chipam i lok' laj ye'a̱b re' xa c'ahchi' wo' riye'eric wi̱' rilok'il i Dios cu'um aj tz'e' wa̱ch, jenaj xk'oric cho chi cow chi je' wili c'ahchi' rik'orom queh take wuku̱b chi raj tz'e' wa̱ch i Dios:«Hiy tak eh chi quina̱ take c'acharel wilque̱b xa haj yu̱k' q'uixca̱b chachihcaj tak cho i wilic chipam i wuku̱b chi ch'ihch' culc uc'bal re' rijalwachej rinimal ti'c'axic riyew i Dios ru'um i rinimal rijosk'il chiri̱j quimahc take c'acharel, nqui queh.
Cu re' aj ru' re' pe̱t aj tz'e' wa̱ch xo̱j richihca̱j i wilic chipam i ch'ihch' culc, ar china̱ take yu̱k' q'uixca̱b eh naxiban chi je' re' chi'nchel take c'acharel quic'ulum rehtalil ribihnal i ma' laj chicop on nquilok'ej wach i tiyo̱x re' tik'imaj ru̱c' rijalwachil i ma' laj chicop re're', xpok' cho jenaj ma' holohic ta laj k'a̱ chiqui̱j je' ru̱c' yohbal wach ti'quilal riban.
Chiri̱j i wili re' ricab raj tz'e' wa̱ch i Dios xo̱j wo' richihca̱j i wilic chipam i ch'ihch' culc, ar china̱ i rinimal ha'. Naxiban chi je' re', re' rinimal ha' quic'ric wach eh xiban xa je' chic ricab ruxla̱b quic'. Je' re' k'uru' naxiban chi je' re' xiquimic take chi'nchel quic'acharic chipam rinimal ha' re're'.
Chiri̱j aj ru', re' ro̱x raj tz'e' wa̱ch i Dios xo̱j richihca̱j i wilic chipam i ch'ihch' culc china̱ take ro̱k ha', je' wo' chi quina̱ take rasbal ha' eh chi'nchel re're' ximikric quic'.
Naxiban chi je' re' xnibiraj nok re' raj tz'e' wa̱ch i Dios re' wilic rajawric chi quina̱ take ha' xik'or chi je' wili:«Lok' laj kaDios re' xawilca̱t wo' cho pan ch'iquinbal cho reh i c'achariceh xa na̱wih'ic wo' chi junelic k'i̱j sakom, re' hat til coric wach ac'ux.Je' wo' re' i ano'jbal chi riye'eric take ti'c'axic queh take c'acharel wili
maj re' take re' xicansanic queh take aj niminel je' wo' take xik'oric aC'uhbaleh ru'um re' chi tojbal wach quimahc ric'ul wo' chi queh chi encuq'uej i quic' laj ha' re're', nqui xik'or.
Je' wo' xnibiraj wo' chic chi ar chiwach i lok' laj ye'a̱b je' ricab nilbic i lok' laj ye'a̱b c'atbal si̱ chiwach i Dios, wilic wo' jenaj chic xk'oric wo' cho chi je' wili:«K-Aja̱w Dios re' k'e̱' wo' chic rinimal wach awajawric wilic, til coric nana'n i tak'anic chi nye'eric ti'c'axic chi quina̱ take c'acharel wili, na'n chi je' re' ru'um nok coric wach ac'ux eh coric wo' wach ak'orbal, nqui xik'or cho.
Chiri̱j chic ru', re' ricaj raj tz'e' wa̱ch i Dios xo̱j richihca̱j i wilic chipam i ch'ihch' culc ar china̱ i k'i̱j. Naxiban chi je' re', re' k'i̱j xye'eric k'ab reh chi xic'at take c'acharel ru̱c' i rik'ak'il.
Re' take re' naxic'ahtic ru'um ritz'a'quilal rik'ak'il i k'i̱j k'e̱' wo' chic naxchalic quic'a̱ chi xquitok'a̱' ritz'ujuric johtok i Dios ru'um nok re're' wilic rinimal rajawric chi xchalic chi quina̱ take ti'c'axic c'ahchi' quic'ulum. Re' take re' ma' xquijal ta wo' wach quino'jbal eh ma' xca̱j ta wo' quilok'em wach i Dios.
Je' re' k'uru' re' ro̱' raj tz'e' wa̱ch i Dios xo̱j richihca̱j i wilic chipam ch'ihch' culc ar china̱ i tz'uka̱b re' wilic wi̱' chi tak'anic i ma' laj chicop xa c'ahbil chic rilbal eh nok re' aj tz'e' wa̱ch je' re' xiban, re' take c'acharel re' quic'ulum chic i ma' laj chicop re're' chi quik'atal k'oric xicahnic pan k'ekom. Ru'um reh ti'c'axic re're', re' take c'acharel xiban chi xa nquitiw chic nah ca̱k' ru'um riti'quil c'ahchi' quic'ulum.
Ru'um reh riti'quil k'a̱ wili eh je' wo' ru'um reh ti'c'axic chalanak chi quina̱ xquitok'a̱' quitz'ujum johtok i Dios re' wilic cho pan taxa̱j eh to̱b ta nak wilque̱b chic pan ti'c'axic ma' xquicana̱' ta ribanaric i c'ahbilal laj quibano̱j.
Chi je' re' k'uru' re' riwa̱k raj tz'e' wa̱ch i Dios xo̱j richihca̱j i wilic chipam i ch'ihch' culc ar china̱ rinimal ro̱k ha' “E̱wrates” ribihnal. Naxiban chi je' re', xchikic jok i ha' re're', xiban chi quibehbal chic take k'atal k'oric quich'i̱l take quiso̱l re' take quichalic pan tak tinamit wilque̱b ar pa rijohsbal cho wi̱' i k'i̱j.
Ar aj ru' nok c'ahchi' wilom i re're', xwilow quiwach xib chi ma' tob laj uxlabal je' take quiwi̱' ro̱ch'. Jenaj queh take ro̱ch' re're' ar xelic cho pan chi̱' i ma' laj wacax a̱k'. Re' ricab ar xelic cho pan chi̱' i ma' laj chicop xa c'ahbil chic rilbal. Re' chic i ro̱x ar xelic cho pan chi̱' i c'acharel re' xa chucul aj k'orol riC'uhbal i Dios.
Re' take xib re're', ru'um chi ma' tob laj uxlabal take, xca'n take rehreh wach sachbal quic'ux take c'acharel. Je' wo', xiponic wo' cu̱c' take k'atal k'oric ayu' wach ac'al chi rijohsjic quic'ux chi rimoloric qui̱b ch'i̱l quiso̱l chi nacoquic chi k'ak'anic cu̱c' take ritinami̱t i Dios re' k'e̱' wo' chic rinimal wach rajawric wilic.
Ru'um aj reh naric'uluric re're', re' Jesus rik'orom wo' nak chic cho i wili:«Chacoj tak rehtal: Re' nic'ulic lok i hin naribanam xa je' ricab nc'ulic lok jeno' aj lek'. Ru'um aj re', re' hat-tak cha'n tak je' ricab riban i c'acharel re' noquic chi cha'janic eh chi je' re' richa'jej ri̱j riso' chi ma' hab ta wach enelk'enic reh. Re' Dios rilow cho chi ato̱b reh c'acharel re' je' re' rino'jbal maj je' ricab nok jeno' c'acharel cha'janic riban, to̱b ta ponok i aj lek', xa ma'xta wo' ricahnic pan q'uixbilal ru'um chi re' take toco̱m chic c'acharel enquilow nak chi ma'xta chic riso', nqui rik'orom cho i Jesus.
Chi je' aj re', re' take xib chi ma' tob laj uxlabal xquimol wach take k'atal k'oric chi'nchel tinamit wach ac'al reh chi nacoquic chi k'ak'anic ru̱c' i Dios ar chipam i jenaj ye'a̱b “Armajeron” ribihnal pan k'oric hewre̱yo re' kak'orbal i hoj ra̱' ri'sil cho ma' Israhel.
Chiri̱j ru' chalic i riwu̱k raj tz'e' wa̱ch i Dios xo̱j wo' richihca̱j pan te̱w i wilic chipam i ch'ihch' culc. Naxiban chi je' re' ar pan taxa̱j chipam i lok' laj ye'a̱b re' xa c'ahchi' wo' riye'eric wi̱' rilok'il i Dios, xk'oric cho jenaj wilic cok ar re' wilic wi̱' i tz'uka̱b reh k'atbal k'oric eh je' wili xik'or cho:«Xmanlajic chic wach chi'nchel i ti'c'axic, nqui xik'or cho.
Xa re' aj wo' re' ru', xic'uyu'jic take cho cohok eh xquirehpaj cho quisakomil. Je' wo', wilic take k'oric xbirmijic cho cu pan taxa̱j eh xiban jenaj hihc yohbal wach cowil re' ma' wo' janc'al ta k'i̱j sakom ribanam cho cu rich'ihquic cho quic'acharic take c'acharel.
Je' re' k'uru' naxiban i hihc wili, xelic oxch'ak i ma' laj tinamit eh re' take nimak tak tinamit xihitlijic wach ac'al.Re' chi'nchel xc'uluric wili re're' nc'uhtunic reh chi re' Dios je' ricab nanye'eric i c'ah laj ha' chipam jenaj ch'ihch' culc, ma' jaruj ta xiq'uic pa ric'ux riye'eric cho rinimal wach ti'c'axic china̱ i tinamit Wawilo̱nya ru'um reh rinimal wach ric'a̱ chiri̱j i quimahc take c'acharel quic'acharic ar.
Naxchalic i ti'c'axic re're', chi'nchel take ye'a̱b sutumaj qui̱j ru'um ha', ch'i̱l take nimak tak yu̱k' sahchic quiwach, ma' cu ta chic xic'utunic take.
Re' ilo̱j chiri̱j jenaj ixok tz'uklic china̱ jenaj ma' laj cak ri̱j chicopChiri̱j chic ru' xchalic jenaj queh wuku̱b chi raj tz'e' wa̱ch i Dios re' wilic ju'jun chi ch'ihch' culc pan quik'ab, je' wili xik'or wi̱n:«Quim ayu', nanic'uhtam aweh i tojbal wach mahc wilic china̱ i tinamit wili. Re' tinamit wili re' wilic ribiral je' ricab ribiral jeno' aj banol reh c'oyomal
re're' wilic china̱ i tojbal wach i mahc re're' ru'um chi re're' xc'ambic quibe̱h take chi'nchel nimak tak tinamit chi xquicana̱' rilok'onjic wach i Dios, xa je' na ricab xixohc'saj take reh chi xic'am je take pan c'oyomal. Je' re' ajic, re' take k'atal k'oric ayu' wach ac'al xca'n i c'ahbilal je' ricab chi c'ahchi' ta nak ca'nam i c'oyomal, nqui wi̱n.
Chiri̱j chic re', re' raj tz'e' wa̱ch i Dios xiric'am wo' chic je pan jenaj chic ye'a̱b chi rilmijic jenaj chic ilo̱j chi hin to'bomaj ru'um i Lok' laj Uxlabal, re' xwilow wi̱' jenaj ye'a̱b chik yu̱k' re' ma'xta wi̱' patanel. Chipam re' ilo̱j wili xwilow wo' wach jenaj ma' laj cak ri̱j chicop ma' holohic ta rilbal. Re' ma' laj cak ri̱j chicop wili re' nujunak ri̱j reh take k'oric tz'ujbal reh Dios, wilic wo' wuku̱b rina̱, wilic lajeb ruc'a' eh china̱ i chicop wili tz'uklic jenaj ixok
re' tiklic ru̱c' riso' chi cak laj tz'ih ch'i̱l k'ekmoyic ricakil laj tz'ih. Re' ixok wilic xa nrepretic chic riholonquil ritik'injic ri̱b ru̱c' k'an woric laj ch'ihch' riban, je' wo' re' ru̱c' take holohic laj abaj q'uih tz'a̱k on ru̱c' holohic laj abaj “Pe̱rla” ribihnal. Re're' wilic wo' jenaj culc pan k'ab tik'imaj ru̱c' k'an woric laj ch'ihch' nujunak ru̱c' c'ah laj ha' nxohc'sonic eh ru̱c' re're' rijalwachej i c'ahbilal riban ru̱c' ric'oyomal.
Je' wo', yejal wach ixok wili tz'ihmbimaj take k'oric re' ma' hab ta wach nrakbic chiri̱j chaj bih ra̱j rik'orom eh re' take k'oric re're' je' wili rik'or:«Re' tinamit Wawilo̱nya wili re' ma' holohic ta ribiral wilic, re're' quitutil chi'nchel take tinamit aj c'oyo̱m eh je' wo' quitutil wo' chi'nchel quibanic c'ahbilal laj no'jbal, nqui rik'or.
Chiri̱j chic ru' xwilow chi re' ixok re're' k'e̱' po' nchel q'uihal take aj niminel ricansam take je ru'um reh rik'ormojic ribiral i Jesus. Re' ixok wili, ru̱c' i xiban re're', xcahnic chi xa je' chic ricab ncahnic jeno' c'acharel ruq'uej yohbal wach q'uihal i c'ah laj ha' chi xa xohq'uel chic xcahnic. Re' hin yohbal wach xsahchic nic'ux naxwilow i re're' eh chi je' re',
re' raj tz'e' wa̱ch i Dios xik'or wi̱n chi je' wili:«Chaj wa'ric nansahchic ac'ux? Re' hin nanisakomem wach aweh i ma' nrakmajic ta chiri̱j naxawilow wach ixok ch'i̱l i ma' laj cak ri̱j chicop tz'uklic wi̱' re' wilic wuku̱b i na̱ eh wilic lajeb ruc'a'.
Je' aj wili k'uru' quibiral: Re' ma' laj cak ri̱j chicop xawilow wach re' wo' re' wih'inak cho najtir k'i̱j ayu' wach ac'al eh to̱b ta yu'na ma'xta nak chic ayu' ru'um chi camnak nak chic, narijohtic wo' chic cho pan jul cahk reh chi naritak'abjic pan ti'c'axic sachbal wach chi junpech. Je' re' k'uru' re' ma' laj cak ri̱j chicop re're', re' wih'inak cho najtir k'i̱j ayu' wach ac'al xa re' la' yu'na ma' wilic ta chic ayu', naric'ulic wo' chic lok eh ru̱c' ric'ulic k'e̱' narisahchic quic'ux nic' pa' nimal take c'acharel je' ru̱c' cu pan p'uhtbal cho reh taxa̱j ac'al ma' tz'ihmbimaj ta cho quibihnal chiwach i hu̱j re' tz'ihmbimaj wi̱' quibihnal nic' pa' nimal take ye'o̱j chiqui̱j chi naquic'acharic chi junelic k'i̱j sakom.
Ra̱j hat-tak wi wilic ano'jbal tak enarak tak chiri̱j chi coric i nanik'orom wili: Re' wuku̱b china̱ wilic reh i ma' laj cak ri̱j chicop re're', rijalwachej i wuku̱b chi yu̱k' wilque̱b chipam i tinamit re' tz'uklic wi̱' ixok eh je' wo' rijalwachej i wuku̱b chi aj k'atal k'oric.
Queh take wuku̱b chi k'atal k'oric re're', ho'o̱b chic iq'uinak take lok chi k'atoj k'oric eh xiquimic chic je. Jenaj c'ahchi' chi k'atoj k'oric yu'na eh re' jenaj chic ja' ritok'a̱' ta k'atoj k'oric. Nachitok'a̱' k'atoj k'oric ru' xa ma' naht ta wo' ti naribanam.
Je' wo', re' ma' laj cak ri̱j chicop wih'inak cho najtir k'i̱j re' ma' wilic ta chic yu'na ru'um chi camnak chic, re're' rijalwachej i riwahxak k'atal k'oric nariwih'ic. Re' jenaj chic k'atal k'oric wili, re' wo' jenaj chi quixilac take wuku̱b eh c'ahchi' rojic chipam i ye'a̱b narisahchic wi̱' wach chi junpech.
«Re' chic take lajeb chi ruc'a' i ma' laj cak ri̱j chicop xawilow wach, rijalwachej take lajeb chi k'atal k'oric ma' ja' nquic'ul ta cajawric chi k'atal k'oric, xa re' la' naquic'ul cajawric xa junc'am wo' ti nariwih'ic cajawric chi k'atoj k'oric quich'i̱l i ma' laj cak ri̱j chicop.
Re' take lajeb chi k'atal k'oric re're' naca'nam jenaj wach c'uxlis chi ritobjic i ma' laj chicop re're' eh chiri̱j re're', re' take k'atal k'oric wili naquik'ahsam pan k'ab i nic' pa' nimal i cajawric wilic.
Re' aj take re're' chi quich'i̱l i ma' laj cak ri̱j chicop, nacucsam jenaj k'ak'anic ru̱c' i C'acharel rijalwachem ri̱b chi je' jenaj Q'uijol Me̱', xa re' la' ru' re're' nariyeb take pan ac'al chi ihch'ilimaj cu'um take nic' pa' nimal yuk'umaj take ru'um i Dios eh nquich'ica̱' wo' quic'ux chiri̱j ru'. Je' re' nik'or maj re're' wilic chi ajabe̱s chi quina̱ chi'nchel take wilque̱b chi ajabe̱s take eh je' wo' wilic chi quinahsil take k'atal k'oric, nqui xik'or wi̱n.
Chiri̱j ru' re' raj tz'e' wa̱ch i Dios xik'or wi̱n chi je' wili:«Re' ro̱k ha' wilic chipam i tinamit xawilow wach chi tz'uklic wi̱' i c'oyo̱m, re're' rijalwachej take riq'uihal c'acharel re' c'ul elenak take cho chi junsut tinamit wach ac'al ru̱c' rehreh wach quik'orbal.
Re' ma' laj cak ri̱j chicop ch'i̱l take lajeb chi ruc'a' xawilow wach naribanam chi naquixowem wach i aj c'oyo̱m eh je' ricab nok jeno' ixok ncanabjic chi ma'xta chic riso', je' wo' re' naca'nam ru', naquicana̱b wo' i tinamit re're' chi ma'xta chic so' ribihomal eh xa ta wo' nak hab chic wach nariwih'ic chipam i tinamit re're'. Je' wo' chic, je' ricab nok re' c'uch ric'ux i camnak chicop cu rehtal risach wach je' wo' re' naca'nam ru̱c' i tinamit wili, naquisacham wo' wach chi junpech naquicut pan k'a̱k'.
Je' re' k'uru' chi'nchel wili naric'uluric maj re' Dios xicoj pan ca̱mna ribanaric re' haj wilic i xa̱j ru' chi xca'n je' ricab i wili: Chi xa jenaj chic wach quic'ux naquik'ahsam i cajawric reh i ma' laj cak ri̱j chicop chi to'bal reh, cu rehtal narinimjic haj wilic i k'oro̱j cho ru'um i Dios.
Re' aj chic ixok xawilow wach, rijalwachej i ma' laj tinamit re' k'e̱' nimal rajawric wilic, ru'um chi re' take aj k'atal k'oric xquiyew k'ab chi naribanjic i k'atoj k'oric chi quina̱ ayu' wach ac'al, nqui wi̱n.
Re' ilo̱j chiri̱j risahchic wach i ma' laj tinamit Wawilo̱nyaChiri̱j take wili, xwilow wo' chic jenaj raj tz'e' wa̱ch i Dios k'e̱' nimal rajawric, xkajic cho pan taxa̱j eh naxchalic til xa nsakomonic chic i wach ac'al xiban ru̱c' risakomil.
Re're' xa cow chic quiq'uer quichi̱' chi je' wili:«Narisahchic chic wach i ma' laj tinamit Wawilo̱nya!Yu'na naricahnic chi quipatbal chic take raj to'o̱l aj Yahmeh je' wo' quiye'a̱b chic take ma' tob laj uxlabal.Ar chipam i tinamit re're' naca'nam wo' quike̱s take tz'iquin je' ru̱c' chaweh hat-tak ra̱' ri'sil cho ma' Israhel yibel quiwacheh ma' k'oro̱j ta wo' quibihnal chi tare̱t chipam C'uhbal Ye'o̱j cho reh Moyses.
Je' re' naric'ulum i tinamit re're' ru'um chi re're' xc'ambic quibe̱h take chi'nchel nimak tak tinamitchi xquicana̱' rilok'onjic wach i Dios xa je' na ricab xixohc'saj take tinamit chi quic'amaric je take pan c'oyomal.Je' re' ajic re' take k'atal k'oric ayu' wach ac'al xca'n i c'ahbilal je' ricab chi c'ahchi' ta nak ca'nam i c'oyomal.Je' wo', re' take aj yaco̱l chi junsut wach ac'al xca'n wo' i c'ahbilal ru̱c' ribihomsjic qui̱b xca'n.Je' re' nik'or maj re' take re' xquic'o'nej quibihomal ru̱c' rilok'oric take xa pa' bih jaric ma' curman ta wo' nak chi queh, nqui xik'or.
Chiri̱j ru' xnibiraj wo' chic chi jenaj xk'oric cho ar pan taxa̱j chi je' wili c'ahchi' rik'orom:«Re' hat-tak nitinami̱t telen tak cho chipam quitinamital take aj Wawilo̱nya.Ma̱ban aweh tak i mahc nca'n ru' reh chi ma'xta ac'ulum aweh tak take ti'c'axic chalic reh chi quina̱.
Re' quimahc i tinamit wili k'e̱' wo' chic q'uihal chi eta nak ntusuric wach chi'nchel,cu enak rirak i rinahtil johtok na̱ taxa̱j.Ru'um aj re' chalic reh i ti'c'axic chi quina̱maj re' Dios ma' iq'uinak ta pa ric'ux nic' pa' nimal i ma' holohic ta laj bano̱j xca'n, nqui wi̱n.
Ar aj ru' re' take tak'amaj cho chi riye'eric i ti'c'axic chi quina̱, je' wili xk'ormojic queh:Cha'n tak cho jelow-bal i ti'c'axic xiban queh take toco̱m.Re' cok ru' ca'pech ok chic johtonak wach ransil rijelow-bal i ti'c'axic cha'n tak queh chiwach xca'n ru'.Chayew tak jeno' rinimal riti'quil ric'ux xa je' ricab chi c'ahchi' ta nak atik'a̱b tak jeno' riha̱' chi ca'pech iq'uinak na̱ ric'ahil chiwach xiyew queh toco̱m.
Re' take c'acharel wilque̱b chipam i tinamit re're'k'e̱' wo' chic xquinimsaj qui̱b eh k'e̱' sukquilal i xic'acharic wi̱'.Je' ricab rinimal wach no'jbal xca'n re're',je' ok wo' re' rinimal wach ok'ic ch'i̱l rinimal wach ti'c'axic chacoj chi quina̱.Je' wo' chic, re' take re' je' wili nquik'or pan quic'ux:‘Re' katinamital wilic rajawric chi quina̱ chi'nchel tinamiteh je' ricab chi ma'xta bih jeno' ti' rilow wach jeno' ma' re' ta cahnel ixok,ma'xta wo' kilom wach jeno' ti'c'axic, nqui xquik'or.
«Chi je' aj re' xa chiwach ti jenaj k'i̱j re' ti'c'axic wili narichalic chi quina̱:Re' ti'quil c'uxlis, re' c'ahric, re' quimic ch'i̱l i c'ahtic pan k'a̱k'.Je' re' ru' naric'ulum maj re' Dios re' k'e̱' wo' chic rinimal wach rajawric narich'ukum k'oric china̱.
«Chi je' re' k'uru', re' aj wili naric'uluric ru̱c' i tinamit Wawilo̱nya re're': Re' take k'atal k'oric ayu' wach ac'al re' xca'n jenaj wach c'uxlis ru̱c' aj Wawilo̱nya chi xca'n i c'ahbilal eh je' wo' chi xca'n i c'oyomal, re' take re' nacok'ic ru'um riti'quilal quic'ux chiri̱j i tinamit re're' naquilow i risibil c'ahchi' rijohtic ru'um reh i c'ahtic c'ahchi' ric'ulum.
Naca'n chi je' re', xa cu naht wo' naquipahba̱b je qui̱b chi rilmijic i c'ahchi' ric'ulum i tinamit Wawilo̱nya ru'um quiyo'jic naroquic cho chi ewo' nquic'ul queh i ti'c'axic xchalic china̱ i tinamit re're'. Chi je' re', je' wili k'oric c'ahchi'que̱b:‘K'e̱' je quetal awach, k'e̱' je quetal awach i hat ma' laj tinamit Wawilo̱nya.Coric ru' xa yohbal wo' nak chic wach awa'ric na'n awi̱bxa re' la' xa ru̱c' ti junc'am xchalic ti'c'axic chana̱, nqui naquik'orom.
«Je' wo', re' take aj yaco̱l quichalic chi junsut yu̱k' q'uixca̱b nacok'ic wo' ru'um riti'quilal quic'ux chiri̱j tinamit re're' maj ma' hab ta chic wach narilok'o̱j reh quic'a̱y ar chipam i tinamit Wawilo̱nya. Re' quic'a̱y take re', re' take wili:
«Je' wo', ma' hab ta chic wach narilok'o̱j reh quic'a̱y take wili: Re' take ri̱j tak che̱' ye'bal ric'ohonquil ha', re' take nc'ohnic laj ik'o̱m ch'i̱l wo' se̱nsa. Je' wo' take nc'ohnic laj ik'o̱m ncojoric wach tz'ih, je' wo' take latzbal che̱' ch'i̱l i c'ah laj ha' nxohc'sonic eh ch'i̱l wo' i yolic laj ik'o̱m. Ma' xa ta re're', je' wo' take holohic laj rik'oril caxlan wi'c ch'i̱l ixi̱m, je' wo' take aj ihkom laj chicop ch'i̱l take me̱', take cawa̱y, take behsbal, take c'acharel quic'ayjic chipam cow laj camanic eh ch'i̱l wo' take sol c'ayamaj take chi reh k'ak'anic.
Ru'um aj re', re' take c'acharel re're' je' wili naquik'orom reh ma' laj tinamit Wawilo̱nya:‹Chi'nchel i nic' pa' nimal xayew wi̱' ac'ux chi nariwih'ic aweh ma'xta chic awilom wach.Ayu' xcahnic suk laj c'acharic nponic chawach eh xk'ehbic wo' abihomal chi junpech, nqui naquik'orom.
«Je' re' k'uru' re' take aj yaco̱l re're', re' xibihomric ru̱c' i c'a̱y nca'n ru̱c' i tinamit Wawilo̱nya nacok'ic chi xa ti' chic pan quic'ux eh ru'um quiyo'jic chi ewo' nchalic ti'c'axic chi quina̱ i xchalic chi quina̱ i tinamit re're' xa cu naht chic naquipah'ic je chi rilmijic re' xic'ul i tinamit re're'.
Je' aj wili naquik'orom naquipah'ok chi rilmijic:‹Re' ma' laj tinamit Wawilo̱nya xa je' na ricab jenaj ixok re' xa holohic chic riso' ricoj chiri̱jje' ru̱c' tik'imaj ru̱c' sak laj tz'ih, on cak laj tz'ih, on ru̱c' tz'ih c'ul k'e̱' sakom chipameh rixoyej wo' ri̱b ru̱c' k'an woric laj ch'ihch',je' wo' re' ru̱c' holohak laj abaj q'uih quitz'akil.Coric ru' chi je nak re' ritik'injic ri̱b riban,xa re' la' yu'na k'e̱' je quetal wach i ma' laj tinamit re're'
maj xa ru̱c' ti junc'am xsahchic wach i ribihomal nak wilic reh, nqui naquik'orom.«Je' wo', re' take nic' pa' nimal quitak'anic chipam i nimak tak cano̱wa ch'i̱l wo' take aj behsenel reh, ch'i̱l wo' chi'nchel take quicamanic na̱ ha' xa cu naht wo' naquipahba̱b cho qui̱b
naquilow rijohtic risibil i ma' laj tinamit Wawilo̱nya chi c'ahchi' ric'ahtic eh ru̱c' re're' je' wili naquik'orom:‹Haj chic enchalic jeno' tinamit je' ricab rilok'il i ma' laj tinamit wili, nqui naquik'orom.
«Chi rehtalil aj chi wilic jenaj rinimal ti'quil c'uxlis cu̱c' take c'acharel re're', naquipokem poklaj pan quina̱ eh nacoquic chi ok'ic chi xa je' chic wili naquik'orom:‹K'e̱' je quetal wach i ma' laj tinamit wilimaj to̱b ta xa ru̱c' ribihomal xibihomric take aj ehcham nimak tak cano̱wa china̱ rinimal ha',xa chi junc'am wo' ti xsahchic wach ribihomal, nqui naquik'orom.
«Je' re' nok re' hat-tak wilca̱t tak ar pan taxa̱j sukbok ac'ux tak chi re' tinamit re're' xic'ul chic riti'c'axic.Sukbok wo' ac'ux hat-tak lok' laj ritinami̱t i Dios,je' wo' hat-tak pahbamaj chi nahsil c'amol quibe̱h aj tahkanel reh Dios, ch'i̱l wo' hat-tak aj k'orol riC'uhbalmaj re' ti'c'axic xchalic china̱ tinamit re're' xchalic chi ye'bal jelow-bal i ti'c'axic ribanam cho aweh tak,nqui xk'ormojic queh take tak'amaj chi nariyeb i ti'c'axic chi quina̱ take aj Wawilo̱nya.
Chiri̱j chic ru', c'uhtbal reh chi re' ti'c'axic narichalic china̱ i ma' laj tinamit Wawilo̱nya, ar aj ru' jenaj raj tz'e' wa̱ch i Dios re' k'e̱' nimal wach rajawric xichop cho jenaj ma' laj abaj je' ricab nimal jenaj ma' laj que'bal ixi̱m eh xicut jok chipam rinimal ha' chi je' wili c'ahchi' rik'orom:«Je' ricab sahchic wach xiban abaj wili je' wo' re' narisahchic awach i hat-tak c'acharel reh ma' laj tinamit Wawilo̱nya.Nachac'ul tak je' re', ma' jaruj ta chic narilmijic awach tak
eh ma' wo' jaruj ta chic naribirmijic chipam atinami̱t taktake bi̱ch nbanjic ru̱c' a̱rpa, nbanjic ru̱c' su̱b, je' wo' re' ru̱c' take caxlan su̱b.Je' wo', ma' jeno' chic camanom naricamanic awu̱c' takeh ma' wo' eta chic nbirmijic i ahnic riban i abaj que'bal wach ixi̱m.
Je' wo' chic, ma' jeno' chic sakombal narikopic chipam aye'a̱b takeh ma'xta wo' chic quiyeb quik'orbal take aj caxa̱ra chipam take nink'i̱j reh caxarahil.Nic' pa' nimal k'oro̱j wili til naric'uluricmaj re' take awaj yaco̱l tak xquinimsaj qui̱b ru'um chi k'e̱' wo' chic quiwa'ricchiwach take toco̱m chic c'acharel ayu' wach ac'aleh je' wo' ru'um chi xajot' tak quicapew-bal take tinamit wach ac'al naxac'uhtaj tak queh i waranic i na'n tak, nqui raj tz'e' wa̱ch i Dios.
Je' aj re' riwi̱' k'uru', xinwilow i hin nok china̱ i ma' laj tinamit Wawilo̱nya til chalic reh i rinimal ti'c'axic eh je' re' naric'uluric ru̱c' maj chipam ru' wilque̱b take c'acharel re' xicansanic queh take aj k'orol riC'uhbal i Dios eh queh take aj niminel reh Dios re' take lok' laj ritinami̱t. Je' wo' chic ru'um reh take aj Wawilo̱nya wili xicansjic take riq'uihal c'acharel reh toco̱m chik yu̱k' q'uixca̱b ayu' wach ac'al.
Re' rilok'onjic wach i Dios xbanaric ru'um reh risacharic wach i tinamit Wawilo̱nyaChiri̱j chic ric'uhtjic wi̱n nic' wach risahchic wach i tinamit Wawilo̱nya, re' hin xnibiraj chi xa cow chic k'oric xca'n cho juntuhm chi tinamit ar pan taxa̱j eh je' wili c'ahchi' quik'orom:«Ye'erok rilok'il i Dios maj xa re' wo' re' nco'lonic keh eh xa re' wo' re' k'e̱' nimal wach rajawric.Je' wo', xa re' wo' re' sutumaj ri̱j ru'um i riholonquilal i sakom wilic wi̱'.
Ye'erok wo' rilok'il maj re' k'atoj k'oric riban ru̱c' coric wach c'uxlis ribaneh coric wo' wach rik'orbal.Ru'um aj re' xiban chi xchalic i ti'c'axic china̱ i tinamit Wawilo̱nyare' wilic ribiral chi aj c'oyo̱m ru'um nok re' tinamit re're' je' ricab nok jeno' ixok nc'ambic be̱h pan c'oyomal,xic'am wo' quibe̱h take c'acharel wach ac'al chi rilok'onjic wach take tiyo̱x.Je' wo' chic re' Dios xiban chi xicansjic take aj Wawilo̱nyaeh ru̱c' re're' xye'eric jelow-bal reh i nic' pa' nimal ti'c'axic xibanqueh take quiniminic reh tak'anic ribanam i Dios chi naquicamanic wi̱', nqui take.
Chiri̱j chic ru' xquik'or wo' chic chi je' wili:«Ye'erok rilok'il i Dios maj re' risibil i tinamit re're'xa npokic wo' naricahnic chi junelic i k'i̱j sakom, nqui take.
Cu re' aj ru', re' take quejeb rica'winak  chi c'acharel re' wilic quiwa'ric je' ricab quiwa'ric take rijeb tak winak, quich'i̱l take c'acharel re' wilic nak' quiwach chiqui̱j chi quiwach xquilok'ej wach i Dios re' tz'uklic chipam ritz'uk'a̱b reh k'atbal k'oric. Til xquixuc'a̱' qui̱b chiwach chi xquik'or chi je' wili:«Ye'erok aj rilok'il i Diosmaj til je' re' xc'uluric ru̱c' tinamit re're', nqui take.
Chiri̱j chic re', ar re' wilic wi̱' i tz'uka̱b reh k'atbal k'oric, ar xk'oric cho jenaj chi je' wili xik'or cho:«Re' hat-tak re' tiniminic tak reh take tak'anic ribanam i Dios chi na̱camanic tak wi̱',chalok'ej tak wach i Dios to̱b ta nchel xa nim chic awa'ric on xa ma'xta ti awa'ric tak, nqui.
Chiri̱j chic ru' xnibiraj wo' chic nok juntuhm chi c'acharel xa je' chic ricab cowil ahnic riban i ha' nank'ehbic cho wach sak rehp on xa je' chic ricab nk'oric cho jenaj cow laj cohok i k'oric xca'n cho chi je' wili:«Ye'erok rilok'il i Dios re' k'e̱' wo' chic rinimal wach rajawric wilicmaj xa re' wach re' nk'atbic k'oric china̱ chi'nchel c'acharel.
Kalok'ej aj tak wach i Dios k'uru' eh sukbok kac'uxmaj yu'na re' chiho̱j wach chi naribanam chi ehq'uenbe̱s,tiklic chic chi naribanam chic caxa̱ra ru'um chi xponic chic rik'ijil i caxarahilru̱c' i C'acharel re' rijalwachem ri̱b chi je' jenaj Q'uijol Me̱'.
Je' re' k'uru' re' chiho̱j chic chi rehq'ue̱n i C'acharelre' rijalwachem ri̱b chi je' jenaj Q'uijol Me̱' xye'eric reh i riso' reh caxarahilje' ru̱c' til k'e̱' q'uih tz'a̱k ru'um richak'wachquilaleh xa nrepretic wo' chic risakil.Re' holohic laj tz'ih wili rijalwachej i coric wach no'jbalxca'n take ritinami̱t i Dios sak chic wach quino'jbal, nqui take.
Chiri̱j chic ru' re' raj tz'e' wa̱ch i Dios je' wili xik'or wi̱n:«Chatz'ihmbaj take k'oric wili: Ato̱b je queh i yuk'umaj take chi wi'c chipam i nink'i̱j reh ricaxarahil i C'acharel re' rijalwachem ri̱b chi je' jenaj Q'uijol Me̱', nqui xik'or wi̱n.Je' wo' xik'or wi̱n chi je' wili:«Chi'nchel take k'oric wili, til rik'orbal i kAja̱w Dios. Je' re' nok til manlic coric wach take, nqui wo' wi̱n.
Ru'um re're', re' hin xnixuc'a̱' wi̱b chiwach raj tz'e' wa̱ch i Dios eh nok oquic nak chic wi̱n chi rilok'onjic wach, re're' je' wili xik'or wi̱n:«Ma̱ban je' re'! Ma̱lok'ej niwach i hin maj xa hin wo' ti raj camanom i Dios je' ricab nok wilca̱t i hat ch'i̱l wo' take awas acha̱k' aj niminel re' quiniminic reh c'uhtunic bano̱j take ru'um i Jesus eh re' take c'uhtunic re're', re' wo' take xiyew i Lok' laj Uxlabal chi narik'ormojic cu'um take hab wach xye'eric k'oric queh chi naquik'orom. Je' re' ajic xa re' wo' Dios nariye'eric rilok'il, nqui xik'or wi̱n.
Re' iloj xiban i Wa̱n chiri̱j i jenaj tz'uklic china̱ jenaj sak ri̱j cawa̱yChiri̱j chic ru' xwilow chi re' taxa̱j xteh je pa̱m eh chi je' re' xwilow wach jenaj sak ri̱j cawa̱y eh china̱ tz'uklic i Jesus re' nk'ormojic chi re're' nbanic chi nmanlajic wach i nic' pa' nimal k'oro̱j ru'um i Dios eh je' wo' til aj ch'iquem c'uxlis chiri̱j i rik'ormojic i coric. Ma' xa re' ta re', coric la' wo' wach ric'ux chi k'atoj k'oric eh je' wo' chi k'ak'anic cu̱c' take raj ixowonel.
Re' Jesus re're' xa quirepretic chic take nak' wach xa je' chic take xak k'a̱k'. Je' wo' yohbal wach take coten laj ch'ihch' wilic chi xoybal wach na̱ eh yejal wach wilic wo' jenaj bihnal tz'ihmbimaj chiwach, re' xa re' wach re' neht'alanic reh chaj bih ra̱j rik'orom.
Je' wo' xa quic' chic riban riso' eh re' wili cojo̱j chi ribihnal: “Re' aj Sakomonel Wach No'jbal wilic chipam riC'uhbal i Dios”, nank'oric.
Chiri̱j re' xwilow chi re' Jesus xchalic ayu' wach ac'al eh xa je' chic ricab juntuhm ok chi sol ntahkanic reh, chi tahkamaj wo' cho cu'um take raj tz'e' wa̱ch i Dios aj pan taxa̱j. Re' take aj tz'e' wa̱ch re're' xa sak chic i quiso' wilic chiqui̱j eh ma' wo' ch'uwa' ta so' wach, tz'ukuk take ri̱j cawa̱y sak qui̱j.
Je' wo' chic, xwilow wo' chi re' rik'orbal re' ncamanic reh chi ricamanbal, xa je' chic ma' laj c'ul k'as re̱ ch'ihch'. Ru̱c' rik'orbal re're' riban chi re' take c'acharel reh ju'jun chi tinamit re' ma' nca̱j ta quiniminic reh nquic'ul i ti'c'axic. Je' wo' chic, xwilow wo' chi re're' riban ricamaj ru̱c' rinimal rajawric je' ricab rajawric wilic aj cha'janel me̱' nok wilic pa rik'ab rich'imim wilic ribolix laj ch'ihch' china̱. Je' ricab nok re' c'acharel resaj ransil chi ripuch'uric pa̱m i u̱wa chi resmejic lok i ri̱s, je' wo' re' i Jesus naribanam wo' chi re' Dios re' k'e̱' nimal wach rajawric, naresam rinimal wach ric'a̱ chi quina̱ take aj mahc chi riye'eric cho ti'c'axic chi quina̱.
Chiri̱j lok chi'nchel re're', xinwilow wo' chi ar chiwach riso' wilic waritu̱k tz'ihmbimaj take k'oric k'oro̱j chiri̱j chi je' wili: “Re' wili i K'atal K'oric re' wilic rajawric chi quina̱ chi'nchel take k'atal k'oric, nqui rik'or. Je' wo' rik'or chi je' wili: “Re' wo' wili Ajabe̱s re' wilic rajawric chi quina̱ take chi'nchel ajabe̱s, nqui rik'or i k'oric tz'ihmbimaj.
Chiri̱j chic rilmijic i tz'uklic nah sak ri̱j cawa̱y, re' hin xwilow nok jenaj raj tz'e' wa̱ch i Dios pa'lic chiwach i k'i̱j, xa cow chic rik'o'rej je take c'uch chi je' wili c'ahchi' rik'orom je queh:«Quim tak. Chamol awi̱b tak. Tiklic jenaj awa' tak ru'um i Dios.
Chiri̱j chic ru' re' hin xwilow wach i ma' laj chicop xa c'ahbil chic rilbal, ch'i̱l wo' take k'atal k'oric ayu' wach ac'al eh ch'i̱l wo' take q'uih tuhm chi sol quimolom qui̱b chi k'ak'anic ru̱c' i tz'uklic nah sak ri̱j cawa̱y chi rich'i̱l wo' take raj tz'e' wa̱ch re' quihch'ilinic reh chi riso̱l.
Xa re' la' re' tz'uklic china̱ i sak ri̱j cawa̱y xbanic canar i k'ak'anic eh chi je' re' xchoporic wo' i ma' laj chicop xa c'ahbil chic rilbal. Naxchoporic ru', xchoporic wo' i chucul aj k'orol riC'uhbal i Dios. Re' aj k'orol wili ar nak ric'ul rajawric ru̱c' i ma' laj chicop chi ribanaric take sahchbal c'uxlis eh chi ru̱c' take sachbal c'uxlis re're' k'e̱' take c'acharel xijot'. Chi jot'o̱j chic quicapew-bal, re' take re' xquic'ul i rehtalil ribihnal i ma' laj chicop eh xquilok'ej wo' wach i tiyo̱x re' tik'imaj ru̱c' rijalwachil i ma' laj chicop re're'. Naxichoporic aj take quib re're', re' ma' laj chicop ch'i̱l i raj k'orol, xicuturic chi c'acha̱ch take ar chipam i ye'a̱b re' xa ntenic chic cho rik'ak'il eh xa sute̱n chic pa̱m chi asu̱pra re' xa nquihic chic richuhil.
Chiri̱j re', re' chic take riq'uihal quiso̱l take k'atal k'oric xmoloric quiwach chi naquicansjic eh je' ricab nok jenaj c'ul k'as reh ch'ihch' ncojoric chi cansbal, re' xcamanic reh i tz'uklic china̱ i sak ri̱j cawa̱y, re' i rik'orbal re' xitak'a̱' wi̱' quicansjic take sol re're'. Naxiban chi je' re', chi'nchel take c'uch xquinuksaj qui̱b chi coric ru̱c' ric'uxuric quiti'jolal take chi'nchel take xicansjic re're'.
Re' chaj bih take xc'uluric naxtz'aparic na̱ i ma' laj jul cahkChiri̱j ru' xwilow wo' chic i jenaj raj tz'e' wa̱ch i Dios re' xkajic cho pan taxa̱j wilic pan k'ab i jenaj ma' laj c'aham ch'ihch' ch'i̱l i tehbal ritz'apa̱b na̱ i jenaj ma' laj jul cahk.
Re're' xichop i ma' laj cak ri̱j wacax a̱k' re' q'uih wach ribihnal wilic, je' ricab nk'ormojic reh wili: “Re' Najtir A̱k'”, “Re' Aj Yahm” eh “Re' Aj Subul Tinamit”. Re' aj tz'e' wa̱ch re're' ma' xa ta re're' xiban je' la' wo' xibac' i wacax a̱k' chi c'aham ch'ihch' reh chi naricahnic bac'lic chiwach ca'ik'ob lajc'ahl (1,000) ha̱b.
Chi je' re' xicut jok chipam i ma' laj jul cahk re're'. Chiri̱j chic ru', xilutz' i tz'apbal na̱ i ma' laj jul cahk re're' ru̱c' i tz'apbal wilic pa rik'ab eh xicoj jenaj rehtalil re' tz'ihmbimaj wi̱' chi je' wili: “Ma' hab ta wach naritehbic reh i tz'apbal na̱ wili”. Je' re' xiban reh chi re' cak ri̱j wacax a̱k' ma'xta chic relic cho chi quijot'oric take nimak tak tinamit cu rehtal chic nponic wach ca'ik'ob lajc'ahl (1,000) ha̱b eh chiri̱j ru' na wo' chic richejeric cho junc'am ok.
Chiri̱j rilmijic i chaj bih xic'ul i ma' laj cak ri̱j wacax a̱k', re' hin xwilow wo' chic i wili: Ar pan taxa̱j re' wilque̱b wi̱' take tz'uka̱b reh k'atbal k'oric xquitz'uka̱' qui̱b take ye'o̱j cajawric chi banoj ch'ukuj k'oric. Quich'i̱l take re', xwilow wo' quiwach take c'acharel xesmejic lok calak chi cansbal queh ru'um rik'ormojic ribiral i Jesus, je' wo' ru'um reh rik'ormojic riC'uhbal i Dios. Re' take re' je' ru̱c' take ma' xquilok'ej ta wach i ma' laj chicop, ma' wo' xquilok'ej ta wach i tiyo̱x re' nca'yic je' ricab i chicop re're'. Re' take re' ma' xquicana̱' ta wo' qui̱b chi xcojoric quehtalil yejal quiwach on nah quik'ab. Ru'um aj chi ma' nca'n ta chi je' re', re' take re' xic'acharic wo' chic cho rica'pech eh xquic'ul quiwa'ric chi ch'ukuj k'oric chiwach ca'ik'ob lajc'ahl (1,000) ha̱b. Je' re' ch'ukuj k'oric xca'n ch'i̱l i Ajabe̱s Jesus re' Pahbamaj chi K'atal K'oric.
Re' riq'uic lok take ha̱b re're' xcojoric ribihnal chi je' wili: “Re' rik'ijil cuctic wo' chic cho chi c'acharic take aj niminel”. Chiwach aj rik'ijil re're', re' take toco̱m chic c'acharel re' xiquimic wo' je chi ma' xquinimej ta i Dios ma'xta riye'eric queh i cuse'sbal chi nacuctic wo' chic cho, cu re' la' chic nacucsjic cho nok iq'uinak chic lok rik'ijil take ha̱b re're'.
Je' re' ajic ru'um nok ma' chi'nchel ta take c'acharel nacuctic wo' chic cho chi c'acharic chiwach rik'ijil take ha̱b re're', k'e̱' je ato̱b queh take c'acharel re' nacuctic wo' chic chi pe̱t chiwach rik'ijil re're' maj nac'ulurok i wili ma' eta chic nye'eric queh chi enquic'ul i jenaj chic quimic re' ribihnej wo' cho “Ricab Quimic”. Re' la' take re' je' ricab nok re' take aj k'ahsem si̱ wilque̱b chi aj lok'onel wach i Dios, nariye'eric queh chi ewo' quiwih'ic chi aj lok'onel wach i Dios eh chi aj lok'onel wo' take wach i Jesus re' Pahbamaj chi K'atal K'oric. Je' wo' chic, chiwach i ca'ik'ob lajc'ahl (1,000) ha̱b nok re' Jesus c'ahchi' chi k'atoj k'oric, re' take re' nariye'eric wo' queh chi rich k'atal k'oric take cok i Jesus.
Naponok nacux'ok wach i ca'ik'ob lajc'ahl (1,000) ha̱b, re' aj Yahm naresmejic wo' chic cho chipam i ma' laj jul cahk re' tz'apo̱j jok wi̱'.
Ar aj ru' re're' narojic chi ribanaric riman quijot'oric take c'acharel ma' re' ta take aj niminel reh chi ma' eta nquicoj wach i coric eh chi je' re', re' take re' ch'i̱l i jenaj k'atal k'oric “C'ow” ribihnal re' nk'atbic k'oric chi quina̱ aj Mac'ow naquimolom qui̱b chi k'ak'anic ru̱c' i Jesus eh til wo' chic k'e̱' q'uihal take sol naquiwih'ic cu̱c' chi naca'nam chi xa je' chic ricab riq'uihal nak' wach sani̱b chi chi̱' i ma' laj ha'.
Je' re' k'uru' ru'um chi k'e̱' wo' chic q'uihal take c'acharel re're', xquinuksaj wach ac'al eh naxichalic ar Jerusalen re' tinamit k'e̱' ti' nic'rinjic ru'um i Dios xquisutej ri̱j eh je' wo' re' xbanjic queh take lok' laj aj niminel wilque̱b chipam, xa re' la' ru' na xca'n chi je' re' xkajic cho chi quina̱ jenaj k'a̱k' ar pan taxa̱j eh xic'atjic take raj ixowonel i Dios re're'.
Cu chiri̱j aj chic re', re' Aj Yahm re' xjot'bic queh take c'acharel chi ma' eta nquicoj wach i coric, xcuturic jok chipam i ye'a̱b je' riwi̱' cho̱ xa ntenic chic cho rik'ak'il eh xa sute̱n chic pa̱m chi asu̱pra re' xa nquihic chic richuhil. Re' ye'a̱b re're', re' wo' re' xcuturic wi̱' i ma' laj chicop rich'i̱l i aj chucul aj k'orol riC'uhbal i Dios. Ar ajic re' take xib re're' xquic'ul i ti'c'axic chi k'i̱j chi ak'ab chi junelic i k'i̱j sakom.
Re' ch'ukuj k'oric xbanaric chi quina̱ take camnak chic take jeChiri̱j chi wilom chic chaj bih xquic'ul take xib re're', re' hin xwilow jenaj nim laj tz'uka̱b re' riban wi̱' k'atoj k'oric i Dios xa sakrepic chic eh xwilow wo' wach i jenaj tz'uklic chipam. Chiwach ru' ma'xta chic bih xcahnic xa ta nak re' taxa̱j ch'i̱l wach ac'al maj re' take re' xsahchic quiwach eh ma'xta chic nilmijic quiwach.
Chiri̱j re're' xwilow quiwach chi'nchel take nic' pa' nimal camnak take je, chi nimak chi cuc' tak quiwach, pa'alque̱b cok chiwach tz'uka̱b reh k'atbal k'oric. Chi quiwach take re' xteheric cho wach take ju'jun chi hu̱j eh xteheric wo' wach i jenaj chic hu̱j re' tz'ihmbimaj wi̱' quibihnal nic' pa' nimal take ye'o̱j chiqui̱j chi naquic'acharic chi junelic k'i̱j sakom. Chiri̱j chic re' xch'ukuric k'oric chi quina̱ re' k'orel nic' pa' wach quibano̱j ca'nam eh je' wo', re' k'orel chaj bih tz'ihmbimaj chipam take hu̱j re're'.
Chiri̱j ru' re' take camnak re' xiponic canabjok chipam i ye'a̱b “Ha̱res” ribihnal naxiquimic je, xi'elic wo' cho chipam i ye'a̱b re're'.Ma' xa ta re're' xc'uluric, je' la' wo' xi'elic take cho camnak je take chipam take nimak tak ha' eh naxi'elic take cho chi'nchel re're', xiponic wih'ok chiwach i tz'uklic chipam i tz'uka̱b reh k'atbal k'oric. Je' wo' re' xc'uluric cu̱c' take toco̱m chic c'acharel camnak take je. Nok wilque̱b chic chiwach i tz'uklic chipam i tz'uka̱b reh k'atbal k'oric, chi cunchelal take re' xch'ukuric k'oric chi quina̱ re' k'orel nic' pa' wach quibano̱j ca'nam.
Ar aj ru' naxch'ukuric k'oric chi quina̱ take c'acharel re're', xi'elic lok chipam i ye'a̱b “Ha̱res” ribihnal re' xi'o̱j cahnok wi̱' naxiquimic je eh xicuturic jok chipam i ye'a̱b re' xa ntenic chic cho rik'ak'il. Re' ti'c'axic naric'ulmujic ar ribihnej wo' chi “Ricab Quimic”.
Ar ajic, re' aj wili xwilow chi xc'uluric: Chipam i ye'a̱b re' xa ntenic chic cho rik'ak'il, ar xicuturic jok chi'nchel c'acharel ma' tz'ihmbimaj ta quibihnal chipam i hu̱j re' tz'ihmbimaj wi̱' quibihnal take hab wach take ye'o̱j chiqui̱j chi naquic'acharic chi junelic k'i̱j sakom.
Re' ilo̱j chiri̱j i jenaj ac' laj taxa̱j ch'i̱l jenaj ac' ac'alChiri̱j chic ru', xwilow wach jenaj ac' taxa̱j rich'i̱l jenaj ac' laj ac'al maj re' pe̱t taxa̱j rich'i̱l i pe̱t ac'al ma' xilmijic ta chic quiwach, ma' wo' re' rinimal ha' xilmijic chic wach.
Je' wo', re' hin Wa̱n xwilow wach i lok' laj tinamit, re' Ac' Jerusalen. Ar c'ahchi' rikajic cho pan taxa̱j ru̱c' i Dios, xa holohic chic ritik'injic bano̱j, xa je' chic ricab naritik'a̱' ri̱b jeno' ixk'un nariban caxa̱ra.
Chi je' aj re' nok c'ahchi' wilom re're', re' hin xnibiraj nok jenaj xk'oric cho chi cow chi je' wili:«Je' ricab chi re' ta nak i ye'a̱b lok'onbal wi̱' wach i Dios enwih'ic cu̱c' take ritinami̱t, yu'na johtok chi kawach re' take c'acharel nye'eric queh chi enc'acharic i Dios chi quixilac. Ru̱c' i naric'uluric re're' nareht'aljic wo' i wili: Re' take c'acharel wilque̱b chi ritinami̱t i Dios eh narik'ormojic wo' chi re' wo' Dios nc'ulbic reh i lok'onic nca'n take re'.
Je' re' ajic, nok re' Dios wilic chic chi c'acharic chi quixilac, ma'xta chic riwih'ic chi quina̱ i ti'c'axic re' riban chi qui'ok'ic. Ar ma' hab ta chic wach enquimic je, ma' wo' hab ta chic wach enjik'jitic i ra̱mna ru'um ti'c'axic maj ma'xta chic riwih'ic ti'c'axic eh ma'xta wo' chic riwih'ic ntz'iric ru'um nok re' nic' pa' nimal xbanic chi xwih'ic i ti'c'axic, xiq'uic chic lok, nqui xik'or.
Chiri̱j re're', re' tz'uklic chipam i tz'uka̱b reh k'atbal k'oric, xik'or wo' chic chi je' wili:«Re' hin xinac'saj take chi'nchel chaj bih wilic, nqui xik'or.Chiri̱j chic ru' xik'or wo' wi̱n chi je' wili:«Chatz'ihmbaj take k'oric xnik'or lok wili maj til manlic coric wach eh ric'ul chi ench'iquinjic c'uxlis chiri̱j, nqui wi̱n.
Chiri̱j chic ru' je' wo' chic wili xik'or wi̱n:«Chi'nchel re' xnik'or lok, xo̱j chic elok wach. Je' ricab nc'uluric ru̱c' ritusjic wach take tz'ihm chi wilic jenaj p'utbal cho reh eh wilic wo' jenaj cohlsbal wach, je' wo' re' wu̱c' i hin, hin wo' xinp'utbic cho reh chi'nchel eh hin wo' chic nanicohlsonic wach. Je' wo' chic, re' hin quinbanic chi re' take c'acharel equic'acharic chi junelic eh je' re' nanibanam xa chi si̱ je' ricab nc'uluric nok jeno' c'acharel chiki̱j richi̱', ma' ritoj ta i ha' ruq'uej re' nelic cho cu pa rasbal. Re' c'acharel re're' naruq'uej reh i ha' re're', ma' ric'raj ta chic i chikchi'i̱l.
Je' wo' chic, xa hab wach eriyew pa ro̱k rajawric i c'ahbilal naniyeb reh chi narik'ormojic chiri̱j chi til rac'u̱n rixk'u̱n i Dios chic eh chi re' wo' Dios nc'ulbic cho reh i lok'onic riban i c'acharel re're'.
Tz'a̱b ru' take xa quiyo'jic chic chi riye'eric quic'ux chiwi̱j ch'i̱l take quibanic chi'nchel yibel wach no'jbal, ch'i̱l take aj cansanel, ch'i̱l take c'oyo̱m, ch'i̱l take aj war, ch'i̱l take quilok'onic wach take tik'imaj tiyo̱x eh ch'i̱l wo' take chi'nchel aj chucul k'oric, naquicuturic jok chipam i ye'a̱b re' xa ntenic chic cho rik'ak'il eh xa sute̱n chic pa̱m chi asu̱pra re' xa nquihic chic richuhil. Re' ti'c'axic naric'ulmujic ar ribihnej wo' chi “Ricab Quimic”, nqui xik'or.
Re' ilo̱j chiri̱j i jenaj ye'a̱b “Ac' Jerusalen” ribihnalChiri̱j chic ru' xchalic wu̱c' jenaj queh wuku̱b chi raj tz'e' wa̱ch i Dios re' wilic ju'jun chi ch'ihch' culc pan quik'ab nujunak pa̱m ru̱c' ha' re' quijalwachej take ju'jun chi wuku̱b chi ti'c'axic nariye'eric cho nacux'ok wach chi'nchel i wach ac'al. Re're' je' wili xik'or wi̱n:«Quim ayu', nanic'uhtam aweh i quiye'a̱b take aj niminel re' naquiwih'ic wi̱' chi je' ricab jenaj ehq'uenbe̱s c'axo̱j ru'um ribahi̱l. Nic' pa' wach riban i bahilbe̱s re're', je' wo' re' quic'axmajic take aj niminel nariban i C'acharel rijalwachem ri̱b chi je' jenaj Q'uijol Me̱', nqui wi̱n.
Chiri̱j aj re', re' aj tz'e' wa̱ch xiric'am je chi rilmijic jenaj ilo̱j chi to'bomaj nicapew-bal ru'um i Lok' laj Uxlabal. Ar xinc'amaric je china̱ jenaj rinimal yu̱k' naht na̱ eh nok wilqui̱n chic ar xc'uhtjic wi̱n i lok' laj rinimal tinamit Jerusalen chi c'ahchi' rikajic cho pan taxa̱j ar ru̱c' i Dios.
Re' tinamit re're' xa nrepretic chic ru'um risakil ru'um chi re' risakomil i Dios nsutbic wo' ri̱j. Ru'um aj re' xa nworwotic chic nc'utunic xa je' chic ricab jenaj nworwotic laj abaj on xa je' chic ricab risakomil pa̱m i jenaj abaj “Ja̱spe” ribihnal.
Xib chi tz'ahp wilic chi ricorquil re' njohtic cho wi̱' i k'i̱j, xib wilic pa ritz'e̱t, xib chic wilic pa risec'a̱j eh xib chic wilic chi ricorquil re' nkajic wi̱' i k'i̱j.
Re' rinimal take nimak tak abaj sutumaj wi̱' ri̱j i tinamit re're', ar ch'iclic chi quina̱ take cablaj chi abaj re' tz'ihmbimaj wi̱' quibihnal take cablaj chi nahsil raj tahkanel i C'acharel rijalwachem ri̱b chi je' jenaj Q'uijol Me̱'.
Nok c'ahchi' wilom i c'uhtumaj wi̱n chiri̱j i tinamit Jerusalen, re' hin xwilow wo' chi re' raj tz'e' wa̱ch i Dios c'ahchi' chi k'oric wu̱c' wilic jenaj ripajbal pa rik'ab tik'imaj ru̱c' k'an woric laj ch'ihch'. Re're' naricamanic reh chi ripajaric i tinamit Jerusalen ch'i̱l i ritz'ahpil eh ch'i̱l wo' ma' laj tz'ak sutumaj wi̱' ri̱j i tinamit re're'.
Je' re' ajic na xoquic chi ripajaric i tinamit Jerusalen, xelic junik'ob lajc'ahl  le̱wa rinimal ro̱k, je' wo' re' nahtil na̱ eh je' wo' re' rinimal wach maj re' tinamit re're' cajtz'u'c chi jenaj wach quinimal bano̱j nok tik'imaj.
Chiri̱j i pe̱t pa̱j xiban re're', re' aj tz'e' wa̱ch xipaj wo' i nimak tak abaj sutumaj wi̱' ri̱j i tinamit re're' eh je' na ca'winak  ja̱ xelic chiwach. Re' pajbal xicoj i raj tz'e' wa̱ch i Dios jenaj wo' wach ch'i̱l i pajbal cojo̱j ku'um hoj c'acharel. Naxiban i re're' je' wili xwilow chiri̱j i Jerusalen:
Re' tusuj abaj sutumaj wi̱' ri̱j i tinamit re're' je' ru̱c' i holohic laj rex abaj “Ja̱spe” ribihnal eh re' tik'imaj wi̱' take pa̱t chipam tinamit re're' je' ru̱c' k'an woric laj ch'ihch' ma' xilacamaj ta wach ru̱c' toco̱m chic ch'ihch', xa nlemuhunic la' chic.
Re' take cablaj chi abaj ch'iquimaj wi̱' i tusuj abaj sutumaj wi̱' ri̱j i tinamit, xoyomaj take ru̱c' holohak laj abaj chi je' wili:• Re' pe̱t abaj ch'iquinbal tz'ak xoyomaj ru̱c' i abaj “Ja̱spe” ribihnal.• Re' chic ricab, xoyomaj ru̱c' abaj “Sapi̱ro” ribihnal re' rex taxa̱j nca'yic.• Re' ro̱x, xoyomaj ru̱c' abaj “A̱kata” ribihnal rex nca'yic.• Re' ricaj, xoyomaj ru̱c' abaj “Esmera̱lta” ribihnal rex nca'yic.
• Re' ro̱', xoyomaj ru̱c' i abaj “Oni̱se” ribihnal sak moyic nca'yic.• Re' riwa̱k, xoyomaj ru̱c' i abaj “Rubi̱” ribihnal cak nca'yic.• Re' riwu̱k, xoyomaj ru̱c' abaj “Criso̱lito” ribihnal k'an nca'yic.• Re' riwahxak, xoyomaj ru̱c' abaj “Weri̱lo” ribihnal rex nca'yic.• Re' ribele̱j, xoyomaj ru̱c' abaj “Topa̱syo” ribihnal k'an nca'yic.• Re' rila̱j, xoyomaj ru̱c' i abaj “Crisopra̱so” ribihnal rex nca'yic.• Re' chic rijunla̱j, xoyomaj ru̱c' i abaj “Jasinto” ribihnal rex nca'yic.• Re' ricabla̱j, xoyamaj ru̱c' i abaj “Amati̱sta” ribihnal, rex moyic nca'yic.
Re' chic take i cablaj chi tz'ahp wilic reh i tinamit re're' xa je' chic take holohic laj abaj “Pe̱rla” ribihnal eh je' re' quitik'injic bano̱j chi quiju'junal.Re' rinimal wach i be̱h chipam tinamit re're' tik'imaj ru̱c' k'an woric laj ch'ihch' ma' xilacamaj ta ru̱c' toco̱m chic ch'ihch', xa nlemuhunic la' chic.
Chipam i tinamit re're' ma' xwilow ta chic wach i Lok' laj Pa̱t re' nlok'onjic wi̱' wach i Dios ru'um chi xa re' wo' i kAja̱w Dios re' k'e̱' wo' chic rinimal wach rajawric wilic, nariwih'ic ar chi ma'xta chic jeno' pa̱t narilok'onjic wi̱' wach rich'i̱l i C'acharel rijalwachem ri̱b chi je' jenaj Q'uijol Me̱'.
Je' wo' chic, re' tinamit Jerusalen xinwilow ma'xta chic ricamanic reh i risakomal i k'i̱j ma' wo' re' chic i risakomal poh maj re' tinamit wili narisakomjic ru'um rinimal i sakom nsutunic ri̱j i kAja̱w Dios eh je' wo' ru'um i sakom nsutunic ri̱j C'acharel rijalwachem ri̱b chi je' jenaj Q'uijol Me̱'.
Til k'e̱' wo' chic sakomal nariwih'ic chipam i Jerusalen re're', chi til narisakomem take tinamit co'lomaj take ru'um i Dios chiwach i ti'c'axic. Je' wo' chic, re' Jerusalen k'e̱' wo' rajawric nariwih'ic chi re' take k'atal k'oric ayu' wach ac'al, ar chic chipam naquic'amam cho quibihomal.
Je' wo', chipam i tinamit ma'xta chic roquic k'ekom eh chi je' re' ma' jaruj ta chic naritz'apjic ritz'ahpil i ocbal maj ma'xta wo' chic riwih'ic jeno' yohbal.
Chipam aj i Jerusalen re', re' take ju'jun chi tinamital naquic'amam cho rinimal wach quibihomal chi riye'eric rilok'il i Dios,
re' cok ru', xa re' wach take tz'ihmbimaj quibihnal chipam i hu̱j re' tz'ihmbimaj wi̱' quibihnal take ye'o̱j chiqui̱j chi naquic'acharic chi junelic k'i̱j sakom ru'um i C'acharel rijalwachem ri̱b chi je' jenaj Q'uijol Me̱', xa re' wach take re' nacoquic chipam take ritz'ahpil i ye'a̱b re're'. Ru'um aj re' ma' jeno' queh take aj banol reh i yibel wach no'jbal nacoquic cok ar, je' ricab take aj chucul k'oric. Je' re' nik'or maj re' take re' wilque̱b chi quixilac take nca'n xa pa' jaric chic jeno' c'ahbilal eh chi je' re' quiwi̱' ma' jaruj ta nacoquic chipam i ye'a̱b re're'.
Chiri̱j ric'uhtjic wi̱n i “Ac' Jerusalen”, re' raj tz'e' wa̱ch i Dios xic'uhtaj wo' wi̱n jenaj ma' laj ro̱k ha' re' nbanic chi re' take c'acharel equic'acharic chi junelic nancuq'uej queh i ha' re're'. Re' ro̱k ha' re're' xa holohic chic sakil wach xa je' chic ricab i lemuh. Ar nelic cho chipam i ye'a̱b re' nk'atbic wi̱' k'oric i Dios ch'i̱l i C'acharel rijalwachem ri̱b chi je' jenaj Q'uijol Me̱'.
Re' ro̱k ha' re're', ribehej pa̱m i yejal be̱h wilic chipam i tinamit re' “Ac' Jerusalen”. C'ultar reh chi chi̱' ro̱k ha' re're' wilque̱b take che̱' re' nbanic chi re' take c'acharel equic'acharic chi junelic nanquic'ux queh i wach. Re' take che̱' re're' cablaj pech nwachanic chiwach jenaj ha̱b, raj rik'orom chi eli̱c poh nwachanic. Re' quixak ncamanic chi quik'o̱m take c'acharel reh take tinamit ayu' wach ac'al.
Je' wo' chic, chipam i “Ac' Jerusalen” xwilow wo' chi ar ma'xta chic riwih'ic sihtbal i̱b. Ar wo' wilic i tz'uka̱b re' nk'atbic wi̱' k'oric i Dios ch'i̱l i C'acharel rijalwachem ri̱b chi je' jenaj Q'uijol Me̱'. Ar wo' wilic i Dios eh re' take aj niminel reh ar wo' nquilok'ej wach.
Chi'nchel take aj niminel til naquilom wach i Dios eh yejal quiwach ru' nariwih'ic wo' chi tz'ihmbimaj i ribihnal Dios.
Chi je' re' k'uru' chipam i “Ac' Jerusalen” re're' ma'xta chic roquic k'ekom chi junpech eh re' take naquic'acharic chipam ar ma'xta wo' chic ricamanic queh sakombal i k'i̱j maj re' chic i kAja̱w Dios narisakomonic queh. Je' re' k'uru' re' take re' nacoquic chi k'atoj k'oric chi junelic k'i̱j sakom rich'i̱l i Dios.
Chiri̱j chic rilmijic i wili, re' raj tz'e' wa̱ch i Dios je' wili xik'or wi̱n:«Re' take k'oric wili til manlic coric wach eh ric'ul chi ench'iquinjic c'uxlis chiri̱j. Re' kAja̱w Dios re' xye'bic cho quik'orbal take aj k'orol riC'uhbal, re're' xtak'anic cho wi̱n i hin raj tz'e' wa̱ch chi c'uhtbal queh raj camanom haj wilic take naric'uluric chi loq'uil ti, nqui xik'or wi̱n.
Chiri̱j chic ric'uhtjic wi̱n chi'nchel ilo̱j re're', re' kAja̱w Jesus je' wili xik'or wi̱n chi nanik'orom queh chi'nchel take c'acharel:«Chi'nchel hat-tak, chabiraj tak chi coric i wili: Loq'uil quinc'ulic lok. Ato̱b reh c'acharel re' ric'am na̱ i k'oro̱j ru'um i Lok' laj Uxlabal chipam i hu̱j wili re' nk'oric chiri̱j i naric'uluric johtok chi kawach, nqui wi̱n i Jesus.
Re' Wa̱n ricohlaj wach rik'ormojic nic' nimal take xc'uhtjic rehRe' chi'nchel i nic' pa' nimal xk'ormojic lok re're' til xwilow eh xnibiraj i hin Wa̱n. Naxincohlaj rilmijic ch'i̱l ribirmijic take chi'nchel re're', re' raj tz'e' wa̱ch i Dios xic'uhtaj wi̱n i ac' ye'a̱b “Re' Jerusalen” ribihnal eh chi je' re', re' hin xnixuc'a̱' wi̱b chi rilok'onjic wach
xa re' la' naxniban chi je' re', re' aj tz'e' wa̱ch je' wili xik'or wi̱n:«Ma̱ban je' re'! Ma̱lok'ej niwach i hin maj xa hin wo' ti raj camanom i Dios je' ricab nok wilca̱t i hat chiwach eh je' ricab wo' nok wilque̱b take awich aj k'orol riC'uhbal i Dios ch'i̱l wo' take chi'nchel i nic' pa' q'uihal quiniminic reh i k'oro̱j chipam i hu̱j wili. Je' re' ajic, xa re' wo' Dios nariye'eric rilok'il, nqui xik'or wi̱n.
Chiri̱j chic ru', je' wo' chic wili xik'or wi̱n:«Re' rik'ijil chi naric'ulmujic i nic' pa' nimal i k'oro̱j ru'um i Lok' laj Uxlabal chipam i hu̱j wili re' nk'oric chiri̱j i naric'uluric johtok, ponic chic reh. Ru'um aj re' ma̱cana̱' xa pan ac'ux take k'oric k'oro̱j aweh chi xatz'ihmbaj chipam i hu̱j wili chiri̱j re' xk'ormojic lok chi naric'ulmujic johtok chi kawach.
Je' wo' chic, ru'um chi re' rik'ijil re're' ponic chic reh, nik'or aweh chi xa hab wach c'acharel re' ma' ra̱j ta ricana̱b ribanaric i c'ahbilal laj no'jbal, re' chic k'orel ru' wi cu eritik ju' ribanaric i no'jbal re're'. Je' wo', re' ma' ra̱j ta ricana̱b ribanaric i mahc re' wo' k'orel ru' wi cu ewo' ritik ju' ribanaric i mahc. Raj nchel i c'acharel re' riban i holohic laj no'jbal chitik wo' ju' ribanaric i holohic laj no'jbal eh re' riyew ric'ux chi rinimjic i Dios chitik wo' ju' riye'eric ric'ux chi ribanjic re're', nqui xik'or.
Je' re' ajic, ru'um chi re' C'acharel rijalwachem ri̱b chi je' jenaj Q'uijol Me̱' naribanam i ch'ukuj k'oric re' k'orel nic' pa' wach quibano̱j take c'acharel, chabiraj tak chi coric re' rik'or ru' chi je' wili:‹Re' hin Jesus loq'uil ti quinchalic! Naquinc'olok lok naniyeb i co̱ch tanlic chi nariye'eric queh take ju'jun chi c'acharel re' k'orel nic' pa' wach i quibano̱j.
Je' re' riban chi eniban ru'um reh i wili: Je' ricab nc'uluric ru̱c' ritusjic wach take tz'ihm chi wilic jenaj p'utbal cho reh eh wilic wo' jenaj cohlsbal wach tz'ihm, je' wo' re' wu̱c' i hin, hin wo' xinp'utbic cho reh chi'nchel eh hin wo' chic nanicohlsonic wach.
Je' re' nok k'e̱' ato̱b queh take c'acharel re' xa eli̱c wo' nquisakbej wach i ca̱mna je' ricab nca'n take c'acharel nok nquitz'aj wach i quiso' ncahnic chi sak chic wach. Je' re' nik'or maj wi je' re' nca'n nariye'eric queh chi naquic'uxum queh i wach i che̱' re' nye'bic c'acharic eh chi na wo' coquic chipam ritz'ahpil i “Ac' tinamit Jerusalen” ribihnal.
‹Re' hin, hin Jesus eh re' hin xintak'anic cho reh waj tz'e' wa̱ch reh chi xchalic k'orol reh ricorquil i c'uhbal wili queh i ju'jun ch'uk chi moloj wach aj niminel. Re' hin, hin ra̱' ri'sil cho i najtir aj k'atal k'oric ma' Tawiy. Re' wo' hin je' nicab i nim laj ch'imi̱l re' xa nsakomonic chic riban cho nanoquic cho sak'ic, nqui Jesus, nqui wi̱n i aj tz'e' wach re're'.
Naxbirmijic i xik'or i Jesus re're', re' Lok' laj Uxlabal ch'i̱l take ric'ulum chic chi rehq'ue̱n i kAja̱w Jesus re' rijalwachem ri̱b chi je' jenaj Q'uijol Me̱', je' wili xquik'or reh i xa hab wach i ra̱j ricojom wach ru':«Tichalok yu'na! nqui take.Je' wo', curman chi re' naribirinic reh k'oric wili, chik'or wo' chi je' wili reh jeno' hab wach chic ra̱j wo' ricojom wach ru':«Tichalok yu'na! nqui chik'or.Je' re' k'uru' je' ricab nok curman chi xa hab wach chiki̱j richi̱' nchalic re' wilic wi̱' i c'a'chel laj ha', je' wo' re' wi hab wach ra̱j chi enchal ru̱c' i Jesus chic'ul wo' i k'oric k'oro̱j ru'um. Re' c'acharel riban chi je' re' til nariye'eric ric'acharic chi junelic xa chi si̱ je' ricab nok chi xa chi si̱ nye'eric riha̱' jeno' c'acharel chiki̱j richi̱'.
Re' Wa̱n ricohlaj wach ritz'ihmjic i hu̱j wiliRe' hin Wa̱n re' xintz'ihminic lok reh take k'oric wili nwa̱j nibanam jenaj k'ilo̱j queh chi'nchel take naquibirinic reh i k'oro̱j ru'um i Lok' laj Uxlabal chipam i hu̱j wili re' nk'oric chiri̱j i naric'uluric johtok. Re' aj wili i k'ilo̱j niban: Ma' hab wach ncojbic na̱ take k'oric re're' maj hab wach je' re' riban, re' Dios nariyeb cho rinimal ti'c'axic wach na̱ re' tz'ihmbimaj ribiral chipam i hu̱j wili.
Je' wo', ma' jeno' c'acharel eresaj lok ru̱c' i k'oric tz'ihmbimaj chipam i hu̱j wili chiri̱j nic' pa' nimal xk'ormojic lok ribiral chi naric'uluric johtok chi kawach maj wi je' re' eriban ma'xta wo' riye'eric reh ru'um Dios chi naric'uxum reh i wach i che̱' re' nye'bic c'acharic chi junelic eh ma'xta wo' roquic chipam “Lok' laj Tinamit” re' wilic ribiral chipam i hu̱j wili.
Junpech aj wo' chic, re' Jesus re' nk'oric ricorquil i chi'nchel wili, rik'or wo' chic chi je' wili:«Til coric, xa loq'uil ti chalic wi̱n, nqui rik'or.Chi je' re', re' hin xnic'u'lej johtok chi je' wili:«Quim kAja̱w Jesus. Tichalen! quinqui reh.
Chi je' aj re', re' ta nak i kAja̱w Jesus chiyew cho rato'bil chana̱ chawunchelal tak. Je' ta nak re' banarok!
