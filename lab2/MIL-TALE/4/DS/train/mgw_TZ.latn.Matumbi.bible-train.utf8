Bagaandike kati mwatubakiyi'lwe na balu' babagabweni makowe go kagapaangika bu'ka patumbu, na babayaulyage makowe go.
Nanenga bu'kana no pekeseni makowe goti bu'ka pagaatumbwile, niibweni nikwandiki wa mundumuko kwa kindonda,
pala na wenga, wiloli wamwene, kakape ya makowe galu' goyi'ganilwe.
Masu'ba ga Helode, nkulungwa wa Yudea, kwai na mpi'ndo wa lini ywakemelwage Zakalia, ywabile mukipi'nga sa upi'ndo wa lini wa Abiya. Nnyumbowe akemelwage Elisabeti, nembe aabile mukipi'nga sa lukolo lwa Haluna.
Boti nebi'li' baai apeleteu kwa Nnu'ngu', batamage kwo bi'ngi'ya goti galagi Nnu'ngu' wangali laumilwa.
Lakini, baabile banapapali mwana, mwanjaa Elisabeti aai ntonga na boti abi'li' baai agoi muno.
Paliikite lisu'ba lyake lyo panga lyengo lya upi'ndo wa lini palua lwa nyumba ya Nnu'ngu',
Zakalia aasagulilwe na bandu kati mwagaabile mayobelya go yingya mu Nyumba ya Nnu'ngu' pala auye ubani.
Kipi'nga sa bandu baamesekine palua kabasali, ku'no Zakalia kauya ubani.
Paamweni, Zakalia aapatike ndele no yogopa.
Lakini malaika ywa Nnu'ngu' ngammakia, “Wa Zakalia we, kaneuyogope, mwanjaa gonnu'bite Nnu'ngu' akuyu'wine, nyumbogo Elisabeti alu'a kupapya mwana nnalu'me, na lina lyake wantine Yoani.
Walu'a napusika sana na bandu baingi baapanga si'li'ku'si'li'ku' mwanjaa belekwa kwake.
Alu'a panga wa mpu'ku'bi'la nnu'ngi' ya Nnu'ngu', alu'a lobyali wi'mbi' wowoti, alu'a twi'li'yi'lwa Loo Mpeleteu bu'ka mundumbo ya mau' bake.
Alu'a kwagalambwa bandu baingi ba Isilaili, baamuyangani Nnu'ngu' wabe.
Alu'a kunnongolya Bwana, ku'no kalongoyelwa na makakala ga Loo Mpeleteu kati nnondoli ywa Nnu'ngu' Elia. Alu'a kwaawana akina tati' na bana babe, na kwigalambwa myoyo ya kimbu'ku'su' babe na malango kati mwabapanga bandu ba Nnu'ngu', bu'kapo ammi'ki wiso Bwana bandu bake.”
Zakalia ngammakia aywo malaika, “Kikowe saku' sakilu'a nipanga nenga niu'bi'li likowe li'? Nenga na nnyumbo wangu' twaboti tugoime.”
Malaika ngannyangwa, “Nenga na Gabulieli, na malaika ywaniyi'ma nnu'ngi' ya Nnu'ngu', nitumilwe nikubakie abali inannoga.
Pi'kania, mwanjaa ukana u'bi'lya makowe ganikubakia ulu'a galambuka panga wa bubu, walongelali mpaka gano ganikubakie gatimi.”
Paapiti palua, akombwili longela nabo, yabonekine mpu'la kwabe, Zakalia agabweni makowe gayambi' mu Nyumba ya Nnu'ngu', mwanjaa ywembe alongelage kwo langyalangya na moko.
Paliyomwike lyengo lyake lyo yi'mi'li'ka mu Nyumba ya Nnu'ngu', aabuyangani kaya.
Bu'kapo, nnyumbowe Elisabeti ngayi'ma ndumbo, ngayu'ba kasake kwa myei mitano kaabaya,
“Ago ngagaanipangi Nnu'ngu', anibi'ki kiya na kunibu'ki'ya oni yo kotoka beleka yanaabile nayo, paminyo ga bandu.”
Pawikite mwei wa sita, malaika Gablieli aatumilwe na Nnu'ngu' ayende kukilambo sakikemelwa Nazaleti, akwo ku Galilaya,
kwa mwi'nja yumo ywangalikuntanga nnalu'me ywakemelwage Malia, aakobekilwe na Yosefu bu'ka mulukolo lwa Daudi.
Malaika ngannyendelya na kummakia, “Uyumukage wenga wopendilwe na Nnu'ngu', Nnu'ngu' abi pamope na wenga.”
Malia paayu'wine makowe go, ngaumpata ntenyo, no tumbwa wasa, makowe ga galombolya namani?
Malaika ngammakia, “Malia, kaneuyogope, nnyino Nnu'ngu' akupendile.
Ywembe alu'a panga mpi'ndo na aakemelwa mwana wa Nnu'ngu' nku'lu'. Nnu'ngu' alu'a kumpeya kiti'gu' sa lenji bu'ka mulukolo lwa nkulungwa Daudi.
Kwa nyo, alu'a tawala lukolo lwa Yakobi milele na ukulungwa wake wayomokali.”
Malia ngannyangwa, “Ago kagapitya kwaku', nanenga nantangali nnalu'me?”
Malaika ngannyangwa, “Alu'a kuulukya Loo Mpeleteu, na uweso wa Nnu'ngu' Nku'lu' walu'a kwisilya kati kiwili. Kwa nyo, mwana ywabelekwa alu'a kemelwa Mpeleteu mwana wa Nnu'ngu'.
Kai' utange, ata Elisabeti nnongogo, ywabammayage ntonga, ai na ndumbo ya myei sita ya mwana nnalu'me, na ywembe nng'oi.
Kwa nyo, makowe goti apanga Nnu'ngu'.”
Malia aabaite, “Nenga namundu wa Nnu'ngu', nipangilwe kati mwobaike.” Wayomwi yangwa nyo, yu'lu' malaika ngaabu'ka.
Aatamili masu'ba gambone, Malia aayabwi mwanja wa kiyu'ngu'ya mpaka kuunni'ma waubile mwitu'mbi' ya ku Yudea.
Akwoo, ayi'i kumpanga abali Elisabeti munyumba ya Zakalia.
Ngaalongela kwa lilobe liku'lu', “Uteyaliwa pi'ta alwawa boti, na ywolu'a kumpapa kwa ndumbo yobilenayo, ayaliwite.
Mwanjaa namani makowe maku'lu' kati ga kumbitya ne, ata mau' bake Bwana wangu' banisili?
Paniyu'wine lilobe lyako bai, kaunipanga abali, kaana kakabile nndumbo yangu' kati u'mbau'mba kwo pulaika muno.
Male wenga wauu'bi'li panga galu' gaakubakie Nnu'ngu' galu'a piitya.”
Malia ngabaya,
“Mwoyo wangu' unnumba Nnu'ngu',
Na loo yangu' impulaikya Nnu'ngu', ywanikombwile.
Kwa mwanjaa aninguli kwa liyo lya kiya, ntumisi wake ywa nnyu'wa.
Kwa nyo, bu'ka nambi'yambi' bandu boti, balu'a nikema na ywayaliwite.
lina lyake lipeleteu.
Kwabi'kya kiya balu' bandu babamwisimu,
lama bu'ka libeleko mpaka libeleko.
Apangite makowe maku'lu' kwa luboko lwake,
Aasengemwaniye bene mpyata mumyoyo yabe.
Aulwiye bene makakala bu'ka muiti'gu' yabe ya lenji,
na kwa katuya aki'ba.
Aayukutiye ganannoga bene njala,
na kwabu'ya moko gabule bene mali.
aku'mbu'ki kiya sake.
Kati mwaalagi api'ndo bitu,
Bulaimu na lubelekwo lwake mpaka mwiso wa byu'mi.”
Malia aatami na Elisabeti kwa myei itatu, no buyangania kasake.
Paikomile ndumbo yake, Elisabeti ngapapa mwana nnalu'me.
Aloongobe na bandu, pabayu'wine makowe go panga Nnu'ngu' ami'kikiya muno, baapulaike pamope nakwe.
Paliikite lisu'ba lya nane, baateisa pala kumwina mwana liku'mbi' na kuntina lina lya tati' bake Zakalia.
Mau'bake ngo kaana, ngababaya, “Nyonyo lili, mbala akemelwe Yoani.”
Ngabammakia, “Mboni ntu'pu' mundu ywakemelwa lina lyo mulukolo lwinu?.”
Nembe aalu'bite kibao so andikya, aandike nnyanya, “Yoani nga lina lyake.” Boti baatisangala.
Popopo, nkano na lulimi lwa Zakalia ngaiyu'gu'li'lwa, ngalongela na kunnumba Nnu'ngu'.
Alongobe baayingililwe na bwoga pabagabweni makowe go, gaayu'wanike kila pandu muitu'mbi' ya Yudea.
Boti babaagayu'wine makowe go, baatiganiya mumyoyo yabe ku'no kababaya, “Mwana yu' alu'a panga mundu gani?” Maana, makakala ga Bwana gabile pamope nakwe.
Zakalia tati' bake mwana, ngabatwi'li'yi'lwa na Loo Mpeleteu, ngabapiyite kilondwo si'i',
“Akwi'yi'lwe Bwana Nnu'ngu' wa Isilaili!
Mwanjaa atekwaisilya na kwakombwa bandu bake.
Atupei nkomboli ywa kutukombwa,
mmelekwa kwa lukolo lwa Daudi, ntumisi ywa Nnu'ngu'.
kwa ndi'la ya alondoli bake apeleteu,
panga alu'a kutukombwa mmoko ga andumu bitu,
no bu'ka mumaboko ga boti babatusukwa.
Aabaite alu'a kwabi'kya kiya api'ndo bitu,
no ku'mbu'kya lilagano lyake lipeleteu.
Aalapi babu bitu Bulaimu,
panga aalu'a tuyalya twenga.
Panga aatuyalya' atukosopoli, bu'ka mmoko ga andumu bitu,
tupate tumika wangali yogopa.
masu'ba goti ga bwu'mi witu.
Na wenga wa mwana wangu' walu'a kemelwa wannondoli wa Nnu'ngu' nku'lu',
waalu'a kunnongolya Bwana, kumpetulya ndi'la yake,
Wabakie bandu bake panga, aalu'a kwakosopolya,
kwo bu'yi'lwa masambi gabe.
Kwa kiya kiku'lu' sa Nnu'ngu' witu,
Atuumukulya bweya bu'ka kunani.
Na kwamulikya boti babatama mulubi'ndu' na kiwili sa kiwo,
alongoye nganjo yitu mundi'la ya amani.”
Masu'ba galu' nkulungwa ywa Kilumi ywakemelwage Agusito aoniye lilu'nga kwapala bandu boti panni'ma babalaangilwe.
Awo ngawai ntumbwo wo balangilwa bandu, masu'ba go Kilenio aai mpi'ndo wa nkoa wa Silia.
Bandu boti bayi'i balangilwa, kila mundu pakilambo sake sabelekulile.
Yosefu nembe ayabwi mwanja bu'ka kukilambo sa Nasaleti kuwilaya ya Galilaya pala akabalangilwe. Mwanjaa ywembe aabile mulukolo lwa Daudi, ayi'i kukilambo sa Betelehemu, kunkoa wa Yudea kwabelekuli nkulungwa Daudi.
Aayi'i balangilwa pamope na Malia nwawa ywankobekage, na ywembe pamasu'ba go, aai ntopelwe.
Pabaabile kwo, ngaliika lisu'ba lyake lyo koomboka.
Ngakomboka mwana nnalu'me mmele wake, anng'walike tugu'bo twa kyana, na kunng'onjeka mukili'lyo sa ng'ombe mwanjaa baapatikeli poogonjo, nyumba ya ageni yai yatwi'la.
Pandu po paabile na asungi ba ngondolo, babakelekage kilo mumakwabo li'ndi'la myugo yabe.
Malaika wa Bwana ngaapitya kwa kimuimu, na bweya wa utukupu wa Bwana ngawamulikya pu'pu'lu'. Baatiyogopa muno.
Mwanjaa li'no pansengo wa Daudi abelikwe Nkosopoli, abelilwe kwa kitumbu sinu mwenga nga Kilisitu Bwana.
Na wu'no, walu'a panga mwanju kwinu panga, mukankwemba mwana kilekeleke banng'walike ngu'bo ya kyana, banng'onjike mukili'lyo sa ng'ombe.”
Popopo lipi'nga lya malaika ba kunani ngalilu'mbana na aywo malaika, kabannumba Nnu'ngu' kababaya,
“Utukupu kwa Nnu'ngu' kunani,
na amani padunia kwa bandu baapenda ywembe.”
Bu'ka pabaabu'i abo malaika buyangania kunani, asungi ngababakiana, “Tuyende nswaa mpaka ku Betelehemu tukalibone likowe li', lyatubakie Bwana'.”
Bai, bayi'i kwo talima, ngabaakwemba Malia, Yosefu, na yu'lu' mwana kilekeleke banng'onjike mukili'lyo sa ng'ombe.
Abo asungi pabaamweni mwana ywo, ngabaabakia bandu boti makowe gabagayu'wine bu'kana na aywo mwana.
Boti pabayu'wine go, baatisangala bu'kana na makowe gababakiyilwe na asungi.
Balu' asungi, baabuyangani kasabe ku'no kabankwi'ya Nnu'ngu' no lumba uku'lu' wake kwa goti gabaagayu'wine na kugabona, gabi kati mwabaabakiyilwe.
Pagapite masu'ba manane bu'ka belekwa, lisu'ba lya kumwina liku'mbi' mwana, bantinike lina lyake Yesu. Lina lyo atinilwe na malaika masu'ba ata ndumbo ya mwana we anayi'mali.
Pagaikite masu'ba go peleteyelwa, Yosefu na Malia kati mwaipalilwage na Salya, abelei bo bampu'twi mwana no yenda nakwe ku Yelusalemu pala bammawe kwa Nnu'ngu'.
Mu Salya ya Bwana Nnu'ngu' yandikilwe, “Kila mwana mmele nnalu'me abaulilwe kwa Bwana.”
Kai', bayi'i pala bapiye salaka ndutu abi'li' au' mabunda gabi'li' ga ngunda, kati mwaipalikwage mu Salya ya Bwana.
Pamasu'ba go akwo Yelusalemu, kwai na mundu yumo nnoga mwoyo, na nnu'bi wa Nnu'ngu' lina lyake akemelwage Simioni, ywembe ali'ndage kwa kilu'lu' kombolelwa kwa Isilaili. Loo Mpeleteu aabile pamope nakwe.
Loo Mpeleteu aamumukuli panga, kiwo kinkolyali wangali kummona Kilisitu wa Bwana, Nkulungwa ywalondolilwe.
Bai, kalongoyelwa na Loo Mpeleteu, Simioni aayingi mulua lwa Nyumba ya Nnu'ngu'. Abelei ba Yesu pabannetike mwana wabe mulua lwa Nyumba ya Nnu'ngu', bampangi kati mwaipalilwage na Salya,
Simioni aampoki mwana Yesu mumaboko gake ku'no kankwi'ya Nnu'ngu', kaabaya,
unnyi'ki'ti'ye ntumisi wako ayende kwa amani.
Maana kwa minyo gangu' niubweni ukosopoli wauuletike
waubi'i wiso ubonekane na mataipwa goti.
Bweya wawaalu'a kwamulikya bandu ba panja,
na utukupu kwa bandu bako Isilaili.”
Tati' na mau' bake Yesu, baatisangala kwa makowe gaalongei Simioni kwa abali ya mwana.
Simioni atekwayalya, ammakie Malia mau' bake, “Mwana yu'u', alu'a panga kitumbu, sa kwatu'u'mbuya na kwayi'mi'ka bandu baingi mu Isilaili. Nembe alu'a panga kati mwanju wo kanilwa na bandu,
pala gabagania bandu baingi kwo iya, gaumukulwe. Na wenga wamwene, lwu'ngu' lwalubile kati lipanga linoola, lwalu'a kuoma pamwoyo wako.”
Kwabi na nnondoli wa Nnu'ngu' nnwawa nng'oi muno na lina lyake Ana, biti Fanueli wa kabila lya Asheli. Bu'ka ku'u'nda, aatami na nsengowe myaka saba bai.
Popopo ngaisa Ana na kunnumba Nnu'ngu' no baya makowe ga mwana ywo kwa bandu boti babalolelage kombolelwa kwa Yelusalemu.
Abo abelei pabayomwi panga goti gagaamulilwe na Salya ya Bwana, babuyangani kasabe Nasaleti, kuwilaya ya Galilaya.
Mwana aatiku'la aayendeli pata makakala, aatwi'li ikima na ngu'ngu' ya Nnu'ngu' yainakwe pamope.
Abelei bake baai na Salya yo yenda ku Yelusalemu kila mwaka masu'ba ga si'li'ku'si'li'ku' ya Pasika.
Mwana paikiye myaka ku'mi na ibi'li', bayi'i boti kati mwaibile Salya yabe ya kila mwaka.
Paiyomwike si'li'ku'si'li'ku', baatumbwi mwanja wo buyangania kaasabe, lakini Yesu aigali ku Yelusalemu wangali abelei bake tanga panga bannei nsu'gu'.
Bembe bawasage alongwaniye na lipi'nga lya babalongolile. Bayi'i mwanja wa kutwa banammonali, ngabatumbwa kumpala mwababile alongo na mambwiga.
Pabakotwike kummona baabuyangani ku Yelusalemu kumpala.
Lisu'ba lyenetatu, ngabankwemba mulua lwa Nyumba ya Nnu'ngu' atami pakatikati ya baalimu ba salya, kaapi'kani'a na kwalaluya maswali.
Abelei bake, pabaamweni, batisangala. Malia mau' bake, ngabannaluya, “Wamwana wangu', mwanjaa namani utupangite nyo, tati' bako na nenga, twendekupala, malango gatwoobike.”
Ywembe ngayangwa, “Mwanjaa namani munipaalage? Mwatangikeli panga, nipalilwa tama munyumba ya tati' bangu'?”
Lakini abelei bake, baatangiteli makowe go galombolya namani.
Bai, baabuyangine nakwe mpaka ku Nasaleti, na apeyage isima yabe yoti. Mau' bake baagabi'kite makowe ago goti pamwoyo wabe.
Nembe Yesu, aayendeli ku'la kimalango na kyi'mo, no pendelwa na Nnu'ngu' na bandu.
Mwaka wa ku'mi na tano waatawalage Kaisali Tibelio, Pontio Pilato atawalage kunkoa wa Yudea. Helode atawalage Galilaya na nnunawe Pilipi atawalage pakilambo sa Itulea na Tulakoniti. Lusania atawalage Abilene.
Na Anasi na Kayafa baai api'ndo aku'lu' ba lini. Pamasu'ba go, likowe lya Nnu'ngu' ngalimwisilya Yoani mwana wa Zakalia ku'lu' kulubele
Bai Yoani ngayenda muilambo yoti yaipakine na libi'ndi' lya Yoldani. Ngaabakiage bandu boti bagalaambuke, bammuyangani Nnu'ngu' no batisilwa, li'nga aabu'ki'ye masambi gabe.
Ngamo iandikilwe mukitabu sa nnondoli wa Nnu'ngu' Isaya,
mumpetuli Bwana ndi'la yake,
mugolwe simbasimba yake.
Mabi'ndi' goti gaalu'a kulilwa,
kila kitu'mbi' na litu'mbi' yaalu'a pwimwanilwa no yanjayilwa,
papapi'ndike, paalu'a gololelwa.
Mali'la gangapetwa, gaalu'a petulwa.
Na bandu boti baalu'a kuubona ukosopoli wauleta Nnu'ngu'.”
Bai, Yoani aabakiage bandu baingi babaaisile pala aabatise kaabaya, “Mwenga mwa lukolo lwa nng'ambo, nyai ywanking'indile mwitile nyongo yayaisa?
Mulaye kwa itendo yinu panga, mummuyangani Nnu'ngu' kwo kaana, buyangania sambi. Kanemutumbwe kwipuna, ‘Twenga twa bana ba Bulaimu’. Nimmakianga kakape panga, Nnu'ngu' akombwa kugagalambwa maliwe gamugabona, gapange bana ba Bulaimu.
Kipi'nga sa bandu ngabalaluya, “Tupange buli?”
Aayangwi, “Ywabile na ngu'bo ibi'li', ampei mwene buula, na ywabile na kilyo, apange nyinyonyo.”
Nabembe alonga koli ngabaisa pala babatiisilwe ngabannaluya, “Mwalimu, tupange buli?”
Nembe ngayangwa, “Kanemwabonele bandu kwa, kwaalonga koli pi'ta yi'lu' yaibi'kilwe na silikali.”
Nabembe asikali ngabannaluya, “Natwenga tupange buli?” Nembe ngayangwa, “Kanemupokonywe kikowe sa mundu ywoywoti kwa makakala, wala kunsitakya mundu kwa likosa lya kunku'pi'ki'a. Inni'ngane mikwiso yamuli'pi'lwa.”
Boti baai na kikowe sabakipi'kaniage, baai ngabatumbwa kwilaluya kumyoyo yabe kwa abali ya Yoani panga kwaali' ywembe nga Kilisitu ywabayilwe.
Apo, Yoani ngaabakia boti, “Nenga nimmatisanga kwa masi', nsu'gu' yangu' aisa mwene uweso kulikoni nenga, aywo nenga nipwaikali ata undwana kamba ya ilatu yake. Ywembe alu'a kummatisanga kwa Loo Mpeleteu na kwa mwoto.
Ywembe abile na kyelo mumaboko gake, so pepekeya ilaalyo akaimati muliku'ngwa paligu'lu, na mayu'ngu'lu'lu' akagatiniye kumwoto wangali imika.”
Kwa nyo, pamope na gaayiganage maingi, Yoani aakong'ondeli bandu kaabakia abali inannoga.
Kai', Helode aayongiye ulau, kwa kunnyingia Yoani muutabilwe.
Bandu boti pabayomwi batiisilwa, nembe Yesu aatibatiisilwa. Na Yesu paasalyage, kunani kwatiyu'gu'ka.
Na apo, ngapaulukilwa na Loo Mpeleteu, ywabile na uyi'me wa ngunda. Lilobe lyayu'wanike bu'ka kunani, “Wenga nga wamwana wangu', wanikupendile, ninogelilwe na wenga.”
Yesu patumbwi tanganikwa na bandu kwa lyengo lyake, aabile na myaka salasini, na bandu bakitage panga, ywembe mwana wa Yosefu, mwana wa Heli.
Heli abi mwana wa Mathati, ywabile mwana wa Lawi, mwana wa Melki, mwana wa Yanai, mwana wa Yosefu.
Ywaabile mwana wa Mathathia, mwana wa Amosi, mwana wa Nahumu, mwana wa Esli, mwana wa Nagai.
Ywaabile mwana wa Maathi, mwana wa Matathia, mwana wa Shemeni, mwana wa Yoseki, mwana wa Yuda.
Ywaabile mwana wa Yohanani, mwana wa Lesa, mwana wa Zelubabeli, Zelubabeli ai mwana wa Shealtieli, Shealtieli ai mwana wa Neli,
mwana wa Melki, Melki ai mwana wa Adi, mwana wa Kosamu, Kosamu ai mwana wa Elmadamu, ywaabile mwana wa Eli.
Ywaabile mwana wa Simioni, mwana wa Yuda, mwana wa Yosefu, mwana wa Yonamu, mwana wa Eliakimu.
Ywaabile mwana wa Melea, mwana wa Mena, mwana wa Matatha, mwana wa Nathani, mwana wa Daudi.
Ywaabile mwana wa Yese, mwana wa Obedi, mwana wa Boazi, mwana wa Salmoni, mwana wa Nashoni.
Ywaabile mwana wa Aminadabu, mwana wa Admini, mwana wa Alni, ywabile mwana wa Hesloni, mwana wa Pelesi, mwana wa Yuda.
Ywaabile mwana wa Yakobi, mwana wa Isaka, mwana wa Bulaimu, mwana wa Tela, mwana wa Naholi.
Ywaabile mwana wa Selugia, mwana wa Leu, mwana wa Pelegi, mwana wa Ebeli, mwana wa Sala.
Ywaabile mwana wa Kainamu, mwana wa Alfaksadi, mwana wa Shemu, mwana wa Noa, mwana wa Lameki.
Ywaabile mwana wa Methusela, mwana wa Henoki, mwana wa Yaledi, mwana wa Mahalaleli, mwana wa Kenani.
Ywaabile mwana wa Enoshi, mwana wa Sethi, mwana wa Adamu, ywabile ywa Nnu'ngu'.
akwo aapayilwe na Tati' ba bene ubu'su' kwa masu'ba alubaini, masu'ba ago goti, aalileli kili'be. Walyaikite lisu'ba lya alubaini ngaimminya njala.
Apo Tati' ba bene ubu'su' ngammakia, “Wenga manautei wa mwana wa Nnu'ngu' ulibakie liwe li' lipange liikati.”
Yesu ngannyangwa, “Yandikilwe, ‘Mundu alamali kwa liikati bai, ila kwa kila liyi'gi'yo lyalibu'ka kwa Nnu'ngu'.’ ”
Bu'kapo Tati' ba bene ubu'su' ngampeleka mpaka pandu patu'ndu'bau na kunnaya ukulungwa woti wa padunia. Tati' ba bene ubu'su' ngammakia,
“Naakupeya uweso wa kulungwa yoti yi'i', kwa mwanjaa, awu' woti ndepeyelwa na manambendi kumpeya mundu nendakombwa.
Bai, mana wanikilikitya, ayi' yoti yapanga mali yako wenga.”
Yesu ngannyangwa, “Yandikilwe,
‘Wankilikiti Bwana Nnu'ngu' wako,
na kuntumikia ywembe bai.’ ”
kwa mwanjaa yandikilwe,
‘Aabakia malaika bake bakuli'ndi'le,’
na kai',
‘Bakupu'twa mumoko gabe,
li'nga wakenekwiku'mbwa lugu'lu' muliwe.’ ”
Lakini Yesu ngannyangwa, “Yandikilwe, ‘Keneumpaye Bwana Nnu'ngu' wako.’ ”
Tati' ba bene ubu'su' waibweni ampayike kwa kila ndi'la, nganneka kwa kumpelemba.
Apo Yesu ngaki'li'bu'kya ku Galilaya abile ntwi'lya makakala ga Loo Mpeleteu na makowe gake gaayu'wanike muilambo yoti ya papipi.
Naywembe ai kayi'gana mumayumba ga kunnu'ba Nnu'ngu', ngalumbilwa na bandu boti.
Ngapokya kitabu sa nnondoli ywa Nnu'ngu' Isaya, ngakiumukwa na kupakolya pandu papaandikilwe,
“Loo wa Bwana ai panani yangu',
aniyi'mike mwene li'nga naleti aki'ba Abali Inannoga.
Andumike naatangasili atabilwe yu'gu'li'lwa kwabe, na atu'lu'ka minyo bapate lola
kai' andumike nakombwe bababonelwa,
no tangasa mwaka wa Bwana woyaliwa bandu ngu'ngu' yake.”
Wayomwi soma ngakiwi'ki'lya si'lu' kitabu, na kumpeya ntumisi bu'kapo ngatama, na bandu boti ngabammu'nju'lya minyo.
Naywembe ngaabakia, “Liyi'gi'yo lyamuliyu'wine, li'i'no litimile.”
Boti batenapusika, munomuno batesangala, kwa makowe ganannoga, gaagalongei. Ngabalaluyana, “Ayu' ka ngamwana wa Yosefu?”
Ngapayendelya baya, “Nnondoli atanganikwali pakilambo sake.
Pi'kani, kwai na alwawa awi'li'ka baingi ku Isilaili nsimu wa Eliya, kai' kwai na njala ngu'lu' munni'ma woti kwa mwanjaa anileli ula kwa myaka itatu na nusu.
Ata nyo, Eliya atumilweli kwa nnwawa nngwi'li'ka ywoywoti ila kwa nnwawa nngwi'li'ka ywa ku Salepta nni'ma wa ku Sidoni.
Kai' ku Isilaili nsimu wa Elisa kwaabile na bene matana baingi. Ata nyo, ntu'pu' nywapeleteyilwe ila Naamani mwenekaya wa ku Silia.”
Boti babaabile mu'lu' munyumba ya kunnu'ba Nnu'ngu' pabagayu'wine galu', baateusika muno.
Ngabayi'ma na kunnokwa, bampikiye panja ya kilambo sabe na kumpeleka panani ya kitu'mbi', li'nga bantaikuli pai' bu'ka mungeleuko.
Lakini Yesu ngapi'ta pakatikati yabe no bu'ka.
Bu'kapo Yesu ngaelya mpaka ku Kapalanaumu kuwilaya ya Galilaya, ai kayi'gana bandu Lisu'ba lyo Pu'mu'lya.
Ngabasangala uweso wabile nawo muuyi'gani kwa mwanjaa, ayi'ganage kwa amuli.
“Ubile na ki'li' na twenga, wenga wa Yesu wa ku Nasaleti? Buli uisi kutulangamisa? Nikutaangite wenga wanyai. Wenga nga wa Mpeleteu mwene makakala ga Nnu'ngu'!”
Yesu ngankalipya aywo moka kaabaya, “Ndu'ti! Ummu'ke mundu yu'!” Bai, aywo moka ngantu'ya pai' yu'lu' mundu na kummu'ka wangali kunsulu ata pasene.
Bandu boti ngabasangala, ngababakiana, “Ali' likowe lyayambi' maana kwa uweso na makakala ammakia moka bu'ka naywembe endabu'ka!”
Makowe ga Yesu, gaateyu'wanika muilambo yoti ya nni'ma gu'lu'.
Yesu pabu'i mu'lu' munyumba ya kunnu'ba Nnu'ngu', ngayenda kaasake Simoni. Mau' yumo nkiwe Simoni, ai na oma ngali' ngabannu'ba antepwe.
Yesu aayi'mi papipi nakwe, ngaikalipya yi'lu' oma, ngaimmu'ka. Ywalu' mau' ngakakatuka popopo na kwatumikia.
Lisu'ba palipilyage, boti babaabile na atamwe ba matamwe mbali'mbali', baatekunnetya. Na ywembe aabi'kite maboko gake panani ya kila mundu, ngaatepwa boti.
Moka gaatikwabu'ka bandu baingi, ngagapanga ndu'ti kagabaya, “Wenga nga wa Mwana wa Nnu'ngu'!” Lakini Yesu nga gakalipya wala aagayi'ki'tiyeli longela, kwa mwanjaa, gaatangite panga ywembe nga Kilisitu ywabayilwe.
Ata wakusile Yesu aatibu'ka yenda pandu pangali bandu, kipi'nga sa bandu ngabampaala. Pabaamweni, ngabapaya kunkanikia li'nga kaneabu'ke kaasabe.
Bai, ai kaala ku Yudea mu mayumba ga kunnu'ba Nnu'ngu'.
Lisu'ba limo, Yesu ayi'mi mbwega ya litanda liku'lu' lya Genesaleti, na bandu baingi baatikunti'li'ta no patigana, kabapi'kania liyi'gi'yo lya Nnu'ngu'.
Apo Yesu ngaibona ngalaba ibi'li', mbwega ya litanda liku'lu'. Alopoli bene bai pambwega kabagu'lwa mbi'li'li' yabe.
Yesu ngayingya mungalaba yimo yayaabile ya Simoni, na kumpala aiekekeye mumasi' pasene kuutalu na mbwega ya litanda liku'lu', ngaatama no yi'gana lipi'nga lya bandu, ku'no ai mungalaba.
Wayomwi yi'gana ngammakia Simoni, “Wendelese ngalaba mpaka papayendekiye, na mukatumbukiye mbi'li'li' yinu li'nga mulopwe omba.”
Simoni ngannyangwa, “Mpi'ndo, tutekeleka kilo soti loba lakini tupatikeli kili'be, ila itei mwanjaa ulongei wenga niyenda tumbukia.”
Wabatumbukiye mbi'li'li' yabe, ngabaloba omba baambone, mpaka mbi'li'li' yabe kaitumbwa kutwanika.
Ngabaakema ayabe ba mungalaba yi'ngi', li'nga sabaayangatiye. Ngabaisa, no twi'li'ya omba ngalaba yoti ibi'li', ngaipala swika kwo topa.
Simoni Petili waagabweni go, ngaakilikita nnu'ngi' ya Yesu na kummakia, “Bwana, ubu'ke nnu'ngi' yangu', kwa mwanjaa nenga namwene sambi.”
Yakobi na Yoani, bana ba Zebedayo, bai alobi aine Simoni. Yesu ngammakia Simoni, “Kaneuyogope, bu'ka nambi'yambi' ulu'aloba bandu.”
Ngabaleta ngalaba mbwega ya litanda liku'lu' ngabakileka kila kili'be, na kunki'ngama.
Yesu waabile pakilambo simo sa nni'ma wo, ngakwembana na mundu mwene matana yi'ga yoti. Mundu ywo ngagonja ukukama na kunnu'ba Yesu, “Bwana mana upendile, wendakombwa kunipeleteya.”
Yesu, ngagoloya luboko, ngankunywa no baya, “Mbala, upeleteke!” Popopo matana gake ngagammu'ka.
Yesu ngammakia, “Kaneummakie mundu ywoywoti, ila uyende ukailaye kwa mpi'ndo wa lini, na ukapiye salaka kwo peleteka kwako kati mwabaite Musa no panga kakape upeletike.”
Lakini makowe ga Yesu gaayendeli yu'waanika kila pandu. Ipi'nga ya bandu yaatikongolekana, kumpi'kania no tepulwa matamwe gabe.
Lakini ywembe akoyage yenda pandu paakisake, no lu'ba Nnu'ngu'.
Lisu'ba limo Yesu kaayi'gana, Mafalisayo na baalimu ba Salya bu'ka kila kilambo sa ku Galilaya, ku Yudea na ku Yelusalemu, baatami po. Makakala ga Bwana gabi pamope na ywembe li'nga kwatepwa atamwe.
Ngabaisa bandu bampu'twile mumasela mundu ywatombolwike yi'ga. Bapalage kunnyingiya nnyumba li'nga bammi'ke nnu'ngi' ya Yesu.
Yesu waabweni bai na imani ngu'lu', ngammakia aywo mundu, “Mbwiga, masambi gako usamilwe.”
Balimu ba Salya na Mafalisayo ngabatumbwa kwilaluya, “Ayu' nyai ywalongela makowe ga kupulu? Ndu'pu' mundu ywakombwa samya sambi, ila Nnu'ngu' kisake!”
Yesu wakwipwi gabagania ngaalaluya, “Mugania ki'li' mumyoyo yinu?
Lyaku' lyalibile liyu'yu'u muno baya, ‘Usamilwe sambi,’ au' baya, ‘Yi'ma uyende’?
Bai, mbala mutange panga Mwana wa Mundu abile nayo amuli yo samya bandu sambi padunia.” Apo ngammakia yu'lu' mundu ywatomboolwike, “Nikubakia, uyi'me utole masela gako uyende kasako.”
Bu'kapo, yu'lu' mundu ywatombolwike ngayi'ma nnu'ngi' yabe boti, ngatola masela gake no yenda kasake, ku'no kankwi'ya Nnu'ngu'.
Boti batesangala no gania ngabankwi'ya Nnu'ngu' kababaya, “Tugabweni makowe gaayambi' li'no.”
Bu'ka pa go, Yesu aapitike panja, ngammona nnonga koli yumo ywakemelwage Lawi, atami palyengo lyake. Yesu ngammakia, “Uniki'ngame.”
Naywembe ngagaleka goti nganki'ngama.
Mafalisayo na baalimu ba Salya, baaku'ku'li'ki banamasi' bake kababaya, “Kwa ki'li' mulya no nywa pamope na alonga koli na bene sambi?”
Yesu ngaayangwa, “Akoti bampalali nng'anga, babampala nng'anga balu' bababile atamwe.
Niisili kwakema bandu anogau ila bene sambi li'nga bammuyangani Nnu'ngu'.”
Bandu bi'ngi' ngabammakia, “Banamasi' ba Yoani Ywabatisa bakoya punga no lu'ba, ata apwasi ba Mafalisayo bapanga nyinyonyo. Lakini banamasi' bako bendalya no nywa.”
Yesu ngayangwa, “Balu' babakokilwe kulisengele bapalikwa punga ku'no mwene lisengele babile nakwe pamope? Lili!
Lakini nsimu walu'a isa, wobu'yi'lwa mwene lisengele kasabe, na nsimu wo, ngabaalu'a punga.”
Yesu ngaabakia lukongo lu'no, “Bandu bapapwali kibamba sa ngu'bo yayambi' na kukibi'ka mungu'bo ngonaa. Mana bapangite nyo, ngu'bo yo yanogelyali. Kai', yapanga bapapwi ngu'bo yayambi'.
Kai' bandu bayi'yali kinywo sa njabibu yayambi' mumapondo maumala, kwa mwanjaa aso kinywo sayambi' salu'a kanja mapondo go, kinywo salu'a yitanika na, mapondo gaalabika.
Kinywo sa njabibu yayambi', kiyi'yi'lwa mumapondo gaayambi'.
Lisu'ba limo lyo Pu'mu'lya, Yesu waabile kapi'ta mumigunda ya ngano, banamasi' bake baatumbwi ti'kwana no ting'anda yeyo ya ngano, li'nga balye nombo yake.
Mafalisayo baingi ngabalaaluya, “Mbona mupanga makowe gagakanilwa na Salya Lisu'ba lyo Pu'mu'lya?”
Yesu ngaayangwa, “Munasomali mwaapangite Daudi nabo aine waabile na njala?
Ywembe aayingi mu Nyumba ya Nnu'ngu', no tola galu' makati gagabi'kilwe nnu'ngi' ya Nnu'ngu', lya na kwapeya aine. Yatekanilwa mundu lya makati galu' ila mpi'ndo wa lini bai.”
Apo ngaabakia, “Mwana wa Mundu nga Bwana wa Lisu'ba lyo Pu'mu'lya.”
Lisu'ba li'ngi' lyo Pu'mu'lya, Yesu aayingi munyumba ya kunnu'ba Nnu'ngu' no yi'gana. Mu'lu', mwabile na mundu ywalemile luboko lwa mmalyo.
Balimu ba Salya na Mafalisayo bapalage kitumbu sakunsitakya Yesu, kwanyo baatekumpekeseni bannole mana alu'a kuntepwa mundu Lisu'ba lyo Pu'mu'lya.
Lakini Yesu aatangite mwabaganiyage, ngammakia yu'lu' mwene luboko lutombooloka, “Kakatuka uyi'me pakatikati yabe.” Ngayenda no yi'ma.
Yesu ngaabakia, “Ninnaluya mwenga, lisu'ba lyo Pu'mu'lya, nantali panga makowe ganannoga au' ganannyata, tepwa au' bulaga?”
Lakini bembe baateusika muno ngabalaluyana, lyakau lyaku' lyakumpangya Yesu.
Lisu'ba limo Yesu aayi'i lu'ba Nnu'ngu' kukitu'mbi', aakelike sekesekembe.
Pamalau' ngaakema banamasi' bake, na nkati yabe ngabawa bandu ku'mi na abi'li' abo ngaakema atumilwe,
Simoni (ywatinilwe na Yesu lina lya Petili) na Andelea nnunawe, Yakobi na Yoani, Pilipi na Batolomayo,
Matei, Tomasi, Yakobi wa Alupwayo na Simoni (ywakemelwage Selote),
Yuda ywa Yakobi na Yuda Isikalioti ywabile nsongi.
Yesu aalongwaniye na banamasi' bake kaelya bu'ka kukitu'mbi', aayi'mi pandu pa nkanya. Apo pai na lipi'nga liku'lu' lya banamasi' bake na bandu baingi bababu'i lwingo lwoti lwa Yudea, Yelusalemu, kumbwani ya Tilo na Sidoni. Boti baisi kumpi'kania Yesu no tepulwa matamwe gabe.
Aatepwi boti, kai' aatepwi na babaauyilwage na moka.
Bandu boti bapalage bankunywe, kwa mwanjaa nkati yake gapitage makakala ga kwatepwa boti.
“Nantali mwenga mwamile mwaki'ba,
kwa mwanjaa Ukulungwa wa Nnu'ngu' winu.
Nantali mwenga mwamuminya njala nambi'yambi'
kwa mwanjaa mwalu'a yukuta.
Nantali mwenga mwamuli'la nambi'yambi'
kwa mwanjaa mwalu'a eka.
“Nantali mwenga mwamusukilwa na bandu, mwamubaulwa, mwamui'mbu'lwa, no linyatia lina linu kwa mwanjaa ya Mwana wa Mundu.
Pagaapi'ta ago goti mwaanapusike no u'mbau'mba, kwa mwanjaa upo yinu ngu'lu' ibile kunani. Kwa maana api'ndo babe baapangile alondoli ba Nnu'ngu' nyinyonyo.
Lakini mwakibona mwenga mwamatayili
Mwakibona mwenga mwamuyukuta nambi'yambi'
kwa mwanjaa mwalu'a minya njala palu'ngi'.
Mwakibona mwenga mwamweka kwo napusika nambi'yambi'
kwa mwanjaa mwalu'a li'la no lombola.
Mwakibona mwenga mwamulumbilwa na bandu boti
kwa mwanjaa api'ndo babe baapangi alondoli ba ubu'su' nyinyonyo.”
“Lakini nimmakianga mwenga mwamunipi'kania, mwapende andumu binu, na mwapangi ganannoga babansukwanga.
Mwalu'bi makowe ganannoga balu' babannosa na mwalu'bi balu' babampangya ulau.
Mundu mana akuku'mbwi ligomo limo ung'alambukiye na linebi'li'. Mundu mana akupokonywi likoti lyako unneki na kiyampani sako.
Mwampala bandu bampangi mwenga, na bembe mwapangi nyinyonyo.
“Mana mwalu'a kwapenda babampendile mwenga mwalu'a pata upo yaku'? Ntu'pu' kwa mwanjaa ata bene sambi baapenda babaapendile.
Kai' mana mwapangi ganannoga balu' babampangi ganannoga mwalu'a pata upo yaku'? Kwa mwanjaa ata bene sambi bapanga gogogo.
Na mana kamwapea ngu'ta balu' bamwu'bi'lya kunni'pya, mwapata upo yaku'? Kwa mwanjaa ata bene sambi baapea ayabe li'nga baki'li'bu'ki'yi'lwe si'si'lu'si'lu'.
Ila mwenga mwapende andumu binu na kwapangya ganannoga, mwapei ngu'ta wangau'bi'lya ki'li'bu'ki'yi'lwa na upo yinu yapanga ngu'lu', namwe mwapanga mwabana ba Nnu'ngu' ywa kunani. Kwa mwanjaa ywembe nnogau kwa kingasukulu na bababile alau.
Mube na kiya kati Tati' binu mwababile na kiya.
“Kanemwasenwe bi'ngi' namwenga Nnu'ngu' ansenwali, kanemwabi'ki bi'ngi' lukoolo, namwenga Nnu'ngu' ammi'kyangali lukoolo, mwasami bi'ngi' na mwenga Nnu'ngu' ansamya.
Mwapei bandu ili'be yabapala na mwenga Nnu'ngu' ampeya, mwapokya kili'ngo satwi'la no indiilya, tikyatikya ika no yitanika. Kwa mwanjaa kili'ngo sososo samwaali'ngya, nga samwaali'ngi'lwa na Nnu'ngu'.”
Ngaabakia lukongo, “Ntu'lu'ka minyo endakombwa kunnongoya ndi'la ntu'lu'ka minyo nnyine? Lili, boti abi'li' balu'a tumbukya mulyi'mbwa.
Mbona ukibona kielenje muliyo lya nnyino na lubago lwa muliyo lyako ulubonali?
Au' ukombwa buli kummakia nnyino, ‘Nnyangu', ndeka nikubu'ye kielenje sakibile muliyo lyako’, na wamwene lubile lubago muliyo lyako? Wammu'su'bu'su', ulubu'ye wi'ti' lubago lwa muliyo lyako, ngaummu'ye nyino.
“Nkongo unannoga upambikali itunda inannyata wala nkongo unannyata upambikali itunda inannoga.
Bandu bautanga nkongo bu'kana na itunda yake, itanganikwe panga, bandu batu'mbwali tini wala njabibu mumimimwa.
Mundu nnogau apiya manogau gagabile mumwoyo wake, na mundu nau apiya malau gagabile mumwoyo wake. Kwa nyo, nkano wa mundu ulongela gagabile mumwoyo wake.
“Kwa mwanjaa buli munikema ‘Bwana, Bwana,’ ku'no kamukana panga ganimmakianga?
Nduakumpeyanga lukongo lu'no lwa mundu ywaisa kasangu' kugayu'wa makowe gangu' na kugapaanga.
Aywo alandana na mundu ywasenga nyumba kwo i'mbi'ya mpaka mumpi'mbi' ngaupita nkukulo wa libi'ndi' waiku'mbwi nyumba yo lakini isengwanikeli kwa mwanjaa yaasengilwe ngangamau.
Lakini ywoywoti ywagayu'wa makowe gangu' kakotoka kugapaanga, aywo alandana na mundu ywasengite nyumba pangali i'mbi'ya. Pawisi nkukulo ayo nyumba ngaiyiluka no sengwanika.”
Akwo kwai na mpi'ndo yumo ywa yesi ywembe mpangakasi wake ywampendile, endeminya na kiwo sendekumwegelelya.
Yu'lu' mpi'ndo wa yesi paayu'wine makowe ga Yesu, ngatuma agoi nsi'si' ba Kiyaudi, bakannu'be Yesu pala santepwe mpangakasi wake.
Pabaikite kwa Yesu, baatikumpembelelya kababaya, “Ili'ngani mundu yu' umpangi likowe li'.
Kwa kitumbu ywembe atekuupenda muno nni'ma wake, na ngaywatusengile, yi'lu' nyumba ya kunnu'ba Nnu'ngu'.”
Bai, kabayenda, baalongwaniye na Yesu. Pabaabile kabaegelya panyumba ya yu'lu' mpi'ndo ywa yesi, yu'lu' mpi'ndo ngatuma mambwigalye, bakammakie Yesu, “Bwana, kanenikusuluye muno, kwa mwanjaa nenga ili'nganili uyingi munyumba yangu'.
Kwa nyo, nga kitumbu sanikotwike isa kwaubile, naibweni nili'nganili. Ila ulongele bai likowe, na mpangakasi wangu' alu'a lama.
Nanenga nibi pai' ya utawala nyonyonyo, na nibile na banayesi pai' yangu'. Nimmakia yumo, ‘Yenda,’ ywembe endayenda, nimmakia ywi'ngi' ‘Isa!’ nembe endaisa, na mpangakasi wangu' ‘Panga kikowe si'!’ nembe endapanga.”
Yesu payu'wine go, aatisangala, aakigalambuki si'lu' kipi'nga sa bandu sakimmi'ngi'yage, ngabaya, “Nammonali mundu mwene imani ngu'lu' kati yi'i' ata ku'lu' Isilaili!”
Balu' bandu babaatumilwe kwa Yesu pabaabukiye kasake yu'lu' mpi'ndo, bankoli yu'lu' mpangakasi ayu'yu'kilwe.
Bai, paegeli pa niango wo yingya pakilambo so, baapitike bandu babapu'twi ntwii wa nnalu'me yumo ywabelekwi kisake kwa nnwawa ywawi'like na nsengowe. Bandu baingi ba kilambo so, baabile pamope na mau' ywo.
Bwana Yesu paamweni mau' ywo, aammi'ki kiya, ngammakia, “Kaneuli'le.”
Bu'kapo, ngayenda kugakunywa ga'lu' masela na balu' babaapu'twile baatiyi'ma, ngabaya, “Wamunsembe, Nikuamulisa uyumuke!”
Yu'lu' nnalu'me ywawile ngatama utama, no tumbwa longela. Yesu ngankamukiya kwa mau' bake.
Bandu boti, baatiyogopa na kunnumba Nnu'ngu' kababaya, “Nnondoli nku'lu' ywa Nnu'ngu' abonekine mulukolo lwitu. Nnu'ngu' aisi kwakombwa bandu bake.”
Makowe gake go, gaatiyu'wanika kwoti akwo Yudea na ilambo ya papipi.
Banamasi' ba Yoani baayi'i kummakia Yoani makowe ago goti. Nembe Yoani payomwi kwakema banamasi' bake abi'li' bu'ka kwa boti,
aatumike kwa Bwana, bakannaluye, “Wenga nga yu'lu' ywaisa, au' tunni'nde ywi'ngi'?”
Balu' banamasi' pabaikite kwa Yesu, baatikummakia, “Yoani Ywabatisage atutumike kasako tukulaluye, ‘Wenga wa yu'lu' ywaisa, au' tunni'nde ywi'ngi'?’ ”
Bai Yesu ngayangwa, “Muyende mukammakie Yoani galu' gamugabweni kwa minyo ginu na kugayu'wa. Atu'lu'ka minyo bendalola, itewe bendayenda, bene matana bendapeleteyelwa, kingemakutu bendayu'wa, mitwi yendayu'ka, na aki'ba baalilwa abali inannoga.
Nantali mundu yu'lu' ywakotwike ba na kyenyo na nenga.”
Apo pababu'i balu' baatumike Yoani, Yesu atumbwi kulibakia lipi'nga lya bandu abali ya Yoani, “Mwayi'i linga namani ku'lu' kulupu'ngu'ti'? Buli, mupalage kugabona mambu'ngi'li'i kagapu'ngi'la na nsunga?
Mana nnyoli, mwayi'i linga namani? Mwayi'i kunnola mundu ywaweti magu'bo gene bei? Babawala magu'bo gene bei no tama kwa maisa ga kitayili batama mu mayumba ga akulungwa!
Bai, munibakie, mwayi'i linga namani, mwayi'i kunnola nnondoli ywa Nnu'ngu'? Elo, kai' kumpi'ta nnondoli ywa Nnu'ngu'.
Ayu' Yoani ngaywabayilwa mu Maandiko Mapeleteu,
‘Lola, nenga nintuma mpangakasi wangu' akulongoli,
aywo alu'a kupetulya ndi'la yako.’ ”
Yesu ayomwi kwo baya, “Nimmakia, kati ya bandu boti babatami panni'ma, ntu'pu' ywabile nku'lu' muno kumpi'ta Yoani Ywabatisage. Ata nyo, yu'lu' ywabile nsene muno mu Ukulungwa wa Nnu'ngu' nga nku'lu' kulikoni ywembe.”
Lakini Mafalisayo na baalimu ba Salya baakani panga mwapendi Nnu'ngu', kwa kuukana ubatiso wa Yoani wawaisi kwabe bembe.
Yesu ayendeli longela, “Bai, bandu ba mmelekwo wu'u', nalandaniye na ki'li' gani? Bandu ba uyi'me gani?
Landana kwabe kati bana babatami palisoko, kababakiana kipi'nga simo na si'ngi',
‘Tumwonekiye ngoma, namwenga mwinikeli!
Tunnyi'mbi myambo ya ili'lo lakini muli'ili!’
“Kwa mwanjaa Yoani atiisa, nembe endage punga na anywageli wi'mbi', namwenga mwabaite, ‘Ayingililwe na moka!’
Nembe Mwana wa Mundu aisi kaalya no nywa, na mwenga mubaya, ‘Munninge ayu' mundu mila no lobya, mbwiga wa alonga koli na bene sambi!’
Ata nyo, ikima ya Nnu'ngu' ikong'ondile panga inannoga kwa balu' boti babaiyi'ki'tya.”
Mfalisayo yumo ankemite Yesu akalye kilyo kasake. Aayingi nnyumba ya ywo Mfalisayo, aatitama no lya.
Atiisa, ayi'mi papipi na magu'lu' ga Yesu, ku'no kaali'la, na moli gake gaatu'mbu'ki mumagu'lu' ga Yesu. Aywo nnwawa aagaponwi magu'lu' ga Yesu kwa nywili yake ndaso. Payomwi kumponwa, aaganoni galu' magu'lu', na kugapakaya mauta gana nnungya.
Yu'lu' Mfalisayo ywankokite Yesu paagabweni go, awasike pamwoyo wake, “Kenda mundu yu' akapanga nnondoli wa Nnu'ngu', alu'e tanga panga, ayu' nnwawa ywankunywa mwene sambi.”
Yesu ngammakia ywo Mfalisayo, “Simoni, nibile na kikowe sa kukubakia.” Nembe Simoni ngammakia, “Nendakupi'kania Mwalimu, baya.” Yesu ngaabaya,
“Bandu abi'li' bankopite mundu mbanje, yumo aakopite linali  mya tano, na ywi'ngi' amusini.
Wabasindwi li'pa maleni gabe, aywo mundu aatikwasamya boti abi'li'. Tumbwe, ywaku' kati ya bo bandu abi'li' ywalu'a kumpenda muno yu'lu' bwana?”
Simoni aatiyangwa, “Apo, niibona ywasamilwe leni liku'lu', ngaywalu'a kumpenda muno yu'lu' bwana.” Yesu ngammakia, “Kakape.”
Kai' nganng'alambukya yu'lu' nnwawa na kummakia Simoni, “Wendakummona ayu' nnwawa? Nenga paniyingi pano panyumba yako, unipeili masi' go uluwa mumagu'lu' gangu', lakini nnwawa yu' anigu'lwi' magu'lu' gangu' kwa moli gake na kuniponwa kwa nywili yake.
Wenga unipangiteli abali kwa kuninonia, lakini ayu' nnwawa, bu'ka paniyingi pano, ywembe aganoniage magu'lu' gangu'.
Wenga unilayiteli unoga mwoyo wako kwa kunipakaya mauta muntwe, lakini ayu' nnwawa apangite nyo kunipakaya mauta mumagu'lu' gangu'.
Bai, Yesu ngammakia yu'lu' nnwawa, “Usamilwe masambi gako.”
Apo nga balu' bababi pamope nakwe pamesa, ngabalaluyana, “Ayu' mundu gani, ywakombwa samya sambi?”
Nembe Yesu ngammakia yu'lu' nnwawa, “Imani yako ikukosopolile, uyende salama.”
Bu'kapo, Yesu api'ti mumisengo miku'lu'miku'lu' na misenemisene, kaala abali inannoga ya Ukulungwa wa Nnu'ngu'. Balu' banamasi' ku'mi na abi'li' bai pamope nakwe.
Kai', kwai na alwawa balu' baabi'ngite Yesu moka na kwa tepwa matamwe. Nabembe baalekangineli nakwe, maina gabe Malia (ywakemelwage Makatalena), ywembe aabi'ngilwe moka mitumbi saba,
Yoana nnyumbo wa Kusa ywabi mpangakasi nku'lu' ywa Helode, Susana na bi'ngi' baingi. Abo alwawa, batumyage mali yabe bene kwatumikiya bembe.
Lisu'ba limo lipi'nga lya bandu lyatemesekana, na bandu bamwisilyage Yesu bu'ka kila kilambo. Nembe aabakie lukongo lu'no.
“Mpandi ayi'i misa mbeyu yake, paamisage mbeyu yo, yi'ngi' yaatu'mbu'ki mundi'la, yali'batilwe na api'ta ndi'la no sonyolwa na iyuni.
Yi'ngi' yatu'mbu'ki pa maliwe, na paibalike, yaatiyu'ma kwo oba masi'.
Yi'ngi' yatu'mbu'ki muukando unannoga, yabalike, no pambika mbeyu mya kwa kila lupeyu lumo.” Payomwi longela go, ngau'bu'ya lilobe, kaabaya, “Mwene makutu go yu'wa, na ayu'we!”
Banamasi' bake Yesu ngabannaluya, “Lukongo lu' lulombolya namani?”
Nembe ngayangwa, “Mwenga muyaliwite tanga iyo ya Ukulungwa wa Nnu'ngu', lakini abo bi'ngi' lili, ila abo babakiyilwa kwa ngongo pala batange panga, galu' gagaandikilwe mulilagano lya kwai'mbu' gendatimya, ‘Mana kabalola, kanebakibone sabakilolase, na mana kabayu'wa, kanebatange sabakiyu'wase.’
“Bai, kikomekeyo sa lukongo lu'no nga si'no, mbeyu yaibayilwa pano nga liyi'gi'yo lya Nnu'ngu'.
Yi'lu' yaitu'mbu'ki mundi'la, ilaya bandu balu' babapi'kania liyi'gi'yo lya Nnu'ngu' kai' yu'lu' ndumu endaisa na kulibu'ya mumyoyo yabe baakane u'bi'lya no kosopolelwa.
Yi'lu' yaitu'mbu'ki pamaliwe mana ibalike ntu'pu' poyingya ngi'ga, apo ilandana na bandu balu' babaliu'bi'lya liyi'gi'yo lya Nnu'ngu' kwo napusika na pabapayilwa pasene, bakoloka mwoyo.
Yi'lu' yaitu'mbu'ki pakiwi'mbi', ilandana na bandu balu' babapi'kania li'lu' liyi'gi'yo lya Nnu'ngu', lakini mana babu'i basuluyilwa na kyenyo, utayili na matamanio ga yi'ga, abo bapambikali itunda no komala.
Na yi'lu' yaitu'mbu'ki mu ukando wa mbolya, nga bandu balu' babaliyu'wa li'lu' liyi'gi'yo lya Nnu'ngu' bendaligania, na kulibi'ka mu mwoyo unannoga na kuliisimu. Abo, komea mpaka bapiye itunda.
“Bandu bakoyali lumuli na kuluwi'ki'lya mulilebe, au' mmu'ngu'. Lakini balubi'ka patu'ndu'bau pala bandu balole bweya.
Kwa nyo, mwili'ndi'le kwa go gamugayu'wa kwa mwanjaa, ywabile na kili'be, alu'a yongeyelwa lakini, ywangali kili'be, ata si'lu' kisene sabile naso satolelwa.”
Mau' na akina nnunabe, baamwisili Yesu, lakini bakombwili kumwegelya kwa mwanjaa kipi'nga sa bandu.
Yesu aapeyilwe abali, “Mau' bako na akina nnunabo bai panja, bapala kukubona.”
Lakini Yesu aabakie bandu boti, “Mau' na akina nnunangu', balu' babapi'kania lilobe lya Nnu'ngu' na kulikamwa.”
Lisu'ba limo Yesu na banamasi' bake bau'bwike mu ngalaba na ngaabakia, “Tuloke litanda tuyende mpaka kwiyi'.” Bai, ngabatumbwa mwanja.
Pabaabile mu ngalaba, Yesu lwampatike lugono, ngagonja. Nsunga nkali' na masi' gaatiyu'gayu'ga no yingya nkati ya ngalaba, apo baakibweni kiwo kakiegelya.
Balu' banamasi' bannyendeli Yesu na kunnyumuya kababaya, “Mpi'ndo, mpi'ndo! Twenda waa!” Yesu ngayumuka na kwikalipya nsunga nkali' no yu'gayu'ga kwa masi' nayembe ngaiyi'ma no tama liki.
Bu'kapo ngaabakia, “U'bi'lya kwinu kubi kwaku'?” Lakini bembe baatisangala no yogopa ku'no kababakiana, “Ayu' nga mundu gani, ywakalipya nsunga no yu'gayu'ga kwa masi' nayembe yendakunnyu'wa?”
Bayendeli na mwanja mpaka kumbwani ya nni'ma wa Wagelasi, waulolangana na Galilaya kwiyi' ya litanda.
Pamweni Yesu, aitu'yike pai' nnu'ngi' yake, no kemelya kwa lilobe liku'lu' kaabaya, “Wenga wa Yesu wa Mwana wa Nnu'ngu' Nku'lu', ubile na kitumbu gani na nenga? Nendakulu'ba, sondesonde kaneunilumiye!”
Alongei nyo kwa mwanjaa, Yesu agakalipi go moka gabu'ke kwa mundu ywo. Ago moka gakoyage kunnyingilya mundu ywo, pamope no panga bandu bammi'i nnyumba na kuntaba kwa nyololo na pingwi mumagu'lu' na mumoko. Kila pabantaba ipungo yo, endekwiti'kwana no bi'ngangi'lwa na moka mpaka kulupu'ngu'ti'.
Bai, Yesu ngannaluya, “Lina lyako wa nyai?” Ywembe ngayangwa, “Lina lyangu' ‘Yesi,’ ” kwa mwanjaa ganiyingi moka maingi.
Ago moka ngagannu'ba panga kaneagamulise yenda kulyi'mbwa liiku'lu'.
Pandu po kwabile na kipi'nga kiku'lu' sa magu'be kagali'lya pakitu'mbi'. Bai, balu' moka ngabannu'ba kai', aayi'ki'tiye bakaayingi balu' magu'be. Nembe Yesu ngaayi'ki'ti'ya.
Kwa nyo, galu' moka gaatikummu'ka yu'lu' mundu na kwayingya balu' magu'be, nabembe baimbilite pa linyenji no tumbukya mulitanda, masi' ngagaabulaga.
Balu' asungi pabagabweni goti gagaapitile, baatitila no yenda kwayaulya bandu makowe go, mukilambo na mumigunda.
Bandu ngabaisa lola gagapitike. Pabaikite paabile Yesu, baamweni yu'lu' mundu ywagammu'i moka atami papipi na Yesu, aweti ngu'bo na malango gake gabuyangine, ngabayogopa.
Balu' bandu babalibweni likowe lyo, kalipangika paminyo gabe, bayi'i kwabakia ayabe gabagabweni kwa yu'lu' mundu mwatepulilwe.
Yu'lu' mundu ywabu'yilwe moka, aannu'bite balongwane lakini Yesu atekunkania ngammakiya,
“Ubuyangani kasako, ukabaye makowe goti gaakupangi Nnu'ngu'.” Bai, yu'lu' mundu ngayenda kasake kapi'ta ku'no kaala kila pandu mukilambo si'lu' makowe goti gapangilwe na Yesu.
Yesu pabuyangani kwiyi' ya litanda, kipi'nga sa bandu satikunkemya kwa mwanjaa boti bendekunni'nda.
Apo ngaisa mundu yumo ywakemelwage Yailo, mpi'ndo wa nyumba ya kunnu'ba Nnu'ngu'. Aitaikuli pamagu'lu' ga Yesu na kunnu'ba ayende kasake.
Kwa mwanjaa mwi'nja wake ywabelekwi mukibuno sake ai kisake, ywa myaka ku'mi na ibi'li' endekomya.
Yesu payeendage, bandu bendekuntwi'li'lya na kunkunywa ku'no na ku'no.
Bai, kwai na nnwawa yumo pakatikati ya si'lu' kipi'nga sa bandu, ywembe abi na utamwe wa nkongomokwa kwa myaka ku'mi nebi'li'. Pamope no panga aayomwi ili'be yake yoti kugapelekya mapundi, ntu'pu' ywakombwi kuntepwa.
Aywo nnwawa aammi'ngi'yite Yesu nsu'gu', ngapakunywa mpindo wa nganju yake. Pakunywile, popopo utamwe wake waatikummu'ka.
Yesu aatilaluya, “Aywo nyai ywanikunywile?” Boti ngababaya panga, ntu'pu' mundu ywakukunywile. Nembe Petili ngabaya, “Mpi'ndo, kipi'nga sa bandu kitekuti'li'ta no kukutwi'li'lya.”
Yu'lu' nwawa waibweni panga akombwali iya, ngapapitya nnu'ngi' ya Yesu ku'no kalendema kwo yogopa, ngaitu'ya pai, Yesu kannola. Apo, ngalongela nnu'ngi' ya bandu boti kitumbu sa kunkunywa Yesu na kitumbu sapatike tepulwa.
Yesu ammakie panga, “Biti, kwo u'bi'lya kwako uponi, uyende kwa amani.”
Paabile balo kaalongela, Yailo aaletilwe abali bu'ka kaya, “Mwi'nja wako awile, sakunsulukia muno Mwalimu saku'.”
Yesu pagayu'wine go, ngammakia Yailo, “Kaneuyogope, we wu'bi'li bai alu'a tepulwa.”
Yesu waikite kasake Yailo, annyi'ki'tiyeli mundu yingya nnyumba pamope nakwe, ila ayingi na Petili, Yoani, Yakobi na abelei ba aywo mwi'nja.
Bandu boti baabile kabali'la no lomboola mwakipitike kiwo sake. Yesu ngaabakia, “kanemuli'le, mwana atigonja bai, anawaali!”
Bandu ngabamweka kwa kunsalawa panga atangiteli kiwo, mwanjaa bembe baatangite awile.
Lakini Yesu ankamwi luboko na kummakia, “We mwana, yumuka!”
Bwu'mi wake ngaubuyangana, no yumuka. Yesu ngaabakia, bampei kilyo.
Yesu akemite balu' ku'mi na abi'li' na kwapeya uweso wo bi'nga moka na kwatepwa atamwe.
Kai', ngatuma bakaale Ukulungwa wa Nnu'ngu' na kwatepwa atamwe.
Aalagi, “Pamuyabwa mwanja kanemupu'twe kikowe sosoti, kanemupu'twe lukongoso wala nsaku, wala masulupu, wala mbanje wala kanemwapu'twe ata likoti lyo bi'kiya.
Pansengo wowoti wabankemya no yingya, mwatame popo mpaka pamwabu'ka pa kilambo so.
Bandu mana bakani kunkemya, mubu'ke pakilambo so no paapata ata litikwili lyalinamati mumagu'lu' ginu. Awo wapanga kati mwanju wa lukilo lwabe.”
Bai, baatumbwi mwanja bapi'ti muilambo kabaala abali inannoga na kwatepwa atamwe kila pandu.
Kwa nyo ntawala Helode aapatike abali ya makowe goti gagapaangikage, lakini aatangiteli mwanjaa babayage, “Yoani Ywabatisage ayu'kite bu'ka kuuwi'li!”
Bi'ng'i babayage panga Elia apiitike, bi'ng'i babayage kwaali' nnondoli ywa Nnu'ngu' yumo ywa kwai'mbu' ateyu'ka.
Lakini Helode ngagania, “Yoani natikumwi'sa, tumbwe aywo nyai ywaniyu'wa makowe gake?” Apalage kummona mundu ywo.
Lakini ipi'nga ya bandu paikwipwi kwayi'i, baatikummi'ngi'ya. Yesu ngaakemya no longela nabo makowe ga Ukulungwa wa Nnu'ngu', atepwi balu' babapalage tepulwa.
Lisu'ba palyatumbwi pilya, bannyendeli balu' ku'mi na abi'li' bammakie, “Walage bandu bayende kumisengo na kumigunda ya papipi, bakapate kilyo na muugonjo, kwa mwanjaa pano patubile, palupu'ngu'ti'.”
Lakini Yesu ngaabakia, “Mwapei mwenga kilyo.” Bannyangwi, “Twenga ntu'pu' kili'be sosoti, twigali na makati matano na omba abi'li'. Kwaali', tuyende twabene, tukaapi'mi kilyo bandu boti!”
Palu', kwai na annalu'me kati maelupu matano. Bai, Yesu ngaabakia banamasi' bake, “Mwabakie bandu batame muipi'nga ya mitumbi amusini amusini.”
Banamasi' baapangite kati mwababakiyilwe, baatamike mwitamo boti.
Bu'kapo, Yesu agatweti galu' makati matano na balu' omba abi'li', aalingite kunani na kwilu'bya balaka, kwimetwana na apei banamasi' bake li'nga baapei bandu.
Bandu boti baatilya no yukuta, na yaiigile baakongoli muitu'ndu', yatwi'li ku'mi na ibi'li'.
Lisu'ba limo Yesu aabile kisake kaalu'ba, na banamasi' bake babile papipi nakwe. Bai, ngaalaluya, “Bandu banibaya nenga na nyai?”
Nabembe ngabannyangwa, “Bi'ngi' babaya panga wenga wa Yoani Ywabatisage, bi'ngi' Elia, bi'ngi' yumo kati ya alondoli ba Nnu'ngu' ba kwai'mbu' balu' babayu'kite.”
Kai', Yesu ngaaking'indya na kwakanikiya panga kanebammakie mundu ywoywoti likowe lyo.
Ayendeli baya, “Mwana wa Mundu apalikwa apate ngu'su'mbu' yansima no kanilwa na api'ndo, api'ndo ba lini, na balimu ba Salya no bulagilwa. Lakini lisu'ba lyenetatu bu'ka kiwo sake, alu'a yu'ka.”
Payomwi po, ngaabakia bandu boti, “Mundu ywoywoti mana kaapala panga mwanamasi' ywangu', aikane mwene, aupu'twe nsalaba wake kila lisu'ba, na anibi'ngi'ye.
Kwa mwanjaa, mundu ywapala kuukombwa bwu'mi wake mwene alu'a kuobeya, lakini ywauobeya kwa kitumbu sangu', alu'a kuukombwa.
Kwani kiyongeya namani, mundu ba nawo utayili woti wa dunia kwa kwiobeya mwene? Niibona ntu'pu' so pata.
Mundu mana kanibi'kya oni nenga na gano ganiyi'gana, Mwana wa Mundu alu'a kummi'kya oni mundu ywo nsimu walu'a isa laya utukupu wake na wa Tati' bake na wa malaika apeleteu.
Nimmakianga kakape panga, kubi na bi'ngi' papanopano baapanga banawaali wangali kuubona Ukulungwa wa Nnu'ngu'.”
Paliikite lisu'ba lya nane bu'ka palongei go, Yesu ayi'i na Petili, Yoani na Yakobi mpaka kukitu'mbi', akwo ayi'i lu'ba Nnu'ngu'.
Paalu', kuminyo yake kwatigalambuka, na magu'bo gake gabile mau no ng'alang'atya muno.
Bandu bo pabaapitike babile na utukupu, balongei nakwe bu'kana na kiwo sake, sembe kilu'e yomolya gabini Nnu'ngu' akwo ku Yelusalemu.
Petili na aine baatopilwe na lugono, ata nyo pabayumwike baubweni utukupu wake, na balu' abi'li' babaayi'mi pamope nakwe.
Bai, bandu bo abi'li' pabaabile kababu'ka, Petili ammakie Yesu, “Mpi'ndo, yanogeleli twenga tukatama pano! Bai, tusenge isewe itatu, simo sako, simo sa Musa na si'ngi' sa Elia.” Kwo baya nyo kakape, aakitangiteli salongelage.
Petili palongelage go, aapangite minyo ku'pi'li'. Lyunde ngalielya na kwawi'ki'lya, na lyunde lyo palyaisilile, balu' banamasi', baatiyogopa muno.
Lilobe lyayu'wanike bu'ka kulyunde, “Ayu' nga Mwanawangu' ywaninsawile, mumpi'kani ywembe.”
Bu'ka paliyu'wanike lilobe lyo, Yesu aabonekine ai kisake. Banamasi' baatami liki, bammakiyeli mundu ywoywoti makowe go.
Pamalau' yake pabaelyage bu'ka kukitu'mbi', kipi'nga kiku'lu' sa bandu sakwembine na Yesu.
Apo, mundu yumo mukipi'nga si'lu', ngakatuya lilobe aabaite, “Mwalimu, nendakulu'ba sonde li'li'li' unninguli mwanawangu'. Mwanawangu' we yu'yu' bai!
Moka endagakunnyingilya na kumpanga apange ndu'ti, annyi'ya kyundaunda na kumpiya matutume munkano. Mana annyingilile, endakuntesa muno na annekali kiyu'ngu'ya.
Yesu ngabaya, “Mwenga mwa lubelekwo lwangayu'wa mwamukana kumwu'bi'lya Nnu'ngu'! Nilu'a tama na mwenga na kunkomeya, mpaka pakubawi?” Payomwi kwalaluya lyo, ngammakia aywo mundu, “Unnete mwana wako pano.”
Mwana ywo payendage kwa Yesu, yu'lu' moka ngantu'ya pai' na kunnyi'ya kyundaunda. Lakini Yesu ammi'ngite yu'lu' moka kwa yu'lu' mwana na kuntepwa, kwapeya tati' bake.
Bandu boti bausangalike uweso nku'lu' wa Nnu'ngu'.
Balu' bandu pabasangalage goti gaagapangite Yesu, aabakie banamasi' bake,
“Muyu'we masikilo mugayu'we makowe gano. Mwana wa Mundu ayenda songelwa, no yingya mumaboko ga bandu.”
Lakini bembe baatangiteli kikomekeyo sa nnongelo wo. Likowe li' lyatiiyilwa pala baakane tanga, na bembe bayogwipe kunnaluya panga, alombolya buli bu'kana na nnongelo wo.
Kwai na ntau kati ya balu' banamasi', kwa abali yo laluyana panga nyai pakati yabe ywabile nku'lu' kulikoni boti.
Yesu pagatangite gabaganiyage mumyoyo yabe, ngantola mwana nsimana na kummi'ka papipi na mwene.
Ngaabakia, “Mundu ywoywoti ywampokya mwana nsene yu' kwa lina lyangu' anipokya nenga, na ywoywoti ywanipokya nenga ampokya ywanitumike. Kwa mwanjaa, yu'lu' ywabile nsene kuliko boti pakati yinu, ywembe nga nku'lu' kulikoni boti.”
Lakini Yesu ngammakia, “Kanemunkanikiye, yu'lu' ywakotoka taukana na mwenga abile kumalyo ginu.”
Pauegeli nsimu wu'lu' wa Yesu pu'tu'lwa kunani, ywembe aabini ayende ku Yelusalemu.
Bai, ngatuma bandu bannongoli na bembe ngabayenda. Bayingi pakilambo simo sa Asamalia pala bakammi'ki makowe wisowiso.
Lakini benekaya ba po bapaili kumpokya kwa mwanjaa, ywembe ayendage ku Yelusalemu.
Bai, banamasi' bake Yoani na Yakobi pabagabweni go, ngababaya, “Bwana, upala twamulise mwoto uuluke bu'ka kunani waalangamise?”
Lakini ywembe ngaagalambukya na kwakalipya.
Baabu'i palu' no yenda kukilambo si'ngi'.
Pabaabile mumwanja, mundu yumo ammakie Yesu, “Nalu'a kuki'ngama kwokwoti kwawayenda.”
Yesu ngaabaya, “Ibweya babile na mapango gabe go tama, na iyuni iyumba yabe, lakini Mwana wa Mundu ywembe ntu'pu' pogonjo.”
Yesu ngayangwa, “Waleke babawile basikane bene na bene, lakini wenga uyende ukaale makowe ga Ukulungwa wa Nnu'ngu'.”
Na mundu ywi'ngi' atikummakia, “Nalu'a kubi'ngi'ya lakini uniyi'ki'ti'ye wi'ti' nikaalage bandu ba kasangu',”
Yesu ngammakia, “Ywoywoti ywakamwa lingumbo, na kaatumbwa li'ma ku'no kaalinga nsu'gu', aywo apwaikali kwa Ukulungwa wa Nnu'ngu'.”
Bu'kapo, Bwana asawi bi'ngi' sabini na abi'li' atumike abi'li' abi'li', pala balongoli kila pandu paabini mwene yenda.
Aatikwabakia, “Mauno gatwi'la, lakini auni bali'nganali. Kwa nyo, munnu'be mwene nng'unda alete auni mung'unda wake.
Nambi'yambi' muyende, lakini mutange panga nintumanga kati bana ba ngondolo babayenda pakatikati ya mapu'mbe.
Kanemupu'twe likanda wala linyamanda wala ilatu, kai', mundi'la kanemumpange mundu abali.
Na kila nsengo wamulu'a yingya mwatumbwe kwapanga abali kamwabakia, ‘Amani ibe pansengo wu'no.’
Na mana abile mwana wa amani, amani yinu ilu'a igala nakwe, na manaitei ntu'pu', ilu'a kummuyangania mwabene.
Mana mwikite pakilambo nsi'si', bandu manabankemile, mwalye yabampeya.
Mwatepwe atamwe bababile kwo, mwabakie bandu, ‘Ukulungwa wa Nnu'ngu' umwegelile mwenga.’
Lakini mana mwikite pakilambo sosoti, mana bakani kunkemya, mwabu'ke na mana kampi'ta mumali'la gabe mubaye,
‘Ata lyu'ku'mbi' lya kilambo sinu lyalunamati mumagu'lu' gitu, twendapaapata kwo kana kwinu. Lakini mutange panga Ukulungwa wa Nnu'ngu' wegelile.’
Nimmakiyanga panga lisu'ba lyo, kilambo so saba mmaule kulikoni ga'lu' ga bandu ba Sodoma.
“Wakibona wenga wa Kolazini! Wakibona wenga wa Betisaida! Keende maluweluwe gagapangike kasinu, gakapangika ku'lu' Tilo na Sidoni, sai'no bawati mabunia bu'ka palipite no tama muligu, kababuyangania kwa Nnu'ngu' wabe.
Ata nyo lisu'ba lyo senulwa, mwenga mwasenuka paku'lu kulikoni Tilo na Sidoni.
Na wenga wa Kapalanaumu buli! Ulu'a kwikatuya mpaka kunani? Ulu'a tu'mbu'yi'lwa mpaka kumambi'.”
Aayendeli baya, “Ywampi'kania mwenga, anipi'kania nenga na yu'lu' ywakana kumpokya mwenga, akana kunipokya nenga. Na ywoywoti ywakana kunipokya, akana kumpokya yu'lu' ywanitumike.”
Yesu ngaabakia, “Namweni Ibilisi katu'mbu'ka bu'ka kunani kati njai.
Nimpeyangite amuli yo li'bata nng'ambo na ipi'li'li' na makakala goti ga yu'lu' ndumu, kai' ntu'pu' kikowe sakilu'a kunsulu.
Lakini kanemunapusike mwanjaa moka gendakunnyu'wa ila, munapusike kwa mwanjaa maina ginu gaandikilwe kunani.”
Popopo', Yesu asangiliye kwa Loo Mpeleteu aabaite, “Nendakunsukulu Mwa Tati', Bwana wa kunani na kudunia, kwa mwanjaa makowe ga, mwaiyite bene ikima na malango, kwatambulya bana anangu'ta. Elo Tati', kwa mwanjaa mo ngamwamupai.”
Bu'kapo ngabaya, “Tati' bangu' banikamukiye ili'be yoti. Ntu'pu' ywantangite Mwana ila Tati', Kai' ntu'pu' ywatangite Tati' ila Mwana, na ywoywoti yu'lu' Mwana apendi kuntambulya.”
Bu'kapo ngaatendebukya banamasi' bake alongei nabo pakiyi'ki'ya, “Nantali babagabona gano gamugabona mwenga!
Nimmakianga kakape, alondoli ba Nnu'ngu' na akulungwa, baapai kugabona galu' gamugabona mwenga na gamugayu'wa. Lakini bagabwenili na bagayu'wineli.”
Bu'kapo mundu yumo ywa Salya atiyi'ma na kunnaluya, kaapala kumpi'ndi'ka, “Mwalimu, nipange buli li'nga niupate ukoto wangali yomoka?”
Ywembe ngannyangwa, “Yandikilwe buli mu Salya? Wenga utanga buli?”
Yesu ngammakia, “Mwoyangwile unogiye! Upange nyo na wenga walu'a lama.”
Lakini mwanjaa ywembe apalage kwibalangilya panga ywembe nnogau, annalwiye Yesu, “Na mundu ywa papipi yangu' nga ywaku'?”
Yesu atikunnyangwa, “Mundu yumo aelyage bu'ka ku Yelusalemu yenda ku Yeliko. Payendage, mundi'la, ayingililwe na makatauluma, bampokonywi ili'be yake yoti, kunneka wausu na kunku'mbwa, bannei aindwike.
Nembe mpi'ndo yumo wa lini kapi'ta pandi'la yi'yi'lu'yi'lu', apite mbwega ku'no kammona.
Nembe Mlawi yumo, paikite pandu po, apite mbwega mbwega ku'no kammona.
Lakini mundu yumo Nsamalia ywabile mumwanja wake, paikite pabile yu'lu' mundu ammi'ki kiya.
Atikunnyendelya na kunnyangatiya, kwa kunnyi'ya mauta na wi'mbi' wa njabibu na kuntabya itambala. Wayomwi go, ngamwu'bu'ya mu mbu'nda wake na kumpeleka ku nyumba ya ageni yenda kummu'bu'ya.
Pamalau' yake ngampeya mbanje linali ibi'li' yu'lu' mwene nsengo, no lagana nakwe panga, ‘Ummu'bu'ye mundu yu', na sosoti sawalu'a tumya kai', nalu'a kuli'pa kibuyo.’ ”
Bu'kapo Yesu atelaluya, “Kati ya bandu bo atatu, ywaku' ywabonekine panga mundu ywa papipi ywa yu'lu' ywayingililwe na balu' makatauluma?”
Pabaabile mumwanja, baikite kukilambo simo na nwawa yumo ywakemelwa Malita, ankemi kasake.
Malita aabile na nnunawe ywakemelwage Malia, ayu' aatami papipi na Yesu, kapi'kania gayi'ganage.
Lakini Malita ywembe aiauyage na makowe gambone ga nng'eni. Bai, ngannyendelya Yesu ngammakia, “Bwana, wenga wibona sawasawa nnunangu' anileka niauke kisangu'? Ummakie aniyangatiye.”
Lakini Bwana annyangwi, “Malita, Malita, wendakwiauya na kwisuluya kwa makowe maingi.
Kikowe simo bai nga sangamaa. Malia asawi kikowe sangama muno, alu'a li'ndi'li'lwa na sembe apokonyolwali.”
Lisu'ba limo, Yesu aabile pandu nsi'si' kaalu'ba Nnu'ngu'. Payomwi lu'ba Nnu'ngu' yumo bu'ka mukipi'nga sa banamasi' bake aatikummakia, “Bwana, tukulu'ba utuyi'gane lu'ba Nnu'ngu' kati Yoani Ywabatisage mwayi'ganiye banamasi' bake.”
Yesu aabakiye, “Pamulu'ba Nnu'ngu' mubaye nnyanya,
‘Tati' bitu mwamubile kunani,
Lina linu likwi'yi'lwe, Ukulungwa winu wise.
Mutusami masambi gitu, kati twenga mwatwasamya babatukosile, kai' kanemutuyi'ngiye mumakowe ga kutupaya.’ ”
Kai' ngaabakia, “Tubaye yumo mukipi'nga sinu aabile na mbwigalye, nembe ayi'i kasake meku, atikummakia, ‘Mbwiga, sonde li'li'li' uniyaiki makati gatatu.
Mbwiga lyangu' ai mumwanja api'ti kasangu', nanenga ntu'pu' sa kumpeya.’
Nembe paabile nnyumba ngannyangwa, ‘Ngani kunisuluya! Ne niyigile niango wangu'! Yi'no saa yo gonja nenga na bana bangu', nikupeyali ubu'ke bai!’
Tubaye apala yumuka kumpeya kwa mwanjaa ywembe mbwigalye lili, kwa mwanjaa mundu ywo aayendeli kunnu'ba, alu'a kaatuka ampei sosoti sakipala.
Kwa nyo, nimmakianga mulu'be namwenga mwapeyelwa, mupale namwenga mwapata. Mupange u'li, namwenga mwayu'gu'li'lwa.
Kwa mwanjaa ywoywoti ywalu'ba ngaywapeyelwa, ywapala ngaywapata na ywapanga u'li, ngaywayu'gu'li'lwa.
Ywaku' kasinu mana mwana wake alu'bite tati' bake omba, alu'a kumpeya nng'ambo ayu'ye omba?
Na mana alu'bite lipinga kitiwi, alu'a kumpeya kipi'li'li'?
Lisu'ba limo Yesu abi'ngage moka ywagampangite mundu yumo kaneakombwe longela Bai, ago moka pagammu'i, aywo mundu ngakombwa longela, kipi'nga sa bandu satisangala.
Lakini bandu bi'ngi' pakipi'nga sabe babaike, “Abi'nga moka kwa uweso wa Belisebuli, mpi'ndo wa moka.”
Bi'ngi' bendekumpaya, li'nga apange maluweluwe itanganikwe panga ayi'ki'tilwe bu'ka kunani.
Lakini mwanjaa ywembe aagatangite gabaganiyage, ngaabakia, “Ukulungwa wowoti waubaganike ipi'nga yaitaukana, ukombwali konda. Nga mwalubile lukolo lwolwoti lwaluyu'mana, lusi'yali langanyika.
Mana ukulungwa wa Tati' ba bene ubu'su' kawitaukya wene, utawala wake ulu'a yi'ma kitiwi? Mubaya buli nde, panga nibi'nga moka kwa uweso wa Belisebuli?
Mana kanibi'nga moka kwa uweso wa Belisebuli, bamwatuma mwenga babi'nga kwa uweso wa nyai? Kwa kitumbu so, bembe ngabalu'a kunkania mwenga mwabu'su'.
Lakini mana kanibi'nga moka kwa uweso wa Nnu'ngu', bai mutange panga Ukulungwa wa Nnu'ngu', tiyali wikite kwinu.
“Mundu mwene makakala, pali'ndi'la nsengo wake kwa yombo yo li'ndi'lya, mali yake yoti ipanga ngoto.
Lakini mana aisile ywampite kwa makakala na kunnyingilya, ampokonywa yombo yo li'ndi'lya yaiu'bi'lyage na mali yake kwibagana.
“Moka mana abi'ngilwe kwa mundu, ati'li'ta ti'li'ta mulubele kaapala pandu po pu'mu'lya, mana ntu'pu' aibakia mwene, ‘Nilu'a buyangania kasangu' kwanibu'i.’
Pabuyangana, aikwemba yi'lu' nyumba ipyayililwe no nemekelwa na nkati yake ntu'pu' ywatama.
Bai, ayenda kwakoka moka aine saba alau pi'ta ywembe, boti bayenda kunnyingya mundu ywo. Kwa nyo, ali ya mundu ywo yapanga mbaya muno kulikoni mwayaabiile.”
Palongelage go, nwawa yumo pakipi'nga si'lu' sa bandu ngatu'ndu'bi'ya liilobe lyake no baya', “Nantali nwawa ywakupapite na kukuyongeya.”
Lakini Yesu ngabaya, “Nantali muno balu' babapi'kania liyi'gi'yo lya Nnu'ngu' na kulikamwa.”
Kipi'nga sa bandu pakiyendelyage isa Yesu aatikwabakia, “Lubelekwo lu'no lwene sambi lupala lulole mwanju, lakini lupeyelwali lola, mwanju wabaubweni kwa Yona, uli'ngani.
Kati mu'lu' Yona mwabile mwanju kwa bandu ba ku Ninawi, nyinyonyo na Mwana wa Mundu ngamwalu'a panga mwanju kwa lubelekwo lu'no.
Malikiya wa Seba alu'a pitya Nsimu wo Pwatilwa lubelekwo lu'no. Nembe alu'a lupwatya kwa mwanjaa lubile na masambi. Maana ywembe aaisi bu'ka kuutalu pala api'kani mayi'gi'yo gene malango ga Selemani, na aaisi kwipwa panga, kumbe pano pabile na nku'lu' kuliko Selemani.
Bandu ba Ninawi balu'a yi'ma Nsimu wo Pwatilwa. Nabembe balu'a lupwatya lubelekwo lu'no panga lubile na masambi. Kwa mwanjaa, bembe bammuyangani Nnu'ngu' bu'kana na maalo ga Yona, na kumbe pano pabile na nku'lu' kuliko Yona.
Liyo lyako nga kyenge sa yi'ga yako, mana libile likoto, yi'ga yako yoti yalu'a ba mubweya. Liyo lyako mana libile litu'lu'ka na yi'ga yako na yembe ilu'a ba mulubi'ndu'.
Wili'ndi'le lelo na bweya waubile nkati yako, wakane yu'ka lubi'ndu'.
Bai, manaitei yi'ga yako yoti ibile mubweya, wangali ba pandu popoti pene lubi'ndu', nawenga walu'a ng'alang'atya munomuno kati mu'lu' mwaukumulikya bweya wa kyenge.”
Yesu paabile kaalongela, Mfalisayo yumo ankemi kilyo kasake, nembe ngayenda lya.
Aywo Mfalisayo asangalike kummona kaalya wangali uluga masi' mumaboko kwa mwanjaa, yayi'ki'tilweli musalya!
Bwana ngammakia, “Mwenga mwa Mafalisayo, mumanyi gu'lwa nnobo na nkungu kunja, lakini nkati yake kutwi'li bwimi no akala mwoyo.
Mwenga mwa logeloge! Buli, nengite Nnu'ngu' ywatengenise panja, nga ywatengenise nkati?
Mwapei aki'ba yi'lu' ili'be yaibile nkati ya myoyo yinu na yi'ngi' yoti yapanga alali yinu.”
“Lakini, mwakibona Mafalisayo, kwa mwanjaa mupiya saka ata maakapi ga ndakyo ya ilyo, ndebele na maakapi gi'ngi'. Lakini mugaleka makowe gagakong'ondya aki na kumpenda Nnu'ngu'. Mugakamwe makowe ga, wangali kugalibalya galu' gi'ngi'.
Mwakibona, kwa mwanjaa mulandana na masiko gangali i'mbya maliwe, bandu bapi'ta panani yake wangali tanga ubolau wabauli'bata.”
Yumo mukipi'nga sa balimu ba Salya ngammakia, “Mwalimu, makowe golongela, twenga wendatupwi'wa.”
Yesu annyangwi panga, “Mwakibona mwenga mwa balimu ba Salya, kwa mwanjaa, mwatwi'ka bandu igombo yangali pu'tu'li'ka, ku'no mwabene mukombwali ata golwa lukonji lumo kwayangatiya.
Mwakibona, kwa mwanjaa, musengya masiko ga alondoli ba Nnu'ngu' balu', babaabulagilwe na api'ndo binu.
Kwa nyo, mukong'ondelya panga, muyi'ki'tile mwabapangite api'ndo binu, bembe bai abulagi ba abo alondoli ba Nnu'ngu', na mwenga musengya masiko gabe.
Kwa nyo, ikima ya Nnu'ngu' yabaite nnyinyo, ‘Nalu'a kwapelekya alondoli na atumilwa ba Nnu'ngu', lakini bi'ngi' balu'a kwabulaga na bi'ngi' kwapeya ngu'su'mbu'.’
Bu'kana na makowe ga, lubelekwo lu'no lwalu'a pwatilwa kwa mwanjaa, myai ya alondoli boti ba Nnu'ngu', yaiyitanike bu'ka palutumbwi dunia,
bu'ka yitanika kwa myai ya Abeli mpaka yi'lu' ya Zakalia, yu'lu' ywabulagilwe munyumba ya Nnu'ngu', pakati ya kibi'ki'lyo na pandu papeleteu. Nimmakianga, Kakape lubelekwo lu'no lwalu'a pwatilwa kwa makowe go.
Mwakibona, mwenga mwa balimu ba Salya kwa mwanjaa, mwiyite si'lu' kiyu'gu'lyo sa niango wo yi'ganilwa, mwabene muyingili na mwakanikiye babayingyae kanebayingi.”
kabampi'ndi'ka li'nga bannyonje kwa malongelo gake bapate kitumbu sa kunsongya.
Bandu maelupu baatikusikana no li'batana, Yesu atumbwi wi'ti' kwabakia banamasi' bake, “Mwili'ndi'le na uyi'me wa ulu'u wa Mafalisayo nga unapiki.
Lakini ntu'pu' sakiwi'ki'lilwe, sasaakotoka umukulwa, kila sakiyu'bite salu'a kwipulwa.
Kwa nyo, kila samulongei mulubi'ndu', bandu balu'a kiyu'wa pabweya, na kila gamulongei kwo yu'yu'tana kuungati milyango iyigalilwe, galu'a bayilwa panani ya mwagala wa nyumba.
“Nimmakianga mwenga mwa mambwiga bangu', kanemwayogope balu' babakombwa bulaga yi'ga bai, lakini bakombwali yendelya panga kikowe si'ngi' mana babulige.
Nilu'a kummakianga yu'lu' ywapalikwa kunnyogopa, Munnyogope yu'lu' ywakombwa bulaga na kuntaikulya mundu kumwoto. Elo, nimmakianga munnyogope ywo.
Itanganikwe panga injosi tano ipi'mi'yi'lwa kwa ela njene muno, au' nyonyoli? Lakini nnu'ngi' ya Nnu'ngu', alibalilwali ata yumo.
Lakini ata nywili ya mumitwe yinu ibalangilwe yoti. Kanemuyogope, mwenga nga mwampu'ku'bi'la kulikoni injosi yambone.
“Nimmakianga kakape, kila mundu ywaniyi'ki'tya nnu'ngi' ya bandu panga ywembe ywangu', Mwana wa Mundu nembe alu'a kunnyi'ki'tya nnu'ngi' ya malaika ba Nnu'ngu' panga mundu ywo ywake.
“Ywoywoti ywalongela likowe lyo kaana kunnyi'ki'tya Mwana wa Mundu, alu'a samilwa, lakini ywannongelya ubu'su' Loo Mpeleteu, alu'a samilwali.
“Pabampelekanga mwenga nnu'ngi' ya mayumba ga kunnu'ba Nnu'ngu' na nnu'ngi' ya api'ndo na atawala, kanemwaleendeme gania panga mukaikengya, au' mukayangwa buli.
Kwa mwanjaa, Loo Mpeleteu alu'a kunnyi'gana si'lu' samupalilwa yangwa popopo.”
Mundu yumo palu' pakipi'nga sa bandu atikummakia, “Mwalimu, ummakie nnunangu' yu', tubagane ulisi wabatuleki tati'.”
Yesu annyangwi, “Mbwiga, nyai ywanibi'i nenga panga na mundu ywa kwakenga au' kwa awana pakati yinu?”
Bai, ngaabakia boti, “Mwili'ndi'le na kila uyi'me wa usoyo, kwa mwanjaa, ukoto wa mundu ubu'kanali no yoloka kwa ili'be yabile nayo.”
Bu'kapo, ngaalongelya kwa lukongo lu'no, “Kwabile na tayili yumo ywembe munng'unda wake atimeya munomuno.
Tayili ywo, aganiyite pamwoyo wake, ‘Nilu'a panga buli na nenga ntu'pu' ligu'lu' lyo bi'kya ilyo yangu'?
Nilu'a panga nyo, nilu'a sengwana tugu'lu' twangu' tuketuke no senga ligu'lu' liku'lu' amo nganilu'a bi'ka ilyo yangu' yoti yaniunike na mali yangu'.
Lakini Nnu'ngu' ngammakia, ‘Wenga wa nnogeloge, kilo sa li'no, bwu'mi wako wendatolelwa. Na ili'be yi'lu' yoti yowitwi'li'kiye, ilu'a panga ya nyai?’ ”
Yesu ayomoli kwo baya, “Amo ngamwabile mundu ywaitwi'li'ki'ya mali kwa makowe gake mwene bai, lakini nki'ba nnu'ngi' ya Nnu'ngu'.”
Bu'kapo Yesu aabakie banamasi' bake, “Kwa kitumbu so nendakummakianga, kanemube na kyenyo ati' kilyo twapata kwaku', au' alu'a kutuwalika nyai?
Kwa mwanjaa nantali bwu'mi kulikoni kilyo, yi'ga nantali kuliko ngu'bo.
Mwalinge mwababile iyuni. Bapandangali wala baunali, kai' ntu'pu' ligu'lu' lyolyoti. Ata nyo Nnu'ngu' ayimali ilyo endakwayakiya. Mwenga mwampu'ku'bi'la kuliko iyuni!
Nyai mukipi'nga sinu ywakombwa lumya kwa kwiauya no kombwa yongeya kwaali' pasene masu'ba ga bwu'mi wake?
Bai, manaitei mukombwali panga likowe lisini kati lyo, mwanjaa namani muba na kyenyo kwa galu' gi'ngi'?
Mugalinge malu'ba mwagalembulya! Gapangali kasi kai' gaiwalikali. Lakini nimmakianga, ata Nkulungwa Selemani mwene na utayili waabile nawo na magu'bo gawalage, anaikali paugolou wa lilu'ba limo.
Manaitei Nnu'ngu' akombwa kuliwalika nyo lyamba lya munng'unda, lyembe li'no libile na malau' lyalu'a taikulwa palitu'ta no tinika mwoto. Buli, kangi' alu'a kumpangya muno mwenga? Mwenga mwa bandu ba imani njene!
Kwa mwanjaa, bandu bangali kuntanga Nnu'ngu' baukya go, na Tati' binu batangite panga makowe go gendapalilwa na mwenga.
Mupale wi'ti' Ukulungwa wa Nnu'ngu' na go gi'ngi' mwalu'a yongeyelwa na Ywembe'.
“Kanemuyogope, mwenga mwakipi'nga kisene sa ngondolo kwa mwanjaa, Tati' binu bapendi kumpeyanga Ukulungwa.
Mupi'mi'yange mali yinu na mbanje ye mukaapei aki'ba. Mwitengenesi mipuko yangali otoka na kwibi'kya amana kunani, akwo ipu'ngwali. Akwo baii, baegelyali kai' ngu'lu'ku'lu' baalabiyali.
Palu' paibile amana yako, nga pawaba na myoyo wako.
“Mube tiyali, mutabite mikanda muibuno na yenge yinu itame kaiyaka.
Mutame kati atumisi babanni'nda bwana wabe abuyangane bu'ka kulisengele, li'nga mana bayu'wine ilulu bai, bannyu'gu'li nniango ayingi.
Nantali atumisi balu' bembe bwana wabe paabuyangana, akwemba kabakeleka! Kakape nendakummakianga, aywo bwana aibi'ka wiso na kwakemya pamesa li'nga balye.
Ata mana aabuyangana meku au' kakusa na kwakwemba kabakeleka, nantali yabe atumisi bo!
Na mwenga nyinyonyo, mutame wiso mwanjaa Mwana wa Mundu alu'a isa saa yangatanganikwa.”
Petili atilaluya, “Bwana, lukongo lu' utulongelya twenga bai au' twa bandu boti?”
Bwana ayangwi panga, “Nga ywaku' ntumisi ywa u'bi'li'ka na mwene ikima, ywembe bwana wake alu'a kummi'ka panani ya atumisi bake li'nga apei kilyo nsimu waupalilwa?
Nantali yake ntumisi ywo, manaitei bwana wake paaki'li'bu'ka alu'a kunkwemba kapanga nyo.
Kakape alu'a kumwu'bu'ya na kumpanga ntawala wa amana yake yoti.
Lakini mana ntumisi ywo abaite pamwoyo wake, ‘Bwana wangu' asi'liye buyangana,’ ngatumbwa kwaku'mbwa atumisi aine analu'me na alwawa no lya, nywa no lobya,
bwana wake alu'a buyangana lisu'ba lyangali pi'kanilya na saa yangali tanganikwa, alu'a kunku'mbwa muno ntumisi ywo na kumpwatya pamope na bangau'bi'li'ka.
Ntumisi yu'lu' ywatanga mwapala bwana wake, lakini apangali gagapalilwa panga, aaputilwa munomuno.
Lakini ywapanga makowe gagampanga mundu asenuke wangali tanga, aputilwa pasene. Ywapeyilwe yambone, alu'a longelwa yambone, ywapeyilwe yambone muno, alu'a longelwa yambone munomuno.
Nibile na ubatiso wambalikwa niupokii, kwa ndi'la yaku' niiauye mpaka utimi!
Mukita niletike amani pano pa dunia? Ata pasene, amani lili, ila mayu'mano.
No bu'ka nambi'yambi', mana kubile na alongo batano, balu'a baganika, ku'no abi'li' kwi'ngi' atatu au' kwi'ngi' atatu, ku'no abi'li'.
Tati' balu'a yu'mana na mwana na mwana alu'a yu'mana na tati' bake, mau' bayu'mana na mwi'nja, wabe na mwi'nja ayu'mana na mau' bake, mau' mukwe bayu'mana na nkamwana na nkamwana ayu'mana na mau' mukwe.”
Yesu ngaibakia kai' ipi'nga ya bandu, “Mana mugabweni maunde gayi'mi lupande lwa kundondi bai popopo mubaya, ‘Ula alu'a nia’, kakape endania.
Mana muubweni nsunga wa kusi kaupukatya mubaya, ‘Kwalu'a ba na lyoto muno,’ na momo ngamwaipangika.
Mwenga mwa anapiki! Mumanyi londwa mumaumbile ga nni'ma na kumaunde, mukotoka ki'li' tanga maumbile ga nsimu wu'no?
“Mwanjaa namani mukotoka kwiamulya mwabene panga likowe linannoga?
Mana ywa kusitakya, kakupeleka kukoliti, yabile male yomwana nakwe mubile mundi'la, akane kupeleka kwa akimu, nembe akimu akane kukukamukiya kwa asikali, nabembe bakane kuyingiya muutabilwe.
Nsimu wo baisi bandu nsi'si' kummakia Yesu abali ya ku Galilaya, kwa bandu bababulagilwe na Pilato pabaaisi na inyama yabe isinjilwe kwa salaka ya mu Nyumba ya Nnu'ngu'.
Nembe Yesu aatikwabakia, “Mwenga mubaya Agalilaya bo, bai na sambi kulikoni Agalilaya bi'ngi' ati' kwa mwanjaa batesilwe nyo?
Nimmakianga kakape panga, bapangiteli sambi kwapi'ta balu', lakini namwenga kati bobobo, mana mukotwike kunng'alambukya Nnu'ngu', mulu'a langanyika kati bembe.
Au' balu' ku'mi na banane babaatu'mbu'kilwe na nsengo nku'lu' ku Siloamu no waa, mubaya bembe bai na masambi kulikoni bi'ngi' boti babatamage ku Yelusalemu?
Nimmakianga nyinyo lili, lakini na mwenga mana mukani kunng'alambukya Nnu'ngu', mulu'a langanyika kati bembe.”
Bu'kapo Yesu ngaabakia lukongo lu'no, “Mundu yumo aabile na ntini  munng'unda wake, payi'i pala atu'mbwe itunda yake, aubweni unapambikali ata limo.
Bai, ngammakia mpangakasi wake, ‘Linga! Wu'no mwaka wenetatu nisa pa nkongo wu' pala nitu'mbwe litunda, lakini nalibonali lipambike ata limo! Upi'ngwe, uyomwa mbolya ya munng'unda bai wangali paambika.’
Lakini mpangakasi ayangwi, ‘Bwana, tuuleke kai' mwaka gu'no, nilu'a kuuti'li'ti'ki'ya nkulyo upate masi' na kuyi'ya mbolya.
Mana waapambika manisa, twauleka, mana wapambikali twaupi'ngwa.’ ”
Na po, kwabile na nnwawa yumo ntamwe kwa myaka ku'mi na minane aayingililwe na moka. Kwa mwanjaa nyo, ng'ongo wake watilemala muno ata akombwageli yi'ma wi'ma.
Yesu pamweni atikunkema ngaammakia, “Mau', utamwe winu mutepulilwe.”
Ammi'ki maboko gake pantwe na popopo, yi'ga yake yapatike makakala go yi'ma kai' na ankwi'yite Nnu'ngu'.
Lakini mpi'ndo ywa nyumba ya kunnu'ba Nnu'ngu' ateusika kitumbu sa Yesu kuntepwa mau' ywo Lisu'ba lyo Pu'mu'lya. Kwa nyo, aabakie bandu bababile palu', “Mubile na masu'ba sita go panga kasi, bai mugatumi masu'ba go isapala pona matamwe ginu, lakini kanemwise Lisu'ba lyo Pu'mu'lya.”
Apo Bwana atikunnyangwa, “Mwenga mwa anapiki! Nyai kwinu ywalu'e somwa yu'gu'lya ng'ombe bake au' mbu'nda bake mukyu'ngu'lu' annongoye kunyweli wa masi' ata mana ibile Lisu'ba lyo Pu'mu'lya?
Tumbwe pano kubile na mwi'nja ywa Bulaimu, ywembe Tati' ba bene ubu'su' ampangite alemale kwa myaka ku'mi na minane. Buli, yanogeleli lili kunnyu'gu'lya muutabilwe wake Lisu'ba lyo Pu'mu'lya?”
Payomwi longela go, babantaukage baibweni oni lakini bandu bi'ngi' boti batipulaika muno kwa makowe goti gagapangite palu'.
Yesu atilaluya, “Ukulungwa wa Nnu'ngu' ulandana na namani? Nilu'a kuulandanisa na ki'li'?
Ubile kati lupeke lwaalutweti mundu yumo na kulupanda mung'unda wake, lwatibalika no panga nkongo nku'lu'. Iyuni yaigu'lu'ka yakombwi senga iyumba yabe mundambi' yake.”
Kati ngelule yaiyi'i mau' yumo na kuiyangabana pamope na bwembe mbisi tano, na bwembe woti watilu'la.”
Yesu ayendeli na mwanja wake wa ku Yelusalemu, ku'no kapi'tya muilambo na mumili'ma, kayi'gana liyi'gi'yo lya Nnu'ngu'.
Mundu yumo atikunnaluya, “Buli Mwalimu, bandu babaalu'a kombolelwa bayolwikeli?”
Yesu ngaabakia, “Mukasane yingya kwo pi'tya niango waupatimwa, kwa mwanjaa nendakummakia, baingi balu'a paya yiingya, lakini baakombwali.
Nsimu waisa, apo mwene nyumba alu'a kaatuka no yigala niango. Mwenga mwalu'a yi'ma panja no panga u'li kamubaya, ‘Bwana, utuyu'gu'li.’ Lakini ywembe alu'a kunnyangwa, ‘Ndangiteli kwamubu'ka!’
Na mwenga mwatumbwa kummakia, ‘Twenga ngatulyage no nywa pamope na wenga, kai' wenga uyi'ganage muilambo yitu.’
Lakini ywembe aabaya, ‘Ndangiteli mwenga muuma kwaku', mubu'kange nnu'ngi' yangu' mwenga mwaboti mwapanga sambi.’
Apo, ngapasapanga kili'lo no yaga mino, pamwabona ki Bulaimu, Isaki, Yakobi na alondoli ba Nnu'ngu', boti babile mu Ukulungwa wa Nnu'ngu', lakini mwenga mwabene, mutaikulilwe panja!
Bandu balu'a isa bu'ka kumbwani na kundondi, kukibu'la na kusi no tama pakilyo ku Ukulungwa wa Nnu'ngu'.
Wakati wowowo, Mafalisayo bi'ngi' baatikunyendelya na kummakia, “Ubu'ke pano uyende kwi'ngi' kundu, kwa mwanjaa Helode apala kukubulaga.”
Yesu aayangwi, “Muyende mukammakie aywo kibweya nnyanya, ‘Li'no na malau' nilu'a bi'nga moka na kwatepwa atamwe na lisu'ba lyenetatu nilu'a yomolya lyengo lyangu'.’
Ata nyo li'no, malau' na papasa, niyendelya na mwanja wangu', kwa mwanjaa inogelyali nnondoli ywa Nnu'ngu' abulagilwe panja ya ku Yelusalemu.
“Mwa Yelusalemu! Yelusalemu! Wabulaga alondoli ba Nnu'ngu' na kwaku'mbwa maliwe balu' babatumilwe na Nnu'ngu' kasako. Pali'nga nipalike kwabi'ka pamope bana bako, pamope kati ngu'ku' nyongolo mwakumbatya bana bake pai' ya mapapayo gake, lakini watekana.
Aya! Alu'a kuleka kisako, panyumba yako palu'a panga payame. Bai, nimmakianga mwanibonali kai' mpaka nsimu wamwabaya, ‘Ayaliwite aywo ywaisa kwa lina lya Bwana.’ ”
Lisu'ba limo lyo Pu'mu'lya Yesu ayi'i lya kunyumba yimo ya alongosi ba Mafalisayo, bandu baabile popo kabannolekeya.
Nnu'ngi' yake Yesu, kwabile na mundu yumo ywaminyage kitamwe so imba payi'ga.
Yesu aalalwiye balimu ba Salya na Mafalisayo, “Buli, yendayi'ki'ti'lwa kuntepwa mundu Lisu'ba lyo Pu'mu'lya?”
Lakini bembe bayangwili. Yesu ankamwi ywo ntamwe, kuntepwa na kunneka aibu'ki.
Nabembe bakombwili kunnyangwa lyaalalwiye.
Yesu aabweni balu' babasawa tama muiti'gu' ya nnu'ngi' mana bakokilwe. Alongei nabo kwa lukongo lu'no.
“Mana mundu akukokite palisengele kanewatame pandu pa isima. Pi'ngi' akokilwe mundumuko kulikoni wenga,
mwene kaya aisa na kukubakia, ‘Wenga ukaatuke, unneki kiti'gu' ayu'yu'!’ Apo, walu'a kwibona oni paminyo ga bandu boti na wayenda tama pakitamo sa nsu'gu'.
Ila, mana ukokilwe pakalamu, waatame pa kiti'gu' sa nsu'gu', pala mwene kiyambo paisa, akubakie, ‘Mbwiga lyangu', potamiye panogeli lili, sotame pano palu'ngi' panannoga.’ Apo, walu'a peyelwa isima nnu'ngi' ya bandu boti botami nabo pamope.
Kwa mwanjaa, ywoywoti ywaiu'bu'ya mwene alu'a uluyilwa na ywaiuluya, alu'a u'bu'yi'lwa.”
Kai' aammakie yu'lu' ywankokite, “Mana kaupala panga kalamu ibe muntwekati au' kitamwiyo, kanewakoke mambwiga sika, alongo, babatama papipi yako, bababile matayili. Manaitei nyo yapanga wenga bakuki'li'bu'kiye sawapangile.
Saupalikwa panga, mana kopi'ya kalamu wakoke aki'ba, alemau, itewe na atu'lu'ka minyo.
Na wenga wayaliwa mwanjaa abo bawakokite, ntu'pu' sawaki'li'bu'ki'yi'lwa. Nnu'ngu' alu'a kuli'pa upo yako nsimu wo yu'ka bandu bene aki.”
Yesu atikunnyangwa, “Mundu yumo apangite kalamu ngu'lu' na aakokite bandu baingi.
Paliikite lisu'ba lya kalamu, antumike mpangakasi wake akaabakie babakokilwe, ‘Mwise ku'no kila kili'be kitaami wiso.’
Lakini kila mundu ywakokilwe, aatumbwi piya kitumbu no lu'ba lasi. Ywalongoli kummona ammakie mpangakasi, ‘Nenga nipi'mite nng'unda kwa nyo, nipalikwa nikaubone, nikulu'ba unisami bai.’
Ywi'ngi' atebaya, ‘Nipi'mite ng'ombe ku'mi bo li'mya na niyenda kunng'unda kwapakiya, nilu'ba lasi unisami bai.’
Na ywi'ngi' abaike, ‘Niuma gamba nnwawa kwa nyo, nikombwali isa.’
Mpangakasi ywo, atibuyangana na kummakia bwana wake makowe go. Yu'lu' mwene nyumba atiusika, ngammakia mpangakasi wake, ‘Uyende kiyu'ngu'ya kusimbasimba na kumali'la ga kumisengo ukaalete mono nnyumba aki'ba, itewe, atu'lu'ka minyo na bi'ngi' babalemile.’
Bu'kapo mpangakasi ywo atibaya, ‘Bwana, bandu nabakiye kati mwoamulise, lakini balo banatwi'lyali.’
Yu'lu' bwana ammakie kai' mpangakasi wake, ‘Uyende kusimbasimba na mumali'la gagayenda mbwega ya misengo, ukaalasimise bandu bayingi pala liiku'ta lyangu' litwi'li.
Kwa nyo nendakummakianga, ntu'pu' ata yumo mwa balu' babakokilwe ywalu'a paya kalamu yangu'.’ ”
“Mundu ywoywoti mana kaisa kwangu' apalilwa kunipenda nenga kulikoni tati' bake, mau' bake, nnyumbowe, bana bake, nku'we na akina lu'mbu'be, kai' ata mwene. Mana akotwike kombwa panga go, apangali mwanamasi' wangu'.
“Mundu ywakotoka pu'twa nsalaba wake na kunibi'ngiya, akombwali panga mwanamasi' wangu'.
Ywaku' kasinu, ywembe mana kaapala senga nsengo nku'lu', akombwali wi'ti' balanga mbanje yaipaalikwa, li'nga atange panga abile nayo, yokombwa yomolya senga?
Mana buli, mana ayomwi senga pai' bai no kotoka yomolya, bandu balu'a kumweka.
Kababaya, ‘Mundu yu' aatumbwi senga, lakini akombwili yomolya.’
“Au', nkulungwa ywaku' ywayenda ku'mbwana ngondo na nkulungwa nnyine, ywasomwa wi'ti' gania panga yesi lyake lyene banayesi elupu ku'mi, likombwa otwa kwa yu'lu' mwene banayesi elupu isilini?
Mana aibweni ankombwali, alu'a kwatuma bandu bo yenda panga masikisano pakemu, yu'lu' nnyine abile balo kuutalu.
Bai, mwenga nyinyonyo, ntu'pu' ata yumo ywakombwa panga mwanamasi' wangu' mana asindwi kukilekekeya kila kili'be sabile naso.
“Mwinyo unogite, lakini mana unogau wake wobite, ulu'a galambuyilwa buli pala kilyi'lyi' sake kibuye?
Lisu'ba limo, alonga koli na bene sambi baingi bayi'i kumpi'kania Yesu.
Mafalisayo na balimu ba salya baatumbwi ku'ku'li'ka, “Munninguli mundu yu'! Aakemya bene sambi, no lya nabo nkungu gumo.”
Yesu ayangwi kwa lukongo,
“Ati', mundu yumo kati yinu mana abile na ngondolo mya, mana aobite yumo, alu'a panga buli? Aaleka balu' tisini na kenda mmwitu, no yenda kumpala yu'lu' ywaobite mpaka ammone.
Mana amweni, alu'a kumpu'twa palipamba kwo napusika.
Paaika kasake, aakema mambwigalye na kwabakia, ‘Munapusike pamope na nenga kwa mwanjaa yu'lu' ngondolo ywangu' ywaobite nimweni.’ ”
Yesu aayendeli longela, “Mwenga nendakumakia, kwalu'a baa na pulaa kunani kwa mundu yumo mwene sambi buyangania kwa Nnu'ngu', kulikoni bandu tisini na kenda bene aki bapalilwali kummuyangania Nnu'ngu'.”
“Au' mwibona buli? Tubaye nwawa nsi'si' abile na ela ku'mi ya mapeni, mana aobiye yimo, alu'a panga buli? Alu'a koya lumuli na kwipyagya nyumba yoti ku'no kalolekeya mpaka aibone.
Mana aibweni, akema mambwiga na bandu ba papipi nakwe no baya, ‘Munapusike pamope na nenga kwa mwanjaa niibweni yi'lu' ela yangu' yayaobite.’
Yesu ayendeli longela, “Kwai na mundu yumo aabile na bana abi'li' analu'me.
Yu'lu' nnuna aabakie tati' bake, ‘Tati', mumbei ulisi wangu'.’ Nembe ayi'ki'ti kwabagana mali yake.
Gaapite masu'ba bai, yu'lu' nnuna api'miye ulisi wake no yabwa mwanja wa nni'ma wa kuutalu na yi'lu' mbanje yaapatike. Akwo, atikwitimba yi'lu' mbanje kwo alabiya.
Payomwi tumya kila kikowe, kwapitike njala ngali' kunni'ma wu'lu', nembe ngatumbwa auka kwo pala kilyo.
Alu'bike kibalua kwa mundu yumo ywa kunni'ma wo, nembe ampei lyengo lyo kwapeya yakulya magu'be kunng'unda wake.
Aminyikiage ata lya makabanda gabalyage magu'be mwanjaa, aabile ntu'pu' mundu ywo kumpeya kilyo sosoti.
Paapatike malango aatigania, ‘Mboni kwa tati' bangu' kubile na apangakasi baingi babalya no igaya, nenga niwaa njala?
Nilu'a buyangania kwa tati' bangu' na kwabakia, Tati', ninkosile Nnu'ngu' na mwenga.
Nili'nganili ata kemelwa na mwana winu. Munipange kati yumo ywa apangakasi binu.’
“Mwana aabakie tati' bake, ‘Tati', ninkosile Nnu'ngu' na mwenga. Nili'nganili ata kemelwa na mwana winu.’
Lakini tati' bake ngaabakia apangakasi bake, ‘Kiyu'ngu'ya! Mulete ngu'bo inanoga mukang'walike! Mung'walike lupete na ilatu.
Musinje likinda lyalinenipe tulye no panga si'li'ku'si'li'ku'!
Kwa mwanjaa ayu' mwana wangu' aatewaa, kumbe balo mwu'mi, aateoba, lakini nambi'yambi' abonekine.’ Batumbwi si'li'ku'si'li'ku'.
“Pagapangikage go, nku'we ai anagobwali bu'ka kunng'unda. Paabile mundi'la kaegelya pansengo, ayu'wine ilulu na ngoma.
Ankemite mpangakasi yumo na kunnaluya, ‘Kubile na namani?’
Aywo mpangakasi, atekunnyangwa, ‘Nnunago agobwile na tati' binu basinjike likinda lyalinenipe, kwa mwanjaa amweni abile salama salimini.’
Aywo nku'we ngausika, aakani ata yingya nnyumba. Tati' bake pabaapiti panja na kuntebeya ayingi nnyumba.
Lakini ywembe ayangwi, ‘Linga! Myaka yoti nitekuntumikia kati nammanda winu, nati'kwanali amuli yinu ata lisu'ba limo! Munipei namani? Munanipeyali ata likinda lya mbwi yumo, nani nipange si'li'ku'si'li'ku' na mambwiga bangu'!
Tati' bake batikunnyangwa, ‘Wamwana wangu', wenga ubile pamope na nenga masu'ba goti na kila sanibile naso sako.
Twaapalikwe tupange si'li'ku'si'li'ku' no napusika, kwa mwanjaa ayu' nnunago aatewaa, kumbe balo mwu'mi, aateoba, lakini nambi'yambi', abonekine.’ ”
Yesu ngaabakia banamasi' bake, “Tayili yumo abile na mwandiki ywake. Aywo mwandiki atesongelwa mwanjaa, atumi kwa puyo mali ya tayili ywake.
Yu'lu' tayili ngankema na kummakia, ‘Aga makowe gaku' ganigayu'wa kasako? Upiye na ubalange mabi'ko na matumyo kwa mwanjaa ukombwali panga wamwandiki wangu' kai'.’
Yu'lu' mwandiki ngagania, ‘Bwana ywangu' ambi'ngite mulyengo lya uandiki, mbange buli? Yenda li'ma ngombwali no lu'balu'ba kati nki'ba oni.
Bai ndangite lyopanga, li'nga panabi'ngi'lwa mulyengo bandu bangemi kasabe.’
Bai ngaakema yumoyumo babalongelwage na bwana ywake, ngammakia yu'lu' ywalongolile. ‘Ulongelwa ili'nga na bwana ywangu'?’
Ywembe ngannyangwa, ‘Ilu'yo mya ya mauta ga njaituni.’ Yu'lu' mwandiki ngammakia, ‘Utole seti sako solongelwa na wandike amusini.’
Bu'kapo ngannaluya ywi'ngi', ‘Wenga ulongelwa ili'nga?’ Ngannyangwa, ‘Mabunia mya ga ngano.’ Yu'lu' mwandiki ngammakia, ‘Utole seti sako solongelwa na wandike samanini.’
Yesu ngayendelya baya, “Nimmakianga, mwipangi mambwiga bu'kana na mali ya dunia, li'nga pamwayomokelwa, mwapokelwe mutamo wangayomoka.
Ywoywoti ywaaminika mumakowe masene, aaminika mumakowe maku'lu' na ywa kotoka aminika mumakowe masene, mumakowe maku'lu' aaminikali.
Bai, mana mutei mwaminikali kwa mali ya ulau ya padunia, nyai ywalu'a kunkamukia mali ya kakape?
Mana mutei mwaminikali mumali ya mundu ywi'ngi', nyai ywalu'a kunkamukia mali yinu mwabene?
“Ntu'pu' ntumisi ywakombwa kwatumikia mabwana abi'li', kwa mwanjaa alu'a kunsukwa yumo na kumpenda ywi'ngi' au' ayi'ki'tyana na yumo na kunsalawa ywi'ngi'. Mukombwali kuntumikia Nnu'ngu' na mali.”
Mafalisayo wabagayu'wine go na bembe bai apenda mbanje, batekunsalawa Yesu.
Apo ngaabakia, “Mwenga mwilaya pabandu, panga mwanoga mwoyo, lakini Nnu'ngu' aitangite myoyo yinu. Kwa mwanjaa sakibonekana sa maana pabandu, Nnu'ngu' akibona undi bai.
“Salya na maandiko ga alondoli ba Nnu'ngu' gaabile mpaka nsimu wa Yoani Ywabatisage. Bu'kapo, Ukulungwa wa Nnu'ngu' wendaalilwa, na kila mundu auyingya kwa makakala.
Male kunani na dunia pi'ta, kulikoni bu'yi'lwa liyi'gi'yo limo lya Salya.
“Pai na mundu yumo tayili, ywawalage ngu'bo yaibile ndegeleu ya bei ngu'lu'. Mundu ywo atumyage mbanje yambone kila lisu'ba.
Na paniango wa ywo tayili kwai na nki'ba yumo lina lyake Lasali, ywabile na mabanga.
Lasali aminyikiage peyelwa mbolotya yaitu'mbu'ka pamesa ya aywo tayili, kai' mapwa bendeisa no lambata mabanga gake.
“Bai, yu'lu' nki'ba paawile, malaika ngabantola na kummi'ka pa kyuba sa Bulaimu. Na yu'lu' tayili nembe ngawaa no sikilwa.
Aywo tayili, ai mmaule akwo kumambi', alolekiye kunani, ngammona Bulaimu kuutalu abile nakwe Lasali.
Bai, ngakema, ‘Tati' Bulaimu, mumbi'kikiya, muntume Lasali asuye lukonji lwake mumasi', aniu'lu'ki'ye mululimi lwangu', kwa mwanjaa nendalumya muno mumwoto gu'no.’
Bulaimu ngannyangwa, ‘Mwana wangu', uku'mbu'ki wapoki gananoga mubwu'mi wako, lakini Lasali apoki maakau. Nambi'yambi' nembe endapu'mu'lya na wenga wendalumya.
Na kai', pakati yitu na mwenga pabi'kilwe lyi'mbwa liiku'lu', li'nga babapala isa kwinu bu'ka ku'no kanebakombwe na babapala bu'ka kwinu isa kwitu kanebakombwe.’
Yu'lu' ywabile tayili ngabaya, ‘Bai Tati', ninnu'ba muntume Lasali ayende pansengo wa tati' bangu',
Lakini Bulaimu ngayangwa, ‘Aku'bo babi na Musa na alondoli ba Nnu'ngu', waleke baapi'kani bo.’
Lakini ywembe ngabaya, ‘Nyinyoli tati' Bulaimu, ila mundu mana ayu'ka bu'ka kumambi' no yenda kwakwi'li'ka baagalambuka.’
Bulaimu ngabaya, ‘Mana baayu'wali Musa na alondoli ba Nnu'ngu', ata mundu ywayu'ka bannyu'wali.’ ”
Apo, Yesu ngaabakia banamasi' bake, “Inonwipe kotoka pitya iku'balo ya sambi, lakini akibona yu'lu' ywalu'a piya iku'balo ya kumpangia mundu sambi.
Mundu kati ywo yai nantali kuntabya liwe lya lwaga paingo na kuntumbukia mubali, kulikoni kumpangia sambi yumo ywa anangu'ta ba.
Mwili'ndi'le, ‘Manaitei nnongo akukosile, unkwi'li'ke na mana akuyu'ne unsami.’
Na mana akukosya mala saba kwa lisu'ba na kukuki'li'bu'kya mala saba ipalikwa unsami.”
Banamasi' ngabammakia Bwana, “Utuyongekeye imani.”
Bwana ngayangwa, “Mukaba na imani alau njene kati lupeke, mupekombwa kuubakia nku'yu' gu', uyokoke na ukayokekelwe mubali na wembe ulu'e kunnyu'wa.
Lili! Alu'a kummakia, ‘Uniyupuli kilyo na wibi'ke wiso kwo ndumikia mpaka pana yomwa lya no nywa, nga wenga walye no nywa.’
Mulu'e kummakiali posaa, aywo ntumisi kwa mwanjaa apangite kati mwabakiyilwe.?
Na mwenga nyonyonyo pamwayomwa panga goti gamubayilwe, mwabaye, ‘Twenga twatumisi bai, tupangite galu' gatupalikwe tupange.’ ”
Yesu waabile mumwanja kayenda ku Yelusalemu, api'ti mumipaka ya ku Samalia na ku Galilaya.
Waabile kaika pakilambo simo, akwembine na bandu ku'mi bene matana, bayi'mi kuutalu.
Ngabatu'ndu'bi'ya malobe kababaya, “Yesu, wa Mpi'ndo, utubi'ki kiya!”
Waabweni ngaabakia, “Muyende mukailaye kwa api'ndo ba lini.” Bai, pabaabile kabayenda, ngabapeleteka.
Yumo mukipi'nga sabe waibweni apeletike, ateki'li'bu'ka kannumba na kunkwi'ya Nnu'ngu' kwa lilobe liku'lu'.
Agonjike pai' wakukama nnu'ngi' ya magu'lu' ga Yesu ku'no kansukulu. Aywo ai Nsamalia.
Abonekineli ywi'ngi' ywaki'li'bwike kunsukulu Nnu'ngu' ila aywo nng'eni Nsamalia bai?”
Yesu ngammakia aywo mundu, “Uyi'me, uyende kasako, imani yako ikupeletiye.”
Nsimu gumo Mafalisayo bannalwiye Yesu, “Ukulungwa wa Nnu'ngu' waisa pakubawi?” Ywembe ngayangwa, “Ukulungwa wa Nnu'ngu' wisali kwo bonekana.
Wala ntu'pu' ywakombwa baya, ‘Wi pano,’ au', ‘Wi palu'.’ Kwa mwanjaa, Ukulungwa wa Nnu'ngu' wi nkati yinu.”
Bu'kapo ngaabakia banamasi' bake, “Masu'ba gendaisa pamwalu'a minyikia kulibona lisu'ba limo lya Mwana wa Mundu, lakini mwalibonali.
Bandu balu'a kummakianga, ‘Ai palu'!’ au', ‘Ai pano!’ Lakini mwenga kanemwabu'ke wala kanemwaki'ngame.
Maana kati njai mwaibeyulya ngamwalyalu'a baa lisu'ba lya Mwana wa Mundu.
Lakini atumbwa wi'ti' baa mumateso no kanilwa na lubelekwo lu'no.
Kati mwawabile nsimu wa Nuu, ngamwawalu'a baa nsimu wa masu'ba ga Mwana wa Mundu.
Yapanga kati mwayabile kwa Lutu. Bandu bai kabalya no nywa, pi'ma no pi'mi'ya, kena no senga.
Lisu'ba li'lu' lyabu'i Lutu Sodoma, mwoto wa bwaluti na kibi'li'tu' watei kwenda nia kati ula kauluka bu'ka kunani, na kwalangamisa boti.
Ngamwalyalu'a baa lisu'ba li'lu' lyoumukulwa Mwana wa Mundu.
“Lisu'ba lyo, ywoywoti ywalu'a baa pamwagala keneauluke yenda tola mali yake nnyumba na ywembe ywalu'a baa kunng'unda keneaki'li'bu'ke nsu'gu'.
Muku'mbu'ki gagampatike nnyumbowe Lutu.
Ywoywoti ywapala kuulopwa bwu'mi wake alu'a kuobeya na ywoywoti ywauobeya alu'a kuulopwa.
Nimmakianga panga, lisu'ba lyo bandu abi'li' baagonja pamope, yumo atolelwa na ywi'ngi' alekelwa.
35-36 Alwawa abi'li' bapanga pamope kabayaga, atolelwa yumo na ywi'ngi' alekelwa.”
Apo nga bannaluya, “Bwana, nga kwaku'?” Na ywembe ngaabakia, “Papabile na ntwii ngapabakongolekana tai.”
Ngabaya, “Munni'ma gumo kwai na akimu ywangali kunkilikitya Nnu'ngu' wala kumpi'kania mundu.
Munni'ma wowowo, kai' kwai na mau' yumo nng'wi'li'kwa na nsengowe, ywakoyage kwa akimu ywo kunnu'ba li'nga apate aki yake bu'ka kwa ndumu ywake.
Kwa masu'ba gambone aywo akimu apendili kumpeya aki yake yu'lu' nng'wi'li'kwa, lakini kuundi'la ngaibakia, ‘Pamope no panga nenga ninkilikityali Nnu'ngu' wala napi'kaniali bandu,
lakini kwa mwanjaa, nng'wi'li'kwa yu' endaniauya, nduwakumpeya, mana ngotwike, aayendelya kuniauya mpaka totokelwa!’ ”
Bai, Bwana ngayendelya baya, “Mupi'kaniange mwalongei yu'lu' akimu nnau.
Mubaya, Nnu'ngu' alu'a kotoka kwayi'mya balu' baasawile, babanni'lya kilo na muntwekati? Aselewa kwayu'wa?
Nimmakianga alu'a kwayi'mya kiyu'mbi'ti'ka. Nsimu waaisa Mwana wa Mundu alu'a kwikwemba imani padunia?”
Na Yesu ngaabakia kai' lukongo balu' babaibona anogau na kwasalawa bi'ngi'.
“Bandu abi'li' bayi'i lu'ba kulua lwa Nyumba ya Nnu'ngu'. Yumo ai Mfalisayo na ywi'ngi' nnonga koli.
Nenga nendapunga mala ibi'li' kwa juma, nipiya salaka na saka ya mabi'ko gangu'.’
Lakini yu'lu' nnonga koli, ayi'mi kuutalu na akombwili tu'ndu'bi'a minyo gake kunani, ila atikotima no ku'ku'li'ka kaabaya, ‘Wa Nnu'ngu', unibi'ki kiya nenga na mwene sambi.’
Nimmakianga, yu'lu' koli aki'li'bu'ki kaya asamilwe. Lakini yu'lu' ywi'ngi', asamilweli. Kwa mwanjaa ywaiu'bu'ya aulu'yi'lwa na ywaiuluya au'bu'yi'lwa.”
Bandu ngabannetya Yesu bana anangu'ta li'nga akunywe kwa maboko li'nga kwabaliki. Banamasi' pabaabweni, batekwakanikia kwa ukali'.
Lakini Yesu atekwakema ngabaya, “Mwaleke abo bana baise kasangu', kenemwakanikie, kwa mwanjaa Ukulungwa wa Nnu'ngu' nga wa bandu kati baa.
Nimmakianga kakape, mundu ywoywoti ywakotoka pokya Ukulungwa wa Nnu'ngu' kati bana anangu'ta, ayingyali mu Ukulungwa wo.”
Kalongosi yumo wa Kiyahudi, ngannaluya Yesu, “Mwalimu nnogau, nipange buli li'nga niupate ukoti wangayomoka?”
Yesu ngammakia, “Mbona ungema na nnogau? Ntu'pu' ywai nnogau ila Nnu'ngu' kisake.
Uitangite amuli, ‘Keneube wampege, keneubulage, keneuyibe, Keneukong'ondeli makowe ga ubu'su', waisimu tati' na mau' bako.’ ”
Yesu wagayu'wine go, ngammakia, “Balo upalikwa panga kili'be simo. Upi'mi'ye kila kili'be sobile naso na kwabagana aki'ba mbanje yo na walu'a ba na amana kunani, bu'kapo uniki'ngame.”
Yu'lu' mundu wagayu'wine go, ateku'ku'li'ka muno kwa mwanjaa ai tayili muno.
Yesu wamweni kaku'ku'li'ka muno, ngabaya, “Atayili yingya mu Ukulungwa wa Nnu'ngu' kunonwipe.
Male ngamiya yingya mulipoyo lya singano, kulikoni tayili yingya mu Ukulungwa wa Nnu'ngu'.”
Balu' bandu wabagayu'wine go, ngababaya, “Nyai ywalu'a kosopolelwa?”
Yesu ngayangwa, “Gagakotoka kombolwa na mundu, kwa Nnu'ngu' gendakombolwa.”
Nembe Petili ngannaluya, “Na twenga, buli? Tuilei ili'be yitu yoti tukuki'ngime wenga!”
Yesu ngaabakia, “Kakape nimmakianga, mundu ywoywoti ywaulei nsengo wake, au' nnyumbowe, au' nnongowe, au' abelei bake, au' bana kitumbu sa Ukulungwa wa Nnu'ngu',
alu'a pokya gambone nambi'yambi' na ukoti wangayomoka pawaisa.”
Kwa mwanjaa, alu'a kamukiyilwa kwa bandu bangali Ayahudi na bembe balu'a kumweka, kumpwi'wa na kumwunia mataa.
Balu'a kunku'mbwa bokola na kummulaga, lakini lisu'ba lyenetatu alu'a yu'ka.”
Lakini bembe bakwipwili likowe lyo ata pasene, kwa mwanjaa sateiyilwa kikomekeyo sa makowe go na baatangiteli gagaalongelikwe.
Yesu wai papipi na ku Yeliko, kwai na mundu yumo mbulibuli atami mundi'la kalu'balu'ba.
Waayu'wine lipi'nga lya bandu kalipi'ta ngalaluya, “Kwina ki'li'?”
Ngabammakia, “Yesu wa ku Nasaleti endapi'ta.”
Na ywembe ngatu'ndu'bi'ya lilobe kaabaya, “Yesu, Mwana wa Daudi, unibi'ki kiya!”
Balu' babaalongolile, ngabankwi'li'ka na kummakia atame liki. Lakini ywembe ngayendelya tu'ndu'bi'ya lilobe, “Mwana wa Daudi, unibi'ki kiya!”
Yesu ngayi'ma na kwabakia panga bannete nnu'ngi' yake. Palu' yu'lu' mbulibuli waikite papipi, Yesu ngannaluya,
Yesu ngammakia, “Ulole! Imani yako ikuteepwile.”
Na popopo aywo mbulibuli akombwi lola, ngaanki'ngama Yesu kankwi'ya Nnu'ngu'. Na bandu boti wabagabweni go, bannumbike Nnu'ngu'.
Yesu aikite kunni'ma wa ku Yeliko, ngapi'ta mumali'la ga nni'ma wo.
Akwo kwai na mundu yumo ywakemelwa Zakayo, aywo ai mundu nku'lu' ywa alonga koli, kai' ai tayili.
Apalage kummona Yesu panga ai buli lakini akombwili kummona kwa mwanjaa, bandu bai baingi na kyi'mo sake sai kipi.
Kwa nyo, aabutuki nnu'ngi' no u'bu'ka munku'yu' li'nga ammone Yesu, kwa mwanjaa api'ti ndi'la yi'lu'.
Bai, Yesu waikite palu', ngalola kunani ngammakia, “Zakayo, wuluke kiyu'mbi'ti'ka, kwa mwanjaa li'no mbalikwa ngapiliye kasako.”
Apo Zakayo ngauluka kiyu'ngu'ya na kunkemya kasake kwo napusika.
Bandu boti wabagabweni go, ngabaku'ku'li'ka no baya, “Ayi'i tama na mundu mwene sambi.”
Yesu ngammakia, “Li'no ukosopoli wi pansengo gu'no, kwa mwanjaa ayu' naywembe nga ywalukolo lwa Bulaimu.
Kwa mwanjaa Mwana wa Mundu aisi pala no kosopolya babaobite.”
11-12 Apo Yesu waabile kaegelya ku Yelusalemu. Bandu babampi'kaniage baganiage panga yaigali pasene bai Ukulungwa wa Nnu'ngu' ulu'e isa. Kwa nyo, Yesu ngaabakia lukongo lu'no, “Kwai na mundu ywalukolo lwa kikulungwa ywayabwi mwanja, yenda kunni'ma wa kuutalu li'nga pokya utawala wa ukulungwa no buya.
Bai, wai kaapala bu'ka, ngaakema wi'ti' atumisi bake ku'mi na kwapeya mbanje kila mundu na kwabakia, ‘Mupangi nsuluso mpaka panabuya.’
Lakini bandu ba palu' batekunsukwa kwa nyo ngabatuma bandu bayende ku'lu' bakabaye, ‘Tukani kututawala yu'.’
“Aywo mundumuko aabuyangani kaya wayomwi pokya ukulungwa, popopo ngaabakia balu' atumisi baapei mbanje bakemelwe li'nga atange panga kila mundu abeliye ili'nga.
Ntumisi ywalongolile ngapitya, ngabaya, ‘Bwana, nibeliye mala ku'mi ya mbanje yawanipeile.’
Naywembe ngammakia, ‘Unogie, wenga nga wantumisi nnogau. Kwa mwanjaa upangite kinanoga mumakowe masene, ulu'a panga wampi'ndo muilambo ku'mi.’
Ntumisi ywene bi'li' ngaisa kaabaya, ‘Bwana, nibeliye mala tano ya yi'lu' mbanje yawanipeile.’
“Ntumisi ywi'ngi' ngaisa kaabaya, ‘Utole mbanje yako, nateiya wiso mukitambala.
Nateyogopa kwa mwanjaa wenga wa mundu nkali'. Wenga utola yangali yako na uuna yangali kena.’
Naywembe ngammakia, ‘Malongelo gako galaya makosa gako, wenga wantumisi nnau! Watangite panga nenga nankali', nitola yangali yangu' na niuna yangali kena.
Kwa mwanjaa ki'li', ukotwike bi'ka mbanje yangu' kwa bababeleya, na nenga ngaisa tola yaibeleyilwe mwakubuya?’
Apo ngaabakia balu' bababile palu', ‘Mumpokonywe ayo mbanje, mukampei yu'lu' ywabeliye mala ku'mi.’
Bembe ngabammakia, ‘Lakini Bwana, aywo abile na mali yambone muno!’
Ywembe ngayangwa, ‘Kila ywabile na kili'be nga ywapeyelwa no yongekeyelwa. Lakini yu'lu' ywangali banaso kili'be, ata si'lu' sabile naso satolelwa.
Na nambi'yambi', babanisukwa na babanikana nibe na nkulungwa wabe, mwalete pano, na mwabulage papanopano nnu'ngi' yangu'.’ ”
Yesu waayomwi longela go, atelongolya kalongokeya ku Yelusalemu.
ngaabakia, “Muyende kukilambo sakibile nnu'ngi' yinu. Pamwayingya mukilambo, mwankolya mwana wa mbu'nda ywangakolelelwa na mundu atabilwe. Mumundwe, munnete pano.
Mana alu'a kunnaluya mundu mwanjaa ki'li' mumundwa, mwammakiye, ‘Bwana endakumpala.’ ”
Bai, babatumilwe ngabayenda, baagakoli kati mwababakiyilwe na Yesu.
Pabaabile kabamundwa yu'lu' mwana wa mbu'nda, bene ngabaalaluya, “Kwa mwanjaa ki'li' mumundwa mwana mbu'nda yu'?”
Na bembe ngabayangwa, “Bwana endakumpala.”
Bai, ngabampelekya Yesu yu'lu' mwana mbu'nda. Bu'kapo ngabatandika magu'bo gabe panani ya mbu'nda na kumwu'bu'ya Yesu panani yake.
Yesu ayendeli na mwanja na bandu batandike magu'bo gabe musimbasimba.
Waegeli ku Yelusalemu pabwelyo wa kitu'mbi' sa Minjaituni, lipi'nga lya banamasi' bake ngabatumbwa kwi'ndi'lya na kunkwi'ya Nnu'ngu' kwa lilobe liiku'lu', kwa mwanjaa ya makowe maku'lu' gabagabweni.
Ngababaya, “Ayalite Nkulungwa ywaisa kwa lina lya Bwana! Amani kunani, utukupu kwa Nnu'ngu' ywabile kunani!”
Yesu ngayangwa, “Nimmakianga, mana bakotwike bembe, ata maliwe galu'a kwi'ndi'lya.”
Waegeli muno na kukibona kilambo si'lu' Yesu atekili'lya.
Ngabaya, “We Yelusalemu, Ukatangage li'noli'no makowe gagaleta amani! Lakini nambi'yambi' gaiyilwe paminyo yako.
Kwa mwanjaa masu'ba gendaisa, babakusukwa bakuti'ti'li'ki'a maboma, na kukuibya ndi'la wakane kosopolelwa.
Bakutimbatimba wenga pamope na bana bako bababile nkati ya ingu'mbi' yako, baakulekyali ata liwe limo panani ya li'ngi', kwa mwanjaa wautangiteli nsimu Nnu'ngu' wakwisili kukuyangatia.”
Bu'kapo, Yesu ayingi mulua lwa Nyumba ya Nnu'ngu' no tumbwa kwabi'nga asulusi,
Nembe ngaabaya, “Yandikilwe, ‘Nyumba yangu' yapanga nyumba yo salilya,’ lakini mwenga muipangite ibe mbango ya apokonyoli.”
Yesu ai kayi'gana mulua lwa Nyumba ya Nnu'ngu' kila lisu'ba. Api'ndo ba lini, balimu ba Salya na alongosi ba bandu baapalike kummulaga.
Lakini bai ntu'pu' lyopanga, mwanjaa bandu boti bai kabampi'kania muno.
ngababaya, “Utubakie! Upanga makowe ga goti kwa utawala waku', kai' nyai ywakupei utawala gu'?”
Yesu ngaabakia, “Nanenga mbala kunnaluyanga. Munibakie,
utawala wa Yoani Ywabatisage wabu'kite kwa Nnu'ngu' au' bandu?”
Lakini bembe ngababakiana nnyanya, “Mana tubaite ubu'kite kwa Nnu'ngu', ywembe alu'a tulaluya, ‘Mboni mumwu'bi'li lili?’
Na mana tubaite ubu'kite kwa mundu, bandu boti ba pano batuku'mbwa maliwe, kwa mwanjaa boti bau'bi'lile panga Yoani ai nnondoli ywa Nnu'ngu'.”
Bai, ngabammakia, “Tutangiteli utawala wo wabu'kite kwaku'.”
Yesu ngaabakia, “Ata nenga nimmakiangali nigapanga makowe ga kwa utawala waku'.”
Yesu ngayendelya kwabakia bandu lukongo lu'no, “Mundu yumo ali'mike nng'unda wa minjabibu, na ayaiki aku'li'ma kwa mali'po no yabwa mwanja mpaka kilambo sa kuutalu, atami kwo kwa masu'ba ganambone.
Pa mauno, mundu ywo ngantuma ntumisi ywake kwa balu' aku'li'ma bammauli lipungu lya itunda lya mauno ga nng'unda wa minjabibu. Lakini balu' aku'li'ma batekunku'mbwa ntumisi ywo na kunki'li'bu'ya moko gabule.
Ngaantuma kai' ywenetatu, aywo ywembe, wabannumiye ngabantaikulya paungo.
Yu'lu' mwene nng'unda ngabaya, ‘Mbapanga buli? Nalu'a kuntuma mwana ywangu' ywanimpendile, kwaali' ywembe balu'a kunnyu'wa.’
Balu' aku'li'ma wabamweni bai, ngababakiana, ‘Ayu' ngalu'a tola ulisi wake, kwa nyo tummulage li'nga ulisi wo upange witu.’
Bai, ngabampiya paungo ya nng'unda wa minjabibu na kummulaga.”
Yesu ngalaluya, “Yu'lu' mwene nng'unda alu'a kwapanga buli balu' aku'li'ma?
Alu'a isa kwabulaga aku'li'ma bo na kwapeya aku'li'ma bi'ngi' nng'unda wo wa minjabibu.” Bandu wabayu'wine makowe go ngababaya, “Lili! Kanegapite ata pasene!”
Lakini Yesu ngaabu'nju'lya minyo na kwabakia, “Bai, Maandiko Mapeleteu gaalomboli ki'li'? ‘Liwe lyabalikani asengi, nambi'yambi' lipangite liwe liku'lu' lya pakitumembe!’
Mundu ywoywoti ywatu'mbu'ka panani ya liwe lyo ati'kwanika ipandeipande na mana lintu'mbu'ki mundu ywoywoti, lyantimba.”
Balimu ba Salya na api'ndo ba lini baatangite panga lukongo lwo lwali'ngage bembe, kwa nyo bapalage kummoywa paapalu'palu', ila bayogwipe bandu.
Bandu bo ngabammakia, “Mwalimu, tutangite panga wendalongela no yi'gana makowe ga kakape, kai' wenga ubagwali bandu, uyi'gana kakape ndi'la ya Nnu'ngu'.
Bai, utubakie yendayi'ki'ti'lwa mu Salya ya Musa li'pa koli kwa Kaisali?”
Yesu akwipwile kitapa sabe ngaabakia,
“Mundaye lwela, lubile na kuminyo ya nyai?”
Na bembe ngabannyangwa, “Kuminyo ya Kaisali.” Yesu ngaabakia, “Bai, ga Kaisali mumpei Kaisali, ga Nnu'ngu' mumpei Nnu'ngu'.”
Bakombwili kunnyonja kwa likowe lyolyoti palu' pa bandu, kwa nyo ngabatama liki no sangala mwayangwile.
Bu'kapo Masadukayo, bababaya panga babawile bayu'kali, bamwisili Yesu, ngababaya,
“Mwalimu, Musa atuandiki panga manaitei mundu nsi'si' awile na annei nnwawa nng'wi'li'kwa wangali bana, nnunawe apalikwa antole ywo nnwawa li'nga ampapi nku'we bana.
Ngaipanga, nsimu gumo kwai na akingolo saba. Yu'lu' nku'lu' atekobeka no waa wangali mwana.
na nnuna ywenetatu yai nyinyonyo. Makowe gai gagalu'galu' kwa boti saba, boti bawile wangali papa bana.
Kuundi'la na yu'lu' nnwawa ngawaa.
Lisu'ba lyabalu'a yu'yi'lwa babawile, nnwawa ywo apanga nnyumbo wa nyai? Kwa mwanjaa boti saba baankobike.”
Yesu ngaabakia, “Bandu ba nsimu gu'no kobeka no ku'nda,
lakini balu' bababalangilwa panga baapwaika yu'ka no tama na Nnu'ngu', baakobekali na baaku'ndali.
Kai', bawaali, kwa mwanjaa babaa kati malaika, no baa bana ba Nnu'ngu' kwa mwanjaa bayu'kite muuwi'li.
Lakini kwa mwanjaa kubile no yu'ka bu'ka kuuwi'li, ata Musa ayi'ki'tile. Mu Maandiko Mapeleteu ga si'lu' kiwi'mbi' sasabile kakiyaka mwoto, kaantambwa Bwana kati ‘Nnu'ngu' wa Bulaimu, Nnu'ngu' wa Isaka, na Nnu'ngu' wa Yakobi.’
Bai, ywembe Nnu'ngu' ywa awi'li lili, ywembe Nnu'ngu' ywa balu' bababile bau'mi, kwa mwanjaa kasake boti bendalama.”
Bi'ngi' ba balu' baalimu ba Salya ngababaya, “Mwalimu, mwoyangwile ngamwembe.”
Yesu ngaalaluya, “Ibayilwa buli panga Kilisitu ywabayilwe nga mwana wa Daudi?
Daudi mwene abaya mu Zabuli,
‘Bwana Nnu'ngu' ammakie Bwana ywangu', Tama kummalyo gangu',
mpaka nauluye andumu bako babe pai' ya magu'lu' gako.’
“Manaitei Daudi ankema ywembe ‘Bwana,’ apanga buli kai' mwana wake?”
Yesu ngaabakia banamasi' bake nnu'ngi' ya bandu boti,
“Mwili'ndi'le na balimu ba Salya babapenda pi'tapi'ta bawalile makanju malaso. Bapendi pangilwa abali na bandu kwa isima kusoko no tama muitamo ya bandubako, mu Nyumba ya kunnu'ba Nnu'ngu' na mumasalaka.
Baapokonywaga mayumba ga alwawa awi'li'kwa ku'no kabaku'pi'ki'ya panga anogau kwo sali sala ndaso. Abo bapwatilwa mbwatyo ngu'lu'.”
Yesu atekwalingia matayili, ngaabona kabayi'ya salaka yabe mulisanduku lya mbanje ya mulua lwa Nyumba ya Nnu'ngu',
Bai, ngabaya, “Nimmakianga, mau' yu' nng'wi'li'kwa nki'ba ayi'i kiku'lu' mulisanduku kuliko sabayi'i bi'ngi' boti.
Kwa mwanjaa boti bo bapiyike salaka bu'kana na mali yabe yaipi'tile, lakini mau' yu'lu', muuki'ba wake, ayi'i yoti yabile nayo.”
Bandu bi'ngi' balongelyage makowe ga Nyumba ya Nnu'ngu', mwainemekilwe kwa maliwe ga samani, pamope na upo yaipiyilwe kwa Nnu'ngu'. Yesu ngabaya,
“Aga goti gamugabona, gaaisa masu'ba lyaigalali ata liwe limo panani ya li'ngi', kila kili'be sasengwanilwa.”
Bai, ngabannaluya, “Mwalimu, makowe go gapitya pakubawi? Na kikowe saku' sasalaya panga makowe go gaegelile pitya?”
Yesu ngaayangwa, “Mulinguli mwakenekongelwa. Kwa mwanjaa baingi baisa na kulitumya lina lyangu', kila mundu kaabaya panga, ywembe nga nenga no panga nsimu gu'lu' wegelile. Lakini mwenga kenemwakoleye!
Bai, pamwagayu'wa makowe ga ngondo na maangaiko, kenemwayogope, kwa mwanjaa ago gapalikwa gapi'te wi'ti', lakini matemulyo ga goti gaapanga balo.”
Bu'kapo ngayendelya longela, “Nni'ma gumo waku'mbwana na wi'ngi' na ukulungwa gumo waku'mbwana na wi'ngi'.
Kila pandu palu'a panga na malendemo maku'lu' ga bwi'i', njala na utamwe wa tauni. Kai' kwabaa na makowe maakau na mianju miku'lu' kunani.
Li'nga mukanikong'ondeli kasabe.
Mube mwayi'mi'li'ka mumyoyo yinu, kenemwaganiye pamwapala kwikengya.
Kwa mwanjaa nenga namwene nilu'a kumpeyanga milongelo yene malango, ata andumu bako bakukombwali kai' bakutaukyali.
Abelei binu, anuna, alongo na mambwiga binu balu'a kunsongya mwenga na mwabi'ngi' mwalu'a bulagilwa.
Bandu boti balu'a kunsukwanga kwa mwanjaa wa lina lyangu'.
Lakini, ata lunywili lumo lwa mitwe yinu lwaobali.
Kwo komea kwinu mwalu'a kosopolya bwu'mi winu.
“Pamwalu'a kukibona kilambo sa ku Yelusalemu kiti'li'tilwe na mayesi, bai mwatange panga nsimu wisile wo sengwanilwa kwa kilambo so.
Apo, bababile ku Yudea babutuki muitu'mbi', balu' bababile mukilambo babu'ke na balu' bababile kumigunda kenebaki'li'bu'ki kukilambo.
Balu'a kibona atopelwe na babayongeya masu'ba go! Kwa mwanjaa kwalu'a baa na siki ngu'lu' munni'ma na nyongo ya Nnu'ngu' yalu'a kwaisilya bandu bo.
Bi'ngi' babulagilwa kwa lipanga, bi'ngi' batolelwa mateka mumili'ma yoti, na kilambo sa ku Yelusalemu sali'batilwa na bandu bangali Ayahudi, mpaka nsimu wabe pawayomokya.
“Kwalu'a baa na mianju mulisu'ba, mumwei na mundondwa. Lunia lwoti lwaba musiki kwa mwanjaa ya kyenyo bu'kana na mwago wo yu'gayu'ga kwa masi' ga baali.
Bandu bainduka kwa mwanjaa ya bwoga, kabalolela makowe gagalu'a pitya, kwa mwanjaa makakala ga kunani galu'a tikatika.
Bu'kapo, balu'a kummona Mwana wa Mundu kaisa mulyunde, mwene makakala na utukupu wammese.
Nsimu makowe go pagalu'a tumbwa pitya, mwayi'me no tu'ndu'bi'ya mitwe yinu kunani, kwa mwanjaa lopolelwa kwinu kuegelile.”
Bu'kapo ngaabakia lukongo lu'no, “Mulolekeye nkongo wa ntini na mikongo yi'ngi' yoti.
Pamwibona panga itumbwile ipuka makapi, mwatange panga nsimu wa kyuku wegelile.
Nyinyonyo, pamwagabona makowe go kagapaangilwa, mwatange panga Ukulungwa wa Nnu'ngu' wegelile.
Makowe goti gagabile padunia na panani ya dunia gapi'ta, lakini mayi'gi'yo gangu' gaapi'tali.
“Mube minyo, myoyo yinu yakenetopelwa na makowe maakau, lobya na meengo ga bwu'mi gu'no. Mana lili, lisu'ba lyo lyamwisilyanga kwa kimuimu.
Kwa mwanjaa lyamwisilya kati kitapa kwa boti babatama mudunia yoti.
Mutame mwiso bai na mukoye lu'ba Nnu'ngu' li'nga mupate makakala go pi'ta salama mumakowe goti gagalu'a pitya no yi'ma nnu'ngi' ya Mwana wa Mundu.”
Wakati wa muntwekati masu'ba go Yesu ayi'ganage bandu mulua lwa Nyumba ya Nnu'ngu', lakini kilo ayendage kukitu'mbi' sa Minjaituni no tama kwo.
Bandu boti bayendage mulua lwa Nyumba ya Nnu'ngu' kindai' putiputi li'nga kumpi'kania.
Lisu'ba lya si'li'ku'si'li'ku' ya Makati Gangalu'la, yaikemelwa Pasika, yai kaiegelya.
Api'ndo ba lini na balimu ba Salya baapalike ndi'la ya kummulaga Yesu, lakini baayogopage bandu.
Bai, Tati' ba bene ubu'su' ngaanyingya Yuda Isikalioti, yumo ywa balu' banamasi' ku'mi na abi'li'.
Baatenapusika nabembe ngabayi'ki'tyana nakwe kunni'pa mbanje.
Yuda aayi'ki'tile, ngapala lipala lya kwakamukiya pangali lipi'nga lya bandu.
Bai, Lisu'ba lya Makati Gangalu'la ngaliika. Na alyo nga lisu'ba lyo sinjilwa Mwana wa Ngondolo ywa Pasika.
Apo Yesu ngaatuma Petili na Yoani, ngaabakia, “Muyende mukatubi'ki wiso si'li'ku'si'li'ku' li'nga tulye Pasika.”
Nabembe ngabannaluya, “Upala tukakubi'ki wiso kwaku'?”
Ngaabakia, “Pi'kani! Pamwalu'a yenda kukilambo, mwakwembana na nnalu'me ywapu'twi kibi'ga sa masi'. Mwanki'ngame mpaka nnyumba ya nyumba yaayingya.
Mwammakie mwene nsengo, ‘Mwalimu endakulaluya, kubi kwaku' kuswii kwoli'lya Pasika nenga na banamasi' bangu'?’
Naywembe annangya sumba kiku'lu' kugolopwa sakibi'kilwe wiso, na mwenga mukabi'ke wiso ilyo.”
Bai, ngabayenda, baakikoli kila kili'be kibi kati mwaabakie Yesu, ngababi'ka wiso Pasika.
Ngaabakia, “Ndeminyikia muno lya Pasika yi'no pamope na mwe, ku'no kaiegelya saa yo teselwa kwangu'.
Kwa mwanjaa nimmakianga panga nailyali kai' mpaka palu' panailya yi'lu' yaitimile pawaika Ukulungwa wa Nnu'ngu'.”
Bu'kapo ngakitola kikombe sa lipwai no sukulu, ngabaya, “Mupokyange, munywe pamope.
Kwa mwanjaa bu'ka nambi'yambi' nimmakianga, nainywali kai' lipwai ya njabibu mpaka pawalu'a isa Ukulungwa wa Nnu'ngu'.”
Bu'kapo ngaatola likati, ngasukulu, ngalimetwana na kwapeya kaabaya, “Yi'no nga yi'ga yangu' yaipiyilwa kwa mwanjaa ya mwe. Mwapange nyo kwa kuniku'mbu'kya.”
Ngapanga nyinyonyo na kikombe sa divai bu'ka pa kilyo, kaabaya, “Kikombe si'no nga lilagano lyayambi' lya myai yangu' yaiyitanika kwa mwanjaa mwenga.
Lakini, mulolange! Yu'lu' ywanisongya ai pamope na nenga pano pamesa.
Kakape Mwana wa Mundu ayenda bulagilwa kati mwabini Nnu'ngu', lakini akibona yu'lu' ywansongya.”
Apo ngabatumbwa laluyana bene na bene nyai kati yabe ywalu'a panga likowe lyo.
Yesu ngaabakia, “Akulungwa ba bandu bangali Ayahudi batawala bandu babe kwa makakala, na bembe bakemelwa ayi'mi'li'ki'yi ba bandu.
Lakini kaneibe nyo kwinu, ila yu'lu' ywabi nku'lu' kwinu apalikwa abe nsene wa boti, na ywabi kolongosi apalikwa abe kati ntumisi.
Tubaye nku'lu' ngaywaku', yu'lu' ywatama pamesa no lya, au' yu'lu' ywatumikia? Ngamwembe panga yu'lu' ywatama pamesa no lya! Lakini ata nyo nenga nibi pano pakati yinu kati nantumisi.
Mwenga ngamwabile na nenga nsimu woti wa mapayilwo gangu',
na kati Tati' bangu' mwabangamukiye ukulungwa, na nenga nyinyonyo ninkamukiyanga mwenga ukulungwa.
Mwalya no nywa pamesa yangu' mu ukulungwa wangu' no tama muiti'gu' ya kikulungwa kuisenwa ngolo ku'mi na ibi'li' ya Isilaili.
“Simoni, Simoni! Pi'kania wi'ti'! Tati' ba bene ubu'su' ayi'ki'tilwe na Nnu'ngu' kumpeeta mwenga kati mundu mwapeeta ngano.
Lakini nenga ndekulu'bya kwa Nnu'ngu' li'nga imani yako yakaneoba. Nawenga pawalu'a niki'li'bu'kya, wasenge akina alongobo.”
Petili ngannyangwa, “Bwana, niyi'ki'tile yenda pamope na wenga muutabilwe, na ata waa.”
Bu'kapo, Yesu ngaalaluya banamasi' bake, “Nsimu wanantumike wangapu'twa mpuko wa mbanje wala utingo wala ilatu, mwapu'ngu'kilwe na kili'be sosoti?” Ngabayangwa, “Lili.”
Naywembe ngaabakia, “Nambi'yambi', ywabile na mpuko wa mbanje aupu'twe na ywabile na utingo nyinyonyo. Na ywabile ntu'pu' lipanga, api'mi'ye likoti lyake li'nga akapi'me limo.
Nimmakianga gano mayi'gi'yo ga Maandiko Mapeleteu, ‘Aabi'kilwe lipi'nga limo na babaalabiya,’ lasima gatimi, na gagapalikwa na nenga gendaikya.”
Nabembe ngababaya, “Bwana, lola, pano pai na mapanga gabi'li'.” Naywembe ngabaya, “Bai gali'ngani!”
Yesu wabu'i po kati mwayobelile ayi'i kukitu'mbi' sa Minjaituni, na banamasi' bake ngabanki'ngama.
Waikite kwo ngaabakia, “Mulu'bange Nnu'ngu' mwakaneyingya mumapayilwo.”
Bu'kapo ngaaleka no yenda kuutalu pasene ngakilikita no lu'ba Nnu'ngu',
“Tati', mana mupendile, munibu'ki'ye kikombe si' na ata nyo, ibe kati mwamupendi mwenga, kwenda kati mwanipendi nengali.”
Bu'kapo, malaika bu'ka kunani ngampitya li'nga kunyongea makakala.
Wayomwi lu'ba Nnu'ngu', aki'li'bu'ki banamasi' bake, na akoli bagonjike, kwa mwanjaa bateusunika na baapatike ntenyo.
Ngaabakia, “Mboni mwendagonja? Muyumukange musali, mwakane yingya mumapayilwo.”
Kayendelya longela, ngalisa lipi'nga lya bandu lilongoyilwe na Yuda, yu'lu' yumo ywa banamasi' ku'mi na abi'li'. Yuda ngayenda kumpanga abali Yesu kwa kunnonia.
Yesu ngammakia, “Yuda! Unsongya Mwana wa Mundu kwa kunnonia?”
Banamasi' bake wabagabweni go ngababaya, “Bwana, tukoleli mapanga gitu?”
Yumo kati yabe nganku'mbwa lipanga ntumisi ywa mpi'ndo mku'lu' wa lini, ngankata likutu lyake lya kummalyo.
Apo, Yesu ngabaya, “Kotokaa! Ili'ngani.” Ngalikunywa likutu lya mundu yu'lu', na kumtepwa.
Bu'kapo Yesu ngaabakia api'ndo ba lini, api'ndo ba ali'ndi'li ba Nyumba ya Nnu'ngu' na api'ndo babaisi kummoywa, “Mboni mwisi na mapanga na mandolonga kuniboywa kati nenga nampokonyoli?
Panabile na mwenga kila lisu'ba mulua lwa Nyumba ya Nnu'ngu' mwaniboywili!. Lakini, gu'no nga nsimu winu lelo, nsimu wa utawala wa lubi'ndu'.”
Mwoto wabi ukunganilwe pakatikati ya luwa. Na bembe batami pamope, na Petili abi pamope nabo.
Ntumisi yumo nwawa waamweni Petili atami kayota mwoto ngammu'nju'lya minyo, kaabaya, “Mundu yu' ai pamope na Yesu.”
Lakini Petili ngakana no baya, “Wewenga! Nenintangiteli yu'.”
Baliya pasene, mundu ywi'ngi' ngammona Petili, ngabaya, “Na wenga wanaywembe kati yabe.” Lakini Petili ngayangwa, “Wenga, nenintangiteli!”
Walipite lisaa limo, mundu ywi'ngi' ngakong'ondelya panga “Ayu' naywembe mwenekaya wa ku Galilaya.”
Petili ngaabaya, “Wenga we, ne nikitangiteli ata saukilongela!” Na popopo wabile kaalongela, njogolo ngabi'ka.
Bwana Yesu ngagalambuka na kummu'nju'lya minyo Petili, na ywembe Petili ngaku'mbu'kya galu' gaabakiyilwe na Bwana Yesu, “Li'no kapala bi'ka njogolo walu'a nikana mala itatu.”
Apo ngapitya panja, no li'la munomuno.
Balu' bandu babanni'ndi'lage Yesu, batekunku'mbwa na kunsalanga.
Ngabampikiya makowe gambone ga kumpwi'wa.
Wakusile, api'ndo ba bandu baatami kitamo, sa api'ndo ba lini na balimu ba Salya. Yesu aletilwe nnu'ngi' ya Kitamo Kiku'lu' sa Ayahudi.
Nabembe ngabammakia, “Tubakia wenga nga wa Kilisitu ywabayilwe?” Yesu ngaabakia, “Ata mana nimmakiangite mwaniu'bi'lyali,
na ata mana ninnaluyangite liswali, mwaniyangwali.
Lakini bu'ka nambi'yambi', Mwana wa Mundu alu'a tama kummalyo wa Nnu'ngu' mwene makakala.”
Apo boti ngababaya, “Eloo, baya wenga nga wa Mwana wa Nnu'ngu'?” Naywembe ngabaya, “Mubaya panga nenga nganaywembe.”
Nabembe ngababaya, “Buli, balo tukapala usaili wi'ngi'? Twabene tunnyu'wine kaalongela munkano wake mwene.”
Bu'kapo, boti ngabayi'ma kumpeleka Yesu nnu'ngi' ya Pilato.
Ngabatumbwa kunsitakya kababaya, “Mundu yu' tunkoli kalemaya bandu bitu, kakana li'pa koli kwa Kaisali na kwiikema ati' ywembe nga Kilisitu, Nkulungwa.”
Pilato ngaabakia api'ndo ba lini na lipi'nga lya bandu, “Nikibonali kitumbu sosoti sa kunsenwa ayu' mundu.”
Lakini bembe ngabakong'ondelya kababaya, “Asopa bandu kwa mayi'gano gake munni'ma woti wa ku Yudea, atumbuli ku Galilaya na, nambi'yambi' ai pano.”
Pilato wagayu'wine go, ngalaluya, “Mundu yu' nga mwenekaya wa ku Galilaya?”
Waatangite panga Yesu ai muutawala wa Helode, ngampeleka kwa Helode, ywabile ku Yelusalemu nsimu gu'lu'.
Helode atepulaika muno waamweni Yesu. Aagayu'wine makowe gake, ila endelolela li'nga ammone kwa minyo gake. Kai', au'bi'lyage kummona Yesu kapanga maluweluwe.
Bai, ngannaluya makowe ganambone kwo kondeya, lakini Yesu ayangwili.
Api'ndo ba lini na balimu ba Salya, baapitike nnu'ngi', na kunsitakya Yesu kwa makakala.
Bai, Helode pamope na asikali bake, ngabamwisia Yesu na kumpangya nsalango. Bu'kapo, ngabang'walika ngu'bo ya kikulungwa, na kunki'li'bu'ya kwa Pilato.
Helode na Pilato babaabile yu'wanganali, lakini bu'ka lisu'ba lyo baabile mambwiga.
ngaabakia, “Munnetike kasangu' ayu' mundu kamubaya panga atindigana bandu. Nambi'yambi' pi'kaniange! Wanilokikiye likowe lyo nnu'ngi' yinu, nimwenili na lyakau lyolyoti lyalilandana na masitakyo ginu.
Wala nenga bai lili, ata Helode alibwenili lyakau lyolyoti, na nyo nganki'li'bwiye kasangu'. Ibonekana mpu'la bai panga mundu yu' apangiteli sosoti sakumpangia asenulwe kiwo.
Kwa nyo, nilu'a amulisa ammeselwe mikwasu, bu'kapo nalu'a kunnekekea.”
(Kila lisu'ba lya si'li'ku'si'li'ku' ya Pasika, Pilato yabile lasima kwayu'gu'lya bandu ntabilwe yumo.)
Lakini boti ngabapanga ndu'ti pamope, “Ummu'ye mundu yu' na utuyu'gu'li Balaba!”
Balaba abi'kilwe muutabilwe kwa mwanjaa ayu'maniye bandu panni'ma, kai' atebulaga.
Pilato apalike kunnekekea Yesu, kwa nyo ngalongela nabo kai'.
Lakini bembe ngabapanga ndu'ti, “Ummambe munsalaba, ummambe munsalaba!”
Pilato ngaabakia pampanda patatu, “Apangite lyakau lyaku'? Nilibonali lyakau lyakumpanga abulagilwe, kwa nyo nilu'a kummesa mikwasu, bu'kapo ninnekekeye.”
Bai, Pilato ngabaya panga mwabapala bembe ipangilwe.
Annyu'gu'li yu'lu' ywabampalage, ywabile ntabilwe kwa mwanjaa ayu'maniye bandu panni'ma no bulaga na kwapeya Yesu bampangi mwabapendile.
Pabaabile kabampeleka, bakwembine na mundu ywakemelwage Simoni wa Kilene, kabu'ka kunng'unda. Bai, ngabammoywa na kuntwi'ka gu'lu' nsalaba aupu'twe nsu'gu' ya Yesu.
Lipi'nga lya bandu lyatekunki'ngama, nkati yabe baabile alwawa babaabile kabalombola na kunni'lya.
Yesu ngaagalambukya kaabaya, “Mwenga mwaakina mau' ba ku Yelusalemu! Kanemundi'li nenga, ila mwili'li mwabene na bana binu.
Kwa mwanjaa masu'ba gendaisa pabaalu'a baya, ‘Nantali balu' atonga, kingabeleka wala kingayongea bana!’
Nsimu wo, bandu ngabaatumbwa kuibakia itu'mbi' na itundulia, ‘Mututu'mbu'ki na mutuwi'ki'li!’
Kwa mwanjaa manaitei bandu baupangya nkongo mmi'gi' kati nyo, yapanga buli kwa nkongo nnyu'mu'?”
Baatweti kai' bandu bi'ngi' abi'li' babaalabiye, babulagilwe pamope nakwe.
Yesu ngabaya, “Tati', mwasami kwa mwanjaa, batangiteli lyabalipanga.” Bu'kapo, ngababagana magu'bo gake kwo nga'ndya mpumbe.
Bandu baabile wi'ma kabalola. Nabembe alongosi ngabansalanga kababaya, “Akosopoli bi'ngi', nambi'yambi' aikopoli mwene, manaitei ywembe nga Kilisitu, nsaulwa na Nnu'ngu'.”
Nabembe asikali batekunsalanga kai', batekunnyendelya na kumpeya kasiki,
kababaya, “Manaitei kakape wenga nga wankulungwa wa Ayahudi, wikosopoli wamwene.”
Kai' maandiko gano gaabi'kilwe panani ya nsalaba wake, “Ayu' nga Nkulungwa wa Ayahudi.”
Yumo ywa balu' babaalabiye bababambilwe munsalaba, atekumpwi'wa kaabaya, “Nga, kakape buli panga wenga nga wa Kilisitu ywabayilwe? Bai, wikosopoli wamwene, kai' utukosopoli na twenga.”
Lakini yu'lu' ywaalabiye ywi'ngi' ngankalipya nyine kaabaya, “Wenga unnyogopali Nnu'ngu' ata pasene? Wenga utesenulwa nyinyonyo.
Wenga na nenga ngaipalikwa pata mali'po gano kwa galu' gatupangite. Lakini mundu yu' apangiteli lyakau lyolyoti.”
Bu'kapo ngabaya, “Mwa Yesu! Mwangu'mbu'ki nsimu pamwayingya mu Ukulungwa winu.”
44-45 Payabile kayika saa sita muntwekati, lisu'ba lyasomwi mulika, lubi'ndu' lwawi'ki'li munni'ma woti mpaka saa tisa. Na panjia yaitemwana Papeleteu pa Papeleteu mu Nyumba ya Nnu'ngu' yapopwanike ande ibi'li'.
Yesu ngali'la kwa lilobe liiku'lu', “Tati', mumoko ginu nibi'ka loo yangu'.” Payomwi longela go, ngayomoka.
Apo, yu'lu' asikali nku'lu' waagabweni gagapitike, annumbite Nnu'ngu' no baya, “Kakape ayu' ai mundu ywa aki.”
Bandu boti babaakongolekine po pala bagabone gagapangika, pabagabweni malau gagapitike, baki'li'bu'ki kaya ku'no kabaisenwa no usunika pamwoyo wabe.
Mambwiga bake boti Yesu na balu' alwawa babalongwaniye nakwe bu'ka ku Galilaya, baayi'mi kuutalu lola likowe lyo.
50-51 Kwai na mundu yumo lina lyake Yosefu, mwenekaya wa Alimataya mukilambo simo sa ku Yudea. Ai mundu nnogau na mwene aki. Aabile kalolela isa kwa Ukulungwa wa Nnu'ngu'. Pamope no panga aabile yumo ywa Kitamo Kiku'lu' sa Ayahudi, aabile anayi'ki'tyanali nabo mukyendo sabe.
Bai, ywembe ngayenda kwa Pilato, lu'ba ntwi wa Yesu.
Bu'kapo ngauluya ntwi bu'ka munsalaba, ngaingilya sanda ngabi'ka mulisiko lyalii'mbilwe mumpi'mbi', na lyabile lyangakolelwa.
Lisu'ba lyo lyabile Ijumaa kitamuyo, kai' lyai lisu'ba lyo bi'ka wiso lisu'ba lyo Pu'mu'lya.
Bu'kapo, baaki'li'bu'ki kaya no bi'ka wiso mauta ganannungya ga masi' kuumisikia ntwi wa Yesu.
Lisu'ba lyo Pu'mu'lya batepu'mu'lya kati mwayabayilwe na Salya.
Jumapili, kindai' bulabula, balu' alwawa bayi'i kulipango lyo sikya, baapu'twi galu' mauta ganannungya gagabi'kilwe wiso.
Baalikoli li'lu' liwe liimbiliyilwe kuutalu na lipango lyo sikya.
Wabayingi nkati, baibwenili yi'ga ya Bwana Yesu.
Pabaabile kabasangala kwa likowe lyo, popopo bandu abi'li' babaaweti ngu'bo yene mmelemetya muno bayi'mi papipi nabo.
Balu' alwawa batiyogopa muno, ngabayinamika ibu'ngi' yabe. Apo balu' bandu ngabaabakia, “Kwa ki'li' mumpala ywabile nkoti mumapango ga awi'li?
Abileli pano, ayu'kite. Muku'mbu'ki gammakie paabile ku'lu' ku Galilaya,
‘Ipalikwa Mwana wa Mundu apiyilwe kwa bandu baakau, nabembe balu'a kummamba munsalaba na lisu'ba lyenetatu alu'a yu'ka.’ ”
ngabaki'li'bu'ka bu'ka kulipango, na kwabakiya balu' banamasi' ku'mi na yumo na apwasi bi'ngi'.
Babaapiyike makowe go kwa banamasi' baai, Malia Makatalena, Yoana na Malia mau' ba Yakobi, pamope na alwawa bi'ngi' babalongwaniye nabo.
Banamasi' pabagayu'wine makowe go baagabweni kati gangali ntwe kwa nyo bau'bi'li lili.
Lakini Petili aabutwike lubi'lo mpaka kulipango. Walitike no lingulya nkati, ngaibona sanda bai. Ngabuyangana kaya ku'no kasangala kwa galu' gagapitike.
Lisu'ba lyolyolyo, apwasi abi'li' ba Yesu baai kabayenda kukilambo simo sakikemelwa Emau, ulipau wake kilometa ku'mi na yimo bu'ka ku Yelusalemu.
Baabile kabalongelya makowe go gagapiitike.
Pabaabile kabalongela no laluyana, Yesu mwene ngaapita, ngalongwana nabo.
Baamweni, lakini Nnu'ngu' aatabite malango ga kunkwipwa.
Ngaalaluya, “Mulongela ki'li' ku'no kannyenda?” Nabembe baayi'mi liki, no uta ngi'njaki'nja kuminyo yabe kwo usunika.
Naywembe ngaalaluya, “Makowe gaku'?” Bembe ngabannyangwa, “Makowe gagampatike Yesu wa ku Nasaleti. Ywembe aai nnondoli ywa Nnu'ngu' nku'lu' mwene makakala go panga makowe no yi'gana nnu'ngi' ya Nnu'ngu' na bandu boti.
Api'ndo ba lini na atawala bitu baampiyike asenulwe waa, ngabammamba munsalaba.
Lakini twenga tuu'bi'lyage panga ywembe nga ywalu'a kwikombwa Isilaili. Bu'ka pagapangilwe makowe ga goti, li'no lisu'ba lyenetatu.
Kai', alwawa bitu bi'ngi' batekutung'ang'amuya. Bayi'i kulipango lyo sikya kindai' bulabula.
Baaikoli lili yi'ga yake. Baki'li'bwike kababaya panga bapitilwe na malaika ywabakie panga aai nkoti.
Aitu bi'ngi' bayi'i kulipango lingulya wiso galu' gabalongei balu' alwawa, gai nyinyonyo ila ywembe baamwenili.”
Kuundi'la Yesu ngaabakia, “Mbona mwalogeloge nyo, na myoyo yinu ndopau kwo kotoka kugau'bi'lya goti gagalongelilwe na alondoli ba Nnu'ngu'?
Yaali'ngani Kilisitu ateselwe, li'nga ayingi muutukupu wake.”
Ngaawanikia mayi'gi'yo gake goti ga mu Maandiko Mapeleteu tumbulya Musa mpaka alondoli ba Nnu'ngu' boti.
Lakini bembe ngabannu'ba kababaya, “Utame pamope na twe, kwendapilya na kilo kiegelile.” Bai, ngaika palu' pakilambo, no yingya nnyumba tama pamope nabo.
Waatami lya pamope nabo, ngatola likati kulilu'bya na kulimetwana, na kwabagana.
Popopo minyo gabe gaatibanjwa, ngabankwipwa, lakini ywembe baimuki abu'i na baamwenili kai'.
Bai, ngababakiana, “Panga myoyo yitu yabileli kaiyaka nkati yitu paabile katuawanikia Maandiko Mapeleteu mu'lu' mundi'la?”
Ngababu'ka saa yi'yi'lu'yi'lu', ki'li'bu'ka ku Yelusalemu, ngabaakolya balu' banamasi' ku'mi na yumo na balu' apwasi bi'ngi' bababile pamope nabo bakongolekine
kababaya, “Kakape Bwana ayu'kite, ampiti Simoni.”
Bai, balu' apwasi abi'li' ngabaayaulya ayabe galu' gabagapatike mundi'la, na mwabapatike kuntanga kwa kulimetwa liikati.
Pabaabile kabaabakia go, baimuki mwene Yesu ayi'mi pakati yabe, ngaabakia, “Amani ibe namwenga.”
Baateng'ang'amuka no yogopa kwa mwanjaa baganiyage balibweni lyoka.
Mulolekeye moko na magu'lu' gangu', nga nenga namwene. Munipapaye munibone kwa mwanjaa lyoka ntu'pu' yi'ga wala yupaa kati mwamunibona.”
Wayomwi longela go, ngaalaya moko na magu'lu' gake.
Pabaabile balo banau'bi'lyali kwa mwanjaa ya pulaa yabe na kabasangala, ngaalaluya, “Mubile naso kilyo sosoti pano?”
Ngabampeya kitomwa sa omba mmanika.
Ngaakitola no lya, boti kabammona.
Bu'kapo ngaabakia, “Yi'no nga ikomekomekeyo ya makowe ganammakie panaabile pamope namwenga. Panga yaapalikwe yomwa goti gagaandikilwe kwa mwanjaa ya nenga mu Salya ya Musa, muitabu ya alondoli ba Nnu'ngu' na mukitabu sa Zabuli.”
Bu'kapo, ngaayu'gu'lya malango gabe li'nga bapate kugatanga Maandiko Mapeleteu.
Ngaabakia, “Ngamo mwaiandikilwe, panga Kilisitu aateselwa na lisu'ba lyenetatu aayu'ka bu'ka kuuwi'li,
kwa nyo ngaipalikwa panga, kwa lina lyake, dunia lwoti tumbulya ku Yelusalemu, bandu ba dunia yoti baalilwe panga banki'li'bu'ki Nnu'ngu' basamilwe masambi.
Nenga namwene nalu'a kumpelekyanga yu'lu' ywabayilwe tumilwa na Tati'. Lakini muli'nde ku'no kukilambo mpaka pamwapeyelwa galu' makakala gagabu'ka kunani.”
Bu'kapo, ngaalongoya panja ya ku Yelusalemu mpaka ku Betania, ngatu'ndu'bi'ya moko gake kunani ngaayalya.
Waabile kaayalya, ngaaleka, no pu'tu'lwa kunani.
Bembe ngabankilikitya, bu'kapo ngabaki'li'bu'ka ku Yelusalemu babile na pulaa ngu'lu'.
Baatami masu'ba goti mulua lwa Nyumba ya Nnu'ngu' kabannumba Nnu'ngu'.
