T’oodįht’ay xaah hǫǫhee Isaiah  utneetł’adn Aaneegn’ k’eetaat:
“‘Shaaneegn’ nadatdełeegn nttheh tak-’aał.
Ay ch’ah Nttheh tąy utahtsayh,’ T’oodįht’ay Diits’eeniinn’ idiinįį’.
Tsał shiit tsanh dąą’ hǫǫtł’at taasał,
‘Doo Huuhǫhchaah ts’ą’ K’ach’ihohłe’ T’oodįht’ay Ts’eeniinn’ taahaał niign
Uttheh suuhahłee. Utąy chih tth’utdee’ay ahtsayh,’ daaniił.”
Ay aaneegn’ k’eetaat John  niishyah. Ts’ał shiit danh tuu ch’exąą. T’oodįht’ay Aaneegn’ eh hach’uunehtanh, dinee iin diinįį’ T’oodįht’ay ts’ą’ nihduułee xaah tł’aan tuu huu’uuxąą xaah, tł’ aan T’oodįht’ay huuts’ant’ay’ huuch’a’ uułee xaah.
Dinee ndlaan iin Judea  nan’ k’et ts’anh tł’aan Jerusalem  key ts’anh hiixaah niiniideeł. Ts’ehłagn hįįłįį ts’ą’, doo iin huutah ts’anh “Łąą’ sts’ant’ay hǫǫłįį,” henąy iin, ay iin ch’ah Jordan  Haniign’ shiit tuu huu’xąą.
Ay John, u’eegn’ noon camel  mǫǫsii’ xaa’ eh eltsįį tł’aan ch’ithüü thüh tł’adn nelshah. Nahtan gaay eh ch’indziidn t’oo’ shiit ts’anh elkąy eh shįį’ e’aał.
Hach’uunehtanh, dąą’ dinee iin ha’uunehtan. “Doo Ut’ay’ shch’ahnoo’ nt’ay Ay ch’ah shk’eh taahaał. Shin du’ k’abii’aksuy ts’ą’ k’at’ey ke’ tł’uull’ danuh’adn xaah haananh’utihtthagn.
Tuu shiit tuu nüh‘ihxąą t’oot’ey Dii Holy Spirit  eh tuu nühtaaxąą.”
Ay tł’aan eh Jesus Galilee  nan’ k’et Nazareth  key hǫǫsii’ ts’anh aahaał. John Jordan  Haniign’ shiit tuu Yįhtsįį.
[T’oodįht’ay (Uta’)] dagn nan’k’et ts’anh hǫǫhee, “Sts’eeniinn’ dįįt’eh. Naa’ihtsįį’. Nnahtáá’ nihthanh,” Yehnįh.
Tł’aan hǫǫ’ ts’ą’ t’ey Holy Spirit  ts’ał shiit łtaynihtįį.
Dan deetaan dziinn’ ts’ał shiit įįda’ eh, Satan  ts’ahǫǫt’eh ts’ą’ duudiin xaah Yaa niiniishyah. Ts’ał shiit noon deltth’ih iin tah Jesus  eedah. angels, T’oodįht’ay Aaneegn’ nadatdełeegn iin dǫ́ǫ́ ts’anh Yaa nii’etnak tł’aan hiik’anehtaa’.
Ay tł’aan eh John  utniik tł’aan shyah holsąy daahiinihtįį. Ay tł’aan, Jesus  du’, Galilee  nan’ k’et kaah eeshyah. Ishiit heneek suu’ ndeeh T’oodįht’ay k’ach’ihohłe’ aanah hach’uunehtanh.
“T’axoh ishiit nuuniithat, ndeeh T’oodįht’ay k’ach’ihuhłe’ danh xaah. Nüh’iinii’ ch’its’ąą’ nitnahłee tł’aan T’oodįht’ay Aaneegn’ suu’ łąą’ udahnih,” Jesus  nįh.
Manh Galilee  hǫǫsii’ mąągn aahaal eh, łaakey dinee łuugn deh’ąy iin neh’įh. Simon  diichiill’ Andrew  eh tehbiił eh łuugn heh’ąy.
Jesus  huuts’ą’ hǫǫhee. “Aan! Shkeh ahdał! Łuugn deh’ąy k’eh dinee iin xaah nühtaktsayh,” Jesus  huu’ehnįh.
Hǫǫ’ ts’ą’ t’ey diitehbiill’ ch’a’ hiik’eh teedeeł.
Ahnoo’ nihniideel eh James  eh John  eh, diita’ Zebedee  mǫǫsii’, hihneh’įh. Ts’ayh shiit diitehbiill’ naahehxąą.
Shign nihniideel ts’ą’ t’ey Jesus  huuts’ą’ hǫǫhee. “Shk’eh ahdał,” huu’ehnįh. Ay ts’ą’ t’ey hii’eh teedeeł diita’ ch’a’. Tł’aan doo uxaah etnay iin shįį’ hihdehtth’ih.
Jesus  Yeh aadal iin eh Capernaum  key hihiideeł. Jew  iin nahelshii dziinn’hǫǫłįį ts’ą’ Jesus Jew  iin łehchinh etdak danh daaniishyah tł’aan hach’uunehtanh.
Hach’uunehtan huuxaah ch’aa’ daidetdlih. Doo uxa’doodįįt’ay k’eh hǫǫhee. Jew  nach’uudah’iin ach’uunehtan iin k’eh k’ahǫǫhee.
“Nts’ąą’ neetidhįįłaak, Jesus Nazareth  ts’anh? Łaaneetidhįhnay xaah įįhaal nits’etnayh. Doo łąą’ hǫǫsuu’ nt’ay T’oodįht’ay ts’anh dįįt’eh,” Jesus  ehnįh.
Ay tł’aan Jesus  dadįhtayh ts’ą’ yits’ą’ hǫǫhee. “Dadhahnay tł’aan uts’anh haa’ahdeeł,” nįh.
Ay eh gǫǫ shyüüt nt’aayįhtįį tł’aan haa’įįsał hǫǫtł’at tł’aan yits’anh haa’įįshyah.
Ay tł’aan dinee iin huuxaah ch’aa’ hulshyaak. Tłihuudelkat. “Nts’ąą’ ch’ah det-shyaak?” tłihdetnįh. Ch’its’ąą’ hach’uunehtanh. Uha’ doodįįt’ay k’eh hǫǫhee. Gǫǫ shyüüt t’ey Yik’ahohdee.
Hǫǫ’ hut-shyaak tł’aan dinee iin Galilee  nan’ k’et huuhǫhchah ts’ą’ hii’aanah thadelxoh.
Ay tł’aan Jesus Jew  iin łehchinh etdak danh ts’anh tthii’inshyah. Beh naitetdagn eh Simon  tł’aan Andrew  iin shyah dahniideeł, James  tł’aan John  chih huu’eh.
Simon  u’aat unąą ehts’iign nan’ehtįį. Hantee’ t’ey Jesus  hǫǫ’ hiixaah Yehnįh.
Hǫǫ’ ts’ą’ t’ey ndeeh tth’ii’elt’ay danh yaa niniishyah. Yiła’ uuniik niidihtįį tanel-‘ah. Hǫǫ’ ts’ą’ t’ey ehts’iign k’odatniik tł’aan huu’iich’eh’aał.
Naach’įį’aan eh key k’eet hǫhchaah ts’ą’ ehts’iign iin hiixaah niiniidlah. Tł’aan gǫǫ shyüüt ushiit įį’ay iin chin hiixaah niiniidlah.
Key k’eet hǫhchaah ts’ą’ dinee iin łehchinh heedeeł, shyah ts’anh tthiihįltąy k’eh.
Nił yaach’įą’ ehts’iign iin huuhįhdląą ts’ą’ nahuu’ihsǫǫ. Gǫǫ shyüüt huushiit įį’ay ay iin chih huuts’anh haanishyok. K’ahuuhuuheel huu’uunąy eh, k’ahoohǫǫhee. Christ  łąy eh nłįį ts’ą’ hii’ee’etnayh.
Hachaa’aał ts’ą’ so’uuniithaadn eh, Jesus  ts’eniithat tł’aan doot’ey kol danh ts’ą’ diishįį’ teeshyah. Shiit hotniidee.
Hiiyuudih’aan eh, hiits’ą’ hǫǫhee. “Huuhįhdląą ts’ą’ Nuukaah nahnet-ta’,” hiiyehnįh.
“Ch’idanh key danh ts’ą’ tsuudeeł, ishiit chih hach’uunoktan xaah. Dąą’ xaah ch’ale’ key k’eet ch’a’ nihshay,” Jesus  huu’ehnįh.
Galilee  nan’ k’et hǫhchaah ts’ą’ Jew  iin łehchinh etdak danh tagn’ aahaał, hach’uunuhtan xaah tł’aan dinee iin gǫǫ shyüüt ushiit įį’ay chih huuts’anh haa’uh’aagn xaah.
Dineh honayh ts’ą’ utthįį’ łtaadeltsay Yaa niiniishyah. Yits’ą’ naakot-‘įįtthayh tł’aan daayuudetkanh. “Hǫǫ’ shuudįįnįh de’, nashįhsǫǫ,” yehnįh.
Jesus  hǫǫtł’at yaa ts’ahǫhdąy tł’aan nók deltsat tł’aan yideltsat. “Hǫǫ’ naa tihdiił. T’axoh nadhinsǫǫ,” yehnįh.
Hǫǫ’ ts’ą’ t’ey na’et-sǫǫ. Utthįį’ hǫǫsuu’ nadet-t’eh.
Jesus  łtaiteh’a’ eh, heneek daitniit’ay eh yits’ą’ hǫǫhee.
“Nadhinsoon! Doot’ey sǫ’ hǫǫ’ idǫǫnįį’! An’! Nadhinsoon xaah, Jew  iin xaah hach’ełeegn ts’ą’ įįhaał tł’aan ndeeh įhts’iik danh, bich’oonįh’įh. Dii haatalsheeł deh įlsheeł, Moses  dajeedlay k’eetaat. Dąą’ dįįdąy xaa’ dinee iin dadhinsoon nihtatnayh,” Jesus  yehnįh.
Hǫǫ’ idiinįį’ t’oot’ey łtaa’inshyah tł’aan ch’shuuy iin hǫǫ’ ehnįh. Dinee iin tagn’ aahaał tł’aan hǫǫ’ tay’ nįh. Ay eh Jesus  key k’anii’etdaagn, dinee iin yuukooneh’iik tah. Key ah’ogn ndeeh dinee iin kol danh eedah. T’oot’ey dinee iin nił ch’iduugn ts’anh hiits’ą’ aadał.
Łdooniithadn dziinn’ eh, tay’ Jesus Capernaum  key ts’ą’ na’aadaał. Dinee iin ndeeh shyah eeday ich’ihdihtth’ak.
Ay eh dinee ndlaan iin shyah eedah danh aachinh heedeeł. Shyah shiit dahneldogn eh, ndeeh t’ey k’at’ey huu’ay daaheltąy ǫǫ t’ey, T’oodįht’ay Aaneegn’ suu’ eh hahuu’uunehtanh.
Dineh utth’ann’ tahǫǫłaagn hiits’ą’ ahteeł. Ehteek’eedn ehts’iign iin uk’et natelshyeegn k’et dan dineh iin yahteeł.
Łąy eh naitahsǫǫ hiiyuunay Jesus  huuneh’ąy eh, “Dineh, nts’ant’ay’ nts’ą’ utidhih’ąą,” Jesus  yehnįh.
Jew  nach’uudah’iin ach’uunehtan iin ishiit deltth’ii iin idiitth’ak.
“Dindeh nts’ąą’ ch’atnąy? T’oodįht’ay ǫǫsii’ ładadehnąy. T’oodįht’ay shįį’ dinee iin ts’ant’ay’ nt’aa’ee’aak,” hiiniithanh.
Hǫǫ’ ts’ą’ t’ey Jesus  naniich’ihetdee huu’ii’etnayh. “‘Dineh nts’ąą’ nąy ch’atnay,’ dia shuudahnąy?
Dineh utthann’ tahǫǫłaagn nts’ąą’ dootniiit’ay ts’ą’ udihnįį’? ‘Nts’ant’ay’ nts’ą’ utidhih’ąą,’ udihnįį’ láá? ‘Naa’įįthat! Nehteek’eedn’ shch’adįį’ay tł’aan huhłoo įįhaał,’ uduhnįį’ laa? Shin ch’ale’ dinee iin Shkehduht’e’ xaah T’oodįht’ay Shteh’a’.
T’axoh nts’ąą’ jan nan’ k’et Shxaa’ udįįt’ay nüh’ich’oonok-‘įį’” huu’ehnįh. Tł’aan dineh uth’ann’ tahǫǫłaagn ts’ą’ hǫǫhee.
“Na’įįthat! Nehteek’eedn’ shch’adįį’ay tł’aan taa’įįdaał,” yehnįh.
Huuhįhdląą ts’ą’ hiineh’ąy eh, dineh utth’ann’ tahǫǫłaagn nii’eeshyah ts’ą’ na’ethat. Dehteek’eedn’ chih shch’adii’ąą tł’aan taatet-shyah. Hǫǫ’ hut-shyaagn eh, huuxaah ch’aa’ hulshyaak. “T’oodįht’ay tsen’įh,” ihenįh. Tł’aan, “K’at’ey dąą’ ts’ooneh’iign,” henįh.
Tł’aan eh Jesus Galilee  mann’ mąągn heedit-shyah. Ishiit dinee ndlaan Yaa niiniideeł. Hǫǫ’ huu’ehnąy eh hohdaldįį’.
Aahaal eh, Levi, Alpheus  ts’eeniinn’, neh’įh. tax  elsüü’ ch’inłiin iin xaah nehtsay eh, yits’ą’ hǫǫhee. “Shk’eh įįhaał,” yehnįh. Hǫǫ’ ts’ą’ t’ey ni’eeshyah tł’aan Yik’eh teeshyah.
Levi  shyah nach’e’aal eh, ndlaan ch’in’łiin xaah lesüü nehtsay iin tł’aan dinee iin huuts’ant’ay’ hǫǫłiin Maanah udeldii iin tł’aan Jesus  iin eh hihdeltth’ih. Dinee iin ndlaan iin chih ishiit Yeh niiniideeł.
Jew  nach’uudah’iin ach’uunehtan iin tł’aan Pharisee  hįįłiin iin, ay iin hu’ dinee iin huuts’ant’ay’ hǫǫłiin iin tł’aan ch’inłiin xaah lesüü nehtsay iin tah nach’e’aal hiineh’įh. Ay iin Maanah udeldii iin huhdehkat. “Dia ch’ah ch’inłiin iin xaah lesüü nehtsay iin tł’aan huuts’ant’ay’ hǫǫłiin tah nach’e’aał?” huuhenįh.
John  ts’anh udaldiin iin tł’aan Pharisee  iin shii’ ch’a’ huuhihdeltth’iik. Dinee iin Jesus  xaah niiniideeł, “Dia John  ts’anh udaldiin iin tł’aan Pharisee  iin chih nts’uu’aal ch’a’ huuhiheltth’iik t’oot’ey Nan Naanah udeldiii iin k’ahǫǫ’ hetdiign?” hiiyehnįh.
Ay eh Jesus  dąą’ huu’ehnįh, “Łuutetniign iin aachinh eedeeł k’at’ey et-‘aal ch’a’ huuhihdeltth’iign. Huuteeniign huutah eeday eh, k’at’ey et-‘aal ch’a’ huhhihdaltth’iil.
Huuteeniign huutah ts’anh łtaa’iltįį de’ shįį’, ch’ihe’aal ch’a’ huhhihdalshaał.”
“Doot’ey k’aadiidn ch’iil t’uudn’ tth’ihtah k’ałii’unet-tsia eek łatniich’ił danh k’at’ey heekał hiidahkaan. Hǫǫ’ het-shyaak de’, k’adiidn ch’iil łuu’unat-tsüh de’, heekał ch’ihdehkąą’ danh tay’ łotnatch’ił.
Doot’ey jign tu’ k’ahduu’ atxąą yaniiday chi’ithüh tuu ushiit natł’aatelshyeegn shiit k’a’itaanal. Hǫǫ’ det-shyaak de’, jign tu’ łk’indiihąą de’, ch’ithüh tuu ushiit natł’aatelshyeegn talshooł tł’aan taltał. Eltał de’ jign tu’ hatnaahaał. K’ahduu’ xaah ch’ithüh tuu shiit shįį’, jign tu’ k’ahduu’ atxąą henak,” Jesus  huu’ehnįh. Nts’ąą’ huu’ehnąy Pharisee  iin yahch’įą’ hach’uunehtan xaah dąą’ huu’ehnay.
Jew  iin naahelshii dziinn’ eh Jesus  Maanah udeldii iin eh haadał. Tł’oh łiat uts’anh etxąą nesyee tah haadał. Haadal eh Maanah udeldii iin nshyee k’et ts’anh ch’ihnehtsayh, ts’uudeel xaah.
Pharisee  iin hiiyuudehkat. “Huunįh’įh! Dia Naanah udeldii iin nahelshii dziinn’ t’ey hǫǫ’ hetdąy? Neenach’uudal’iin, ‘Ena’,’ nay,” hiiyehnįh.
Jesus  huuts’ą’ hǫǫhee tł’aan huu’uudehkat. “T’ey laa David  aanah ch’ahsii’? Ushii’ kol eh dįįtsįį dą’,
T’oodįht’ay Shyah daaniishyah, (Abiathar Jew  iin xaah hach’ełeegn iin haske’ įįłe’ dą’) tł’aan łeedonn’ T’oodįht’ay ts’an eltsiin įį’aał. Doo yeh natetdagn iin chih tł’aayįhchuut. Jew  iin xaah hach’ełeegn iin shįį’ ihtaldiil t’ey ch’ah det-shyaak.
Tł’aan Jesus Pharisee  iin dąą’ ehnįh, “T’oodįht’ay nahelsii dziinn’ dinee iin xaah huhtsįį. K’at’ey dinee iin nahelshii dziinn’ xaah ihtsiil.
Dąą’ xaah ch’ale’ Sht’ay’ doodiiłiin. Nahelshii dziinn’ dinee iin nts’ąą’ hihtaadiiil hǫǫ’ dihniił. Shin ch’ale’ dinee iin Shkehduht’e’ xaah T’oodįht’ay Shteh’a’.”
Ay tł’aan eh tay’ Jew  iin łehchinh eidak danh daa’inshyah. Dineh uła’ ts’idįįt’ay ishiit eedah.
Ay eh Jesus  dineh uła’ ts’idįįt’ay dąą’ ehnįh, “Na’įįthat, ndeeh huuhįhdląą ts’ą’ nihneh’įh danh.”
Ay tł’aan dinee iin dąą’ ehnįh, “Naahelshii dziinn’ dineh hǫǫsuu’ duudįį’ laa? Nts’ąą’ duudįį’? Ts’ahǫǫt’eh ts’ą’ duudįį’ láá? Ndeeh hǫǫsuu’ niign? Dinee huunay xaah, huu’uhshih laa? Nts’ąą’ duudįį’? Huu’uuxąą?” huu’ehnįh. Ay eh k’ants’ąą’ t’ey hiidiiniil.
K’ats’uutth’agn hiiyuudiinay eh uk’eegn utdelnąy tł’aan huutooneh’įh. Dineh uła’ ts’idįįt’ay dąą’ ehnįh, “Nóó’ diltsiit.” Dók deltsadn eh, uła’ k’eetaat na’et-t’eh.
Hǫǫ’ ts’ą’ t’ey Pharisee  iin tthiihindeeł tł’aan Herod  chiill’ key iin eh łehchinh heedeeł. Nts’ąą’ Jesus  nats’idhuhxay xaah nił eh thahdelxoh.
Jesus  Maanah udeldii iin eh Galilee  Mann’ łtaahindeeł. Galilee  ts’anh dinee ndlaan iin huuk’eh aadał.
Judea  nan’ k’et tł’aan Jerusalem  key Idumea  nan’ k’et tł’aan key Jordan  Haniign’ nühts’ąy huudlah tł’aan Tyre  eh Sidon  key, huuhįhdląą ts’ą’ Jesus  nts’ąą’ dįįdiin hich’ihdihtth’ak. Ay xaah, ndlaan iin hiixaah niiniideeł.
Maanah udeldii iin ts’ą’ hǫǫhee. “Ts’ayh ukedokt’e’ Shaa suhduhthiin,” nįh, dinee iin ndlaan eh Shee’an’ hihtaadał niithan eh.
Ndlaan iin Jesus  nahuu’ihsǫǫ t’oot’ey tay’ ehts’iign iin hii’aał telshyeek, hiidultsadn xaah.
Gǫǫ shyüüt įį’ay iin Jesus  hihneh’iik ts’ą’ t’ey, hiike’ danh naakot-‘et-tthayh. “T’oodįht’ay ts’eeniinn’dįįt’eh,” eh hesiił.
Dineh iin sǫ’ hǫǫ’ hihduunįį’ xaah heneek dootniit’ay eh, hǫǫ’ huu’ehniik.
Ddhał tah dágn’ ts’ą’ teeshyah. Maanah udeldii iin tah ts’anh, doo Baa tatnaal ch’itah haa’įįdlah. Hiixaah niiniideeł.
Ts’ehłagn deetaan k’et łaakay dineh iin ch’itah haa’įįdlay, Baa yitatnaal iin tł’aan doo hach’uunuhtan iin xaah.
Jan iin ch’itah haa’įįdlah: Simon, Peter  chih yitnii’ąą;
Zebedee  ushye’e iin, James  eh John, nahtan ushye’e iin dąą’ honįh ts’ą’, Boanerges, huu’itnii’ąą;
tł’aan Andrew; Philip; Bartholomew; Matthew; Thomas; James, Alphaeus  ushye’e; Thaddaeus; tł’aan
Simon, dineh etnaa eh hach’oodelthiidn; tł’aan Judas Iscariot, doo dhulxay xaah yits’idel’ay iin ts’an yitahtsay.
Ay tł’aan shyah shiit dahniideeł. Tay’ t’ey dinee ndláán iin ishiit łehchinh eedeeł. Ay eh Jesus  eh Yeh natetdagn iin ts’uuts’ąą’ nach’ihe’aał.
Yuudelkan iin dąą’ hich’ihdihtth’agn, łtaats’uhtee xaah hiits’ą’ teedeeł. Ay eh hiiyuuniik tł’aan łehchinh eedeel iin ch’a’ łtaahiinihtįį. Dinee iin, “Neexał,” hiiyehnįh.
Tł’aan Jew  nach’uudah’iin ach’uunehtan iin Jerusalem  ts’anh dzenahįįdeeł. “Beelzebul, gǫǫ shyüüt naatthii’, ushiit eedah. Gǫǫ shyüüt naatthii’ ay ts’anh ut’ay’ hǫǫłįį. Ay xaa’ gǫǫ shyüüt haaneshyok,” henįh.
Ay eh dinee iin daaniidatdelshyah tł’aan noonak hiits’anh uduldii xaah eh huu eh naholnak. “Satan Beelzebul  mǫǫsii’ diits’an gǫǫ shyüüt hatnaashół?
Dinee iin ch’ishyon huuk’ach’ihohłe’ iin nił ts’ą’ nii’indeeł de’, k’ach’ihohłe’ danh łdootaathał.
Shyah shiit nił’eh k’e’indee iin nił ts’ą’ nii’indeeł de’, nił’eh k’aniithoo’ hihdaltth’iil.
Satan  diits’an ts’ą’ baana’eltsįį de’, tł’aan uniik’uul t’ey ut’ay’ k’otdatnak.
“Tł’aan de’, doot’ey k’at’ey dineh noo’ nt’ay shyah doodaatsal tł’aan yits’an łtaataałeel. Uts’an hǫǫ’ duhłee niithan de’, tthee’ dineh noo’ nt’ay hetnahtł’uh tł’aan yits’an łtaataałeeł.
T’oot’ey doo ts’ahǫǫt’eh ts’ą’ Holy Spirit  aanah nąy, T’oodįht’ay ay k’at’ey uts’ą’ utaa’aal. Dąą’ k’eexaan, ndeeh duunoo’ hǫhchah ts’ą’ ch’otnalshyah danh ts’ą’ taahaał,” Jesus  huu’ehnįh.
“Gǫǫ shyüüt ushiit įį’ah,” hiiyehnąy, ay xaah ch’ale’ Jesus  dąą’ huu’ehnąy.
Ay tł’aan Jesus  unąą eh uchiill’ iin shyah xaah nihniideeł. Hah’ogn naahetdee tł’aan Jesus  xaah daahohnih’a’.
Dinee ndlaan iin tth’ihtah maanah hiits’ą’ hǫǫhee tł’aan, “Tthee’, unįh’įh,” hiiyehnįh. “Nnąą eh Nchiill’ iin eh aat ühts’ąy. ‘Nts’enuh’iin,’ Nihenįh,” hiiyehnįh.
“Doo Shnąą tł’aan Shchiill’ iin?” Jesus  huu’ehnįh.
Huutǫǫneh’ąy tl’aan Yaanah hihdeltth’ii iin dąą’ ehnįh. “Huunah’įh,” nįh.
“Jan iin ch’ale’ Shnąą tł’aan Shchiill’. Doo iin T’oodįht’ay k’eetaat hel’ąy, iin ay iin ch’ale’ Shchiill’ tł’aan Shaadeh tł’aan Shnąą,” huu’ehnįh.
Tł’aan, tay’ t’ey manh mąągn hach’uuneltanh. Tay’ t’ey dinee ndlaan iin Yaana łehchinh na’etdeel xaah ts’ayh shiit įįshyah tł’aan eedah tł’aan Beh dataayaatiił. Nan’ k’et manh mąągn ndlaan iin deltth’ih.
Ay tł’aan hǫǫdląą niign noonagn hiits’anh uduldii eh hahuu’uunehtanh.
Dąą’ huu’ehnįh, “Jahtth’ak! Nan’ suudelshyaagn niign dineh neshyee tenak.
Itenagn eh ch’ehłaadn’ tąy naa’įįdeek tł’aan hǫǫ’ ts’ą’ t’ey ts’eht’uudn iin thaiyaldeeł.
Ch’ehłaadn’ du’, tthee uk’et nan’ gaay hǫǫłiin k’et naa’įįdeek. Ay hantee’ t’ey neeshyąą, nan’ gaay hǫǫłiin eh.
Ch’ehłaadn’ du’, gǫh tah naa’įįdeek. Gǫ utah neeshyaan eh, ts’uuts’ąą’ neshyee. Ay eh k’at’ey neshyee uk’et niisheel.
Ch’ehłaadn’ du’, nan’ suu’ k’et naa’įįdeek. Haanihshąą tł’aan neshyee. Neeshyaan eh, uk’et neshyee chih neeshyąą. Ch’ehłaadn’ neshyee k’et taagn deetaan neshyee k’eh uk’et ch’ineshyąą tł’aan ch’ehłaadn’ łk’eetaagn deetaan neshyee k’eh uk’et ch’ineeshyąą. Ch’ehłaadn’ du’, ts’ehłagn deetaan deetaan neshyee k’eh uk’et ch’ineeshyąą,” huu’ehnįh.
“Doo iin jaatth’agn nts’ąą’ dihnąy, Shdahtth’ak,” nįh.
Ndláán iin łehchinh eedeel iin łtaa’indeel eh uchiill’ key iin maanah tł’aan ts’ehłagn deetaan k’et łaakey dinee ch’ita haa’įįdlay iin, noonak hiits’anh uduldii aanah hiiyuudehkat.
Ay eh Jesus  dąą’ huu’ehnįh, “T’oodįht’ay nts’ąą’ k’ach’ihohłe’ hee’atnay xaah nühts’iniiniik. T’oot’ey ch’ehłaadn’ iin noonak hiits’anh uduldii xaa’ ch’ihdiitth’ak.
‘Nts’ąą’ hotdąy hohneh’iik tł’aan nts’ąą’ honąy ch’idet-tth’iik t’oot’ey k’at’ey ch’ik’eniihetdee.
Ch’ik’eniihįįdeek de’, T’oodįht’ay ts’ą’ nii’ihdalsheeł tł’aan huuts’ahǫǫt’ay’ huuts’ą’ utaa’aał.’”
“Jan noonak hiits’anh udeldii k’at’ey k’ee’alnagn de’, nts’ąą’ xaa’ ch’ehłaadn’ noonak hiits’anh uduldii k’etalnak?
Doo neshyee tenagn k’eetaat T’oodįht’ay Aaneegn’ dinee tł’aadadelshyeek.
Ch’ehłaadn’ dinee iin neshyee tąy na’įįdeegn k’eh hįįt’eh. T’oodįht’ay Aaneegn’ hihdet-tth’iik. T’oot’ey hǫǫ’ ts’a’ t’ey Satan  huuxaah niiniishyah tł’aan huudzee’ shiit ts’anh heneek hiidet-tth’iign łtaadadełeek.
Ch’ehłaadn’ dinee iin neshyee hihteenal tthee nan’ gaay uke’t hǫǫłiin kaagn naa’įįdeegn k’eh hįįt’eh. T’oodįht’ay Aaneegn’ hihdįįtth’agn eh, hǫǫ’ ts’ą’ t’ey huuxaah hǫǫsoon tł’aan łąy eh hiiyuunįh.
Neeshyaan uch’ǫǫ’ nan’ shiit k’ałtaaniisheel k’eh hįįt’eh. Hǫǫtsuul ts’ą’ łąą’ hiiniithanh t’oot’ey huu’eł huuthay huu’ąą tł’aan łąy eh hiiniithan aanah dinee iin huuxaah thahdelxuu tah, hǫǫ’ ts’ą’ t’ey hihdet-sak tł’aan T’oodįht’ay ch’a’ łtaahetdak.
t’oot’ey nts’ąą’ ts’ihuunay aanah shįį’ łtaanihnetdee tł’aan nts’ąą’ ch’ishiit ts’uudee hiiniithan eh, na’ihnet-‘aa. Ay eh łąy eh hiiniithan hihdinayh tł’aan T’oodįht’ay k’eetaat hihtetdagn hehdinayh.
Neshyee hihteenal nan’ suu’ k’et naa’įįdeegn, neeshyąą tł’aan neshyee uk’et neeshyąą: ch’ehłaadn’ taagn deetaan k’eh; ch’ehłaadn’ du’, łk’eetaagn deetaan k’eh; ch’ehłagn’ du’, ts’ehłagn deetaan deetaan k’eh. Jan dinee iin jan k’eh hįįt’eh. T’oodįht’ay Aaneegn’ hihdiitth’agn eh, łąy eh hiiyuunįh tł’aan T’oodįht’ay k’eetaat hetdį’.”
Jesus  huu’uudehkat. “Dinee iin kün’ neldzeegn daahe’aagn tah, naa’ay hiik’et deh’aak láá? Nts’ąą’ het’eek? Ehteek’eet t’aa hiiyeh’aak laa? K’ahǫǫ’ huut’ay. Hahdógn shįį’ hiiyahk’eedn’ hoh’iik.
Doo iin chineh’iin, noo’ haathał de’, hiiyutdah’aał tł’aan ts’ehkaa naatat-aał tł’aan hiinah’iił.
Doo iin jaatth’agn nts’ąą’ dihnąy, Shdahtth’ak,” huu’ehnįh.
“Nts’ąą’ hanüh’uuneltan, hǫǫsuu’ dahtth’ak. Hǫǫsuu’ dahtth’ak de’, ch’ik’etalnak. Ay de’, tay’ hanüh’utnaltan.
Ay doo ha’uuuneltan hǫǫsuu’ ch’ik’etalnak tł’aan tay’ utdaldii. Doo ha’uunaltan t’oot’ey k’at’ey ch’ik’e’ilnagn, hǫǫ’ t’ey, k’at’ey utdaldii,” huu’ehnįh.
“Dąą’ ch’ah T’oodįht’ay k’ach’ootahłe’: dineh nan’ k’et neshyee tenagn k’eh taat’eeł.
Tł’aan tadn eh, neteegn tah tł’aan k’ahman’ ts’ii’ethak tah, neshyee haanehshąą tł’aan neshyee. T’oot’ey nts’ąą’ eh haanehshąą ts’ą’ yits’etniik.
Nan’ ch’ale’ neshyee nehshii. Ch’ittheh neshyee neshii nan’ shiit ts’anh. Ay tł’aan ch’it’aann’ neshii tł’aan neshyee uk’et neshii.
Neshyee t’axoh tat-‘aał niihohthak tah, neshyee tatnet-thak tł’aan iik’et ts’anh łehchinh niich’iłeek,” huu’ehnįh.
Tł’aan dąą’ huu’ehnįh, “T’oodįht’ay dinee k’ach’ihohłe’ nts’ąą’ k’eh hǫǫt’eh? Nts’ąą’ niign noonak hiits’anh uduldii eh baa thatdzalxoh?
T’oot’ey t’a’alshyah de’ neeshyaan de’, ncháá taltsayh. Neeshyaan neshyee ch’ahnóó taltsayh, ts’ehłagn shiinn’ shįį’. Neshih tah udhüü’ uchinn’ chóó hołeek. Ay eh ts’eht’uudn iin diit’oh hiik’et hohts’iik.”
Dinee iin noonak hiits’anh uduldii eh hǫǫdląą niign Jesus  hahuu’uunehtąą. Ndeeh k’eh hohdaldii k’eh t’ey hahuu’unehtąą.
Noonak hiits’anh uduldii eh shįį’ hahuu’uunehtąą. Maanah udeldii iin shįį’ tah noonak diixaah ts’ą’ t’ey huu’ehniik.
Shiit dziinn’ nachee’aan eh Maanah udeldiin iin dąą’ ehnįh, “Naat nühtsąy łkeetsuudeeł.”
Łehchinh eedeel iin ch’a’ hii’eh ts’ayh shiit įįdeeł. Tł’aan hihteekįį, ch’ishuuy ts’ayh chih huu’eh.
Ay eh hǫǫtł’at huu’eh haa’įįts’ayh. Tüüt chóó huuts’ay’ shiit datuut neehąą.
Jesus  du’ hahnúúgn ts’ayh shiit tthuu’aał etthinel’ąą danh eetįį. Ay eh ts’ehiinihthat tł’aan dąą’ hiiyehnįh, “Hach’uunehtan, łat-tseedeek! Łah nee’uudįįnįh laa?”
Ts’eniithadn eh, ehts’ayh ts’ą’ hǫǫtł’at t’ey hǫǫhee. Tł’aan manh ts’ą’ chih hǫǫhee. “T’axoh! K’oodatnii!” nįh. Ay eh ehts’ayh k’oodatniik. Tł’aan tüüt chih k’oodatniik.
Maanah udeldii iin dąą’ ehnįh, “Dia naljiidn? T’oodįht’ay łąy eh uudahn‍į́h?”
Hǫǫtł’at t’ey huuxaah ch’aa’ hulshyaak. Tł’aan dąą’ tłihdetnįh, “Dii dine’ jant’ay? Ehts’ayh tł’aan tüüt t’ey iik’ahohdee.”
Manh nühts’ąy ts’ą’ łkehniideeł Garasene  iin nan’ k’et.
Jesus  ts’ayh shiit ts’anh haa’įįshay eh, ay ts’ą’ t’ey dineh gǫǫ shyüüt ushiit deltth’ii Yaa niiniishyah, tth’ank’eet tah ts’anh.
Hǫǫdląą danh t’ey dinee iin Chain  eh hiikaann’ tł’aan hiikee’ hiinehtłuuk. Ay t’oot’ey yits’anh haa’etdaak. Diikee’ aanah Chain  duull’ hee’eh’aak. Datduhnį’ xaah doot’ey k’at’ey yidihtay.
K’at’ey datdihheel, dziin tah tadn tah t’ey esał tł’aan łaa’iitnet-t’üü, tthee eh, tth’ank’eet tł’aan ddhał k’et danh.
Jesus  soo’uuniithadn hatdel’ąy eh, Iits’ą’ teltthat tł’aan Iits’ą’ naakot-tthayh.
Tł’aan Iits’ą’ haa’įįsał. “Jesus, T’oodįht’ay Uts’eeninn’, Doo nóó’ nt’ay, nts’ąą’ shtidhįįłaak xaah sts’ą’ įįhaał? T’oodįht’ay ts’ą’, hǫǫ’ shdįįnįh, sǫ’ haanishchǫhthadn,” Jesus  ehnįh.
(Jesus  iits’ą’aahaal dą’ tah, “Dineh ts’anh haa’ahdeeł gǫǫ shyüüt daht’eh,” yehnąy eh, ch’ale’ dąą’ yehnąy.)
Ay eh dineh uudehkat. “Nts’ąą’ nǫǫsii’?” yehnįh. “‘Ts’įįdlą́ą́,’ shiit ch’ihdįh’ąą, ts’įįdląą xaah,” Jesus  ehnįh.
Dineh hǫǫtł’at daayuudetkanh. “Gǫǫ shyüüt iin nan’ k’et ts’anh, sǫ’ łtaa’ǫh’ay,” Jesus  ehnįh.
Noon pig  mǫǫsii’, ndláán ddhał eekay ch’e’aal danh t’ey, hǫǫ’ nąy eh.
“Noon pig  mǫǫsii’ tah ts’ą’ neetih’ay, ay shiit ts’uudeel xaah,” gǫǫ shyüüt Jesus  daahuhdetkanh.
“Utah ts’ą’ ahdał,” Jesus  huu’ehnįh. Ay eh gǫǫ shyüüt dineh ts’anh haa’įįdeeł tł’aan noon pig  mǫǫsii’ iin shiit įįdeeł. Ay du’, hantey’ t’ey dzihteedlah tł’aan manh shiit tah dzihįįdlah. Ay noon łaakey thousand  elt’eh. Huu’įhdląą ts’ą’ łahniideek, manh shiit.
Dineh doo noon pig  mǫǫsii’ k’anehtaa’ iin ishiit danh ts’anh łtaakąąhilshyah. Tł’aan dinee iin key danh hǫǫ’ ihenįh tł’aan key tagn’ chih nts’ąą’ hut-shyaagn hǫǫ’ henįh. Ay eh ts’onuh’iin xaah, shign’ ts’ą’ hihteedeeł.
Jesus  xaah nihniideeł. Tł’aan dineh gǫǫ shyüüt ushiit ts’anh haa’įįdeeł chih hihneh’įh. Shign’ daa’eedah tł’aan ch’iil chih naadelshyah. Mįįnįį’ hǫǫsuu’ niideltth’at. Jan dineh mǫǫsii’ ts’įįdląą jant’ay. Dinee iin hiinih’iin eh hihneljiit.
Ay eh Jesus  daahuhdetkanh, huunann’ k’et ts’anh łtaa’ut-shya’ xaah.
Jesus  ts’ayh shiit ehhay eh, dineh doo gǫǫ shyüüt uts’anh haa’atdeel Jesus  daa’udetkanh. “N’eh uhda’,” nįh.
Jesus, “Ena’,” yehnįh. “Nehłaadn’ iin ts’ą’ naa’įįdaał, tł’aan hǫǫsǫǫ niign doo huuhǫhchaah ts’ą’ k’ach’ihohłe’ naa det-shyaagn xaah naholnak, nts’ąą’, ‘Teejuh,’ nuudįįnįh,” yehnįh.
Ay eh łtaa’inshyah. Tł’aan ts’ehłaagn deetaan key tagn’ hǫǫtł’at Jesus  its’ineeniign xaah huu’eh naholnak. Dinee iin huuhįhdląą ts’ą’ t’ey huuxaah ch’aa’ hulshyaak.
Jesus  manh nühts’ąy ts’ą’ tay’ t’ey łkee’inshyah. Taaxaa danh ndláán iin t’ey Maanah shiihatdeeł.
Dineh Jairus  mǫǫsii’ Jew  iin łehchinh etdagn xaah ch’inłiin, Yaa niiniishyah. Jesus  neh’ąy eh, Iits’ą’ naakot-įįtthayh.
Jesus  hǫǫtł’at daa’uudetkanh. “Shtthe’e gaay t’axoh tehtįį’. Uts’ą’ įįhaał tł’aan Nła’ uk’et daadhįįłee, na’ut-suu’ xaah tł’aan k’a’uhte’,” Jesus  ehnįh.
Ay eh Jesus  Yeh naatet-shyah. Dinee iin ndláán Yeh ch’induh’aa’aał.
Ts’exeh dał iitidhehxiin ts’ehłagn deetaan uk’et łaakey shiinn’ t’ey beh naahǫǫthadn, chih ishiit.
Ch’oonayh dine’ iin ndlaan tagn’ t’ey hetniishyah, na’ussuu’ xaah. Delsüü’ huu’įhdląą ts’ą’ etł’aahǫǫ’ąą. T’oot’ey k’at’ey na’iit-suy tł’aan shihnóó’ det-shyaak.
Dinee iin nts’ąą’ Jesus  aanah thahdelxoo itjihtth’ak. Dinee iin Maanah ch’it’oh’aa’aal iin tah niiniishyah. Tł’aan Ii’eegn’ Itdeltsat.
Dąą’ naniich’ethadn eh, ch’ah det-shyaagn. “Uch’iill’ ididhagntsat de’, natissuuł,” niithanh.
Hǫǫ’ ts’ą’ t’ey Jesus  ut’ay’ ch’ehładn’ utniign hee’etnayh. Ay eh ch’it’ohhaa’aal tah sts’aadeeshyah. “Doo Shch’iill’ itdelts’at?” nįh.
“Dinee iin Neh ch’inuu’aa’aal unih’įh t’oot’ey laa, ‘Doo Shideltsadn?’ dįįnąy.” Maanah udeldii iin Yehnįh.
Ay, t’oot’ey Jesus  huh uneh’įh, doo Shideltsadn kaah.
Ay ts’exeh niljiit tł’aan detnii. Nts’ąą’ Behuushyaagn hee’etnay eh, Yaa niiniishyah tł’aan Iits’ą’ naakot-‘įįtthayh. Tł’aan nts’ąą’ hut-shyaagn Yeh naholnak.
“Ts’exeh, łąą’ Shuudįįnąy k’eexaan, ch’ale’ nadhinsǫǫ. Hǫǫsuu’ eh łtaaniiday. Hǫǫ’ t’ey, natinsuuł. Hǫǫ’ k’at’ey natidhįlts’iign.”
Hǫǫ’ Jesus  hǫǫhee ts’ą’ t’ey ch’inłiin shyah ts’anh hiixaah niiniishyah. “Ntthe’e t’axoh ehtįį. Hach’uunehtan eh sǫ’ t’axoh datdonąy,” hiiyehnįh.
Ay t’oot’ey Jesus  huuhǫǫhee kaah k’ajiitth’agn. “Sǫ’ noljiidn! Łąą’ Shuudįįnih,” Jairus  ehnįh.
“Doot’ey sǫ’ nee’eh huuhaal,” nįh, “Peter  tł’aan James  and James  uchiill’, John, iin shįį’.”
Ch’inłiin shyah nihniideeł eh, Jesus  dinee iin shaa’eh’aan neh’įh. Tsaa eh hǫǫtł’at shaa’eh’ąą.
Shyah daaniishay eh dąą’ huu’ehnįh, “Dia ch’ah shaadhah’aan tł’aan dia ahtsaa? Ts’eeniin k’a’ihteel. Eetiin k’eh nt’eh.”
Ay eh hiixaah edloh. T’oot’ey ühts’ąy ts’ą’ tthiihuunih’a’. Ts’eeniin uta’ eh unąą tł’aan Maanah uudeldii iin taagn ndeeh ts’eeniin danh chih dahniideeł.
Iiła’ uuniik tł’aan dąą’ yehnįh, “Talitha Cumi. ‘Ts’exeh gaay, nii’įįday,’ ndihnįh,” ch’ale’ nąy.
Heneek dįhtayh eh huuts’ą’ hǫǫhee. “Nts’ąą’ hut-shyaagn, doot’ey sǫ’ hǫǫ’ idahnįh!” Ay tł’aan, “Bich’ah’aał,” huu’ehnįh.
Jesus  ishiit danh ts’anh niłtaa’inshyah. Diinann’ k’et kaah et-shyah, ndeeh neeshyąą danh, Manah udeldii iin Yeh.
Jew  iin nahelshii dziinn’ Jew  iin łehchinh etdak danh hach’uunehtanh. Dinee iin ndláán huuxaah ch’aa’ daidetdlih. “Ndeeh udaldiin eh ch’ah hach’uunehtan? Nts’ąą’ eh ch’ah hǫǫshyaan? Tł’aan, nts’ąą’ eh ch’ah nahohdaa?
Dineh dichinh eh ch’ich’exaan, Mary  ushyüü nt’eh láá? James, Joses, Judas, Simon  moonah nt’eh láá? Udia’ iin jah nee’eh daltth’ii láá?” henįh. Ay eh łąy eh k’ahiiyuudįįnąy tł’aan hiich’a’ łtaa’indeeł.
“Toodįht’ay dine’ huhch’iduugn key k’eet tagn’ łahhiiyuudįįnįh. T’oot’ey dii diikey k’eet tah shįį’ k’ahǫǫ’ hiiyuudiinąy. Dii yudelkan tł’aan beh ts’iniideek iin chih hǫǫ’ niign yuunįh,” Jesus  huu’ehnįh.
Ishiit danh ts’uuts’ąą’ nahohdaa. Ntsiin doo iin įhts’iign iin k’et shįį’ diiła’ daa’et-łeek tł’aan nahuu’esuuk.
Łąą’ k’ahiiyuudįįnąy, Baa ch’aa’ hǫǫłįį.
Ay tł’aan Jesus  key tagn’ hetniishyah ts’ą’, dinee iin ha’uunehtanh.
Maanah udeldii iin ts’ehłagn deetaan k’et łaakey, daa niidaadelshyah. Łaakey hįįłįį ts’ą’ huuteh’aak. Gǫǫ shyüüt ch’ahnóó’ huut’ay’ huhtsįį.
Heneek dįhtay’ eh huuts’ą’ hǫǫhee. “Sǫ’ diit’ey tidhahdeeł niigin ahdaał, tat shįį’,” huu’ehnįh. “Łeedonn’ tł’aan xeeł t’ey, sǫ’ ahłeeł tł’aan lesüü chih sǫ’ natahłeegn.
Ke’ shiit tidhal’iat tł’aan eek ts’ehłagn shįį’ natidhalniign nüh’eh ahniik.
Key nahshyah de’, ndeeh shyah daanahshyah danh, shįį’ daltth’ii’ de’ diitahday k’eh.
Ay eh huhteedeeł tł’aan dinee iin diits’ant’ay’ ch’a’ ch’its’ąą’ nii’utdeeł xaah hǫǫ’ huuhenįh.
Ndlaan gǫǫ shyüüt hahnehshyok tł’aan xee ndlaan ehts’iign iin nahdindak tł’aan nahuuhehsuuk.
Haskey Herod  dąą’ hotdąy aanah hijihtth’ak. Key tagn’ Jesus  aanah thahdelxoh tł’aan nts’ąą’ dąy xaah chih thahdelxoh. “John  tuu ch’exaan įįłaagn tah ts’anh nii’et-shyah. Ay ch’ale’ nahohdaa,” ch’ehłaadn’ iin nįh.
Ch’ehłaadn’ iin du’, “Elijah  nt’eh,” henįh. Ch’ehłaadn’ iin, “T’oodįht’ay xaah hǫǫhee nt’eh, T’oodįht’ay xaah hǫǫhee niithaat dą’ k’eh,” henįh.
Herod  du’, dąą’ nįh, Jesus  nts’atdąy ijihtth’agn eh, “John  tuu ch’exaan ch’atdąy. Shaa hiitthii’ k’eniiddhał t’oot’ey nahutniik.”
Herod  k’eexaan ch’ale’ bahdeh’ąy iin yuuniik tł’aan shyah holsąy daahiinihtįį. Herodias  k’eexaan det-shyaak. Ay ch’ale’ diichiill’ Philip  u’aat nt’eh t’oot’ey na’uuniik.
John  shyah holsąy k’etalteel ttheh Herod  dąą’ ehnįh. “Nchiill’ u’aat eh nadhinday, k’at’ey huusuuy niign dįįt’eh.”
Dąą’ dįįnii’ xaah, Herodias  łąą’ hǫǫtł’at ichanii’įįthat tł’aan dhulxay yuunįh. Herod Herodias John  tidhahxay ch’a’ yutnihnįh, John  łah’uunąy xaah.
Dineh suu’ nłiin tł’aan tth’utdee’ah niign noo’ aahaał, yi’etnayh. John  nts’anąy, duhtth’ak niithanh. Idetth’iik tah hǫǫtł’at t’ey łooniitet-thak.
Heroias  nts’ąą’ duhnee niithan, baa suudelshyaak. Herod  bihǫǫłįį dziinn’ beh niihut-thadn danh doo iin ut’aa ch’inłiin iin tł’aan bahdeh’ąy iin ch’inłiinn’ iin tł’aan Galilee  dinee’iin haske’ iin xaah ch’aadeh’įh.
Herodias  uyaats’e’e daaniishyah tł’aan ts’ahǫǫt’eh niign yaa ch’aldziat. Herod  tł’aan baa dayiniideel iin niik’et delshyaak. “Dii iniithanh? Dii iiniithanh t’ey ntł’aatih’aał,” Herod  ts’exeh ehnįh.
“Łąy eh huunihhee. T’oodįht’ay shneh’įh. Dii kaah unįįhee t’ey ntł’aatih’aał. Nan’ baa ch’i’ihłiin, ay xąą’ t’ey ntł’aatih’aał,” Herod  yehnįh.
Hǫǫ’ ts’ą’ t’ey ts’exeh haskeh xaah hantee’ nii’inshya. “John  tuu ch’exaan tthii’ inihthanh, k’ahduu’ t’ey tth’aak ncháá uk’et,” nįh.
Dąą’ nąy, haskeh łąy eh t’ey k’ahiniithan. T’oot’ey baa łehchinh yideel iin ndaał k’eexaan, dii iniithanh t’ey yitł’aataa’aał.
“John  tthii’ shaa niinat-‘ay,” bahdeh’ąy ehnįh. Ay eh shyah holsąy yaa daaniishyah tł’aan John  tthii’ k’eniiddhał.
Ay tł’aan tth’aak choh k’et iitthii’ da’eh’aan daa’in’ąą tł’aan ts’exeh tł’aayįį’ąą.
Ts’exeh diinąą tł’aayįį’ąą. John  maandah udeldii iin dąą’ ich’ihdihtth’agn eh, hiishinh uuniik tł’aan tth’anhkeet niihiidihniik.
Łaakey hįįłįį ts’ą’ huuteh’a’ iin nts’ąą’ duudiin iin xaah, niihindeeł tł’aan Jesus  eh łehchinh heedeeł. Nts’ąą’ hįįdiin xaah hii’eh naholnak tł’aan nts’ąą’ hach’ihuhnehtanh xaah chih.
Dinee iin ndláán Jesus  tł’aan Maanah udeldii iin xaah niihetdak. Ts’uuts’ąą’ diihiishįį’ nił’eh hihdeltth’ih. Nach’ihuu’aał ts’ą’ t’ey k’ahuułay. “Neexon shįį’ niłtatsuudeeł, ha’gaay nats’ulshii xaah,” Maanah udeldii iin ehnįh.
Ay eh ts’ayh shiit hihteedeeł, ndeeh diihiishįį’ hihdaltth’iił danh ts’ą’.
Ay eh dinee iin hihtetdeeł huhneh’įh. Doo iin hįįłįį ts’ą’ huu’iihetnayh el nan’ k’et ndeeh ts’ą’ hihteedeeł danh ts’ą’ huuttheh kąhtelshyah. Key huu’aaxaa huu’aan ts’anh t’ey, ndeeh Jesus  Maanah udeldii nihtaadał danh, huuttheh nihniideeł.
Ts’ayh shiit ts’anh Jesus  haa’aahaal eh, dinee ndláán łehchinh heedeel neh’įh. Hǫǫtł’at ts’ehǫhdąy, dibee iin doo huukanuhta’ k’eh hįįt’ay xaah. Ay eh hǫǫtł’át hahuu’utnehtąą.
Daadá’ jii’a’ eh, Maanah udeldii iin Yaa niiniideeł tł’aan dąą’ yehnįh, “Doot’ey kol danh nee’eh naatehxeeł,
dinee iin ndeeh shyah ts’ą’ unihk’uul danh ts’ą’ hihtuudeeł huudįįnįh tł’aan key ts’anh dii nahtaa’aał huhdutkeedn.”
“Łeedonn’ nts’ąą’ įhdlaan dahdlah? Nts’ąą’ įhdlaan dahdlah de’ kaah unah’įh.” Jesus  huu’ehnįh. Hohnih’iin eh, “Ahts’ąy łeedonn’ tł’aan łaakey łuugn ts’eedlah,” hiiyehnįh.
“Tł’oh kaagn shign tidhaltth’ih. Ch’ehłaadn’ iin jah tł’aan ch’ehłaadn’ iin shign’,” dinee iin niineldogn ehnįh.
Huh nił ch’iduugn shign hihdeltth’ih. Ch’ehłaadn’ iin ts’ehłagn deetaan deetaan hįįłįį tł’aan ch’ehłaadn’ du’ ahts’ąy deetaan hįįłįį.
Ay tł’aan Jesus  ahts’ąy łeedonn’ tł’aan łaakey łuugn uuniiign ła’ ahłeeł. Tth’idágn’ uneh’įh tł’aan, “T’oodįht’ay, tsen-įh,” ehnįh. Łeedonn’ ts’anh haach’ehxoł tł’aan Maanah udeldii iin huutah yuułee xaah tł’aayįįdlah. Łaakey łuugn chih. Dinee iin naayuu’aal xaah taheedlah.
Huuhįhdląą ts’ą’ nach’ihįį’aal eh, tsahneltak.
Nach’ihįį’aał tł’aan Maanah udeldii iin ts’ehłagn deetaan k’et łaakey tth’aak shiit łeedonn’ datneldogn nahnehtsįį tł’aan łuugn k’at’ey nahiiyii’aal chih.
Dineh iin nach’ihįį’aal iin ahts’ąy thousand  hįįłįį.
Hǫǫ’ het-shyaak tł’aan Maanah udeldii iin hǫǫ’ ts’ą’ t’ey ts’ayh shiit Bethsaida  ts’ą’ diittheh teh’a’, manh nühtsąy huu’aan. Niineldogn iin łtaa’ok-‘ay xaah ch’ik’eetł’üüt eedah.
Łtaahindeel eh hotnuhdee xaah ddhał k’et ts’ą’ teeshyah.
Naa’įhxeel eh Maanah udeldii iin manh tth’itoh ndiah nihniikįį tł’aan Jesus  du’ nan’ k’et diishįį’ eedah.
Ehts’ayh ndá’ Maanah udeldii iin haakeel hehdetnii neh’įh. Ne’shǫ’ǫ’ hasaatee’aan eh, tuu k’et huuts’ą’ aahaał. Huu’aa’an’ yuuteeshyah k’eh hultsįį.
Tuu k’et aahaal hiineh’ąy eh, ch’ǫk’įą’ hiiyuunįh. Ay eh hethihelsał.
Ts’ayh shiit huu’eh įįshay eh, ehts’ayh k’oodatniik. Huuxaah ch’aa’ hulshyaak. “Nts’ąą’ ch’ah hut-shyaagn?” diinii’ shiit hiiniithanh.
Dinee iin łeedoonn’ įį’aal dą’, k’at’ey ch’ik’eniihiidaa tł’aan tay’ t’ey nts’ąą’ hut-shyaagn k’at’ey k’eniihiidaa, diinii’ shiit.
Ay tł’aan manh tüh hįįkįį. Gennesaret  chinh kaagn kaah heedeeł. Shign’ diits’ay’ dahnehtłǫǫ. Ts’ayh shiit ts’anh haahaadal.
Ts’ą’ t’ey dinee iin Jesus  k’ehįlniik.
Hantee’ t’ey huuhǫhchah ts’ą’ t’ey Jesus  niishay hǫǫ’ henįh. Dinee iin įhts’iign iin ehts’iign iin uk’et natelshyeegn k’et ndeeh eedah danh hich’ihdihtth’ak danh ts’ą’ hihteedlah.
Jesus  nduuk natetdaak niign, key k’eet gaay tł’aan key k’eet chóó tł’aan shyah key k’eet aanah huudlay tagn’. dinee iin doo iin įhts’iign ndeeh Jesus  eeday ts’ą’ huhtełee. Hii aaxaa tth’ehuuheht’ii. Hiich’iill’ idultsadn xaah daahiiyuudetkanh. Doo iin hiich’iill’ ideltsadn iin nahet-suuk.
Pharsee  ishiit deltth’ii iin tł’aan Jew  nach’uudah’iin iin Jerusalem  ts’anh niideel iin, Jesus  aanah łehchinh heedeeł.
Maanah udeldii iin ch’ehłaadn’ huuła’ küh nłiin eh t’ey shii’ nahe’aal huhneh’įh. Pharisee  iin nąy k’eh k’at’ey diiła’ ech’ihihdee.
Pharisee  iin tł’aan Jew  iin huuhįhdląą ts’ą’ haltsiil nts’ąą’ huuttheh idaadaa iin k’eetaat hel’ąy, diiła’ nahtaachuut ttheh diit’ey k’ahe’iil.
Ch’utkeedn shyah ts’anh niihetdak tah tthee’ diiła’ nahetchuut tł’aan nach’ihe’iił. Nts’ąą’ koht’iin hįįłįį niign hach’ihuhnehtanh. Nts’ąą’ diituutiill’ tł’aan ndiil tiił tł’aan tth’aak tł’aan ehteekeet natatchuut niign t’ey hach’ihuhnehtanh.
Ay eh Pharisee  iin tł’aan Jew  nach’uudah’iin ach’uunehtan iin Jesus  huhdehkat. “Dia ch’ah Naandah udeldii iin neettheh daadaa iin hach’uunehtan niign k’at’ey hetdąy? Ts’ą’ huuła’ küh nłįį ts’ą’ t’ey nach’ihe’aał,” hiiyenįh.
Jesus  dąą’ huu’ehnįh, “Isaiah  łąą’ ch’adįįnįį’ dąą’ T’oodįht’ay Aaneegn’ nüh’aanah neetł’at dą’. Tth’iinoo’ k’athatidhalxoo, utneetł’adn k’eetaat:
Shyąą’ k’eh hǫht’eh, Sts’ą’ naakot-het-tthay tah tł’aan, “Tsen-‘įh,” Shiheniik tah.
Dineh nts’ąą’, “Dahdį’,” huu’ehnąy k’eetaat shįį’ hetdį’.
T’oodįht’ay k’eetaat k’at’ey hetdąy,’ honįh.
Nts’ąą’ T’oodįht’ay nąy ch’idanh huudhah’ąą tł’aan ch’iduugn niign łtaadhahdeeł, neettheh daadaa hach’ihuunihtan niign ch’a’.
“Nts’ąą’, ‘Dahdį’,’ T’oodįhtay nąy, ch’iduugn ahdał. Dineh hach’uunehtan niign shįį’ t’ey ahdał. Ay niign łąy eh udaldąy.”
Moses  dąą’ nįh, ‘nta’ tł’aan nnąą eh ch’ich’ahnóó tįįdlaał.’ Tł’aan, ‘Doo diita’ tł’aan diinąą aanah ts’ahǫǫt’eh hǫǫhee, ay natidhalxeh.’
Nühxon du’, dąą’ hach’uunahtanh. ‘Doo dii eh diita’ tł’aan diinąą k’anehtaa’, ay ‘Ena! Corban  jant’ay,’ nįh de’ (dąą’ honįh ts’ą’, ‘T’oodįht’ay ts’an.’),
ay de’, diita’ tł’aan diinąą k’at’ey aanah tatnaal.’ Dąą’ hach’uunahtanh.
Dąą’ niign eh hach’uunahtanh. Jew  ahłįį ts’ą’ ch’ishyon iin ts’ą’ beth thahdelxoh, nts’ąą’ Toodįht’ay nąy t’ay’ doodahkol tł’aan hǫǫdląą niign t’ey dąą’ koht’iin diidahłįį,” Jesus  huu’ehnįh.
Ay eh Jesus  niineldogn iin Daanah niidadelshyah tay’ t’ey. “Huu’ahdląą ts’ą’ Shaaneegn’dahtth’ak tł’aan nühdzee’ shiit dadahłee.
Dii dineh ye’aal ay ts’anh k’at’ey uts’ant’ay huułay. T’oot’ey nts’ąą’ koht’iin nłiin tł’aan nts’ąą’ naniich’ithadn tł’aan nts’ąą’ jan koht’iin dadiiłiin, xaa’ ch’ale’ ch’its’ąą’ koht’iinn’ nłiin.
Doo iin jaatth’agn nts’ąą’ dihnąy, Shdahtth’ak,” Jesus  huu’ehnįh.
Ay eh dąą’ huu’ehnįh, “Nühxont’ah k’ahee’atnáy? Et-aal hiiye’aal ay k’ats’ahuut’ay.
Et-‘aal k’at’ey dinee dzee’ shiit eedah ts’ą’ huushiit yetdah tł’aan huushinh ts’anh haayetdah.” (Ch’ale’ Jesus  nąy eh, ‘Huh dii tat-‘aal ay ch’ah tat-‘aal xaah nsoon,’ nįh.)
Ay tł’aan dąą’ nįh, “Ch’its’ąą’ niign dineh koht’iin nłiin tł’aan ch’its’ąą’ niign naniich’ithadn koht’iin tł’aan ch’its’ąą’ niign koht’iin dadiiłiin, ay ch’ale’ ts’ahǫǫt’eh niign.
Udzee’ shiit ts’ahǫǫt’ay, ay xaa’ ts’ahǫǫt’eh ts’ą’ naniich’ithat. Ay dineh, ay xaa’ ts’exeh k’ayuunagn eh eedah, tł’aan ch’inde’įį, tł’aan dineh dhehxeek,
tł’aan ch’shyon u’aat eh ts’ą’ ch’ii’etdaak, tł’aan hǫǫtł’at ch’ishyon iin ts’an daanii’et-thiit, tł’aan hǫǫdlaan niign t’ey ch’its’ąą’ koht’iinn’ nłįį. Nach’inuh’aa niithanh. Ts’ahǫǫt’eh niign duhdįį’ shįį’ niithanh. Tł’aan ch’ishyon iin tł’aan dii hetdąy xaah huu’uhts’įh. Ch’ichaanii’įh’ay niign hǫǫhee, tł’aan, ‘Shin ihcháá,’ dii’udetnii. Dineh ts’ooniiniign nłįį.
Ts’ahǫǫt’ay ch’ale’ dineh shiit ts’anh tł’aan ay xaa’ ch’its’ąą’ koht’iinn’ nłįį,” huu’ehnįh.
Ay tł’aan ishiit danh ts’anh niłtaa’inshyah. Key k’eet Tyre  huu’aan nan’ kaagn daa’eeshyah. Shiit danh shyah shiit eedah, doot’ey k’ahee’utnay xaah. Ay, t’oot’ey ndeeh eeday kaah nahnet-taa’.
Tsexeh uyaats’e’e gǫǫ shyüüt ushiit įį’ąy Jesus  ijihtth’ak tł’aan Yaa niiniishyah tł’aan hits’ą’ naakot-‘įįtthayh.
Jan ts’exeh k’at’ey Jew  iiłay. Key k’eet Tyre  hǫǫsii’ nan’ k’et bihǫǫłįį. Greek  aaneegn’ eh hǫǫhee. Daayuudetkanh, gǫǫ shyüüt shyaats’e’e ts’anh haa’uh’ay xaah.
Ay eh dąą’ yehnįh, “Tsįįkey iin tthee’ ch’ittheh ints’uh’aał. Ts’įįkey iin shii’ łtaats’uułee tł’aan łii ts’ą’ tsuhdeeł, k’ahuułay.”
“Neexaah ch’idadiiłiin T’oodįt’ay ts’anh, łąy eh ch’ale’ uuniihee. Łii gaay t’ey uk’et ch’et-‘aal t’aa ts’įįkey iin łeedonn’ ts’anh ch’idull’ he’aał,” ts’exeh yehnįh.
Ay eh Jesus  dąą’ yehnįh, “Nts’ąą’ dįįnąy, hǫǫsǫǫ niign ch’ale’ diinąy. T’axoh taa’įįdaał. Gǫǫ shyüüt nyaats’e’e ts’anh haa’at-shyah.”
Ay tł’aan Jesus Tyre  key k’eet ts’ii’inshyah. Tł’aan Sidon  key nóó’ manh Galilee  mǫǫsii’ iits’ą’ ts’ehłagn deetaan key k’eetaat hetniishyah.
Dinee iin dineh k’at’ey jiitth’agn tł’aan k’at’ey hǫǫsuu’ hǫǫhee Jesus  xaah nihniitįį. Tł’aan Jesus  daahuhdetkanh, diiła’ iik’et daa’uu’ay xaah.
Ay eh Jesus  yuuniik tł’aan dinee iin ch’a’ inihtįį. Diilaats’oo’ dineh dziit įįtthayh. Tł’aan nan’ k’et įįseek tł’aan dineh tthuull’ ideltsat.
Dagn nan’ k’et ts’ą’ uneh’įh tł’aan hǫǫtł’át tet-shyüüt. Tł’aan dineh dąą’ ehnįh, “Ephphatha.” (Dąą’ honįh ts’ą’, ‘Hǫǫsuu’ naadint’eh.’)
Hǫǫ’ ts’ą’ t’ey dineh hǫǫsuu’ jiitth’ak tł’aan utthuull’ chih tthiinóó’ nii’inxał.
Ay tł’aan hǫǫsuu’ hǫǫhee. Tł’aan Jesus, ‘Nts’ąą’ hut-shyaagn, sǫ’ doot’ey eh baa thatdalxoh,” huu’ehnįh. T’oot’ey nts’atnąy kaah k’ach’ihdiitth’agn. Tay’ hǫǫ’ huu’ehnįh. T’oot’ey shihnoo’ hǫǫ’ henįh.
Doo iin hich’ihdihtth’agn iin hǫǫtł’at t’ey huuxaah ch’aa’ hulshyaak. “Nts’atdąy łąą’ t’ey hǫǫsǫǫ. K’ajiitth’agn iin najet-tth’iign na’ehtsiik. Tł’aan doo iin k’at’ey hǫǫsuu’, hǫǫhee hǫǫsuu’ nahotdeegn na’ehtsiik,” henįh.
Ha’gaay utdelnay eh, tay’ t’ey ndláán iin Yaa łehchinh eedeeł. Dii nahuu’aal kol eh Maanah udeldii iin daaniidadelshyah tł’aan dąą’ huu’ehnįh,
“Dinee iin xaah ts’ehakdąy. Sh’eh taagn dziinn’ hihdaltth’ii’. T’axoh nahuu’aal kol.
Nahuutidhak-’a’ de’, diits’anh xaah nt’ahtaadaa tąy nahatdał niign. Ch’ehłaadn’ iin uniitháádn ts’anh nahtetdak.”
Ay eh Maanah udeldii iin yuudehkat. “Ts’ał shiit et-‘aal, huu’iinel’aan ndeeh ts’anh ts’uunii?” hiiyehnįh.
“Łeedonn’ nts’ąą’ įhdlaan dhahdlah?” Jesus  huu’ehnįh. “Łk’edinch’ii łeedonn’, hiiyehnįh.
Maanah udeldii iin łuugn ntsuul ntsiin chih nahtełeek. Ay chih, “Tsen-‘įh,” yaa diinii’ tł’aan, “Dinee iin tah ahłe’,” Maanah udeldii iin ehnįh.
Huuhįhdląą ts’ą’ ch’ihįį’aał. Nta’ąą’ hǫhchaah ts’ą’ nts’uu’aał hiiniithan k’eh ch’ihįį’aał.
Tł’aan Maanah udeldii iin ch’ateedeegn nahnehtsiin, łk’eedinch’ii tth’aak nłįį. Dinee iin dan thousand  hįįłįį. Ay tł’aan dinee iin łtaanih’a’.
Hǫǫ’ ts’ą’ t’ey Maanah udeldii iin eh ts’ayh shiit įįshyah tł’aan Dalmanutha  nan’ k’et kaah heedeeł.
Pharisee  iin ch’ehłaadn’ Jesus  xaah nihniideeł. Tł’aan hiidágn nadatdetkayh. Ch’its’ąą’ duunee xaah nahuhdaa xaah hiiyuudehkat, T’oodįht’ay łąy eh Beh nt’eh de’ kaah.
Hǫǫtł’at tet-shyüüt tł’aan dąą’ huu’ehnįh, “Dia dinee k’ahduu’ honay iin nahuldaa kaah ch’ihuhdehkat? Łąy eh ch’ale’ nühdihniil. T’oodįht’ay Sh’eh nt’ay unah’iin xaah, k’at’ey nühxaah nootakdaa.”
Ay tł’aan huuuts’anh łtaa’inshyah tł’aan ts’ąyh shiit naa’at-shyah tł’aan manh nühts’ąy ts’ą’ łkee’inshyah.
Łeedonn’ keen hihtal-’iil Maanah udeldii iin ihelnah tł’aan łeedonn’ ts’ehłagn shįį’ ts’ayh shiit heh’ąą.
“Nts’ąą’dahdąy niign huu’uudatnįh,” Jesus  Maanah udeldii iin ehnįh. “Pharisee  iin tł’aan Herod  xaah huu’uudatnįh. Huuts’ahǫǫt’ay’ łeedonn’ beh nilshogn k’eh nt’eh,” huu’ehnįh.
Nts’ąą’ huu’ehnąy xaah nił eh thahdelxoh. “Łeedonn’ k’asuu’ natseleegn xaah ch’ale’ łeedonn’ beh nilshogn xaah hǫǫhee,” tłihdetnii.
Nts’ąą’ henąy Jesus  huu’ee’etnayh. Ay eh huu’uudehkat. “Łeedonn’ k’asuu’ natahłeegn xaah, dia nił’eh thahdelxoh? Hǫǫ’ t’ey k’at’ey ch’ik’eenii’ahdéé? Nüh’iinįį’ shiit dąą’ naniich’ahdéé?
Nühnaagn’ hǫǫłįį t’oot’ey k’at’ey unah’ąy. Nühdziit hǫǫłįį t’oot’ey k’at’ey jahtth’agn. Hee’alnáy?
“Tł’aan łk’eedinch’ii łeedonn’ dan thousand  dinee iin xaah łatnakxoł dą’, tth’aak nts’ąą’ įhdlaan shiit ch’ateedeegn nadhahtsįį?” Jesus  huu’ehnįh. “Łk’eedinch’ii,” hiiyehnįh.
“Ay t’ey k’at’ey ch’ik’eenii’ahdáá?” huu’ehnįh.
Ay tł’aan Jesus  tł’aan Maanah udeldii iin Bethsaida  key ts’ą’ hihteedeeł. Shiit danh dinee iin unaagn’ kol Jesus  xaah nihnii’aak. Tł’aan yidultsadn xaah daahiiyuudetkanh.
Jesus  dineh unaagn’ kol ła’ uuniik tł’aan key k’eet ch’ainii’aak. Hinaagn’ k’et įįseek tł’aan diiła’ hik’et daa’eedlah tł’aan yuudehkat. “Unįh’ į’h?” yehnįh.
Dineh huugn uneh’įh. “Dinee iin nahtetdagn nak-‘įh t’oot’ey ts’oo k’eheltsįį,” dineh Yehnįh.
Jesus  tay’ t’ey dineh naagn’ iideltsat. Ay dineh unok-‘iin xaah hǫǫtł’at dį’. Unaagn’ k’eetaat naadet-shyaak tł’aan hǫǫsuu’ noonel-‘įh.
Ay eh Jesus  dąą’ yehnįh, “Taa’įįdaał. Sǫ’ key k’eet tah nii’onshya’.”
Ay tł’aan Jesus  tł’aan Maanah udeldii iin niłtahindeeł. Caesarea Philippi  nan’ k’et key k’eet huudlay huh haadal eh, “Dinee iin Shaa thahdelxoh tah, doo nłįį Shiheniik?” Jesus  huu’ehnįh.
“Ch’ehłaadn’ dinee iin John  tuu ch’exaan dįįt’eh Niheniik. Chehłaadn’ iin du’, Elijah  dįįt’eh Niheniik. Ch’ehłaadn’ iin du’, T’oodįht’ay xaah hǫǫhee dįįt’eh Niheniik,” hiiyehnįh.
“Nühxon du’, doo nt’eh Shuudahnįh,” huu’ehnįh. “Christ  dįįt’eh doo Messiah  nłiin,” Peter  Yehnįh.
“Dąą’ sǫ’ doot’ey idahnįį’,” huu’ehnįh.
Tł’aan Jesus  Maanah udeldii iin dąą’ ha’uunehtanh. “Shin ch’ale’ dinee iin Shkehduht’e’ T’odįht’ay Shteh’a’. Hǫǫtł’at haaniich’ishthat. Ch’indadn’ tł’aan Jew  xaah hach’ełeegn iin haske’ iin tł’aan Jew  nach’uudah’iin ach’uunehtan iin k’at’ey Shihiitnaathiil. Nashihtidhahxeh t’oot’ey taagn dziinn’ Sh’eh hǫǫłe’ tł’aan haatihdaał. Įįłaagn iin tah ts’anh niitdishthał,” huu’ehnįh.
Jesus  sts’aadeeshyah tł’aan ch’ehłaadn’ Maandah udeldii iin neh’įh. “Peter  k’at’ey hǫǫ’ Shdįįniil t’ey ch’ashdįįnąy. Satan  Shch’a’ łtaaniihay. T’oodįht’ay k’aanii’ niign k’at’ey naniich’įįthadn ts’ą’, dinee k’aanii’ niign naniich’įįthat,” yehnįh.
Ay tł’aan Jesus  niineldogn iin tł’aan Maanah udeldii iin daa niidadelshyah. “Doo uk’eh tuhshya’ Shuunąy tthee’ ch’ittheh daanah hee’ulnaa tł’aan diijiliis’ niduutii tł’aan Shk’eh uuhaal.
Doo k’a’okte’ ch’a’ dii’utnelnąy ay ch’atahteeł. Doo Shaa eh T’oodįht’ay Aaneegn’ suu’ xaah ch’atahteeł, ch’ale’łąy eh utaanay.
Jan nan’ hǫhchaah ts’ą’ ch’ihǫǫłiin ts’an dineh hǫǫłįį de’, nts’ąą’ ch’ah utaasuuł, ts’an huułe’ xaah tee’ ka’idel’įh tł’aan ehtii de’?
Diit’ey dineh ehtiin nahushnii xaah k’eetaa’aal.
Shin ch’ale’ dinee iin Shkehduht’e’ T’oodįht’ay Shteh’a’. K’ahduu’ dinee iin ts’ahǫǫt’ay hǫǫłįį danh tł’aan dinee iinToodįht’ay ch’a’ łtaaheedeel danh, doo dine’ Shi’unet-shyaan tł’aan Shaaneegn’ ee’unet-shyaan, ay ch’ale’ be’utnishshaal, T’oodįht’ay Aaneegn’ nadadełeegn hǫǫsuu’ nt’ay eh łehchinh heedeeł de’, T’oodįht’ay Shta’ hǫǫtł’át hech’inihdzeegn shiit na’ihdaał de’,” huu’ehnįh.
Ay tł’aan dąą’ chih huu’ehnįh, “Unihhee łąy eh, ch’ale’ dihnąy. Ch’ehłaadn’ jah deltth’ii iin k’at’ey taałaa, nts’ąą’ Toodįht’ay udįhtay eh k’ach’ihohłe’ niign ch’ittheh hohnah’iił.”
Tł’aan łk’eetaagn dziinn’ uneehaal eh, Peter  tł’aan James  tł’aan John  eh Jesus  eh ddhał chóó k’et ts’ą’ hihteedeeł. Diihiishįį’ hihdaltth’ii danh Jesus  hihneh‘ąy eh ch’its’ąą’ iltsii’.
Uch’iill’ hǫǫtł’at iitgay. Iitgay niign doot’ey nan’ hǫhchaah ts’ą’ k’at’ee chiil nataach’odn.
Taagn Maanah udeldii iin Elijah  tł’aan Moses Jesus  eh thahdelxoo hihneh’įh.
Tł’aan Peter  haahǫǫhaa. Dąą’ nįh, “Hach’uunehtan, łąą’ hǫǫsǫǫ ts’ą’, ch’ale’ jah dzeltth’ih. Taagn taathüh nits’uutthee, ts’ehłagn Naah, ts’ehłagn du’ Moses  xaah, tł’aan ts’ehłaagn Elijah  xaah.”
Hǫǫtł’at hihneljiidn eh, ch’ale’ dąą’ nąy. Nts’ąą’ duunįį’ ts’ą’ ch’ikol.
Hantee’ huuhohneh’ąy doot’ey k’ahnih’ąy. Jesus  shįį’ hihneh’įh. Ishiit naa’ethat.
Ddhał k’et ts’anh dzinaahatdal eh, Jesus  heneek dadįhtay eh huuts’ą’ hǫǫhee. “Doot’ey sǫ’ hǫǫ’ idahnįį’, nts’ąą’ unah’iin. Niidishthadn noo’ tah hǫǫ’ dahniił. Shin ch’ale’ dinee iin Shkehdut’e’ T’oodįht’ay Shteh’a’.”
Jesus  k’ahoohuhdeek. Doot’ey k’ahǫǫ’ ihenąy nts’ąą’ hut-shyaak. T’oot’ey hiixaah niłts’ą’ thahdelxoh. “Nts’ąą’ ch’atnąy, ‘Įįłaagn iin tah ts’anh niidishthał,’ nąy?” henįh.
Ay eh Jesus  dąą’ ihenįh, “Dia Jew  nach’uudah’iin ach’uunehtan iin dąą’ ihenąy? ‘Nts’ąą’ utaaniil ttheh Elijah  taahaał.’”
Jesus  dąą’ huu’ehnįh, “Elijah  łąy eh ch’ale’ taahaal suuduułee xaah t’oot’ey dia T’oodįht’ay Aaneegn’ utnet-tł’adn dąą’ nąy, ‘Doo ukooduut’e’ xaah tak-‘aał.’ Hǫǫtł’át ach’otdaathał tł’aan dinee iin k’ayiitnaathiil.
Ts’ą’ dąą’ nühdihniił. Elijah  huhdą’ tah niishyah tł’aan dinee iin nts’ąą’ ts’uh’įį’ hiiyuunąy k’eh hiiyįh’įį’, T’oodįht’ay Aaneegn’ utnet-tł’adn k’eetaat.”
Ndeeh ch’ehłaadn’ Maanah udeldii iin deltth’ii danh nihniideel eh, ndláán łehchinh eedeel iin hihneh’įh. Chehłaadn’ Jew  nach’uudah’iin ach’uunehtan iin Maanah udeldii iin dagn nadahdetkayh.
Dinee iin Jesus  hahdel’įh ts’ą’ t’ey hǫǫtł’at hihtetkayh tł’aan hiits’ą’ kąątelshyah tł’aan hiixaah niiniideeł.
“Dii aanah ch’ale’ huudágn nadadatkay?” Jesus  Maanah udeldii iin ehnįh.
Łehchinh eedeel iin tah ts’anh dineh dąą’ nįh, “Hach’uunehtan, shye’e Naah niidaktįį. Ushiit gǫǫ shyüüt įį’ay eh, k’at’ey hǫǫhee.
Gǫǫ shyüüt ndeeh danh ushiit na’etdaak tah nan’ k’et huubiiyehteek tł’aan uthaat tanxoo handelxoo tł’aan łehhuujehk’iat tł’aan ushinh nelk’üh. Naanah udeldii iin gǫǫ shyüüt hahnuushuudn xaah uudak-kat t’oot’ey ts’uuts’ąą’ hǫǫ’ hetdąy.”
Ay eh Jesus  dąą’ huu’ehnįh, “Dinee iin k’ałąą’ niithan iin daht’eh. Dotnehthoo’ nüh’eh tihdaał? Dotnehthoo’ nühxaah nootakdaa tł’aan k’ałąą’ hiitnahthiil? Ts’eeniin Shaa niinahtee.”
“Nts’oonihthoo’ dą’ dįįt’e’?” Jesus  iita’ ehnįh. “Ts’eeniinn’ gaay nłįį dą’ ts’anh,” yehnįh.
Hǫǫdląą danh t’ey dhokxay xaah kün’ nįą’ tthibiidehteek tł’aan tuu shiit. “Teejuh nee’uudįįnįh tł’aan neets’eniinii, hǫǫ’ neexaah tįįdiił de’,” yehnįh.
Ay eh Jesus  dąą’ yehnįh, “Ąą’. Łąy eh hǫǫ’ iniithanh de’, doo iin łąy eh iniithanh hehǫǫtsüü k’at’ey hootaatsüü.”
Hǫǫ’ ts’ą’ t’ey ts’eeniin uta’ haa’įįtseh, “Łąy eh hǫǫ’ nihthanh. Ndeeh danh k’asuu’ hǫǫ’ inihthan xaah sts’eniinii!”
Ndlaan iin łehchinh eedeel Maanah niineldogn Jesus  neh’įh. Eh heneek datdįhtay eh, gǫǫ shyüüt ts’ą’ hǫǫhee. “Gǫǫ shyüüt xaa’ k’at’ey hǫǫhee tł’aan k’ajiitth’agn, uts’anh haa’įįday tł’aan sǫ’ ushiit na’onshya’, Jesus  yehnįh.
Gǫǫ shyüüt haa’įįsał tł’aan ts’eeniin hǫǫtł’át beh tooniithat tł’aan iits’anh haa’at-shya’. Ts’eeniin ehtiin k’eh t’ey nt’eh. Ch’ehłaadn’ iin hohneh’ąy iin, “Ehtįį,” henįh.
Jesus  ts’eeniin ła’ uuniik tł’aan niidihtįį tł’aan na’ethat.
Ay tł’aan Jesus  shyah shiit daaniishyah tł’aan Maanah udeldii iin shįį’ Beh eh, hiiyuudehkat. “Nts’ąą’ eh ch’ale’ k’at’ey gǫǫ shyüüt haats’ih’aał?” hiiyehnįh.
“Hithadzelxoh xaah shįį’ dąą’ nt’ay haa’etdaak. Shyąą’ k’ahaa’etdaagn,” huu’ehnįh.
Tł’aan ishiit ts’anh ts’iihindeeł, Galilee  nan’ k’et dóó’. Jesus  ndeeh eeday doot’ey k’ahee’utnay niithanh,
Maanah udeldii iin dąą’ hanehtan xaah. “Shin ch’ale’ dinee iin Shkehduht’e’ T’oodįht’ay Shteh’a’. Shihuhtaanak tł’aan Shitidhahxeh. Hǫǫ’ hut-shyaak tł’aan taagn dziinn’ de’ niitdishthał, įįłaagn iin tah ts’anh tł’aan nootishnayh,” huu’ehnįh.
Nts’ąą’ hahuu’uunehtan k’at’ey hiik’e’ilnagn. Ay eh hiiyuuduhkat ts’ą’ handii hiiyulnįh.
Hǫǫ’ dįįnįį’ t’oot’ey k’at’ey hiits’ą’ huuheeł, doo diichaa xaah nił ts’ą’ thahdalxüü xaah.
Tł’aan shign’ eeday eh, Maanah udeldii iin ts’ehłagn deetaan k’et łaakey iin Daanah niidadelshyah. “Doo ch’ittheh uhłe’ niithan ch’ik’eetł’aadn idul’iin tł’aan alnaa koht’iin dinee łahtthagn’ iin xaah taałeeł,” Jesus  huu’ehnįh.
Ts’eeniin ła’ uuniik tł’aan huuts’ą’ naayehthat. Iithiin huuniik tł’aan dąą’ huu’ehnįh,
“Doot’ey jan ch’ah ts’eeniin k’eh uutahniil, Shǫǫsii’ eh, ay ch’ah Shin ch’ale’ uuniik; tł’aan doo Shin uuniign, łąy eh (Shta’) Doo Shteh’a’ ts’ą’ uuniik.
John  dąą’ yehnįh, “Hach’uunehtan, dineh gǫǫ shyüüt haa’eh’aagn ts’ineh’įh, Nǫǫsii’ eh. K’at’ey nee’eh iiłay xaah, ‘Ena’,’ uts’enįh.”
T’oot’ey Jesus  dąą’ nįh, “Sǫ’, ‘Ena’, udahnįį’. Doot’ey Shǫǫsii’ eh nahohdaa k’at’ey Sts’aatdaahaal tł’aan ts’ahǫǫt’eh ts’ą’ Shaanah huutaaheel.
Doo neexaah nłiin k’at’ey neeyahch’įą’ taadiil.
Dąą’ hee’alnayh de’: hetnat-that de’, doo tuu nüh’ich’įhnaan, Christ  ts’an ahłiin xaah, ay ch’ale’ łąy eh nts’ąą’ dįįdiin xaah bihuutatkeet.”
“Doot’ey ts’įįkey gaay iin łąy eh Shuunąy Shch’a’ daada’ an’ niidatniidlay, łąy eh hǫǫsǫǫ ts’ą’ ch’ale’ tthee choh hiithiin hetnaatł’uul tł’aan tuu tidįįthaadn danh tah hiitah’aal.
Nła’ T’oodįht’ay ch’a’ ch’its’ąą’ nii’onshya’ xaah neh’įh de’, uk’eniit’üü. Dąą’ k’eexaan ts’ehłagn nła’ eh ndeeh T’oodįht’ay k’ach’hohłe’ danh niiniishay de’, ch’ale’ hǫǫsǫǫ niign. K’at’ey uk’e’įįt’üü de’, uk’eexaan ch’its’ąą’ tįįdiił tł’aan ndeeh duunoo’ hǫhchaah ts’ą’ ch’oonelshaa danh ts’ą’ tįįhaał le’, ndeeh kün’ deek’an’ k’at’ey natnalnaa danh.
Ishiit danh niiná’ ch’itth’įį’ eldeeł k’ataałaa tł’aan kün’ k’at’ey natnalnaa.
Nke’, T’oodįht’ay ch’a’ ch’its’ąą’ nii’onshya’ xaah neh’įh de’, uk’eniit’üü. Dąą’ k’eexaan ts’ehłagn nke’ eh ndeeh T’oodįht’ay k’ach’ihohłe’ danh niiniishay de’, ch’ale’hǫǫsǫǫ niign. K’at’ey uk’e’įįt’üü de’, uk’eexaan ch’its’ąą’ tįįdiił tł’aan ndeeh duunoo’ hǫhchaah ts’ą’ ch’oonelshaa danh ts’ą’ tįįhaał le’.
Tł’aan nnaagn’, T’oodįht’ay ch’a’ ch’its’ąą’ nii’onshya’ xaah neh’įh de’, haa’įį’ay. Dąą’ k’eexaan ts’ehłagn nnaagn’ eh ndeeh T’oodįht’ay k’ach’ihohłe’ danh niiniishay de’, ch’ale’ hǫǫsǫǫ niign. K’at’ey haa’įį’ay de’, uk’eexaan ch’its’ąą’ tįįdiił tł’aan ndeeh duunoo’ hǫhchaah ts’ą’ ch’oonelshaa danh ts’ą’ tįįhaał le’.
Ishiit danh niiná’ ch’itthįį’ eldeel k’ataałaa tł’aan kün’ k’at’ey natnalnaa.”
“Shih salt  ukaah elshay k’eh, kün’ huuk’et taat’eeł.
salt  nsǫǫ t’oot’ey biholnay k’oodatniik tł’aan salt  k’eh k’adiit’ay de’, nts’ąą’ xaa’ salt  k’eh biholnay nahiitahtsayh? salt  k’eh nühshiit idalthanh tł’aan łaa’at-tsįį’.”
Ay tł’aan Jesus  ishiit ts’anh ts’ii’inshyah. Judea  nan’ k’et daa’et-shyah tł’aan Jordan  Haniign’ tüh łkeeniishyah. Ndláán iin tay’ t’ey Yeh shii’atdeeł tł’aan nahuu’uunehtįį tay’ k’eh hahuu’uunehtanh.
Ch’ehłaadn’ Pharisee  iin Yaa niiniideeł tł’aan nats’inuu’aa kaah hiiyehnįh, “Neexaah Jew  nach’uudah’iin xaa’, dineh dii’aat taateltiin. Ayt’oo hǫǫłį́į́?” hiiyehnįh.
Ay eh huu’uudehkat. Moses, ‘Nts’ąą’ dahdįį’ de’,’ nüh’ehnįh. Nts’ąą’ dįįnįį’?” huu’ehnįh.
“Moses, ‘Ayt’oo uutaałeel,’ dįįnįį’, dineh dinahtł’aa dii’aat taatogntee xaah utneetł’at, tł’aan łtainih’a’ de’,” hiiyehnįh.
Ay eh Jesus  dąą’ huu’ehnįh, “Nts’ąą’ nühk’aanii’ niign shįį’ ts’uudįį’ nahthan, k’at’ey T’oodįht’ay k’aanii’ niign ts’uudiin nahthan k’eexaan, ch’ale’ Moses  utneetł’adn.
T’oot’ey hetsihuuthat ch’ich’atxąą dą’, dąą’ honį, ‘T’oodįht’ay dineh tł’aan ts’exeh ehtsįį.
Dąą’ xaan, ch’ale’ dineh diita’ tł’aan diinąą iin ch’ataahaal dii’aat eh taadaał.
Ay tł’aan łaakey hįįłįį t’oot’ey ts’ehłagn hįįłiin hihtaałeeł.’ K’atey łaakey hihtaałeeł ts’ą’ ts’ehłagn.
Ay tł’aan shyah shiit daahindeeł eh, Maanah udeldii iin yuudehkat, nts’ąą’ dįįnįį’ xaah.
Ay eh dąą’ huu’ehnįh, “Dineh doo dii’aat taateltiin tł’aan ch’ishuy ts’exeh naa’uuniign de’, dąą’ det-shyaagn ts’ahǫǫt’ay hǫǫłįį. Ch’its’ąą’ koht’iinn’ ch’ttheh u’aat yįįłe’ ts’ą’ taałeeł.
Ts’exeh chih uk’eh t’ey utaałeel. Ts’exeh doo diikąy’ taateltiin tł’aan ch’ishuy dineh naa’uuniign de’, dąą’ det-shyaagn ts’ahǫǫt’ay hǫǫłįį. Ch’its’ąą’ koht’iinn’ ch’ittheh ukąy’ yįįłe’ ts’ą’ taałeel.”
Dinee iin ch’ehłaadn’ ts’įįkey Jesus  huu’iidultsadn xaah niiniidlah. T’oot’ey Maanah udeldii iin dąą’ dinee iin ihenįh., “Sǫ’ hǫǫ’ dahdiin!”
Ay eh Jesus  nts’ąą’ Maanah udeldii iin dąy neh’įh. Baa ts’ą’ hǫǫłįį tł’aan dąą’ Maanah udeldii iin ehnnįh, “Ts’įįkey iin Shaa nii’utdeel, sǫ’, ‘Ena’,’ huudahnįį’. Ndeeh T’ooodįht’ay k’ach’ihohłe’’ danh jan k’eh nt’ay iin xaah, ch’ale’ utaat’eeł.
Łąy eh ch’ale’ nühts’ą’ unihhee. Dineh jan ts’įįkey iin k’eh ch’ale’ nühts’ą’ unihhee. Dineh jan ts’įįkey iin k’eh ch’ale’ łąy eh itnaathiil. Doo dine’ k’at’ey T’oodįht’ay Shk’ach’ihuhłe’ niithan, ay ndeeh T’oodįht’ay k’ach’ihohłe’danh k’at’ey daataahaal.”
Ay tł’aan ts’įįkey uuniik tł’aan diik’et dahuudehtth’ih. Diiła’ huuk’et da’ełeek tł’aan huuts’ii’enayh.
Jesus  tay’ ts’iitet-shay eh, dineh Yaa nii’iltthat. Tł’aan iits’ą’ naakot-‘įįtthayh tł’aan dąą’ nįh, “Hach’uunehtan nsoon, duunóó’ hǫhchaah ts’ą’ huhnay xaah nts’ąą’ duhdįį,?”
“Dia nsǫǫ Shdįįnąy? Doot’ey k’a’iisuy, T’oodįht’ay shįį’.
T’oodįht’ay nts’ąą’ koht’iin ahłįį nąy, hee’inayh: ‘sǫ’ dineh dhǫhxay; sǫ’ ts’exeh k’an’aat iiłay eh ǫǫda’; sǫ’ ch’shyoon iin ts’an ǫǫnii; sǫ’ dinee iin ts’ą’ ǫlshyagn; sǫ’ ch’in’įį eh ch’ishyon iin ts’an oonii; nta’ tł’aan nnąą eh ch’ich’ahnóó’ tįįdlaał,’” Jesus  yehnįh.
“Hach’uunehtan, ts’eeniin ihłįį dą’ ts’anh T’oodįht’ay nts’ąą’ koht’iin ahłįį k’eetaat agn-įh.”
Ay eh Jesus  teejuh yuunįh tł’aan ineh’įh tł’aan dąą’ yehnįh, “Tth’ihtah ts’ehłagn niign tįįdiił. Łtaanįįday tł’aan dii bii’įįdąy an’ tįįłee. Tł’aan belsüü eh nasaadiht’ay ts’inįįnii. Hǫǫ’dinshyaak de’, dagn nan’ k’et hǫǫtł’át ch’itįįdiił. Ay tł’aan Shk’eetaat įįhaał.”
Jesus  Maanah udeldii iin neh’įh tł’aan dąą’ huu’ehnįh, “Doo iin ch’ii’etdąy ndeeh T’oodįht’ay k’ach’ihohłe’ danh dahteeshyah de’, hootaatsüü.”
Maanah udeldii iin hǫǫtł’át t’ey hihteedeek, Maaneegn’ xaah. T’oot’ey Jesus  tay’ dąą’ naahuudetnįh, “Chiił key iin k’ahduu’ daadaa, ndeeh T’oodįht’ay k’ach’ihohłe’ danh, daahuushya’ ts’ą’ hehǫǫtsüü.
Noon camel  mǫǫsii’ tł’aakaan naagn’ a’uushya’ ts’ą’ łąy eh hehǫǫtsüü.” Ay ch’ah shiit hǫhchaah ts’ą’ dineh ch’ii’etdąy ndeeh T’oodįht’ay k’ach’ihohłe’ daa’uushya’ ts’ą’ hehǫǫtsüü.”
Dąą’ nąy eh Maanah udeldii iin hǫǫtł’at hihteedeek. “Dąą’ hǫǫłįį de’, doo tat-shih?” tłihdetnįh.
Jesus  huuneh’įh tł’aan dąą’ nįh, “Dineh eh bihǫǫtsüü t’oot’ey T’oodįht’ay eh diit’ey k’a’ihuutsüü.”
Ay eh Peter  dąą’ nįh, “Hee’innay xaa’ neets’an edzįįdeeł tł’aan Nk’eh tsaadał.”
Ay eh dąą’ huu’ehnįh, “Łąy eh ch’ale’ nühdihniil, doo diishyah ch’a’ niishay tł’aan diichiill’ tł’aan diidia’ iin, diinąą tł’aan diita’, diits’įįkey’, tł’aan diinann’ Shaa tł’aan T’oodįht’ay Aaneegn’ suu’ k’eexaan,
k’ahduu’ nan’ aathal danh hǫǫtł’at ch’iitatdiił. T’oodįht’ay jan itł’aataałeeł: ushyah, uchiill’, udia’, unąą, uts’įįkey’, tł’aan unann’. Utł’aahalshay nóó’ t’oot’ey ch’ehłaadn’ iin k’ayaa suunitdah’aal. Tł’aan hahnóó’ niign de’ duunóó’ hǫhchaah ts’ą’ uhtaanayh.
T’oot’ey doo iin ch’ittheh nłiin, ay iin ch’ik’eetł’aadn nahtat-łeeł tł’aan k’ahduu’ doo iin ch’ik’eetł’aadn nłiin ch’ittheh nahtat-łeeł.”
Jesus  tł’aan Beh yaadal iin eh Jerusalem  dagn’ haadał. Jesus  Maanah udeldii iin ttheh aahaał. Ay iin hǫǫtł’at hihniljiit. Dineh iin huuk’eh Yaadal iin chih hihniljiit. Ay eh Jesus  Maanah udeldii iin ts’ehłagn deetaan k’et łaakey iin shįį’ huuk’üü haadal eh, nts’ąą’ Beh utaaniił aanah huuts’ą’ hǫǫhee. Dąą’ huu’ehnįh.
“Jahtth’ak! Jerusalem  ts’ą’ tsaadał. Shin dinee iin Shk’ehduht’e’ xaah T’oodįht’ay Shteh’a’. Jew  iin xaah hach’ełeegn iin haske’ iin tł’aan Jew  nach’uudah’iin ach’uunehtan iin tł’aatalteeł. ‘Nanihtidhahxeh,’ Shihdaaniił tł’aan dinee iin Jew  k’a’iiłay iin tł’aashihtahteeł.
Ay dinee iin Shaa hihtaatłoo. Shk’et hihtaaseek, Shihtahtsüh tł’aan Shihtidhahxeh. Ay tł’aan, taagn dziinn’ de’, niitdishthał tł’aan nootishnayh.”
“Nts’ąą’ nühxaah duhdįį’?” Jesus  huu’ehnįh.
Ay eh dąą’ hiiyehnįh, “K’ach’ootįhłe’ xaah shign’ needhįįdah danh, ndeeh nt’ay’ utaałeel eh k’ach’ootįhłe’ danh, dii’eh ishiit needǫhtth’ii’. Ts’ehłagn hǫǫsǫǫ ts’ąy tł’aan ts’ehłagn tł’ah ts’ąy Naa dzultth’ii’.”
Jesus  dąą’ huu’ehnįh, “Dii xaah ch’uudahkat ts’ą’ t’ey hits’atniign. Tuu tiił shiit ts’anh tidhishnaan, ay tuu tiił tatnaan iidaht’éh? Nts’ąą’ niign tuu Shteltsiin, ay k’eh tuu nühtaltsay iidaht’éh?”
Dąą’ hǫǫhee nts’ąą’ haniichat-thadn xaah hǫǫhee. “Ąą’, hǫǫ’ tsaadiił,” hiiyehnįh. Ay eh Jesus  dąą’ nįh, “Łąy eh tuu tiił ushiit ts’anh chidhishnaan, tatnąą. Tł’aan tuu Shteltsiin k’eh, tuu nühtaltsayh.
T’oot’ey doo hǫǫsǫǫ ts’ąy tł’aan tł’ah ts’ąy Shaa taadaal, Shin k’at’ey Shehuudiit’ay. T’oodįht’ay Shta’ shįį’ dąą’ taadiił. Shiit danh huuxaah suudaałiił tł’aan ishiit nihuutaałeeł.”
Ts’ehłagn deetaan Maanah udeldii iin ch’ih dįįtth’agn eh, James  tł’aan John  ts’ą’ huu’aa ts’ą’ hǫǫłįį.
Ay eh huuhįhdląą ts’ą’ Jesus  daanidahuudelshyah. Tł’aan dąą’ nįh, “Dineh doo dinee iin k’ach’ihohłe’, ay t’ay’ huuch’ahnóó’ hǫǫłįį tł’aan doo k’ach’ihohłe’, ay chih uk’ach’ihohłe’ hǫǫłįį, ii’atnayh.
T’oot’ey dąą’ nühtah k’ahuułay. Doo duhtł’at niithan, huu’ahdląą ts’ą’ nühxaah tatnaał.
Tł’aan doo huu’ahdląą ts’ą’ nühnaatthii’ uhłe’ niithan, ay k’abiihutkeedn t’oot’ey huu’ahdląą ts’ą’ nühxaah tatnaał.
Shin ch’ale’ dinee iin Shkehduht’e’ T’oodįht’ay Shteh’a’. Shaa hutna’ xaah k’a’ihhaal ts’ą’, huuxaah ushna’ xaah nihshyah. Tł’aan okte’ xaah nihshyah, dinee iin huuhįhdląą ts’ą’ ts’ant’ay xaah huhkeedn xaah.”
Ay tł’aan Jericho  key niihindeeł. Shiit ts’anh Jesus  Maanah udeldii iin tł’aan Yeh ch’it’oh’aa’aal iin eh, ts’ihtetdeel eh, dineh unaagn’ kol Bartimaeus  mǫǫsii’, Timaeus  ushye’e, tąy unii’ay k’üü daa’eedah tł’aan shtł’aach’ut-‘aay xaah ts’ihuh’įh.
Jesus Nazareth  key ts’anh ishiit he’uteeshay ijihtth’agn eh, haįįsał, “Jesus, David  ts’anh natdethadn, teejuh shuudįįnįh,” nįh.
Jesus  niiniishyah tł’aan dąą’ nįh, “Sts’ą’ uhaal udahnįh.” Ay eh dąą’ hiiyehnįh, “Naahǫǫsoon eh, nii’įįhay. ‘Sts’ą’ įįhaał,’ nehnįh.
Dii’eegn’ hahshugn ts’ą’ tee’at tł’aan nii’ehshaał tł’aan Jesus  xaah niiniishyah.
Jesus  dąą’ yehnįh, “Nts’ąą’ naaduhdiin Shuudįįnįh?” “Hachuunehtan, noonogn’iin nihthanh,” nįh.
“T’axoh łtaaniiday. Łąy eh Shuudįįnąy k’eexaan hǫǫsuu’ natint’eeł,” Jesus  yehnįh. Hoo’ ts’ą’ t’ey noonel-‘įh tł’aan tąy unii’ąy k’et Jesus  k’e aahaał.
Jerusalem  ts’ą’ uniik’uul nihniideel eh, key Bethphage  tł’aan Bethany  hǫǫsii’ ahdiideel eh, ddhał gaay Olive  ts’oo’ ddhaall’ bijii’aan kaah heedeeł. Jesus  Maanah udeldii iin łaakey diittheh teh’a’.
Dąą’ huu’ehnįh, “Key nühttheh huu’aan ts’ą’ ahdał. Ishiit niinahdeeł ts’ą’ t’ey noon donkey  mǫǫsii’ ts’anh k’ahduu’ daathal utdah’aał. Ay doot’ey k’at’ey iik’et tłoo’iihaal. Dandah’at tł’aan jah niinaltee.
Tł’aan, ‘Dia dah’ąy?’ nühhenįh de’, huudahnįį’ de’, ‘Neexaah ch’idadiiłiin ukedokt’e’ yuunįh. Huhnii’ t’ey k’eetaitahte’.’”
Ay eh hihteedeeł tl’aan donkey  k’ahduu’ daathal ühtsąy daanaltł’oon huhdįh’ąą. Shyah ts’anh tthiihįltąy aaxaah daanaltł’oon. donkey  k’ahduu’ daathal dahne’adn eh,
ishiit aaxaah na’edee ay iin huu’uhdehkat, dąą’ nįh, “Dia donkey  k’ahduu’ daathal danah’adn?”
“Neexaah ch’idadiiłiin nts’atnąy k’eetaat ts’etdį’,” Maanah udeldii iin nįh. Ay eh huu’iidahdet-tł’iidn.
Tł’aan Jesus  xaah niihiiyiltįį. Ay tł’aan dii‘eegn’ hiik’et hiixaah hedihniik tł’aan Jesus  noon kaagn eek k’et da’eeshyah.
Dinee ndlaan iin dii’eegn’ tąy hediidlah, donkey  k’ahduu’daathal iik’et uuhaal xaah. Ch’ehłaadn’ iin ts’oo palm  mǫǫsii’ ts’anh ch’idhuuchinn’ uk’et ch’it’aann’hǫǫłįį het-ttheeł t’ąy ts’ą’ tł’aan tąy unii’ay hehiidiiłee.
‘Tsen-’įh,’ udzuunįį’. David  neenaadn’ k’ach’ihohłe’ k’eh, k’aaduu’ nóó’ t’ey k’eh k’ach’ootahłe’. T’oodįht’ay, tsen-’įh.”
Jesus Jerusalem  niiniishyah. Hithahdelxoo shyah choh daaniishyah. Tł’aan huh uneh’įh. T’oot’ey daada’ jii’a’ eh, k’at’ey niithoo iidaal, tthii’inshyah. Tł’aan Bethany  key ts’ą’ Maanah udeldii ts’ehłagn deetaan k’et łaakey iin eh hihteedeeł.
Huuk’ahdąą eh, Bethany  ts’anh nahatdal eh, Jesus  dįįtsįį.
Huuttheh nóó’ ts’oo fig  mǫǫsii’ uk’et ch’it’aann’ ndlaan hǫǫłiin neh’įh. Ay eh yaa niiniishyah. Uk’et elkąy fig  mǫǫsii’ huułe’ niithan, elkąy et-‘aal fig  mǫǫsii’ na’uh’aal xaah. Ishiit niiniishay eh, fig  kol, ch’it’aann’ shįį’, fig  neshii danh tth’ihtah k’at’ey nihuuthal eh.
fig  ts’oo’ dąą’ yehnįh, “Doot’ey k’at’ey nk’et ts’anh fig  nataa’aał.” Maanah udeldii iin idįįtth’ak nts’atnąy.
Jerusalem  hihniideeł eh, Jesus  hithahdelxoo shyah choh ch’utkeedn iin tthiiniishuut. Ts’eht’udn pigeon  mǫǫsii’ an’ natelshyeegn iin, lesüü hiik’et łna’aałeeł tł’aan hiik’et dadeltth’ii niłts’aadełee.
Diits’an t’ey hithahdelxoo shyah choh nan’ kaagn łkech’ihelshyeegn, ay iin chih, “Ena’,” nįh.
Tł’aan ishiit dinee iin ha’uunehtanh. Dąą’ nįh, “T’oodįht’ay Utneetł’adn k’et dąą’ nįh, ‘Shshyah hithahdelxoo, hithahdelxoo shyah hetjaa’aał, nan’ k’et hǫhchaah ts’ą’ dinee iin xaah.’ T’oot’ey nühxon hu’ ndeeh ch’itł’aach’ełee iin deltth’ii shyah udhahtsįį.”
Jew  iin xaah hach’ełeegn iin haske’ iin tł’aan Jew  nach’uudah’iin ach’uuneh’iin iin dąą’ aanah hich’ihdihtth’ak. Ay eh nts’ąą’ nats’idhuhxay niign kaah nahnet-ta’. T’oot’ey ishiit niineldogn iin hach’uunehtan huu’aach’aa’ daidetdlii eh, hihneljiit.
Nach’įį’aan eh Jesus  Maanah udeldii iin eh key ts’anh niłtaahindeeł.
Uk’ahdąą k’ahman’ eh Jerusalem  ts’ą’ tąy unii’ay nahatdal eh, ay fig  ts’oo’ nahnel’įh. Dehtįį tł’aan dat-tsat. Uxay’ t’ey dįįłaak.
K’ahdąą dą’ Jesus  nts’ąą’ idįįnįį’ Peter  hee’ilniik. “Hach’uunehtan, nįh’įh! fig  ts’oo’ uts’ą’ unįįhaa’ dehtįį.”
tł’aan jan ddhał dąą’ idahnįh de’, ‘Diłch’adįlthii manh choh shiit tadįlthii,’ tł’aan nüh’įįnįį’ łaakey k’abii’ilt’ay tł’aan nts’ąą’ dahnąy łąy eh uudahnįh de’, nts’ąą’ dahnąy k’eetaat utaadiił.
Dąą’ aanah ch’ale’ dąą’ nühdihnąy, ‘Dii kaah T’oodįht’ay uudahkiit tah hithahdalxuu danh łąy eh neetł’aa’at-‘ąą nahthiik, ay de’, nühtł’aatat-‘aał.
Hotnahdee danh, nüh’įįnįį’ ch’ishyoon ts’ą’ k’a’iisuy de’, ch’ittheh ay ts’ą’ utah’aay tł’aan T’oodįht’ay nühta’ dagn nan’ k’et, Ay chih nühts’ant’ay’ nühts’ą’ utaa’aal.
K’at’ey ch’shuiy iin ts’ą’ utah’aal de’, T’oodįht’ay, nühta’ dagn nan’ k’et, k’at’ey nühts’ant’ay’ nühts’ą’ utaa’aał.’”
Ay tł’aan eh Jerusalem  niihindeeł. Jesus  hithahdelxoo shyah choh daaniishay tł’aan yishiit natetdaagn eh, Jew  iin xaah hach’ełeegn iin haske’ iin tł’aan Jew  nach’uudah iin ach’uunehtan iin tł’aan ch’indadn’ iin Yaaniiniideeł.
Tł’aan hiiyuudehkat. “Doo ch’idadiiłiin xaan ch’ah dąą’ dįįdąy? Doo hǫǫ’ dehnąy k’eetaat ch’ale’ dąą’ dinshyaagn?” hiiyehnįh.
Ay eh Jesus  dąą’ huu’ehnįh, “Shint’ah ts’ehłagn aanah nüh’uudokkat. Hǫǫ’ Shdahnįh de’, Shin t’ah doo ch’idadiiłiin xaa’ dąą’ dishshyaagn hǫǫ’ nühdihniił.
Hǫǫ’ Shdahnįh. Ndeeh ts’anh John  k’ach’hohłe’ xaa’ tuu ch’exąą? T’oodįht’ay ts’ánh? Ndeeh ts’ánh? Dineh ts’ánh?”
Ay eh hii’aanah niłts’ą’ thahdelxoh. “Nts’ąą’ dzuunįį’? ‘T’oodįht’ay ts’anh,’ ts’enįh de’, ay de’, ‘Dia John  k’ałąy eh uudahnąy?’ neetdahniił.
‘Dineh ts’anh,’ dzuunįį’ ts’ą’ k’ahuułay.” Dinee iin ihneljiit, John  łąy eh T’oodįht’ay xaah hǫǫhee hiiyel’iin xaah.
Ay eh Jesus  dąą’ ihenįh, “Hents’etniign.” Tł’aan Jesus  chih dąą’ huu’ehnįh, “Ay de’, Shint’ah, doo k’adoodelthan xaa’ dąą’ dihdąy, k’ahǫǫ’ nühdihniil.”
Tł’aan hǫǫdląą niign noonak hiits’anh uduldii eh Jesus  huuts’ą’ hǫǫhee. “Dineh utinehshąą. Elkąy et-‘aal grape  mǫǫsii’ t’aa’įįdlah. Ishiit aanah tthak sts’aa’eetthayh. Tł’aan grapes  łiinet-tsagn ahk’eedn’ huhtsįį, utu’ xaah. Nanetdaagn ahk’eedn’ chih huhtsįį, grape  neshyee ach’uudah’iin xaah. Ay tł’aan nan’ grape  neshyee danh ch’ishyoon iin yihuukeedn xaa’ huuxaah huh’ąą tł’aan huh nan’ k’et natetdaak, uniithaadn niign.
Ay nan’ uukeedn xaa’ baahul’aan iin ay dineh hehchuut tł’aan niithihiiniixał. Tł’aan shyąą’ t’ey łtaahiinih’a’.
Unann’ ch’įįłiin tay’ t’ey diidine’ ch’ishuy huuts’ą’ naateh’a’. Ay dineh inann’ ts’an hel’ąy iin hiitthihchiit ch’įhtł’üh tł’aan k’at’ey hihtaadiil niign t’ey hiiyįh’įį’.
Huuts’an ch’įįłiin tay’ t’ey ch’ishuy dineh huuts’ą’ naateh’a’. Ay du’, hiidhehxįį. Hǫǫ’ niign ndláán iin t’ey hįįłaak. Ch’ehłaadn’ iin niithihuuhehxak tł’aan ch’ehłaadn’ iin hexąą.
T’axoh ts’ehłagn dineh shįį’ aakehuuthat. Ay ushye’e nłįį, doo hǫǫtł’át yaantsiin. Ay eh ay shįį’ t’axoh unann’ ts’an el’ąy iin ts’ą’ diisye’e teh’a’. ‘Łąy eh shye’e huhdaaniił,’ nįh.
T’oot’ey unann’ ts’an hel’ąy iin tłihdetnįh, ‘Uts’an chįįłiin ushye’e huuhǫhchaah ts’ą’ uts’an utaałeeł dį’, nił eh tsutna’ ts’idhuhxay xaah. Dąą’ ts’ut-shyaak de’, nan’ grape  uk’et neshyee neets’an taałeeł.’
Ay eh hiishye’e hechuut tł’aan hiidhehxįį. grape  neshii hah’ogn danh ts’ą’ hiishyinh tehxał.
“Tł’aan eh nan’ grape  uk’et neshii uts’an nłiin nts’ąą’ taadiił? Ishiit ts’ą’ taahaał tł’aan dineh iin taaxąą tł’aan diinann’ ch’ishyoon iin yihuukeedn xaa’ tł’ootaa’aał grapes  xaah.
T’oodįht’ay Aaneegn’ utnet-tł’adn u’ahshii’ hąą?
‘Tthee shyah hohxaan iin shyah beh hultsay xaah k’a’iisuiy yuunąy,
Ay tthee ch’ich’ahnóó’ ts’ą’ bihuudaa’aał.
Doo Huuhǫhchaah ts’ą’ K’ach’ihohłe’ dąą’ det-shyaak
Tł’aan neexon mandzet-įį.’”
Pharisee  ch’ehłaadn’ tł’aan Herod  dinee’ ch’ehłaadn’ iin Jesus  ts’ą’ hihteh’a’, nahiinuu’aa xaah, hiiyuuduhkadn xaah.
Hiixaah niiniideeł tł’aan dąą’ henįh, “Hach’uunehtan, dineh tthidee’ay įįłiin Niits’etnayh. Nts’ąą’ dinee iin naaniich’ehdee, ay k’at’ey Naałah’iiłay. Dineh k’et shįį’ k’at’ey unįh’ąy t’oot’ey łąy eh T’oodįht’ay dinee iin nts’ąą’ duudiin niign hach’uunihtanh. Hǫǫ’ needįįnįh, hǫǫsǫǫ niign laa? Neexaah nach’uudal’iin xaa’ k’at’oodelthadn haske’ Caesar tax  bits’uutaakéédn? K’at’ey hǫǫ’ huułay laa tax  bits’uukeet?”
T’oot’ey Jesus  nadahiitne’aa ts’ą’ hee’etnayh. “Dia nadashnidhah’aa? Lesüü shaa niinah’ay. Uk’et nüh’iich’oonok-‘iin,” huu’ehnįh.
Lesüü hiixaah niinii’ąą. Ay eh huu’uudehkat. “Lesüü k’et doo ǫǫsii’ tł’aan doo nįį’?” “Haskeh Caesar,” hiiyehnįh.
Ay eh Jesus  dąą’ nįh, “Ay de’, ndeeh k’eh ts’an haskeh Caesar  ts’an hǫǫłiin bi’ahkeet tł’aan T’ooodįht’ay ndeeh k’eh ts’an hǫǫłiin T’oodįht’ay ihahkeet.” Nts’ąą’ ch’atnąy hiiyuunįh.
Ch’ehłaadn’ Sadducee  iin doo įįłaagn iin k’at’ey nootatnay henąy iin Yaa niiniideeł.
Jesus  dąą’ ihenįh, “Hach’uunehtan, Moses  dąą’ utneetł’at neexaah nach’uudal’iin, “Dineh ehtįį de’ tł’aan u’aat ch’ik’eetł’at eeday t’oot’ey uts’įįkey’ kol, ay dineh uchiill’ nayuutaanak. Huuts’įįkey’ mǫǫnaa ehtiin ts’an hihtaałeeł.’ Dąą’ ch’ale’ Moses  utneetł’adn.”
Ay tł’aan eh Jesus  eh nahoonolnak. “Dineh łk’eetaagn uchiill’ elt’ay, huuniik tł’aan uts’įįkey’ kol ts’ą’ ehtįį.
Ay tł’aan uchiill’ uts’ąy nayuuniik. Ay chih uts’įįkey’ kol ts’ą’ ehtįį. Dąą’ hetdį’ ts’ą’ taagn uchiill’ aakehuuthat.
Ay tł’aan huuhįhdląą ts’ą’ nahiiyuunay tł’aan huuts’įįkey’ kol ts’ą’ t’ey hełaa. Tł’aan huuhįhdląą ts’ą’ hįįłaagn eh, ay ts’exeh chih ehtįį.
Ay de’, įįłaagn iin nii’etdeel dziinn’ tł’aan nahoohatniik de’, ndeeh u’aat taałeeł? Łk’eedinch’ii nił eh k’eh iniign iin nayuunay,” hiiyehnįh.
Jesus  dąą’ huu’ehnįh, “Łąy eh ch’its’ąą’ dahnįį’. K’at’ey hǫǫ’ huułay. Dia ch’its’ąą’ dahnąy hi’atnáyh? T’oodįht’ay Aaneegn’ utnet-tł’adn k’at’ey ii’atnay tł’aan nts’ąą’T’oodįht’ay k’ach’ihohłe’ ts’ą’ k’at’ey hi’atnay.
Łąy eh įįłaagn iin niidilshay aanah hets’utnay nahthanh de’, jan dahtth’ak. Moses  utneetładn k’et, dąą’ ch’ahsii’ laa? Nts’ąą’ k’ąy’ ch’induu’eh’aan diik’aan aanah utneetł’adn. Ishiit danh dąą’ utneetł’at T’oodįht’ay Moses  dąą’ ehnįh, ‘Abraham  T’oodįht’ay’ diht’eh, Isaac  T’oodįht’ay’ tł’aan Jacob  T’oodįht’ay’.’
T’oodįht’ay dąą’ nąy xaa’ jan dineh iin niithaat dą’ įįłaagn iin łąy eh hoohonay, tł’aan huuT’oodįht’ay’ nłįį. Nts’ąą’ naniich’ahdee, ay łąy eh tthidoodahthat.”
Jew  nach’uudah’iin ach’uunehtan ishiit, nts’ąą’ łihdetnay huudiitth’ak. Jesus  hǫǫshyąą ts’ą’ huuts’ą’ hǫǫhee eh, Jesus  xaah niiniishyah tł’aan Yuudehkat. “Dii ch’ich’ahnóó’ nt’ay xaah nuudokkat.”
“Jan ch’ale’ ch’ich’ahnóó’,” Jesus  yehnįh. “‘Israel  koht’iin iin, jahtth’ak!
T’oodįht’ay Neek’ach’ihohłe’, Ay shįį’ T’oodįht’ay koht’iin iin K’ach’ihohłe’. ‘Ay ch’ale’ łąy eh haatįįtsiin. Ndzee’ eh, nshyüüt eh, nįįnįį’ eh, tł’aan nt’ay’ eh Baatįįtsįį’.’
Jan ay tł’aan uk’üü nts’ąą’ koht’iin įįłįį honąy: ‘Nk’eh daa’intsiin k’eh, nk’üü koht’iin nłiin, ay xaatįįtsįį’.’ Koht’iin nłiin honąy k’at’ey ch’ich’ahnóó’ jan łaakey niign k’eh huut’ay,” yehnįh.
Tł’aan ay Jew  nach’uudah’iin ach’uunehtan Jesus  dąą’ ehnįh. “Hach’uunehtan, łąy eh hǫǫsǫǫ niign ch’adįįnąy. Tth’utdee’ay nįįgn uniihee. T’oodįht’ay neek’ach’ihohłe’, Ay shįį’ T’oodįht’ay koht’iin iin K’ach’ihohłe’. Uk’üü ndeeh t’ey k’at’ey T’oodįht’ay huułay.
Hǫǫ’ xaah koht’iin T’oodįht’ay łąy eh hǫǫtł’at xaataatsįį’, diidzee’ eh, diinįį’ eh, tł’aan diit’ay’ eh. Tł’aan maanah koht’iin yiiłiin, ay iin chih, ay koht’iin nts’ąą’ daa’et-tsiin k’eh huuxaataats’įį’. Jan łaakey niign koht’iin įįłiin honąy k’aholthadn noon hihdihk’aagn T’oodįht’ay ts’ą’ haahehteegn, ay ch’ahnoo’ hǫǫsǫǫ,” yehnįh.
Jesus  ts’ą’ nahǫǫdee, ay łąy eh hǫǫshyaan niign hǫǫhee, Jesus  yuunįh. “Ndeeh danh T’oodįht’ay k’ach’ihohłe’, ay danh daatidhįįshay xaah suu’iidilthanh, T’oodįht’ay nk’ach’ootahłe’ xaah,” Jesus  yehnįh. Ay tł’aan doot’ey Jesus  k’ats’uuduhkadn hiiniithan.
Hithahdelxoo shyah choh danh Jesus  dinee iin ha’uunehtanh. Huu’uudehkat. “Nts’ąą’ eh ch’ale’ Jew  nach’uudah’iin ach’uunehtan iin Christ David  ts’anh natdaathat henąy?
Holy Spirit, “Hǫǫ’ dįįnįh,” yehnąy xaa’ David  dąą’ nįh.
“T’oodįht’ay Doo Huuhǫhchaah ts’ą’ K’ach’ihohłe’ Christ  Doo shk’ach’ihohłe’ dąą’ ehnįh,
David, ‘Christ, Shk’ach’ihohłe’,’ Yaanah dįįnįį’. Ay de’ nts’ąą’ xaa’ ch’ale’ Christ David  ts’anh natdaathadn,” huu’ehnįh.
Dinee ndlaan iin shii’atdeel idiith’ak. Huuxaah hǫǫsǫǫ niign Jesus  nįh.
Hach’uunehtan eh dąą’ nįh, “Jew  nach’uudah’iin ach’uunehtan iin xaah huu’uudatnįh. Ch’ehłaadn’ iin key tagn’ nahtetdagn eek ndiaa nahnelniik, nts’ąą’ ts’įhsǫǫ ts’ą’ neehnuh’iin xaah. Neexaah dinee iin thadulxoo hiiniithanh.
Ay iin ch’ale’ uha’ udįįt’eh danh ahk’eedn’ daadzultth’ii’ hiiniithanh: Jew  iin łehchinh etdak danh tł’aan naach’et’aał danh chih.
Jan iin ch’ale’ ts’exeh ukąy’ uch’a’ ehtiin iin ay iin shyah tł’aan dii yi’etdąy uch’a’ łtaats’uułee hiiyuunįh. Niithoo’ hithahdelxoo ich’ihnil’įh t’ąy ts’ą’, nts’ąą’ ts’įįsǫǫ ts’ą’ neehduhtth’agn xaah. T’oot’ey jan iin ch’ale’ hǫǫtł’at huu’otnalshyah. Ch’its’ąą’ koht’iin hįįłįį, dinee iin łąą’ niign ts’etdį’ neehuhduunįį’ hiiniithan xaah.”
Hithahdelxoo shyah choh danh ndeeh lesüü T’oodįht’ay xaah dii helshyeegn aaxaah Jesus  daa’eeday eh, delsüü’ dii helshyeegn heh’įh. Ndlaan dinee ch’ii’etday iin hǫǫtł’at lesüü diihełee.
Ts’exeh ukąy’ uch’a’ ehtiin nasaadiht’ay ishiit daaniishyah. Tł’aan łaakey lesüü’ lesüü diitłoogn shįį’ dii’įįdlah.
Ay eh Maanah udeldii iin Daa niidadelshyah tł’aan dąą’ huu’ehnįh, “Łąy eh ch’ale’ nühdihniiił, jan ts’exeh ukąy’ uch’a’ ehtiin nasaadiht’ay dii T’oodįht’ay xaah dii’įįdlay, ch’ehłaadn’ iin ich’įįdlay ch’ahnoo’ diich’įįdlah.
Ch’ehłaadn’ iin huu’elsüü’ ch’atetdaa diihełeek. T’oot’ey jan ts’exeh diiyii’etdąy huuhįhdląą ts’ą’ dii’įįdlah. Nasaadiht’eh t’oot’ey t’aa’ay yeh et-‘aal udatkeedn t’ey dii’įįdlah.”
Hithahdelxoo shyah choh ts’anh Jesus  tthii’aadaał eh, ts’ehłagn Maanah udeldii dąą’ nįh, “Hach’uunehtan, unįh’įh! Tthee shyah beh hatxaan, łąą’ nsǫǫ,” yehnįh.
Jesus  dąą’ yehnįh, “Shyah chóh tthee eh hatxaan unįh’įh laa? Noo’ haathał de’ tthee ts’ehłagn t’ey k’at’ey nił datalshyaal. Huu’įhdląą ts’ą’ niłtatdal’oh.”
Jesus  dinshįį’ Olive  ts’oo’ ddhaall’ k’et daa’eeday ts’anh hithahdelxoo shyah choh uneh’ąy eh, Peter, James, John, tł’aan Andrew  Yaa niiniideeł.
Ay eh Jesus  hahuu’utnehtąą. “Huu’uudatnįh! Sǫ’doot’ey nadanühnuu’aa.
Ndlaan dinee t’ey Shǫǫsii’dihdalshyaal eh taadaał. Tł’aan dąą’ dihdatniił, ‘Christ  diht’eh.’ Hǫǫ’ henąy eh, ndláán dinee t’ey nadahnaa’aa.
Thaaheh’ąy aanah jahtth’iik tah, sǫ’ łooniitatdaa. Heneek haatal’iił aanah dahtth’iik tah chih, dąą’ utaadiił t’oot’ey utnal’aal k’eh tth’ihtah k’aniihuuthal.
Dinee niłk’eh altsiił ts’ą’ lithaatal’iił tł’aan dinee niłk’eh altsiił iin haske’ iin niłdagn nihtatdał. Nił ch’iduugn niign nan’ natatnah tł’aan dinee iin hǫǫtł’at hihdaatsįį, et-‘aal utaakol eh. Dąą’ haniich’ihetdee, ch’ale’ hetsihuuthadn.
“Huuthay dotdaa’aal xaah huu’udatnįh. Ch’ehłaadn’ dinee iin noohuhtaanak tł’aan taania nühhihdahtth’iik. Jew  iin łehchinh etdak danh niitheedn’ nühhihtahxak. Shk’eexaan t’ey doo k’ach’ihohłe’ tł’aan haskeh iin ts’ą’ natahthiik, T’oodįht’ay Aaneegn’ suu’ eh huuts’ą’ unahhee xaah.
Dinee iin nił ch’įą’altsiił ts’ą’ huuhįhdląą ts’ą’ t’ey T’oodįht’ay Aaneegn’ suu’ eh hahuu’utnaltanh.
Tł’aan nühhuuniik tł’aan taania niinühnįhtįį de’, sǫ’ nts’ąą’ tsaaniił eh łoonii’atdaa. Ishiit nuuniithat de’, heneek k’at’ey nühts’anh taałeeł ts’ą’ Holy Spirit  ts’anh.
Dineh iin nił eh ts’iniideegn iin nił k’įą’ ts’ich’ihtalshyeek tł’aan łihtidhalxeek tł’aan ch’ita’ iin chih diits’įįkey iin hǫǫ’ niign hihtah’iił tł’aan ts’įįkey iin diichoh iin ts’ą’ nihtaadal, huu’utxaan xaah.
Shk’eexaan t’ey dinee huuhįhdląą ts’ą’ daa’an’ nühtaadlaał. T’oot’ey doo iin nuutaathal k’eh na’įįthadn, jan iin T’oodįht’ay huutahshih.”
“Mǫǫnetjiidn łootdahnąy utnah’iił. Ndeeh k’aniihiiyuułii danh taadaał.” (Doo iin jan uusii nts’ąą’ honąy łąy eh k’et hulnii.) “Ishiit danh Judea  nan’ k’et deltth’ii iin hantee’ ddhał ts’ą’ łtaakąąhulshyee.
Doo shyah kaagn na’elshii xaah daa’eeday, sǫ’ diits’an na’uunii xaah daa’ut-shya’. Hǫǫ’ ts’ą’ t’ey łtaa’ultthiidn.
Doo uneshee tah etnay, łtaatalthal ttheh sǫ’ dii’eegn’ kaah taatutshya’.
Xay dąą’ utaadiil ch’a’ T’oodįht’ay ts’ą’ hithahdalxoh.
Ishiit danh nuuniithat de’, hǫǫtł’at huuthay utaa’aał. T’oodįht’ay nan’ ehtsiin dą’ ts’anh k’ahduu’ k’eh, huuthay huu’aan ch’ashíít huuthay utaa’aał. Ay tł’aan huuthay hǫǫ’a’ k’eh k’at’ey ay ahtł’aan nootatdiil.
Tł’aan Doo Huuhǫhchaah ts’ą’ K’ach’ihohłe’ (Lord) huuthay huu’aan k’at’ey hantee’ unih’aa de’, doot’ey k’’at’ey utaanay. T’oot’ey doo iin T’oodįht’ay ch’itah Daa hulshay iin k’eexaan, huuthay huu’aan hantee’ utnah’aał.
“Tł’aan, ‘Unįh’įh. Jah danh Christ  tł’aan aahnáát ch’ale’,’ nühhenįh de’, sǫ’ łąy eh huu’uudahnįį’.
Christ  ich’inil’ay iin tł’aan T’oodįht’ay xaah hǫǫhee ich’inil’ąy iin, ay iin hihtaadał. Ay iin ch’aa’ hol’įh ts’ą’ tł’aan nahohtahdaa dąą’ hetdąy, nts’ąą’ huut’ay’ hǫǫłiin hech’ihohnah’iił xaah nants’inuu’aa xaah. Doo iin T’oodįht’ay Daach’itah hahuu’įįdlay iin, ay iin t’ey natisinuu’aa xaah hihtaadiił.
Huu’uudatnįį’! Dąą’ utaadiił ttheh ch’ale’ nühts’ą’ unihhee.”
“Hǫǫ’ heetsüü hǫǫ’a’ tł’aan noo’ saa k’otdatnak tł’aan k’at’ey hetdah’aal. Ch’aldzeek chih k’at’ey hetdah’aał.
San’ huu’įhdląą ts’ą’ yaa k’et ts’anh nataadee. Yaa k’et dii ut’ay’ hǫǫłiin huu’įhdląą ts’ą’ ch’its’ąą’ utaadee.
Ay tł’aan Shin ch’ale’ dinee iin Shkehdut’e’ T’oodįht’ay Shteh’a’ Shnal-‘iił, k’oh shiit łąą’ ut’ay’ hǫǫłiin tł’aan hǫǫtł’at Beh chinaldzeegn shiit natihdaał.
Shaaneegn’ nadaidełeegn ay iin nan’ hǫhchaah ts’ą’ T’oodįht’ay dinee iin ch’itah ha’įįdlay ay iin hihnuhtsay xaah, huutak-’aał.”
“Ts’oo fig  mǫǫsii, nts’ąą’ dąy xaa’ udaldii. Uchinn’ nahutniign eh, tł’aan uk’et ch’it’aann’ hanehsheegn niihothagn eh, ch’it’aann’ hanehshih. Hǫǫ’ honiign eh, shin t’axoh ts’ą’ uniik’ul ts’ą’ hee’atnii.
Ay k’eh niign, nts’ąą’ nühdihnįį’, ay niign hotdį’ de’, t’axoh natihdaał ts’ą’łąy ey uniik’ul.
Duunoo’ haathał de’, yaa tł’aan nan’ hǫhchaah ts’ą’ k’odatnak t’oot’ey Shaaneegn’ k’at’ey k’otdatnagn.”
“Doot’ey ndeeh de’ dąą’ utaadiil k’at’ey hee’itnay. K’at’ey ishiit dziinn’ tł’aan shiit dziinn’ ishiit nuuniithat danh k’at’ey hee’itnay. Dagn nan’ k’et T’oodįht’ay Aaneegn’ nadadełeegn ay iin t’ey k’at’ey hee’itnay. Shin T’oodįht’ay ts’eeniinn’ ay t’ey k’at’ey hee’ishnay. Shta’ shįį’ jan ee’etnayh.
Huu’uudatnįh tł’aan hach’uudal-’įį’, ishiit nuuniithat danh hits’atniign xaah.
Dąą’ k’eh hǫǫt’eh. Dineh niitháádn niign teeshyah. Diidine’ iin nts’ąą’ huudiin niign hǫǫ’ huu’ehnįh. Ts’ehłagn hįįłįį ts’ą’ nts’ąą’ hihtatnaał niign hihetnayh. Ts’ehłagn, ‘Hishyah danh daa’įltąy danh nach’uudįh’įį’,’ ehnįh, hishyah ach’uuduh’iin xaah.’
Hǫǫ’ ch’ale’ hǫǫłiin. ‘Hach’uudal’įį’, ushyah hǫǫłiin nataadaal xaah. Ndeeh de’ nataadaal ts’ą’ hits’atniign: naachįį’ąą de’ le’, tadn ndiah le’ utatkagn ttheh le’, tł’aan k’ahman’ de’ le’.
Nühnaasał ts’ą’ na’aadaał de’, sǫ’ ahtiat.
Tł’aan nühdihnąy huu’ahdląą ts’ą’ dąą’ nühdihnįh. Hach’uudal’įį’!’”
Ay tł’aan nach’et-‘aal dziinn’ ts’ą’ t’axoh łaakey dziinn’ hǫǫłįį. Shiit dziinn’ T’oodįht’ay Aaneegn’ nadadełeegn Israel  dinee iin k’et he’uudeeł hehelnii tł’aan łeedonn’ behnilshogn eh danh, ay ch’ah łeedonn’ he’iil dziinn’. Jew  iin xaah ch’ehłeegn haske’ iin tł’aan nach’uudah’iin ach’uunehtan iin nts’ąą’ niign Jesus  nats’inuu’aa kaah naniich’ihtetdah tł’aan ts’uunii xaah tł’aan natsidhuhxay xaah.
Dąą’ henįh, “Nach’et-‘aal danh ts’uuts’ąą’ ts’uunii. Dinee iin huuhįhdląą ts’ą’ nee’eethaahihtah’iił.”
Jesus Simon  shyah Bethany  key danh eedah. Ay dineh honayh ts’ą’ utthįį’ łtaadeltsay. Nach’ihe’aal eh, ts’exeh ushiit natł’aachelshyeegn tthee alabaster  mǫǫsii’ eh eltsiin daa’aa’aal. Ushiit natł’aachelshyeegn shiit hii’eh iitnetman diitł’adn nard  mǫǫsii’ datnelts’ak. Ay tł’aan ushiit natł’aachelshyeegn diik’üh nihxoł tł’aan Jesus  tthii’ nayidįįdał.
Ch’ehłaadn’ iin Jesus  eh natetdagn iin ts’aniihilt’e’, nts’ąą’ ts’exeh det-shyaagn xaah. “Hii’eh iitnetman shyąą’ t’ey ehuushyaak,” tłihdetnįh.
“Taagn hundred dollars  k’eh an’tat-‘aał. Ay belsüü’ nasaadiht’ay iin tatalshye’ hǫǫłįį,” henįh. Tł’aan ts’exeh ts’ą’ niidahniideeł.
Dinee nasaadiht’ay shįį’ dii’eh dalthanh. Ndeeh danh huuts’its’uunay nahthiik danh huuts’i’ahnayh. T’oot’ey Shin k’at’ey nüh’eh tidhihdaał.
Nts’ąą’ baa duhdįį’ Shuunąy niign det-shyaak. Hii’eh iitnetman Shnadįįdał. Shtat-tsaa ttheh Shyinh suudełee.
Łąy eh dąą’ nühdihniił. Nan’ hǫhchaa ts’ą’ ndeeh T’oodįht’ay Aaneegn’ suu’ eh hach’uuneltan, ts’exeh nts’ąą’ det-shyaagn dinee iin yaa thadalxuu. Ts’exeh nts’ąą’ det-shyaagn hihtalnii.”
Ay eh Judas Iscariot, Maanah udeldii iin tah ts’anh ts’ehłagn, Jew  iin xaah hach’ełeegn haske’ iin ts’ą’ teeshyah. Nts’ąą’ Jesus  huutł’aa’oktee xaah huuts’ą’ uteehaa’.
Nts’ąą’ eh huuts’ą’ hǫǫhee xaah łąy eh huuxaah hǫǫsǫǫ. “Hǫǫ’ tidhinshyaagn xaah lesüü ntł’aatsaałeeł,” hiiyehnįh. Ishiit ts’anh Judas  uk’įą’ ts’ich’uhłee kaah dį’.
Łeedonn’ behnilshogn eh danh łeedonn’ et-‘aal dziinn’ t’axoh ets’ihuuthat, dibee gaay hihdhehxeegn k’eetaat T’oodįht’ay Aaneegn’ nadadełeegn uudeel dziinn’ nahiiyuu’aal xaah. Ishiit dziinn’ Maanah udeldii iin Jesus  huhdehkat. “Ndeeh danh Naa suudzuułee nach’ǫǫ’aal xaah?” hiiyehnįh.
Ay eh Maanah udeldii iin łaakey teh’a’. Dąą’ huu’ehnįh, “Key danh ts’ą’ ahdał. Ishiit danh dineh tuu ushiit natł’aatelshyeegn natde’aagn, nühdanh daahaał.
Beh ahdał. Tł’aan shyah daa’inshyah de’, ushyah ch’įįłiin dąą’ idahnįh, “Neexaah hach’uunehtan dąą’ nehnįh, ‘Shaanah udeldii iin eh nachih’aal danh ndeeh T’oodįht’ay Aaneegn’ nadadełeegn uudeeł danh hets’ulnay xaah?’”
Tł’aan shyah ch’indaadagn huu’aan shiit hǫǫchaah danh nüh’ich’otnah’iił. Dii uketdzaht’eel huu’įhdląą ts’ą’ ishiit taadlaał. Shiit danh dii natsaa’aal neexaah suudahłee.”
Ishiit danh ts’anh Maanah udeldii iin hihteedeeł tł’aan key nihniideeł. Nts’ąą’ Jesus  huudįįnįį’ k’eetaat hut-shyaak. Ay eh shih suhdįįłaak, T’oodįht’ay Aaneegn’ nadadełeegn uudeel danh hehulnay xaah.
Naach’įį’aan eh Jesus  ishiit danh niiniishyah tł’aan Maanah udeldii ts’ehłagn deetaan k’et łaakey iin Beh.
Uk’et nach’et-aal mąągn nach’ihe’aal eh, Jesus  dąą’ nįh, “Łąy eh ch’ale’ nühdihniił. Nühtah ts’anh ts’ehłagn Sh’eh nach’e’aal, Shk’įą’ ts’ichaałeeł.
Jesus  dąą’ huu’ehnįh, “Ts’ehłagn deetaan k’et łaakey Shaanah udeldii nühxon nühtah ts’anh, tth’aak shiit łeedonn’ tinih’ay doo Sh’eh łeedonn’ tinii’aan, ch’ale’ ay.
Shin ch’ale’dinee iin Shkehduht’e’ T’oodįht’ay Shteh’a’ tahteeł, T’oodįht’ay Aaneegn’ utnet-tł’adn nts’ąą’ nąy k’eetaat. Kįą’ doo ts’ich’iniidlay beh huuthay hǫǫtł’át utaa’aał. Ay dineh hǫǫsǫǫ niign ch’ale’ k’at’ey behuułeel de’.”
Nach’ihe’aal eh, Jesus  łeedonn’ uuniik. Hotniidee, “T’oodįht’ay, tsen-‘įh,” Yaa ehnįh. Tł’aan łaitnehxoł tł’aan Maanah udeldii iin tayiidlah. “Uu’ahnayh, jan ch’ale’ Shyinh.”
Tł’aan tuu tiił uuniik. Tł’aan, “T’oodįht’ay, tsen-‘įh,” yaa ehnįh. Tł’aan huutł’aayįįkąą. Huuhįhdląą ts’ą’ hiits’anh ch’atnąą’.
“Jan ch’ale’ Shdall’. Sts’etnaahaal, dinee iin ndlaan xaah. Dąą’ xaa’ dinee iin T’odįht’ay dajeedlay łąy eh hǫǫłiin hehtatnay.
Łąy eh ch’ale’ nühdihniil. Elkąy tu’ neshyee grape  mǫǫsii’ ts’anh k’at’ey nachidhishniil, ishiit dziinn’ nuuniithat danh ndeeh T’oodįht’ay k’ach’ootahłe’ danh ch’ts’ąą’ eltsiin natishniił,” Jesus  huu’ehnįh.
Tł’aan tsenaa’įį eh ch’ihdeh’ąą tł’aan ts’oo Olive  mǫǫsii’ ddhaall’ ts’ą’ hihteedeeł.
Ay tł’aan Jesus  dąą’ huu’ehnįh, “Huu’ahdląą ts’ą’ ch’a’ niłtaatahdeeł tł’aan Shin shįį’ Shtahdaał. T’oodįht’ay Aaneegn’ utnet-tł’adn dąą’ nąy k’eetaat uutaałeeł, ‘Dibee k’anehtaa’ dine’ T’oodįht’ay itidhahxeh tł’aan dibee iin łtaadziitaałe’.’
T’oot’ey dąą’ tł’aan įįłaagn iin tah ts’anh nitdishthał tł’aan nootishnay eh, Galilee  nan’ k’et ts’ą’ nühttheh tihhaał.”
T’oot’ey Peter  dąą’ ehnįh, “Huuhįhdląą ts’ą’ Nch’a’ łtaaheedeeł tł’aan Nan shįį’ niihih dah, t’oot’ey shin k’at’ey hǫǫ’ tidhihdiił.”
“Łąy eh dąą’ ndihniił,” Jesus  yehnįh. “Tadn ts’eht’uudn chicken  mǫǫsii’ łaakey uteeheel ttheh t’ey, ‘Shin Bits’ishniign,’ taagn danh dįįniił.”
Ay eh heneek dadįhtay eh Peter  Iits’ą’ hǫǫhee. “Shin k’at’ey, ‘Nitishniign,’ Ndihdhihniil, N’eh tidhaktįį’ de’ t’ey.” Maanah udeldii iin huuhįhdląą ts’ą’ hǫǫ’ hiiyehnįh.
Peter, James, tł’aan John  iin Deh telshyah. Łąą’ hǫǫtł’át ts’ehǫhdąy.
Tł’aan dąą’ huu’ehnįh, “Łąą’ hǫǫtł’at ts’ehakdąy. Tidhaktiin k’eh hǫǫt’eh. Jah didhaltth’ih tł’aan hach’uudal’įį’.”
Uniik’uul danh huuch’ainiishay eh, nan’ kaagn huu’altth’at tł’aan hotniidee. “Hǫǫ’ hǫǫt’eh de’, łąą’ hǫǫtł’at haniichishthadn, sǫ’ hǫǫ’ huułe’,” nįh.
Tł’aan dąą’ nįh, “Shta’, T’oodįht’ay, diit’ey k’anaa ihuutsüü. Hǫǫtł’át haniich’ishthadn, Shch’a’ łtaaniiłee. T’oot’ey nts’ąą’ eenihthan niign, sǫ’ huunee ts’ą’, nts’ąą’ eeniithan niign shįį’.”
Ay tł’aan Maanah udeldii iin taagn xaah nii’inshyah. Hehtadn eh nahuu’uudil’ąą. Ay eh Peter  dąą’ ehnįh, “Simon, dhįįtį́į́? Ha’ ts’ą’ xoł honąy naa?”
Dąą’ huu’ehnįh, “Hach’uudal’įį’ tł’aan hotnahdee, Satan  ch’its’ąą’ dahdiin kaah nüh’eh’įį de’, unaadágn niitah’a’ xaah. Nühdzee’ shiit hǫǫsǫǫ niign ts’uudįį’ nahthan. T’oot’ey nühshyinh hǫǫsuu’ duudįį’ ts’ą’ ut’ay’ kol.”
Tay’ t’ey Jesus  niłtaa’inshyah, hotniidee xaah. Tł’aan hotniida’ k’eh hotniidee.
Tł’aan Maanah udeldii iin ts’ą’ na’aadaal eh, tay’ t’ey naheltiadn eh huuk’e’it-shyah, ch’iitay bał huudehtłaan eh. Nts’ąą’ huuts’ą’ hǫǫhee, k’at’ey hihdiitth’agn.
Ay tł’aan taagn danh huuxaah niiyit-shyah. Dąą’ huu’ehnįh, “Tth’ihtah na’alshih tł’aan dhahtiát? T’axoh niithoo’ ahtiat. Ishiit t’axoh nuuniithat. Huunóó unah’įh. Shin ch’ale’ dinee iin Shkedut’e’ T’oodįht’ay Shteh’a’. T’oot’ey ts’ahǫǫt’ay dineh iin t’ay’ hǫǫłiin ts’ą’ tł’ashtalteeł.
Nii’ahdeeł. Huudanh ts’ą’ ts’uudał. Nah’įh. Shk’įą’ ts’ich’iniidlay t’axoh danh jah niiniishyah.
Jesus  hǫǫ’ hǫǫhee ts’ą’ t’ey Judas, Maanah udeldii iin tah ts’anh ts’ehłagn, Yaa niiniishyah. Dineh ndlaan beh aadał tł’aan bahdeh’ąy iin-sey’ tł’aan xal haałeeł. Jan dineh iin Jew  iin xaah hach’ełeegn haske’ iin tł’aan Jew  nach’uudah’iin ach’uunehtan tł’aan ch’indadn’ iin huuteh’a’.
Dąą’ utaadiil ttheh doo Jesus  k’įą’ ts’ich’iniidlay nts’ąą’ taadiil ch’it’oh aa’aal iin hǫǫ’ ehnįh. “Dineh ndeeh nanagnts’u’, ay ch’ale’ ay. Uu’ahnii tł’aan łtaa’aahtee. Ahdał niign Baa naadhahdlah,” huu’ehnįh.
Ay eh Jesus  huuniik tł’aan hiiyuuton’.
Ts’ehłagn Jesus  iin eh na’ethadn bahdehąy iin sey’ uuniik tł’aan Jew  xaah hach’ełeegn haske’ iin naatthii’dine’ dzagn’ haa’įįt’üüt.
Ay eh Jesus  dąą’ huu’ehnįh, “Bahdeh’ąy sey’ tł’aan xał Shuu kaah alsheeł. Hǫǫ’ niign eh shuu tidhahniign shįį’ hǫǫłį́į́, chindhih’iin k’eh?
Hǫǫdląą dziinn’ hithahdelxoo shyah choh danh nüh’eh ihdaak tł’aan hanüh’uunaktįį. T’oot’ey k’at’ey Shuudhahnii, t’oot’ey T’oodįht’ay utnet-tł’adn k’eetaat hut-shyaak, k’ahduu’ nts’ahut-shyaak.”
Ay tł’aan Maanah udeldii iin Aaneegn’ huuhįhdląą ts’ą’ łtaakąąhilshyah.
Ay tł’aan dineh k’ahduu’ daathal eek ndiaa elgay shįį’ nadelniign, haadal eh Jesus k’eh aahaał. Ay chih ts’uunii kaah hetdį’.
Hiiyihchuudn eh, eek elgay uts’iniinak tł’aan ch’uu’ehdanh niłtaa’įltthat.
Ay tł’aan Jesus Jew  iin xaah hach’ełeegn haske’ iin naatthii’ shyah daahiinihtįį. Ishiit danh Jew  iin xaah hach’ełeegn haske’ iin tł’aan ch’indadn’ iin tł’aan Jew  nach’uudah’iin ach’uunehtan iin łehchinh eedeeł.
Huuk’eh tháádn Peter  aahaał, Jesus  k’eh aahaał. Jew  iin xaah hach’ełeegn haske’ iin naatthii’ shyah hah’aat ühts’ąy danh niiniishyah. Ishiit nach’uudah’iin eh eedah. Nognkün’ xaah kün’ aaxaah daa’eedah.
Jew  iin xaah hach’ełeegn haske’ iin tł’aan ch’inłiin huuhįhdląą ts’ą’ dineh Yik’įą’ daduudli’ ihuhdeh’ąą, nts’ąą’ Jesus  k’įą’ dahetdlii xaa’, nadhulxay xaah. T’oot’ey nts’ąą’ hiik’įą’ daadlii xaa’ ts’uuts’ąą’ natidhalxay.
Ndlaan iin helshyak ts’ą’ hiikįą’ daadlii. Hiixaah daholnagn nił yahchįą’ heneek deedlah.
Tł’aan ch’ehłaadn’ dineh iin niiheedeeł tł’aan helshyak ts’ą’ Jesus  aanah dąą’ henįh,
Hǫǫ’ henįh t’oot’ey huu’aaneegn’ nił yahch’įą’ datdelshyah.
Jew  iin xaah hach’ełeegn haske’ iin naatthii’ ni’eeshyah. Tł’aan Jesus  uudehkat. “Jan dinee iin Nkįą’ dahetdlii. Nan du’ nts’ąą’ Baatdįįdiił?”
T’oot’ey Jesus  nts’ąą’ t’ey k’ayehnąy. Tay’ t’ey Jew  iin xaah hach’ehłeegn haske’ iin naatthii’ Yuudehkat. “Christ Messiah  nłiin laa dįįt’áy? Doo tsenaa’įį udatniil, Uts’eeniinn’ laa dįįt’áy?”
“Ąą’. Ay ch’ale’ diht’ay. Shin ch’ale’ dinee iin Shkehduht’e’ T’oodįht’ay Shteh’a’. Duunoh haathał ishiit nuuniithat danh, huu’ahdląą ts’ą’ Shnah’iił. Doo łąą’ ut’ay’ hǫǫłiin hǫǫsǫǫ ts’ąy tihdaał. Dagn nan’ k’et k’oh shiit chih Shnah’iił,” Jesus  huu’ehnįh.
Dąą’ nąy eh, Jew  iin xaah hach’ełeegn haske’ iin naatthii’ ch’iil naidelshay sdzii’įįkaan tł’aan dąą’ nįh, “Doot’ey t’axoh k’at’ey Iik’įą’ datdaadlii. T’axoh dia ch’ah dinee iin Yik’įą’ datdaadliil.
Nts’ąą’ nąy dahtth’ak. Ts’ahǫǫt’eh ts’ą’ch’ale’ nąy. T’oodįht’ay k’eh dii’iitdil’įh. Nts’ąą’ ts’uh’įį’ uudahnįh?” Huuhįhdląą ts’ą’ nadhulxay hiiyuunįh.
Dinee iin ch’ehłaadn’ hiik’et ts’ą’ tessah. Hiinaagn’ k’et ch’uudehchüh tł’aan hiinekat. “Doo Nnekadn? Hǫǫ’ needįįnįh,” hiiyehnįh. Tł’aan nach’uudah’iin iin hiiyihchuut tł’aan hiinekat.
Peter  shyah haa’ühts’ąy eeday eh, ts’exeh doo Jew  iin hach’ełeegn haske’ iin naatthii’ xaah etnaa eh,
Peter  kün’ aaxaa na’iidelxiin neh’ąy eh, hǫǫsuu’ nok-‘iin xaah ineh’įh. Tł’aan dąą’ nįh, “Nant’ah Jesus  eh įįłe’, dineh Nazareth  ts’anh.”
“K’at’ey shin! Bits’ishniign. Dii aanah uniihee ts’ą’ t’ey hits’ishniik,” yehnįh. Tł’aan ishiit ts’anh shyah k’üü tąy unįį’ay danh nii’inshyah. Hǫǫ’ ts’ą’ t’ey ts’eht’udn chicken  mǫǫsii’ hǫǫhee.
Tay’ t’ey ay ts’exeh nayinel’įh. Tł’aan maanah naayedee iin tay’ t’ey dąą’ idetnįh, “Ay ch’ale’ huu’eh yįįłe’”
“K’at’ey shin,” Peter  nįh. Uk’aadiidn eh, doo iin baaxaa na’etdee iin chih dąą’ hiiyehnįh, “Łąy eh nant’ah huu’eh įįłe’, Galilee  nan’ k’et ts’anh įįłiin xaa’.”
Hǫǫ’ ts’ą’ t’ey ts’eht’udn chicken  mǫǫsii’ tay’ t’ey nahǫǫdee. Łaakey danh hǫǫhee Peter  idįįtth’ak. Ay tł’aan Jesus  nts’ąą’ idįįnįį’ he’ilniik. “Ts’eht’uudn chicken  mǫǫsii’ łaakey danh utaaheel, dąą’ dįįniił, ‘Ay Bits’ishniign.’ Taagn danh dįįniił,” idįįnįį’. Ay tł’aan etsah, ch’its’ąą’ niign dąy hee’etnayh xaah.
K’ahman’ eh Jew  iin xaah hach’ehłeegn haske’ iin tł’aan ch’indadn’ iin tł’aan Jew  nach’uudah’iin ach’uunehtan iin tł’aan ch’inłiin iin huuhįhdląą ts’ą’ łehchinh heedeel, Jesus  nts’ąą’ ts’uh’iin xaah thadzulxoo xaah. Tł’aan Jesus  ła’ łehnehtł’ǫǫ tł’aan łtaahiinihtįį. Pilate  łtaahiiyįhtįį.
Tł’aan Pilate  Yuudehkat. “Jew  iin haske’ laa dįįt’áy?” “Hǫǫ’ ch’ale’ dįįnąy,” Jesus  yehnįh.
Ay eh Jew  iin xaah hach’ełeegn iin haske’ iin Pilate  dąą’ ihenįh. “Hǫǫdlą’ą’ niign ts’ahǫǫt’eh dįįdįį’.”
Ay eh tay’ t’ey Pilate  nayuudelkat. “Nts’ąą’ Nk’įą’ daahetdlii, Nan du’ nts’ąą’ baa dįįniił? Nts’ąą’ hǫhchaah ts’ą’ daahetdlii dįįtth’ák?”
Pilate  baa ch’aa’ idįht’eh, nts’ąą’ hiiyehnąy k’at’ey dihnah nahǫǫdee xaah.
T’oodįht’ay Aaneegn’ nadadełeegn Israel  dinee iin k’et hi’uudeethadn dą’ hehelnii danh, Pilate  ts’ehłegn shyah holsąy eeday ndeeh dinee iin tthii’ut-shya’ hiiyuunąy; ay huuts’ą’ tthii’ehteek hoohuudį’.
Dineh Barabas  mǫǫsii’ shyah holsąy eeday danh, nan’ xaah ch’idaadiiłiin iin eethaaheh’ąy iin tah ts’anh ts’ehłagn nt’eh. Nan’ xaah ch’idadiiłiin iin eethaahįh’įį’ dą’, dinee ndláán hiixąą.
Dinee ndlaan iin Pilate  eh shign’ łehchinh heedeel eh, nts’ąą’ jah niihot-thak danh huuhatniign xaah hiiyuudehkat.
Pilate  huu’uudehkat. “Jew  iin xaah haske’ nühts’ą’ tthii’oktee shuudahnįh?”
Pilate  dąą’ huuts’ą’ hǫǫhee, Jew  iin xaah hach’ełeegn iin haske’ iin Jesus  huhtsiin xaah hitł’aayįhtiin huu’ii’etnay xaah.
Ay eh Jew  iin hach’ełeegn iin haske’ iin dinee iin, “Dąą’ dahnįh,” ihenįh. “Barabas  hits’iniithanh.”
Nts’ąą’ dok-‘įį’ shuudahnįh? “Jiliis etthihiitnuhttheedn hǫhtsayh,” eh hiits’ą’ haashaa’įį’ąą.
“Nts’ąą’ ts’ahǫǫt’eh ts’ą’ det-shyaagn xaah ch’ah dąą’ tak-‘iił?” huu’ehnįh. Toot’ey ch’ich’ahnóó’ ts’ą’ tay’ hii’eh haashaa’įį’ąą, “Jiliis etthiitnuhttheedn hǫhtsayh!”
Ay eh dinee iin iinįį’ k’et ta’ogn’iin xaah Pilate Barabas  huuts’ą’ tthiinihtįį, t’oot’ey, “Jesus  ultsüü,” nįh, “tł’aan bahdeh’ąy iin tł’aa’ultee, jiliis etthihiitnuhttheen xaah.”
Bahdeh’ąy iin Jesus Pilate  shyah choh Praetorium  hǫǫsii’ shiit daahiinihtįį. Tł’aan ch’ehłaadn’ bahdeh’ąy iin ishiit dadahniidlah.
Eek ndiaa eldliadn k’eh eltsiin Jesus  nahdihniik. Tł’aan łoh k’eh ndiah nt’ay eh tthiishoo crown  mǫǫsii’ hehtsiin hiitthii’ k’et daa’ee’ąą.
Ay tł’aan tsahiiyuudlii ts’ą’ dąą’ hiiyehnįh, “Łdashiidǫǫ’ay tthihąą’ doo Jew  iin haske’ nłiin.”
Nił xaan t’ey dichinh eh hiitthii’ ehxał tł’aan hiik’et isseek tł’aan tsahiiyuudlii ts’ą’ hiits’ą’ naakot-’et-tthayh.
Tsahiiyǫǫdlii’, tł’aan eek ndiaa eldliadn k’eh eltsiin hiinats’idihniik tł’aan hiich’iill’ hiinaadįįdlah. Tł’aan jiliis etthiitnuhttheedn xaah tthihiiniishyah.
Nóó’ haadal eh, dineh Simon  mǫǫsii’ key ts’ą’ aahaal danh hihdeedeeł. Jiliis Jesus  xaah duutiił xaah hiiyuuniik. (Jan Simon Cyrene  key ts’anh, Alexander  tł’aan Rufus  huuta’.)
Golgotha  hǫǫsii’ danh Jesus  nihnihtįį, ch’itthii’ tth’ann’ honįh ts’ą’.
Elkąy tu’ ch’oonayh myrrh  mǫǫsii’ hiitannihniign ehtsiign ch’a’ hii’iitehnąą’. Toot’ey k’at’ey ushnaan iniithan.
Ay eh jiliis etthihiitnihttheet. Hiich’iill’ nił ch’a’ tet-t’üh, ndeeh ch’iill’ doo eet’üh de’ kaah.
Unaadaagn dinahtł’aa k’et dia jiliis etthihiitnihttheedn hǫǫ’ honįh. Dąą’ utnet-tł’at, “Jew  Haske’.”
Ishiit danh łaakey iin ch’inde’įį chih jiliis etthihnihttheet, ts’ehłagn Jesus  hǫǫsǫǫ ts’ąy tł’aan ts’ehłagn utł’ah ts’ąy.
Dąą’ hut-shyaagn T’oodįht’ay Aaneegn’ utnet-tł’adn k’eetaat hut-shyaak. Dąą’ honąy, “Nach’uudal’iin eethadeh’ąy iin tah hiiyihdah.”
Doo iin Yaa he’uutiihaagn iin diitthii’ hiich’a’ dexaat tł’aan hiixaah edloh ts’ą’ dąą’ henįh, “Hąą, Nan t’iin laa, ‘Hithahdelxoo shyah choh łotdaknąy tł’aan taagn dziinn’ t’ey nootaktsayh,’ dįįnįį’ t’iin?
T’axoh na’įįday jiliis k’et ts’anh tł’aan itdįlshih.”
Dąą’ niign Jew  iin xaah hach’ełeegn iin tł’aan Jew  nach’uudah’iin ach’uunehtan iin Jesus  tsahuudlii. “Ch’ishyon iin ehshih t’oot’ey Dii k’at’ey itdelshih.
T’axoh Christ  ts’inuh’iin Israel  dinee iin haske’ jiliis k’et ts’anh naa’ut-shya’. Hǫǫ’ det-shyaak de’, łąy eh ts’utdaaniił,” tłihdetnįh. Łaakey dineh iin jiliis hii’aaxaa etthitnihttheedn iin chih ts’ahǫǫt’eh ts’ą’ Jesus  ihenįh.
Taania ch’inii’aan eh nan’ k’et hǫhchaah ts’ą’ naatł’üü nalkot, daadá’ jii’aa k’eh.
Taagn o’clock hǫǫłiin eh, Jesus  hǫǫtł’at hǫǫhee, “Eloi, Eloi, Lema, Sabachthani? ShT’oodįht’ay’, ShT’oodįht’ay’, dia Shin shįį’ Shdhįhday?”
Dąą’ nįh ts’ą’ ch’ehłaadn’ ishiit na’etdee iin idiitth’agn dąą’ henįh, “Dahtth’ak! Elijah  kaah hǫǫhee.”
Ts’ehłagn huutah ts’anh dlaat k’eh nt’ay tuu uniinehhaagn elkąy tu’ ts’elkąy iniinihhaan dichinh chiit niinii’ąą’ tł’aan jiliis ts’ą’ altthał. Tł’aan Jesus  thaat ts’ą’ Yech’uudįh’ah, yuutth’ǫǫ xaah. “Ts’inuh’įį’ Elijah  Yaa niiniishyah tł’aan naayįhtįį de’ kaah,” ay dineh huu’ehnįh.
Ay tł’aan Jesus  hǫǫtł’át haa’įįsał tł’aan ehtįį.
Bahdeh’ąy iin xaah ch’inłiinn’ jiliis ts’ą’ na’ethadn haa’įįsal tł’aan ehtiin idiitth’agn dąą’ nįh, “Łąy eh jan dineh T’odįht’ay Uts’eeniinn’.”
Ch’ehłaadn’ ts’exee iin chih ishiit soo’uuniithaadn ts’anh hohneh’įh, Salome, Mary Magdalene, tł’aan Mary, James  k’ahduu’ daathal tł’aan Joses  huunąą, huutah.
Jesus Galilee  nan’ k’et eedah dą’ hiik’eh aadal iin tł’aan shii’ hiixaah nii’alshyeegn. Tł’aan ndláán ts’exee iin Iik’eh Jerusalem  niideel iin chih ishiit.
Xał ts’ą’ eh Joseph, Arimathea  key ts’anh, ishiit danh niiniishyah.
Ay ch’ah dineh hithahdelxoo shyah choh xaah ch’inłiin iin tah ts’anh, ay hu’ dinee iin hǫǫsuu’ yaa naniich’etdee, T’oodįht’ay k’ach’ootahłe’ danh de’ kaah uneh’ąy. Jew  iin nahelshii dziinn’ ts’ą’ ts’ehłagn dziinn’ eh, nach’et-‘aal xaah suuhohdełee dziinn’ hǫǫłįį. Joseph  k’ahaniich’ulnąy ts’ą’ Pilate  xaah niiniishyah. Jesus  tee’ xaah ch’uudehkat.
Pilate Jesus  ehtiin ijihtth’agn eh hǫǫtł’át teenaa. Bahdeh’ąy ch’inłiinn’ daa dadadeltįį tł’aan yuudehkat. “Jesus  t’axoh laa ehtįį?” yehnįh.
“Jesus  t’axoh ehtįį,” bahdeh’ąy ch’inłiinn’ nąy eh, Pilate Joseph, “Jesus  tee’ uu’įįnii,” ehnįh.
Ay eh Joseph  ch’iil elgay suu’ ǫǫkeet tł’aan Iitee’ jiliis k’et ts’anh naa’įhtiin eh, ch’iil elgąy inaa’uudeetł’ǫǫ. Tł’aan ch’itee’ niihelsheek danh Iitee’ niinihtįį, ddhał eekey tthee shiit haahelshyah danh, tł’aan shiihetdak danh tthee choh niłdatnii’ąą.
Mary Magdalene  tł’aan Mary, Joses  unąą nłiin, hohneh’įh ts’ą’, ndeeh Jesus  nihnihtįį danh hohnih’įį’.
Tł’aan eh Jew  iin nahelshii dziinn’ hehuuthadn danh Mary Magdalene; Mary, James  unąą; tł’aan Salome  hii’eh itnetmaan hǫǫkeet, ch’itee’ k’et ts’an hiiyih’ąy, Jesus  tee’ k’et nadzuuniil xaah.
Dziin shiit k’ahmán’ haachee’aan eh, ch’itee’ niihelsheegn danh ts’ą’ hihteedeeł.
Haadal eh, dąą’ tłihdetnįh, “Doo tthee choh neexaah łtaatahmǫh, k’ehetdak danh ts’anh?”
Ay eh k’eh hįįdeeł. Ishiit danh dineh k’ahduu’ daathal hihneh’įh. Ch’itee’ niihelshyeek danh hǫǫsǫǫ ts’ąy daa’eedah. Tł’aan eek elgay ndiaa nadelniik. Nts’ąą’ hohneh’ąy eh hihniljiit.
“Sǫ’ naljiidn! Jesus Nazareth  key ts’anh koonah’įh, doo jiliis ihiitnihtsool. T’oot’ey jah k’a’iiday; įįłaagn iin tah ts’anh niidit-that. Unah’įh, ndeeh tth’ihiiyįht’ayh danh ahkeedn.
T’axoh na’atdał tł’aan Maanah udeldii iin tł’aan Peter  chih dąą’ idahnįh, ‘Galilee  nan’ k’et ts’ą’ nühttheh taahaał. Ishiit danh utdah’aał, nts’ąą’ nühdiinįį’ k’eetaat.’”
Ay eh ch’itee’ niihelshyeek danh ts’anh tthiihindeeł tł’aan hǫǫtł’at hihneljiidn eh łtaakąąhilshyah. Hihneljiidn ts’anh t’ey hihdetnii. Doot’ey k’at’ey hǫǫ’ ihenąy, hihneljiidn xaah.
Jesus du’, įįłaagn iin tah ts’anh niidit-thadn tł’aan dziin shiit k’ahman’ hǫǫłiin, Mary Magdalene  ts’ą’ ch’ittheh dishoodeltii, doo iits’an łk’eedinch’ii gǫǫ shyüüt haa’įh’a’.
Doo iin Jesus  eh įįłe’ iin łąą’ hǫǫchaa’ ts’ehoohǫhdąy eh, hetsaa iin ts’ą’ teeshyah tł’aan nts’ąą’ hut-shyaak aanah hǫǫ’ huu’ehnįh.
Ay eh Jesus  nahotnayh ehtiin ts’anh tł’aan Unak’iin chih hǫǫ’ huu’ehnąy eh, łąy eh k’ahiiniithan.
Ay tł’aan Jesus  Beh yįįłe’ iin łaakey ch’ts’ąą’ niign k’at’ey hǫǫ’ hiineh’iik niign huuts’ą’ dishoodeltįį, nan’ k’et tagn’ haadal niign eh.
Ay iin hahniideeł tł’aan ch’ehłaadn’ iin hǫǫ’ ihenįh, doo iin Beh yįįłe’ iin, t’oot’ey ay iin chih łąy eh ts’įįnuuthįį’ ts’ą’ k’ahihiiniithan.
Ay tł’aan Jesus  ts’ehłagn deetaan k’et ts’ehłan Maanah udeldii iin ts’ą’ dishoodelt’įį, nach’ihe’aał eh. Hǫǫ’ huuhenąy k’at’ey łąy eh huuhuunąy xaah, hendeek dadįhtay eh huuts’ą’ hǫǫhee, tł’aan huudzee’ tthee k’eh nt’ay aanah chih, doo iin nahotnay hiinih’iin iin łąy eh k’at’ey huunąy xaah.
Tł’aan dąą’ huu’ehnįh, “Nan’ hǫhchaah ts’ą’ łitnahdeeł eh, dinee iin huu’įhdląą ts’ą’ T’oodįht’ay Aaneegn’ suu’ eh hahuu’uunahtanh.
Doot’ey łąy eh niithan tł’aan tuu eltsiin (diits’ant’ay’ ts’anh) tat-shih. T’oot’ey doot’ey łąą’ k’aniithan łatdalnay.
Tł’üh chóó nihdihtįį tł’aan tuu utah dineh exaan hatnaa’ de’, k’at’ey nts’ąą’ t’ey hihtaadiil. Dinee iin ehts’iign k’et diiła’ dahełeek de’, ay iin nahtat-suuł.”
Jesus  Doo Huuhǫhchaah ts’ą’ K’ach’ihohłe’ Maanah udeldii iin eh hǫǫhaa’ tł’aan dagn nan’ k’et ts’ą’ niidiltįį tł’aan T’oodįht’ay hǫǫsǫǫ ts’ąy daa’eedah.
Ay tł’aan Maanah udeldii iin huhhihteedeeł tł’aan nahtatdak niign huuhįhdląą ts’ą’ hach’ihuhnehtanh tł’aan Doo huuhǫhchaah ts’ą’ k‘ach’ihohłe’ huuxaa’ etnah. Dinee iin ch’aa’ hol’įh ts’ą’ tł’aan nahohtahdaa dąą’ hetdąy nts’ąą’ T’oodįht’ay t’ay’ hǫǫłiin hech’ihohnah’iil xaah huhneh’ąy xaa’, hach’ihuhnehtan łąy eh huunįh. T’axoh.
Jan nan’ k’et hǫhchaah ts’ą’ eltsiin ttheh dą’ ts’anh, Heneek hǫǫłįį. Ay Heneek T’oodįht’ay eh nłįį tł’aan Heneek T’oodįht’ay nłįį.
Ch’ittheh hetsihuuthadn dą’ ts’anh ay Heneek T’oodįht’ay eh nłįį.
Ay xaa’ łahtthagn’ ch’ich’atxąą. Ch’ishyon dii altsiił ts’ą’ k’at’ey ch’ich’įhtsiił.
Ay Heneek honayh tł’aan ay honay dinee iin eh ch’inehdzeek.
Ay Neldzeegn natł’at shiit nildzeek tł’aan natł’adn k’at’ey k’odatniign ehtsay.
Dineh John  mǫǫsii’, T’oodįht’ay Daaneegn’ nadadełeegn eh hiteh’a’.
Ay dineh dinee iin ay Neldzeegn aanah nühduhnįį’ nihthanh niishay, łahtthagn’ iin T’oodįht’ay Aaneegn’ hihdahth’ak xaah tł’aan łąy eh hutdahniił xaah.
Ay dineh ay Neldzeegn k’a’iiłay. Ay Neldzeegn aanah hǫǫ’ duhnįį’ nihthan niishay.
Ay Neldzeegn łąą’ neldzeegn nłįį. Aych’ah jan nan’ k’et hǫhchaah ts’ą’ shiit niishyah tł’aan łahtthagn’ dinee iin eh ch’ineldzeek.
Diinann’ k’et niishay t’oot’ey diichiill’ key’ iin k’a’ehiiniithan.
T’oot’ey ch’ehłaadn’ iin ehiiniithan tł’aan łąy eh hiiyuunay. Ay eh doo łąy eh Yuunąy iin uhaa’ udįįt’ay huu’ehtsįį, T’oodįht’ay ts’įįkey iin huutahtsay xaah.
T’oodįht’ay hu’ diihuuta’ nłįį. T’oodįht’ay ts’įįkey huu’ihtsįį t’oot’ey jan nan’ k’et ch’ita’eh k’ahuu’ehuułiin hǫǫ’ ch’ah huu’ihtsįį.
Ay Heneek jan nan’ k’et koht’iin eltsįį tł’aan neetah honayh ts’ą’ eedaa’. Diichaa’ ch’ich’ahnoo’ nłiin ts’ineh’įį’. T’oodįht’ay ts’eeninn’ t’aa’ay ihǫǫłiin nłiin, hǫǫ’ xaah ch’ah diichaa’ ch’ich’ahnoo’ nłįį. Łąą’ niign łanelt’eh ts’ą’ t’ey nłįį tł’aan dinee iin hǫǫchaa’ huuts’itihnak niithanh.
John  Yaa hǫǫhee. Hǫǫtł’at esał ts’ą’, dąą’ nįh, “Jan ch’ale’ chidą’ Baa huhhaa’ ndeeh dąą’ dihnąy danh, ‘Shk’eh taahaał t’oot’ey shch’ahnoo’ nt’eh, shihǫǫłiin ttheh nłįį xaah.’”
Dinee iin hǫǫchaa’ huuts’itihnak niithan eh, łahtthagn’ nił k’eenoo’dziinn’ tay’ neets’iniiniik.
T’oodįht’ay diinach’uudah’iinn’ Moses  xaa’ huutł’aa’įį’ąą t’oot’ey hǫǫtł’at huuts’iniiniign eh łąą’ niign Jesus Christ  xaa’ hǫǫłįį.
Doot’ey T’oodįht’ay k’at’ey nah’iil. Diishye’e t’aa’ay hǫǫtł’at yaantsiin, ay xaa’ ch’ale’ dinee iin T’oodįht’ay ehtatnayh.
19-20 Jew  koht’iin iin Jerusalem  key ts’anh, Jew  iin hach’ełeegn iin eh Levi  ts’anh nadethadn iin doo iin hithahdelxoo shyah choh shiit hetnah iin John  ts’ą’ huhteh’a’. Ndeeh ch’uhdehkadn, “Doo dįįt’ay?” hǫǫ’ ihenąy danh, John, “K’anühdihniil,” k’ahǫǫ’ nąy ts’ą’, łąy eh dąą’ nąy: Messiah Christ  mǫǫsii’, k’adiht’ay.”
“Ay tł’aan doo ch’ah dįįt’ay?” hiiyehnįh. “Elijah  laa dįįt’ay?” “Kol. Ay k’adiht’ay,” huu’ehnįh. “Ay T’oodįht’ay kaah hǫǫhee dine’ laa dįįt’ay?” hiiyehnįh. “Kol,” huu’ehnįh.
“Doo įįłiin hǫǫ’ needįįnįh! Doo iin nühts’ą’ neeteh’a’ iin, doo įįłiin hǫǫ’ huudzaaniił. Nts’ąą’ daanah dįįniił?” hiiyehnįh.
John  dąą’ huu’ehnįh, “Jan hu’ diht’ay: ‘Ts’ał shiit ts’anh ts’anh ihsal diht’eh. Dąą’ ch’ah dihnąy, “Doo ‘Huuhǫhchaah ts’ą’ K’achihohłe’ taahaał tąy’ tth’idee’ay hahtsayh.”’” (Hǫǫ’ ch’ah T’oodįht’ay kaah hǫǫhee, Isaiah  mǫǫsii’, ch’idą’ hǫǫ’ nįh.)
Tay’ John  nahuhdelkat. “Messiah  k’adįįt’ay de’, tł’aan Elijah  k’adįįt’ay de’, tł’aan ay T’oodįht’ay kaah hǫǫhee k’adįįt’ay de’, ay tł’aan dii xaah tuu ch’exąą?” hiiyehnįh.
“Shin hu’ tuu eh tuu ch’exąą. Nühtah Ts’ehłagn na’ethadn Bits’atniik.
Shk’eh taahaał t’oot’ey uke’ tł’uull’ k’adatnih’adn xaah t’ey k’abii’aksuuy,” huu’ehnįh.
Bethany  key shiit, Jordan  Haniign’ nühtsąy ndeeh John  tuu ch’exąą danh, hǫǫ’ ch’ah det-shyaak.
Uuk’ahdąą eh John Jesus  yaa aahaal neh’įh tł’aan John  dąą’ nįh, “Jan ch’ale’ T’oodįht’ay Ushye’e nt’eh, dibeh gaay k’eh tahteel, nan’ k’et hǫhchaah ts’ą’ koht’iin huuts’ant’ay’huuch’a’ uułee xaah.
Jan ch’ale’ Baa huhhaa’ ndeeh dąą’ dihnąy danh, ‘Shk’eh taahaał t’oot’ey shch’ahnoo’ nt’eh, shihǫǫłin ttheh nłįį xaah.’
Ch’idą’ danh doo ch’ah taat’eel Bits’ishniign, t’oot’ey tuu eh tuu ch’ihxaan xaah nihshyah, Israel  koht’iin hii’itatnaih xaah,” huu’ehnįh.
John  nts’ąą’ neh’ąy xaah dąą’ huu’ehnąy, “Ts’eht’udn dove  mǫǫsii’ k’eh T’oodįht’ay Otdeegn’ dagn nan’ k’et dǫ́ǫ́ ts’anh Iik’et det-shyaagn tł’aan ik’et eeday.
Ndeeh hǫǫ’ hut-shyaagn dą’, tth’ihtah doo ch’ah nt’ay Bits’ishniign t’oot’ey Toodįht’ay, Doo tuu eh tuu ch’ihxaan xaah shteh’a’, dąą’ shehnąy, ‘Dinee iin Shotdeegn’ dineh dǫǫ ts’anh ik’et det-shyaagn utnah’iił tł’aan ik’et eeday. Ay Dineh ch’ale’ Shotdeegn’ eh hǫǫchaa’ huuts’itaanak.’
Hǫǫ’ hut-shyaagn nak-‘įį’ tł’aan, ‘Ay Dineh T’oodįht’ay Ushye’e nłįį,’ nühdihnįh,” huu’ehnįh.
Uuk’ahdąą eh John  ishiit danh tay’ t’ey łaakey dinee iin daanah uudeldii iin eh eedah.
Ay tł’aan Jesus  huuküü aahaal neh’įh. “Jan ch’ale’ T’oodįht’ay Ushye’e dibeh gaay k’eh tahteeł, nan’ k’et hǫhchaah ts’ą’ koht’iin huuts’ant’ay’ huuch’a’ uułee xaah,” huu’ehnįh.
Jesus  k’eh noonel’ąy eh, hiik’eh teedeel huuneh’įh tł’aan dąą’ huu’ehnįh, “Dii kaah uunah’įh?” “Hachuunehtan, ndeeh dhįįdah?” hiiyehnįh.
“Aan! Uunah’įh,” huu’ehnįh. Ay eh hii’eh teedeeł tł’aan eeday danh huhneh’įh. Ay tł’aan dziin aakehuuthadn hii’eh na’įįdeek. (Dąą’ shign’ jii’a’ danh k’eh behdzaltth’ii’.)
Łaakey doo iin John  hihdiitth’agn tł’aan Jesus  eh hihteedeel, huutah ts’anh ts’ehłagn Andrew  nt’eh, Simon Peter  uchiil.
Hantee’ t’ey Andrew Simon  dǫǫnaa uudįh’ąą tł’aan dąą’ ehnįh, “Messiah  ts’uudih’ąą!” (Messiah, Christ  henįh ts’ą’.)
Aiy tł’aan Simon Jesus  xaah niinihtįį. Jesus  ineh’ąy eh dąą’ ehnįh, “Simon  dįįt’eh, John  ushye’e. Cephas  nuutihsiił.” (Ay ọọsii’ Peter  k’eetaat, tł’aan tthee choh henįh ts’ą’.)
Uuk’ahdąą eh Jesus Galilee  nan’ k’et tuhshya’ niithanh. Ishiit danh teeshyah ts’ą’ Philip  uudįh’ąą tł’aan, “Aan! Sh’eh įįhaał,” ehnįh.
(Philip Bethsaida  key koht’iin nt’eh. Ay key Andrew  eh Peter  chih hihdeltth’ih.)
Ay eh Philip Nathanael  uudįh’ąą tł’aan dąą’ ehnįh, “Doo aanah Moses  nach’uudah’iin dinahtł’aa’ ishiit utnettł’adn ch’idą’, Ay ch’ale’ ts’uudih’ąą. Ay aanah ch’ale’ Toodįht’ay kaah hǫǫhee iin chih utnettl’at. Jesus  nt’eh, Joseph  ushye’e Nazareth  ts’anh.”
“Nts’ąą’ ch’ah nsoon Nazareth  key ts’anh taałeeł?” Nathanael  yehnįh. “Aan! Sh’eh įįhaał tł’aan unįh’įh,” Philip  ehnįh.
Jesus Nathanael  xaah niiniishay ineh’ąy eh, yaanah dąą’ nįh, “Jan Israel  koht’iin łąą’ nt’eh. K’atey hulshyak ts’ą’ uk’et uudii’ay.”
“Nts’ąą’ Shii’inayh?” Nathanael  yehnįh. “Philip  hǫǫ’ daaniil ttheh dą’, ndeeh fig  ts’oo t’aa dhįįdaa’ danh, nak-‘įį’,” Jesus  yehnįh.
Hach’uunehtan, T’oodįht’ay Ushye’e dįįt’eh! Israel  haske’ dįįt’eh!” Nathanael  yehnįh.
Tł’aan Jesus  dąą’ huu’ehnįh, “Ląą’ nühdihnįh. Shin ch’ale’ dinee iin Shkehduht’e’ xaah T’oodįht’ay Shteh’a’. Dagn nan’ k’et k’üh chiniixal tł’aan angels, T’oodįht’ay Aaneegn’ nadadełeegn iin mǫǫsii’, dǫ́ǫ́ ts’anh Shk’et eh dágn tah sts’anh hut-shyaagn hǫǫ’ ch’ah utnah’iił.”
Łaakey dziinn’ nuuniithat danh eh Galilee  nan’ k’et key Cana  hǫǫsii’ łihutniik. Jesus  unąą ishiit danh eedah,
tł’aan Jesus  eh maanah uudeldii iin chih łihutniign xaah, “Nahdeeł,” hǫǫ’ huuhenįh.
Ndeeh huu’įhdląą ts’ą’ elkąįy tu’ kol k’odatniik danh, Jesus  uunąą dąą’ ehnįh, “Elkąįy tu’ eh danh niihindeek.”
“Nąą, ‘Hǫǫ’ ch’ah aanah hǫǫ’ dįįdį’,’ k’ashtidhįįdiil! Shign’ Shaa duunoo’ hǫǫ’ t’ey haathał tth’ihtah k’ashiit niihuuthal,” Jesus  yehnįh.
Ay tł’aan Jesus  unąą alnaa dinee iin dąą’ huu’ehnįh, “Nts’ąą’ Jesus  nüh’ehnąy k’eetaat dahdį’.”
Łk’eetaagn tthee k’eh naa’ay choh shign’ niiniidlah. Ts’ehłagn barrel  ch’ixąą’ tuu eh daatnahniił. Dinee iin ay ch’ah tuu tł’aa’eedlay ts’anh eh na’ihdetch’ot, Jew  koht’iin iin nach’uudah’iinn’ T’oodįhtt’ay aanah k’eeetaat.
Jesus  alnaa dinee iin dąą’ huu’ehnįh, “Jan naa’ay choh shiit tuu daatnahnał.” Ay eh t’axoh daitniinał
ay tł’aan dąą’ huu’ehnįh, “T’axoh ha’ahniił tł’aan shi’ k’a’ehnay’ xaah niinahkaay.” Ay shi’ k’a’ehnay’ xaah niinahkaay.
Ay tł’aan tuu elkąy tu’ eltsiin ntsiin etnąą. Ndeeh ts’anh jan elkąy tu’ det-shyaagn heets’etniik. T’oot’ey alnaa dinee iin doo tuu haa’įįdal iin ndeeh ts’anh heehetnayh. Ay eh ay dineh huuteeniign daa datdelshyah
tł’aan dąą’ ehnįh, “Lahtthagn’ ch’ishyon uuteeniign iin elkąy tu’ suu’ eh ch’ittheh t’axoh hǫǫ’ hal’įį’, ay tł’aan elkąy tu’ suu’ hetnąąn eh, elkąy tu’ k’asuu’ iisuuy hatnąą’. T’oot’ey nan hu’ elkąy tu’ ch’ich’ahnoo’ nłiin huuch’a’ iidhįhkąą, t’axoh haahiiyuuniił xaah.”
Ay Jesus  ch’ittheh nahohdaa ts’ą’ Galilee  nan’ k’et Cana  key danh det-shyaak. Ishiit danh hiit’ay’ neh’įį’, tł’aan Maanah uudeldii iin łąą’ hiiyuunįh. Capernaum  key ts’ą’.
T’oodįht’ay Aaneegn’ nadadełeegn Israel  koht’iin iin k’et he’uudeel heehelnay dziinn’ k’ahjiil nuuniithat danh ts’ą’, Jesus Jerusalem  key ts’ą’ teeshyah, łehchinh hetdak dziinn’ xaah.
Hithahdelxoo shyah choh shiit Jesus  dinee iin noon Oxen  mǫǫsii’ eh dibee eh ts’eht’udn pigeon  mǫǫsii’ an’ natelshyeegn iin huudįh’ąą. Ishiit chih lesüü łnaa’aałeel iin lesüü hiik’et łnaa’aałeel daadeltth’ih ts’ą’ huudįh’ąą.
Jesus  tł’uuł beh ch’eltsüü ehtsįį tł’aan hithahdelxoo shyah choh ch’a’ łahtthaagn’ dibee eh Oxen  tthiiniishuut. Lesüü hiik’et łnaa’aałeel niłts’aadeedlah tł’aan yelsüü’ gaay łk’ee’iitł’iit.
Tł’aan pigeons  an’ natelshyeegn iin datdįhtay eh dąą’ huu’ehnįh, “Shign’ ch’a’ tthuunahłee! Shta’ shyah sǫ’ ch’utkeedn shyah hal-‘iin!”
Maanah uudeldii iin nts’ąą’ T’oodįht’ay Aaneegn’ utnettł’adn nąy ihelnayh. Dąą’ nįh, “T’oodįht’ay, nshyah hǫǫchaa’ łahuudihnąy xaa’, datdįhtay t’ay’ eh duhdiin shihhultsįį.”
Ay eh Jew  koht’iin iin ch’uhdehkat ts’ą’ dąą’ ihenįh, “Nts’ąą’ nahuudhįhdaa tįįdiil eh, diixaa’ doodįįt’ay nee’ich’otnih’iił, họọ’ ch’ah dinshyaagn xaah?
“Jah T’oodįht’ay shyah łoodahnąy tł’aan taagn dziinn’ t’ey nuutih’aał,” Jesus  huu’ehnįh.
“Taagn dziinn’ t’ey nuutįį’ááł? Jah T’oodįht’ay shyah dan deetaan łk’eetaagn uk’edn noodeethadn eh hultsiin,” hiiyehnįh.
T’oot’ey ay T’oodįht’ay shyah xaah hǫǫhaa’ ushinh nt’eh.
Ay eh ndeeh Jesus  įįłaagn iin tah ts’anh niidit-that tł’aan nahotnayh danh, maanah uudeldii iin nts’ąą’ hǫǫ’ nąy heehelnayh. Tł’aan T’oodįht’ay Aaneegn’ utnet-tł’adn eh Jesus  heneek eh hǫǫhaa’ łąy eh huunąy.
T’oodįht’ay Aaneegn’ nadadełeegn uudeel heehelnay nach’et-‘aal danh tah Jesus Jerusalem  key eeday eh, ndlaan iin łąą’ hiiyuunąy, nahohdaa dąy hiineh’ąy eh.
T’oot’ey Jesus  dinee iin k’ahuutł’aa’idiltiin, łahtthagn’ hǫǫsuu’ ts’ą’ huu’iietnayh xaah.
Dineh Pharisee  iin tah ts’anh Nicodemus  mǫǫsii’ Jew  koht’iin ch’inłiin nt’eh.
Ts’ehłagn tadn ay dineh Jesus  niishyah tł’aan dąą’ yehnįh, “Hach’uunehtan, T’oodįht’ay Nteh’a’ hach’utnihtanh xaah heets’etnayh. Doot’ey T’oodįht’ay k’abeh diit’ay, ay ch’ah koht’iin nts’ąą’ nahohdaa ts’ą’ hǫǫ’ ch’ah k’ataadiil.”
“Dąą’ ch’ah łąą’ ndihnįh, ‘Doot’ey beehat-łiin de’ shįį’, ndeeh T’oodįht’ay yich’ootahłe’ danh ishiit nuuniithat danh taałeeł,’” Jesus  yehnįh.
“Nts’ąą’ ch’ah dineh choh eltsįį ts’eeniin natat-łeel? Łaakey danh unąą ts’anh k’at’ey biinootat-łeel,” yehnįh.
“Dąą’ ch’ah łąą’ ndihnįh, ‘Doot’ey tuu eh T’oodįht’ay Otdeegn’ xaa’ beehǫǫłįį de’ shįį’, ndeeh T’oodįht’ay k’ach’ihohłe’ danh ay ch’ah daataa’aał.
Doo iin koht’iin xaa’ huu’eehǫǫłiin, ay ch’ah koht’iin iin hįįłįį t’oot’ey Botdeegn k’ahuushiit įį’ay. T’oot’ey doo koht’iin iin T’oodįht’ay Otdeegn’ xaa’ huu’eehat-łiin, Botdeegn’ huushiit įį’ay.
Łahtthagn’ tay’nüh’eenootat-łeeł,’ hǫǫ’ ndihnąy xaa’, sǫ’ naa ch’aa’ hǫǫłiin.
Ehts’ayh hǫǫłiin k’eh hǫǫt’eh. Ehts’ayh hǫǫ’ diitth’ak t’oot’ey ndeeh ts’anh tł’aan ndeeh ts’ą’ det’shyaagn hits’inniik. Hǫǫ’nił k’eh t’ey hǫǫt’eh, huuhįhdląą ts’ą’ T’oodįht’ay Otdeegn’ xaa’ huu’eehǫǫłiin eh. K’aadu’u honayh niign niihindeeł t’oot’ey nts’ąą’ hǫǫ’ hut-shyaak ts’ą’ t’ey hits’inniign,’” Jesus  yehnįh.
“Nts’ąą’ ch’ah hut-shyaak?” yehnįh.
Jesus  dąą’ nįh, “Israel  koht’iin iin hach’ihuu’uunįhtan ch’ahnoo’ dįįt’ay t’oot’ey hǫǫ’ ch’ah hee’ilnii láá?
Dąą’ ch’ah łąą’ ndihnįh, ‘Nts’ąą’ heets’etnay tł’aan nts’ąą’ ts’ineh’iinaanah ts’ihǫǫhee. T’oot’ey doot’ey nühtah ts’anh nee’aaneegn’k’a’eeniithan.
Ndeeh diit’ey jan nan’ k’et ts’ann’ aanah hǫǫ’ nühdihnįh danh, k’ałąą’ Shuudahnay. Ay eh ndeeh diit’ey dagn nan’ k’et ts’ann’ aanah hǫǫ’ nühnįh danh, nts’ąą’ ch’ah łąą’ Shutdahniił?
Moses  tł’üh choh ch’iitsay bronze  mǫǫsii’ eh eltsiin ts’ał shiit diits’eegn nan’ nidįįtthayh k’et kii’įhtiin k’eh, Doo ch’ah dinee iin ikehduht’e’ xaah, T’oodįht’ay Iteh’a’, kiitalteeł.
Hǫǫ’ ch’ah uutaałeeł, huuhįhdląą ts’ą’ łąy eh yuunąy duunoo’ họhchaah ts’ą’ uutaanayh xaah.
T’oodįht’ay nan’ k’et hǫhchaah ts’ą’ koht’iin iin hǫǫtł’at xantsiin xaah, Diishye’e t’aa’ay eehǫǫłiin huutł’aa’įhtįį. Ay eh huuhįhdląą ts’ą’ łąy eh Yuunąy iin k’ahihtahteel t’oot’ey duunoo’ hǫhchaah ts’ą’ uhtaanayh.
T’oodįht’ay Diishye’e jan nan’ k’et koht’iin xaah Iteh’a’, huutahshii xaah, k’at’ey huu’otnahshaa xaah.
Doot’ey T’oodįht’ay Shye’e łąy eh uunąy baa k’aholthadn shįį’ k’at’ey betdatjatkay. Doot’ey k’at’ey łąy eh Yuunąy iin k’aholthadn shįį’ ch’idą’ huu’etdatjehkay, T’oodįht’ay Shye’e k’at’ey łąy eh uunąy xaah.
Dąą’ ch’ale’ baa k’aholthadn shįį’ huu’etdatjehkay. T’oodįht’ay Diishye’e Iteh’a’ ts’ą’, neldzeegn jan nan’ k’et det-shyaagn k’eh hǫǫt’eh. T’oot’ey dinee iin neldzeegn ch’a’ uunat-tł’adn kaah hǫǫtł’at daaniihetdee, ts’ahǫǫt’eh ts’ą’ ts’eehoohoh’ąy xaah.
Doo ts’ahǫǫt’eh ts’ą’ ts’eehoh’ąy neldzeegn ts’idahuudit’eh tł’aan neldzeegn k’aniitaahaal, ts’ahįįt’eh ts’ą’ ts’eehoh’ąy hinah’iil k’a’iniithan xaah.
T’oot’ey doo łąą’ niign ts’eehoh’ąy neldzeegn niiniishyah, hǫǫ’ ts’eehoh’įh ts’ą’ T’oodįht’ay Ik’ahohthadn neldzeegn xaa’ hinah’iil xaah.
Ay tł’aan Jesus  Maanah uudeldii iin eh Judea  nan’ k’et hihteedeeł. Ha’gaay niithoo’ ishiit nihniideel hihdeltth’ih tł’aan Maanah uudeldii iin dineh iin tuu hexąą.
Aenon  hǫǫsii’ uuniik’uul Salim  key ts’anh John  chih tuu ch’exąą, ishiit danh tuu hǫǫłiin xaah. Dinee iin hiits’ą’ niideeł tł’aan tuu huu’ehxąą.
(Hǫǫ’ ch’ah hut-shyaak, John  shyah holsąy daahiinihtiin ttheh.)
Ch’ehłaadn’ John  maanah uudeldii iin Jew  koht’iin eh łdagn nadahdetkayh, nts’ąą’ dinee iin na’ihduuch’ot Jew  nach’uudah’iin k’eetaat aanah.
John  dąą’ nįh, “Diit’ey dineh ts’ann’ nłiin, T’oodįht’ay ts’anh bihǫǫłįį.
Nühxon hu’ Shdahtth’agn, ndeeh, ‘Messiah  k’adiht’ay, t’oot’ey Yittheh Shtel’a’,’ dihnįį’ dą’.
Łihutniign huuniik ts’exe’ huuteeniign ts’ann’ nłįį. Doo dine’ łaakey łehchinh niiniidlay yik’üü na’ethat tł’aan huuteeniign nts’atnąy yidiitth’ak. Ay tł’aan huuteeniign hǫǫhee eh baahǫǫsǫǫ. Hǫǫ’ k’eh, ndeeh dinee iin Jesus  nihniideel danh, ndzuutth’agn xaah, shaahǫǫsǫǫ.
Ay Dineh, Jesus, diichaa ch’ahnoo’ taałeeł t’oot’ey shin hu’ diichaa uch’ahnoo’ k’atihłeel.”
Doo dagn nan’ k’et d ǫ́ǫ́ ts’anh teeshay huuhįhdląą ts’ą’ ch’ich’ahnoo’ nłįį. Doo jan nan’ k’et ts’anh eehǫǫłiin nan’ k’et koht’iin nłįį tł’aan nan’ k’et ts’ann’ aanah hǫǫhee. Doo dagn nan’ k’et dǫ́ǫ́ ts’anh teeshay huuhįhdląą ts’ą’ ch’ich’ahnoo’ nłii.
Jesus  nts’ąą’ ineh’ąy eh idiitth’agn aanah hǫǫheee t’oot’ey Yaaneegn’ k’ayiniithan.
Doo Yaaneegn’ yuuniign hǫǫ’ ch’ah det-shyaagn xaa’ T’oodįht’ay łąą’ nłiin huu’ich’ooneh’įh.
Ay Dineh T’oodįht’ay Iteh’a’ T’oodįht’ay Aaneegn’ eh hǫǫhee, T’oodįht’ay Dotdeegn’ łanelt’eh ts’ą’ hitł’aayįį’an xaah.
T’oodįht’ay Diishye’e xantsįį’ tł’aan huuhįhdląą ts’ą’ dagn’ diixaa’ doodįįt’ay hitł’aayįį’ąą.
Doo T’oodįht’ay Ushye’e łąy eh Yuunąy ay ch’ah duunoo’ hǫhchaah ts’ą’ honayh. Doo Yishye’e k’ak’ahohthadn ay ch’ah k’at’ey duunoo’ hǫhchaah ts’ą’ uutaanay, t’oot’ey T’oodįht’ay t’axoh yaa ts’anii’elt’eh tł’aan duunoo’ haathał ts’ą’ yaa ts’aniitalt’eel.
Ay tł’aan, dinee iin, “Jesus  Behnaitetdagn iin hǫǫłįį tł’aan tuu huu’įįxąą John  ch’ahnoo’ hut-shyaak,” hǫǫ’ henąy, Pharisee  iin hǫǫ’ ch’ihdiitth’ak.
[Jesus  hu’ k’at’ey tuu huu’ehxaan. Maanah uudeldii iin shįį’ tuu ch’exąą.]
Galilee  nan’ k’et kaah eeshyay eh, Samaria  nan’ k’et he’eeshyah.
Key k’eet Sychar  hǫǫsii’ Samaria  nan’ k’et danh niishyah. Ay key nan’ Jacob  diishye’e Joseph  tł’aahoh’aan uuküü hǫǫt’eh.
Ishiit danh Jacob  tuu daak’eedn’ hǫǫt’eh. Jesus  natetdaagn eh tii’etnak. Ay eh tuu daak’eedn’ k’üü daa’eedah. Daa’ shígn’ jii’a’ danh.
Samaria  nan’ k’et ts’exe’ tuu t’aacheetthayh xaah nii’inshyah. Tł’aan Jesus  dąą’ yehnįh, “Tuu ushnaan Shtł’aa’įįkayh.”
(Maanah uudeldii iin key hiiye’aal huhteekeedn kaah teedeeł.)
Samaria  ts’exe’ dąą’ ehnįh, “Jew  koht’iin įįłįį tł’aan Samaria  koht’iin ihłįį. Nts’ąą’, ‘Tuu ushnaan Shtł’aa’įįkaan,’ hǫǫ’ dįįnąy Shuudįhkat?” (Jew  koht’iin iin eh Samaria  koht’iin iin noo’ hǫhchaah t’ey k’at’ey nił ts’ihetnay.)
Jesus  dąą’ yehnįh, “T’oodįht’ay nts’ąą’ nsoon t’ey ntł’aatih’aał niithan ee’innayh de’, tł’aan doo tuu kaah nuudehkadn ee’innayh de’, nde’ udįįnįh de’, ay tł’aan tuu honay xaah ntł’aataakaał.”
Ts’exeh dąą’ ehnįh, “Nan hu’, nnaa’ay kol tł’aan tuu daak’eedn tiidįįthaat hǫǫt’eh. Ndeeh ts’anh tuu honay xaah kaah tįįhaał?
Neetthaay, Jacob, jah tuu daak’eedn’ neetł’aa’įį’ąą. Jacob  jah ts’anh tuu’ etnąą’ ch’idą’. Ushye’e iin tł’aan unoonn’ chih jah ts’anh tuu’ hetnąą’. Nan hu’ Jacob  ch’ahnoo’ ihchaa nįįthanh laa?”
Jesus  dąą’ yehnįh, “Doot’ey jah ts’anh tuu’ etnąh, tay’ t’ey tuu naydat-tłaał.
T’oot’ey doot’ey tuu utł’aatihkaal atnąą’ de’, duunoo’ hǫhchaah ts’ą’ k’at’ey tuu naydat-tłaal. Ay tuu utł’aatihkaal, ay ch’ah ushiit taak’at haadįh’ah k’eh taat’eel. Tlaan k’at’ey tat-süü tł’aan uts’anh tuu’xaa’ duunoo’ hǫhchaah ts’ą’ uutaanayh.”
Ts’exeh dąą’ ehnįh, “Ay tuu’ shtł’aa’įįkayh! Ay tł’aan duunoo’ hǫhchaah ts’ą’ tuu k’at’ey nashdut-tłaan. Tł’aan tay’ t’ey jah ts’anh tuu’ kaah k’at’ey natihdaal.”
“Shkąy’ kol,” ehnįh. “Łąy eh, ‘Shkąy’ kol,’ dįįnįh.
Ahtsąy dineh iin uudhįįniign tł’aan k’aaduu’ doo dine’ eh dhįįday k’ank’ąy’ iiłay. Łąą’ eh Sts’ą’ uunįįhee,” yehnįh.
“Nts’ąą’ ch’ah dįįnąy eh T’oodįht’ay xaah hǫǫhee įįłiin ni’ishnayh.
Shchiill’ key’ Samaria  natdethadn iin jah ddhaall’ k’et T’oodįht’ay łahhiiyuunąy eh hetdąy uts’ą’ hithahdelxoh. T’oot’ey nan du’ nchiill’ key’ iin Jew  koht’iin iin, ‘Jerusalem  key, ishiit danh ch’ale’ T’oodįht’ay łah’uudahnąy eh tahdiił tł’aan uts’ą’ hithatdalxoh,’ hǫǫ’neehenįh,” ehnįh.
Jesus  dąą’ yehnįh, “Nts’ąą’ ndihnąy łąy eh utdįįniił. Duunoo’ haathał de’, dinee iin jah ddhaall’ k’et T’oodįht’ay k’ahiits’ą’ hithahdalxoo tł’aan Jerusalem  key shign’T’oodįht’ay k’ahiits’ą’ hithahdalxoo.
Nan hu’, nchiill’ key’ iin Samaria  koht’iin iin doo ts’ą’hithahdelxoh łąą’ bits’ihetniign. Neeexon Jew  koht’iin iin du’, doo ts’ą’ hithahdelxoh hits’etnayh, doo dinee iin huutahshih Jew  koht’iin iin ts’anh taałeel xaah.
T’oot’ey duunoo’ haathał de’ tł’aan k’aaduu’ t’ey doo iin T’oodįht’ay ts’ą’ hithatdzalxoh łąą’ hiiniithan diihiidzee’ shiit tł’aan nts’ąą’ T’oodįhtay niithan niign k’eetaat hǫǫ’ hihtaadiił. Ay ch’ah koht’iin iin T’oodįht’ay Sts’ą’ hithahdalxoh iin eeniithanh.
T’oodįht’ay hǫǫłįį t’oot’ey k’ats’ineh’ąy. T’oodįht’ay ts’ą’hithahdelxoh łąą’ nłiin, ay ch’ah chih k’ahiineh’ąy, yidzee’ shiit ts’anh det-shyaagn xaah. Doo iin T’oodįht’ay ts’ą’ łąy eh hithahdelxoo iin hǫǫ’ ch’ah niign hihtaadiił.”
Ts’exeh dąą’ ehnįh, “Messiah Christ  mǫǫsii’, taahaal ee’ishnayh. Ndeeh nįįshay danh huu’įhdląą ts’ą’ needaaniił.”
“Ay ch’ale’ diht’eh! Shin doo nts’ą’ hǫǫhee,” Jesus  yehnih.
Jesus hǫǫhee eh, Maanah uudeldii iin na’atdał. Jesus  ts’exeh ts’ą’ hǫǫhee eh huuxaah ch’aa’ daidetdlih. T’oot’ey doot’ey huutah ts’anh dąą’ k’ahiiyehnay, “Dii ch’ah niithanh?” tł’aan Jesus  k’ahiiyehnąy, “Dii xaah beh uunįįhee?”
Ay tł’aan ts’exeh naa’ay ch’a’ natet-shay, key na’inshyah tł’aan ishiit dinee iin dąą’ huu’ehnįh,
Ay eh key ch’a’ łtahindeł tł’aan Jesus  nihniideeł.
Hǫǫ’ hut-shyaagn eh, Maanah uudeldii iin datdįhtay eh Jesus  dąą’ hiiyehnįh, “Hach’uunehtan, jah shi’ ts’anh nach’įį’aał.”
T’oot’ey, “Shi’ uh’aal xaah Shaa hǫǫłiin bits’atniign,” huu’ehnįh.
Ay eh maanah uudeldii iin, “Doo shi’ Yaa uuniign xaah le’ nąy?” tłihdetnih.
Jesus dąą’ huu’ehnįh, “Doo Shteh’a’ nts’ąą’ niithan k’eetaat dihdąy tł’aan nts’ąą’ Baa Ishnaa lanelt’eh ts’ą’ t’ey hǫǫ’ dihdąy, ay ch’ah shi’ Shaa hǫǫłįį.”
“Nühtah ts’anh dąą’ henįh, ‘Dan saa tł’aan ishiit nuuniithat de’ neshyee k’et ts’anh łehchinh niich’iłeek.’ T’oot’ey dąą’ nühdihnįh, ‘Daa’aat dinee iin kaah hǫǫsuu’ ts’ą’ uunah’įh. Neshyee t’axoh at-‘aal k’eh niihohthak tah neshyee tatnet-thak tł’aan ik’et ts’anh łehchinh niich’iłeegn k’eh hǫǫt’eh. Ay dinee iin t’axoh suhdilnee, łąą’ Shuhdaaniil xaah.
Doo dine’ neshyee tetnet-thak tł’aan ik’et ts’anh łehchinh niich’iłeegn, hǫǫ’ dąy bihuukeet. Tł’aan ay dineh doo dine’ neshyee tenagn eh huuxaah hǫǫsǫǫ. Ay k’eh, doo dine’ xaa’ dinee iin łąą’ Shihuunąy, duunoo’ hǫhchaah ts’ą’ uhtaanayh xaah, ay dine’ ch’ishyon dine’ eh T’oodįht’ay Aaneegn’ eh huuxaah hǫǫhaa’ huuxaahǫǫsǫǫ.
Dąą’ łąy eh hǫǫ’ nąy hǫǫt’eh: “Ts’ehłagn dineh tenak tł’aan ch’shyon dine’ łehchinh niich’iłeek.’
Nühtidhak-‘a’, nühxaa’ dinee iin łąy eh shuhdaaniil xaah. Ch’ishyon iin ch’ittheh T’oodįht’ay Aaneegn’ eh haahuhnehtąą t’oot’ey nühxaa’ łąy eh Shihuunąy. Ay ch’ah dąą’ k’eh họọt’eh: ch’ishyon iin neshyee hihtenagn t’oot’ey huuneshyee ik’et ts’anh łehchinh niich’ahłeek,” Jesus  huu’ehnįh.
Ndlaan Samaria  koht’iin ay key k’eet ts’anh Jesus  łąy eh huunąy, ts’exeh nts’ąą’ hǫǫ’ nee’ehnąy xaah. “Nts’ąą’ dihdiin ch’idą’ t’ey hǫǫ’ shehnąy,” huudįįnįį’.
Ay eh Samaria  koht’iin Jesus  nihniideel eh, Jesus  tay’ nee’eh uuda’ xaah daahiiyuudetkanh. Ay tł’aan ishiit laakey dziinn’ huu’eh eedah.
Tay’ ndlaan iin Maaneegn’ xaah łąy eh hiiyuunįh
Ishiit łaakey dziinn’ eeday eh, Jesus  łtaaniishyah tł’aan Galilee  nan’ k’et teeshyah.
Hǫǫ’ det-shyaagn, jan xaah. Jesus hu’ ch’idą’ dąą’ dįįnįį’: “T’oodįht’ay xaah hǫǫhee diinann’ k’et tah k’ałahuunąy.”
Galilee  nan’ k’et nii’inshay eh, dinee iin tsen-‘įį niishyah. Ay iin hu’, Jerusalem  key nach’et-‘aal danh niihindeeł dą’ tł’aan ishiit danh nts’ąą’ dįįdiin hiineh-‘įį’. Hǫǫ’ hut-shyaagn xaah, tsen-‘įį hiiyuunįh.
Ay eh Jesus  tay’ Cana  key Galilee  nan’ k’et na’inshyah, ndeeh tuu elkąy tuu’ ehtsiin dą’. Ishiit danh ch’inłiin eedah. Ushye’e ehts’iign Capernaum  key eedah.
Jesus Judea  nan’ k’et ts’anh Galilee  niishay ijihtth’agn eh, Jesus  xaah niiniishyah. Ay dineh Jesus  Yuudehkat, Capernaum  ts’ą’ tuushya’ xaah tł’aan ushye’e tehtiin na’ut-suu’ xaah.
Jesus  dąą’ ehnįh, “Nühtah ts’anh doot’ey łąy eh Shuunąy, naholdaa choh neh’įh de’ shįį’.”
Dąą’ yehnįh, “Sh’eh įįhaał, shye’e tahteel ttheh.”
“Na’įįdaał. Nshye’e uutaanah,” ehnįh. Dineh Jesus  Aaneegn’ łąy eh uunįh tł’aan na’aadaał.
Taatet-shay eh, udinee’ iin hiidanh nihniideeł tł’aan dąą’ hiiyehnįh, “Nshye’e uutaanayh!”
“Ndeeh dą’ shye’e na’et-sǫǫ?” huu’ehnįh. “K’ahdąą taaniaa ch’inii’ąą dą’ na’et-sǫǫ,” hiiyehnįh.
Ishiit dą’ Jesus, ‘Nshye’e uutaanayh,’ shdįįnįį’, hee’elnayh. Ay eh ay dineh eh łahtthagn’ ushyhah shiit hihdeltth’ii iin Jesus  łąy eh huunįh.
Jesus Judea  nan’ k’et ts’anh Galilee  nan’ k’et niishyah ch’idą’ ts’ą’ ay dineh ushye’e na’et-sǫǫ łaakey danh nahohdaa.
Jerusalem  shiit key huu’aan daaheltąy ǫǫ dibee hǫǫsii’ huuk’üü, tuu tł’aadehtaan Hebrew  aaneegn’ Bethesda  hǫǫsii’ huu’ąą. Tuu tł’aadehtaan danh tagn’ ahts’ąy naholshii k’eedn huudlah.
Dinee ndláán ehts’iign iin nahelshii k’eedn tthiiheltayh, ch’ehłaadn’ huunaagn’ kol, ch’ehłaadn’ huuxooll’ ehts’iik tł’aan ch’ehłaadn’ huutth’ann’ tahǫǫłaak. (Ay iin tuu tüütniihąą de’ kaah shign’ deltth’ih.
Ts’ehłagn danh xaa’ noodelthayh danh, T’odįht’ay Aaneegn’ nadadełeegn dagn nan’ k’et ts’anh tüütniihaan tahtsayh. Ehts’iign koht’iin tah ts’anh doot’ey tuu tüütniihąą k’eh hǫǫ’ ts’ą’ t’ey ch’ittheh tuu shiit taa’įįshay, ay ch’ale’ na’et-sǫǫ.)
Ts’ehlagn dine’ taagn deetaan k’et łk’eedan xay’ bihǫǫłe’ ehts’iign diinah.
Jesus, ay dineh shign’ tth’ii’elt’ay ineh’įh ts’ą’, niithoo’ ehts’iign yi’etnayh. Ay eh dąą’ yehnįh, “Na’ussu’ niithánh?”
Dineh ehts’iign dąą’ ehnįh, “Tuu tüütniihaan eh, doot’ey tuu shiit k’ataashehtee. Taatihhaagn ttheh ch’ishyon shttheh taa’ehaak.”
“Nii’įįhay! Nteell’ nidįįłee tł’aan įįhaał,” Jesus  yehnįh.
Hǫǫ’ ts’ą’ t’ey dineh na’et-sǫǫ. Ay tł’aan diiteell’ nidiiłee tł’aan aahaał. Hǫǫ’ hut-shyaagn eh, Jew  iin nahelshii dziinn’ hǫǫt’eh.
Ay eh dineh na’et-soon Jew  koht’iin iin dąą’ hiiyehnįh, “Jah dziin Nahelshii Dziinn’ hǫǫt’eh. Nteell’ įįłeel eh, neenach’uudah’iin k’įą’ dįįdį’.”
“Doo dine’ nashihtsiin dąą’ shdįįnįį’, ‘Nteell’ nidįįłee tł’aan įįhaał,’” huu’ehnįh.
“Doo dine’ datdįįnąy?” heeyehnįh.
T’oot’ey dineh na’et-soon Jesus  ǫǫsii’ tł’aan ndeeh eeday yits’etniign. Tuu tł’aadehtaan danh dinee ndlaan hǫǫłiin eh, Jesus  huuch’a’ łtaa’inshyah. Ay xaah ch’ah dineh Jesus  its’etniign.
Ay tł’aan dineh łtaa’inshyah tł’aan Jew  koht’iin iin niiniishyah. “Jesus  nashihtsįį,” huu’ehnįh.
Hǫǫ’ xaah ch’ale’, Jew  koht’iin Jesus  k’įą teedeeł, dineh na’ehsoon nahelshii dziinn’ t’ey dąy xaah.
Ay eh Jesus Jew  koht’iin dąą’ huu’ehnįh, “Hetsihuuthadn dą’ ts’anh Shta’ atna’, diinah du’ nuuniithat tł’aan hǫǫ’ xaah Shint’ah Ishnah.”
Hǫǫ’ nąy eh ts’idhuhxay hiiniithan shihnoo’ ch’ihuhdilnįį’. “Neexon nahelsii dziinn’ nach’uudah’iinn’ k’ak’ahohthadn tł’aan, ‘T’oodįht’ay, Shta’,’ hǫǫ’ nąy eh T’oodįht’ay k’eh t’ey idiltsayh,” hiiniithanh.
Ay eh Jesus  dąą’ huu’ehnįh, “Dąą’ ch’ah łąy eh nühdihnįh. T’oodįht’ay Ushye’e diixaa’ diit’ey k’adehdąy. Dii Diita’ dąy neh’ąy hǫǫ’ ch’ah dį’.
Shta’ Shaantsįį’ tł’aan huuhįhdląą ts’ą’ dąy Shiich’ooneh’įh. Tł’aan hǫǫ’ ch’ah ch’ahnoo’ t’ey Shiich’otnah’iił. Ay tł’aan hǫǫ’ ch’ah tihdiił, nühxaah ch’aa’ hulshyaak xaah.
Shta’ dinee iin įįłaagn iin tah ts’anh niiditthat tł’aan nahuuhotnay huu’ehtsayh tł’aan ay k’eh doo uutaanay nihthan honayh taktsayh.
Shta’ Diixaa’ doot’ey k’ayetdatjahkay. Shin hu’ ch’idadiiłiin Shehtsįį, dinee iin etdatjakkayh xaah.
Hǫǫ’ ch’ah det-shyaak, łahtthagn’ iin Shta’ łahhiiyuunąy k’eh łahshuhdaaniił xaah. Doot’ey k’ałahshuunąy, ay ch’ale’ Shta’, Doo Shteh’a’, ay chih k’ałahuudiinąy.
“Dąą’ ch’ah łąy eh nühdihnįh. ‘Doot’ey Shaaneegn’ diitth’agn tł’aan Doot’ey Shteh’a’ łąy eh yuunąy, ay ch’ale’ duunoo’ hǫhchaah ts’ą’ uutaanayh. Ay ch’ah k’at’ey betdatjatkay. Ehtiin niign ch’a’ łtaa’inshyah tł’aan honayh niign nii’inshyah.’
Dąą’ ch’ah łąy eh nühdinįh. ‘Noo’ haathał de’, ndeeh doo iin ehtiin niign aahaal iin T’oodįht’ay Ushye’e Aaneegn’ hidaatth’ak. Ay tł’aan hidaatth’ak de’, honayh niign taadał. Ishiit t’axoh nuuniithat.
Shta’ Diit’ay’ xaa’, ch’ishyon iin huuhonayh uhtsįį. Shin hu’ Shta’ Diit’ay’ Shtł’aa’įį’ąą, Shint’ah chishyon iin huuhonayh oktsay xaah.
Shaaneeegn’eh sǫ’ nühxaah ch’aa’ hulshyaagn. Noo’ haathał danh łahtthagn’ tth’ank’eet įįłaagn iin uunihee Shihdaatth’ak.
Ay tł’aan diitth’ank’eedn’ dagn ts’anh tthihtaadał. Doo iin ch’idą’ hǫǫsuu’ ts’ą’ det-shyaagn nihtatdał tł’aan nahohtatnayh. Tł’aan doo iin ch’idą’ ts’ahǫǫt’eh ts’ą’det-shyaagn nihtatdał tł’aan huu’otnalshaa.’”
Jesus  dąą’ huu’ehnįh, “Shinshįį’ xaa’ k’atihdiil. Nts’ąą’ T’oodįht’ay Shta’ hǫǫ’ Shehnįh k’eetaat shįį’ huu’etdatjakkayh. Ay eh łąy eh ch’ah huu’etdatjakkayh. Nts’ąą’ nihthan k’eh k’adihdąy, t’oot’ey Doo Shteh’a’ niithan k’eetaat shįį’ dihdį’.”
“Shin shįį’ xaah uunihhee de’, ay tł’aan nts’ąą’ dihnąy xaah dąą’ dahnił, ‘Hǫǫ’ ch’ah łąą’ k’ahuułay.’
T’oot’ey ch’ishyon John  mǫǫsii’ Shaa hǫǫhee. Nts’ąą’ Shaa hǫǫhee łąą’ nłiin hee’ishnayh.
Dinee iin John  xaah huutah’a’ ch’idą’, Shaanah yuhdahkadn xaah. Tł’aan łąą’ heneegn’ eh doo diht’ay aanah hǫǫhee.
T’oot’ey doot’ey t’axoh ay Shaanah hǫǫhee. K’aaduu’ hǫǫ’ ch’ah nühdihnįh, nühtalshih xaah shįį’.
John  kün’ nildzee k’eh nt’eh. Ay dineh tth’utdee’a’ niign nüh’iich’ooneh’įį. Uuniikuul danh ay kün’ neldzeegn eh nühxaah hǫǫsǫǫ.
Ch’ishuuy eh Shihtsiin, dineee iin Shihtahnayh xaah. Hǫǫ’ ch’ah hut-shyaagn John  Shaa hǫǫhee ch’ahnoo’ t’ey nłįį. Nts’ąą’ ts’eehak-‘ąy eh Shihtsiin, dinee iin Shihtatnay xaah. Nts’ąą’, ‘Shta’ hǫǫ’ dįįdį’,’ Shehnąy k’eetaat dihdąy eh, Shteh’a’ huuiich’ooneh’įh.
Jan chih, Shta’, Doo Shteh’a’, Shaanah hǫǫhee. Nühxon ndeeh hǫǫhee danh k’at’ey dahtth’agn. Tł’aan Mįįnįį’ k’at’ey unah’ąy.
Ay eh Doo Yiteh’a’ k’at’ey łąą’ uudahnąy xaah, Maaneegn’ nühdzee’ k’a’iidlay.
T’oodįht’ay Aaneegn’ utnet-tładn xaa’ duunoo’ hǫhchaah ts’ą’ ts’ootaanayh nahthan xaah, ay hǫǫsuu’ts’ą’ ahsih. T’oot’ey ay Heneegn utnet-tł’adn Shaanah nłįį.
41-42 Jesus  dąą’ huu’ehnįh, “Nüh’ii’ishnayh. K’at’ey T’oodįht’ay xaa’ahtsiin ii’ishnayh. Shin hu’, dinee iin nahtaa’ Shuunąy k’a’iinihthan.
Shta’ Shteh’a’, Maaneegn’ eh utnihheel xaah t’oot’ey k’ałąą’ Shuudahnąy. Ndeeh ch’ishyon daaaneegn’ eh hǫǫhee taadaal danh, ay ch’ale’ łąą’ utdahniił.
Ch’ishyon iin hǫǫsuu’ ts’ą’ dahdį’ nühhenąy nahthanh. T’oot’ey ndeeh hǫǫsuu’ tsą’ dahdį nüh’ehnąy danh, Toodįht’ay, Doo T’oodįht’ay nłiin shįį’, aanah k’ananiich’ahdee. Hǫǫ’ ch’ah niign dat-shyaagn eh, k’at’ey Shutdahniił.
T’oot’ey neek’įą’ Diita’ eh uutaaheeł, sǫ’ Shin hu’ hǫǫ’ Shuudahnįh. Nachuudah’iin T’oodįht’ay Moses  tł’aayįį’aan, ay ch’ale’ nühk’įą’ Shta’ eh uutaaheeł. Ay hǫǫ’ ch’ah niign t’oot’ey, ‘Neetalshii,’ naniich’ahdee.
Moses  łąą’ łąy eh uudahnąy de’, ay tł’aan łąą’ Shutdahniił, Shaanah utneetł’adn xaah.
T’oot’ey nts’ąą’ utneetł’adn k’ałąą’ uudahnąy eh, Shaaneegn’ k’ałąą’ uudahnąy,” Jesus Jew  koht’iin iin huu’ehnįh.
Ay tł’aan Jesus Galilee  mann’ (Tiberias  mann’ chih hǫǫsii’) naat nühts’ąy ts’ą’ łkeenatet-shyah.
Dinee ndláán iin ehts’iign iin xaah nahohdaa hiineh’ąy eh, Yuukaah teedeeł.
Ddhał k’et Jesus  Maanah uudeldii iin eh haa’eedeeł tł’aan dahihdeltth’ih.
T’oodįht’ay Aaneegn’ nadadełeegn Israel  koht’iin iin k’et he’uudeel heehelnii dziinn’ k’ahjiil nuuniithat.
Jesus  tagn’ neh’ąy eh, dinee iin ndláán iin Shaa nihniideel neh’įh. Ay eh Philip  dąą’ yehnįh, “Ndeeh ts’anh łahtthagn’ ay dinee iin xaah shii’ ts’uutaakeet, huu’iitsah’aal xaah?”
(Nts’ąą’ Philip  daaniił niithanh ts’ą’ Jesus  hǫǫ’ yehnįh. Nts’ąą’ utaałeel hee’etnayh ch’idą’.)
Ch’ishyon Maanah uudeldii, Andrew  mǫǫsii’, Simon Peter, uchiil dąą’ nįh,
“Chiił gaay shign’ eedayahts’ąy łeedonn’ barley  łiat eh ehxaan eh łaakey łuugn eh natełeek. Ay du’, ndláán iin tah nts’ąą’ duudiin?”
“Shign’ dadhaltth’ih,” huudahnįh, Jesus  huu’ehnįh. (Ishiit danh tł’oh hǫǫłįį.) Ay eh łahtthagn’ dinee iin hihdeltth’ih. Ishiit danh dineh iin ahts’ąy thousand  hįįłįį.
Jesus  łeedonn’ uuniign łaa’ahłeeł ts’ą’, “T’oodįht’ay, tsen-‘įh,” ehnįh, tł’aan dinee iin hihdeltth’ii iin huutah yełe’. Ay k’eetaat łuugn xaah chih det-shyaak, tłaan łahthagn’ iin nts’ąą’ įhdlaan ihiiniithan nach’ihįį’aał.
Tsahneltagn eh, uudeldii iin dąą’ huu’ehnįh, “Hiiyįį’aal duull’ łehchinh na’ahłee, diit’ey k’a’ihuushay ch’a’.”
Ay eh huu’įhdląą ts’ą’ shch’ahdiidlah tł’aan ts’ehłagn deetaan łaakey uk’et tth’aak shiit łeedon’ duull’ datneldagn nahnehtsįį. Ahts’ąy łeedon’ nahii’aal ts’anh ay łeedon’ duull’ łuukaaheedlah.
Dinee iin ishiit danh Jesus  nahohdaa dąy hiineh’įh ts’ą’, dąą’ tłihdetnįh, “Jan ch’ah łąy eh ay T’oodįht’ay xaah hǫǫhee jan nan’ k’et ts’ą’ taahaal.”
Jesus uuts’itaanak, neehaskee’ utahtsayh xaah baa tsuudeeł ihiiniithan hi’etnayh. Ay eh huuch’a’ tay’ ddhał gaay tah natet-shyah, diishįį’ taadaał xaah.
Xał ts’ą’ Maanah uudeldii iin ddhał k’et ts’anh manh ts’ą’ dahteedeeł.
Ts’ayh Shiit dahniideeł tł’aan Capernaum  key ts’ą’ manh łkeenahatkeeł. Naa’įhxeeł ts’ą’, Jesus  tth’ihtah huuts’ą’ k’aniishay.
Ay tł’aan hǫǫtł’at ta’įįts’ayh tł’aan tüüt chóó hultsįį.
Maanah uudeldii iin manh tth’ihtoh ndiaa haakeel eh, Jesus  tuu k’et aahaal hiineh’įh. Ts’ayh k’üü niiniishay eh, hǫǫtł’at hihniljiit.
Huuxaah hǫǫsoon eh ts’ayh shiit hiiyuuniik. Tl’aan hǫǫ’ ts’ą’ t’ey manh mąągn Capernaum  key k’üü nihniikįį.
Uuk’ahdąą eh, niineldogn iin manh nühts’ąy hihdeltth’iin, ts’ehłagn ts’ąy’ shįį’ ishiit danh eetaan hiineh’įh. Jesus  Daanah uudeldii iin eh k’ateeshay eh, ts’ayh shiit huu’eh Bookol, ndeeh łkehteekeel danh heehetnayh.
Ch’ishuuy dinee iin Tiberias  key ts’anh ts’ayh shiit manh mąągn ishiit danh nihniikįį. Ndeeh Jesus  shii’ xaah tsen-‘įį hotniidaa’ tł’aan dinee ndláán łeedon’ nahii’aal danh nihniikįį.
Ishiit dinee ndláán iin Jesus  Maanah uudeldii iin eh huukol hiineh’ąy eh, ts’ayh shiit dahniideeł tł’aan Capernaum  key ts’ą’ łkeehaakeeł, Yuukoonah’iil xaah.
Manh nühts’ąy dinee iin Jesus  uhdil’aan dąą’ hiiyehnįh, “Hach’uunehtan, ndeeh dą’ shign’ niininshyah?”
Jesus  dąą’ huu’ehnįh, “Łąy eh dąą’ nühdihnįh: ‘Shuukoonah’įh, nts’ąą’ įhdlaan łeedon’ nahthan nach’ah’aał k’eexaan. K’ashuukoonah’ąy, nahohdaa dihdiin k’eexaan.
Shii’ naatsaa’aal xaah udiitł’at ts’ą’ naniich’ahdee xaah, sǫ’ ts’ihah‘iin, uuniik’uul danh ay shii’ tatdiithadn xaah. T’oot’ey shii’ duunoo’ hǫhchaah ts’ą’ uutahnayh xaa’ ay kaah tsuutah’iił. T’oodįht’ay, Shta’, ay xaa’ ch’ale’ doodiht’ay, ay shii’ nühtł’aataa’aał xaah.’”
“Nts’ąą’ ts’eets’ootah’iił, nts’ąą’ T’oodįht’ay iniithan tsaadiił xaah?” hiiyehnįh.
Jesus  dąą’ huu’ehnįh, “Jan ch’ah ts’eehah’ąy T’oodįht’ay hǫǫ’ dahdįį iniithanh. Shteh’a’ eh, łąy eh Shutdahniił.”
“Nts’ąą’ nahohdaa tįįdiil niign uts’inah’iił xaah tł’aan łąą’ nutdzaaniil xaah? Nts’ąą’ tįįdiił?
Neetthaay’ iin ts’ał shiit danh łeedon’ Manna  mǫǫsii’ naahiiyii’aal ch’idą’. Hǫǫ’ ch’ah hut-shyaagn, T’oodįht’ay Aaneegn’ utnet-tł’adn k’eetaat dąą’ nįh, ‘Łeedon’ dagn nan’ k’et ts’anh huutł’aa’įįdlah, nahii’aal xaah,’” hiiyehnįh.
Jesus  dąą’ huudihnįh, “Łąy eh dąą’ nühdihnįh: ‘Ay łeeedonn’ dagn nan’ k’et ts’anh, Moses  k’at’ey huutł’aayiiłeel t’oot’ey T’oodįht’ay huutł’aayįįdlah. Shta’ łąą’ łeedonn’ dagn nan’ k’et ts’anh hutł’aayįįdlah.
“Hach’uunehtan, ay leedonn’ noo’ hhchaah ts’ą’ neetł’aa’įįdlah,” hiiyehnįh.
Jesus  dąą’ huu’ehnįh, “Łeedonn’ dii dinee iin naahe’aal huuhonayh xaah, ay ch’ah diht’eh. Doo łąy eh Shuunąy uutaanayh. Ay ch’ale’ k’at’ey daatsiil k’eh nt’eh tł’aan k’at’ey tuu shdehtłąą niithan k’eh nt’eh.”
“Nts’ąą’ dihdąy unah’iin t’oot’ey tth’ihtah k’ałąą’ Shuudahnąy.
Łahtthagn’ Shta’ Shtł’aahuu’iidlay iin Shaa niitaadah. Doo Shaa niiniishay, k’at’ey, ‘An’,’ utidhihniil.
Ay ch’ah jan xaah. Dagn nan’ k’et dǫ́ǫ́ ts’anh danihshyah, nts’ąą’ doo Shteh’a’ niithanh k’eetaat tihdiil xaah. K’adanihshay, nts’ąą’ nihthanh k’eetaat tihdiil xaah.
Nts’ąą’ Doo Shteh’a’ Shuunąy, jan nt’eh: ‘Doo Shtł’aa’įhtiin iin tah ts’anh, ts’ehłagn t’ey k’a’ihuushay, t’ey inihthanh, t’oot’ey t’aa’ay dziinn’ danh įįłaagn iin tah ts’anh łahtthagn’ niihutdihłeeł, nahohtatnayh xaah.’
Nts’ąą’ Shta’ heeniithan, jan nt’eh: ‘Łahtthagn’ Ushye’e hiineh’ąy tł’aan łąą’hiiyuunąy, duunoo’ hǫhchaah ts’ą’ huutaanayh. Tł’aan t’aa’ay dziinn’ danh įįłaagn iin tah ts’anh niihutdihłeel, nahohtatnayh xaah,’” Jesus  huu’ehnįh.
“Łeedonn’ dii dinee iin naahe’aal huuhonayh xaah, ay ch’ah dagn nan’ k’et dǫ́ǫ́ ts’anh diht’eh,” Jesus  hǫǫ’ nąy eh, Jew  koht’iin iin ts’aniihilt’e’
tł’aan dąą’ tłihdetnįh, “Ay dineh Jesus  mǫǫsii’ Joseph  ushye’e nt’eh. Uta’ eh unąą huu’its’etnayh. Ay eh, diixaah, ‘Dagn nan’ k’et dǫ́ǫ́ ts’anh danihshyah,’ hǫǫ’ nąy?”
Jesus  dąą’ huu’ehnįh, “Ay hǫǫ’ tłihdatnąy, ena’.
Doot’ey Shaa niitaadaał, Shta’ Shteh’a’ Shaa niinuushya’ hiiyehtsiin de’ shįį’. Tł’aan t’aa’ay dziinn’danh įįłaagn iin tah ts’anh niidakteeł, naa’uutatnayh xaah.
T’oodįht’ay xaah hǫǫhee iin dąą’ utneetł’at: ‘T’oodįht’ay łahtthagn’ dinee iin uhduldii xaah hach’ihutnahtanh.’ Doo Shta’ diitth’agn tł’aan yixaa’ uudeldii, Shaa niiniishyah.
“Łąy eh dąą’ nühdihnįh: ‘Doo łąy eh Shuunąy duunoo’ ts’ą’ uutaanayh.
Łeedon’ dii dineh iin naahe’aal huuhunayh xaah, Ay ch’ah diht’eh.
Nühtthay iin ts’ał shit danh łeedonn’ Manna  mǫǫsii’ naach’ihe’aal t’oot’ey hįįłaak.
Toot’ey jah łeedonn’ hu’ dagn nan’ k’et dóó ts’anh, doo naa’e’aal k’atahteel.
Shin hu’, huhnayh ts’ą’, jah łeedonn’ dii dinee iin naahe’aal, huuhonayh xaah, Ay ch’ah dagn nan’k’et dǫ́ǫ́ ts’anh diht’eh. Doo jah łeedonn’ naa’e’aal de’ t’ey, ay ch’ale’duunoo’ hǫhchaah ts’ą’ uutaanayh. Jah łeedon’ utł’aatih’aan Shtthįį’ nt’eh. Ay ch’ah nan’ k’et hǫhchaah ts’ą’ koht’iin huutaanayh xaah huutł’aatih’aał,’” huu’ehnįh.
Ay tł’aan Jew  koht’iin iin hǫǫ’ ch’ah aanah heneek eh łidahdetxąą. “Ay dineh nts’ąą’ ch’ah diitthįį’ neetł’aatahchiil, nants’uu’aal xaah?” henįh.
Jesus  dąą’ huu’ehnįh, “Łąy eh dąą’ nühdihnįh: ‘Shin ch’ale’ dinee iin Shkehduht’e’ xaah T’oodįht’ay Shteh’a’. Uutahnayh, Shtthįį’ naach’ah’aał de’ shįį’ tł’aan Shdall’ atnąą de’ shįį’.
Doo Shtthįį’ naa’e’aal tł’aan Shdall’ etnąą, duunoo’ hǫhchaah ts’ą’ uutaanayh tł’aan t’aa’ay dziinn’ danh įįłaagn iin tah ts’anh niidakteeł, na’utatnayh xaah.
Shtthįį’ łąą’ hiiyįį’aal nt’eh tł’aan Shdall’ łąą’ hiyetnąą nt’eh.
Doo Shtthįį’ naa’e’aal tł’aan Shdall’ etnąą, noo’ uudih t’ey Sh’eh eedah tł’aan noo’ uudih t’ey beh dhihdah.
Shta’ honayh ts’ą’ Shteh’a’, tł’aan Shint’ah uxaa’ huhnayh. Ay k’eh, doo naashe’aal Shxaa’ uutaanayh.
Ay eh, jah łeedonn’ dagn nan’ k’et dǫ́ǫ́ ts’anh ch’ah nt’eh. Łeedonn’ nühtthaay iin naach’ihe’aal tł’aan hįįłaagn, ay k’eh k’adiit’ay. Doo jah łeedonn’ naa’e’aal duunoo’ hǫhchaah ts’ą’uutaanayh,’”
Jesus  Beh yaadal ndlaan iin hǫǫ’ hihdiitthak ts’ą’, dąą’ tłihdetnįh. “Ay Maaneegn’ hehǫǫtsüü. Doo ik’eetaat taadiił?” henįh.
Doot’ey, “Nts’ąą’ hǫǫ’ henąy,” k’ayehnąy t’oot’ey Jesus  Shaaneegn’ k’ahiiniithan ii’etnayh. Ay eh Jesus  dąą’ huu’ehnįh, “Ay Shaaneegn’ nüh’aach’ohdehthíít?
Shin ch’ale’ dinee iin Shkehduht’e’ xaah T’oodįht’ay Shteh’a’. Dagn nan’ k’et ndeeh ts’anh ihshay danh natihdaal Shnah’įh de’, nts’ąą’ Shutdahniił de’?
T’oodįht’ay Otdeegn’, Ay ch’ale’ honay ehtsayh. Dineh tthįį’, ay ch’ale’ honay k’a’ehtsiin. Heneegn, honay ehtsayh T’oodįht’ay Otdeegn’ xaa’, ay eh nühdihnįį’.
T’oot’ey tth’ihtah nühtah ts’anh ch’ehłaadn’ k’ałąą’ Shihuunąy.” (Jesus  hetsihuuthadn ts’anh doo k’ałąą’ Shutdaaniil iin hihtaałeel tł’aan doo Shkįą ts’ichaałeel huu’ii’etnayh.)
Ay tł’aan dąą’ huu’ehnįh, “Ay xaah ch’ah, ‘Doot’ey Shaa niitaahaał, Shta’ Sts’ą’ iteh’a’ Shaa niiniishyah de’ shįį’,’ hǫǫ’ nühdihnįį’.”
Jesus  hǫǫ’ huu’ehnąy k’eexaan, Beh yaadal ndlaan iin Hich’a’ łts’ahdeedeeł tł’aan tay’ t’ey k’at’ey hii’eh na’atdal.
Ay eh ts’ehłagn deetaan łaakey uk’et Maanah uudeldii iin dąą’ huu’ehnįh, “Nühxon du’, Uch’a’ łtaatsatdał chih Shuudahnį́h?”
Simon Peter  dąą’ yehnįh, “Neek’chihohłe’, doo ts’ą’ tsuudeeł? Duunoo’ hǫhchaah ts’ą’ ts’ihuunayh aaneegn’ Nts’an hįįt’eh.
Tł’aan t’axoh łąy eh Nts’uunįh tł’aan dagn nan’ k’et dǫ́ǫ́ ts’anh dinee iin huukehduht’e’ xaah T’oodįht’ay Nteh’a’ heets’etnayh.”
Jesus  dąą’ huu’ehnįh, “Nühxon ts’ehłagn deetaan łaakey uk’et ch’itah haanüh’ihdlay t’oot’ey ts’ehłagn nühtah ts’anh ts’ant’ay ts’an nłįį.”
Ay ch’ah dineh xaah Jesus  hǫǫhaa’ Judas  mǫǫsii’. Judas, Simon Iscariot  ushye’e, t’oot’ey Maanah uudeldii ts’ehłagn deetaan łaakey uk’et iin tah ts’anh nt’ay, Jesus  k’įą’ ts’ichaałeeł.
Jew  koht’iin huutthaay taathüh nihiithay heehelnay dziinn’ k’ahjiil nuuniithat danh ts’ą’,
Jesus  uchiil iin dąą’ hiiyehnįh, “Shign’ ch’a’ łtaa’ǫǫshya’ tł’aan Judea  nan’ k’et ts’ą’ tįįhay, Neh’aadal iin nahohdaa hitnah’iił xaah.
Doo łahtthagn’ dinee iin shihtatnayh niithan, ay ch’ale’ nach’oonii’ąy eh k’ats’eehoh’ąy.
(Jesus  uchiil iin t’ey k’ałąą’ hiiyuunąy.)
Jesus  dąą’ huuehnįh, “K’aaduu’ k’a’ishiit niihuuthal danh, k’ahǫǫ’ tidhihdiil. T’oot’ey nts’ąą’ hǫǫ’ dzuudiin nahthan ishiit nuuniithat danh ch’ahǫǫ’ tahdiił.
Doo iin T’oodįht’ay k’eetaat k’at’ey diidiin iin nühxon hu’ k’ats’idaahuhdiht’ay, t’oot’ey Shin hu’ch’ah sts’idaashihuudiht’eh, ‘Ts’ahǫǫt’eh ts’ą’ niign dahdąy,’ hǫǫ’ huudihnąy xaah.
Nühxon hu’ łehchinh hetdagn danh tahdeeł. Shin du’ łehchinh danh k’atihhaal, k’aaduu’ k’ashiniihuuthadn xaah.”
Hǫǫ’ huu’ehnąy tł’aan tay’ Galilee  nan’ k’et danh eedah.
Jesus  uchiil iin łehchiinh hetdagn danh teedeel eh, uuk’aadiidn eh Jesus  ishiit danh teeshyah. Niineldogn iin aadal eh, huu’eh k’ateeshay. T’oot’ey ishiit danh tsiniishign eh teeshyah.
Łehchinh teedeel danh Jew  koht’iin iin hiikooneh’įh. “Ay dineh ndáy?” henįh.
Niineldogn iin Yaanah hǫǫtł’at hihdeldziit. “Dineh suu’ nłįį,” ch’ehłaadn’ iin henįh. “Kol! Dinee iin nadatnii’aa,” ch’ishyon iin huuhenįh.
T’oot’ey doo iin t’ey tsiniishign hǫǫ’ tłihdetnnįh, Jew  ch’inłiin iin xaah hihniljiidn xaah.
Jew  ch’inłiin iin huuxaah ch’aa’ hulshyaak ts’ą’ dąą’ henįh, “Jah dineh neexon łąą’ huu’uudetnnįh ts’ą’ uudzeldii k’eh k’aiiłay. Nts’ąą’ łąą’ hǫǫshyaan nłįį?”
Ay eh Jesus  dąą’ huu’ehnįh, “Dii hach’uunaktan Sts’an k’a’iiłay. Ay ch’ah T’oodįht’ay Doo Shteh’a’ ts’anh nłįį.
Doo nts’ąą’ T’oodįht’ay iniithan k’eetaat tihdiił niithan, ay ch’ale’ hee’etnayh. Dii hach’uunaktan T’oodįht’ay ts’anh nłiin de’ ii’etnayh. Shxaa’ doodįįt’ay huhhee de’ ii’etnayh.
Doot’ey diixaa’ doodįįt’ay hǫǫhee, ay ch’ale’ Shǫǫsii’ hǫǫchaa’ taktsayh iniithanh. T’oot’ey doot’ey doo shteh’a’ ǫǫsii’ hǫǫchaa’ taktsayh iniithanh, ay chale’ łąą’ niign hǫǫhee tł’aan tth’udee’ah niign shįį’ dį’.
Moses  nach’uudah’iin nühtł’aa’įį’ąą, t’oot’ey nühtah ts’anh ts’ehłagn t’ey k’a’ik’ahohthadn. Dii xaah nats’idhuhxay Shuudahnįh?”
Ay tł’aan dąą’ hiiyehnįh, “Ts’ant’ay otdeegn’ Nshiit įį’ay. Doo ch’ah nandhokxay Nuunąy?”
Tł’aan Jesus  dąą’ huu’ehnįh, “Ts’ehlagn nahohdaa nühtah dihdįį’ tł’aan łahtthagn’ nühxaah ch’aa’ hulshyaak.
Nahelshii dziinn’ nuuniithadn de’ t’ey, chiił gaay łk’eedan dziinn’ behǫǫłe’ de’, u’aht’üh, Moses  huhtsiin niign k’eetaat. (Nühtthaay iin Moses  ttheh t’ey hǫǫ’ hihdet-shyaagn łąą’ hetsihuuthat.)
Ay sey eh yiit’üh ts’ą’, Circumcision  mǫǫsii’, Naahelshii Dziinn’ hǫǫ’ ch’ah hut-shyaagn de’ t’ey, Moses  nach’uudah’iin k’eetaat hut-shyaagn xaah, dii xaah Sts’ą’ ts’anii’elt’eh, Nahelshii Dziinn’ dineh na’etsoon nadhaktsiin xaah?
K’ałąą’ hee’atnay eh, ‘Hǫǫ’ ch’ah hut-shyaagn,’ sǫ’ hantey’ t’ey dahniił. Ha’gaay łąą’ niign utdaldii, nts’ąą’ hut-shyaagn łąą’ heetatnayh xaah.”
Jerusalem  key koht’iin tah ts’anh dąą’henįh, “Jah Dineh du’, doo nats’idhuhxay hiiyuunąy nłįį laa?
Unah’įh! K’aniljiidn ts’ą’ dinee ndlaan iin naał hǫǫhee tł’aan k’ahiits’ą’ doodih’ay. Ch’inłiin iin jah dineh Messiah, doo T’oodįht’ay neexaah haa’įhtiin, nłiin hii’etnayh le’.
Jesus  hithahdelxoo shyah choh hahuu’uunehtan eh, datdįhtay eh dąą’ huu’ehnįh, “Łąą’ Shi’atnayh tł’aan ndeeh ts’anh nihshay łąą’ Shi’atnáy? Shxaa’ doodįįt’ay eh k’anihshay. T’oot’ey Doo Shteh’a’ łąą’ nłįį. Bits’atniign
t’oot’ey Bi’ishnayh, Uts’anh nihshay xaah tł’aan Shteh’a’ xaah.”
Ay tł’aan ts’uunii hiiyuunįh t’oot’ey doot’ey k’ayuunagn, tth’ihtah k’a’ishiit niihuuthal xaah.
T’oot’ey niineldogn iin tah ts’anh ndlaan iin łąą’ hiiyuunįh tł’aan dąą’ henįh, “Ndeeh de’ Messiah  taahaał, jah dineh nahohdaa dąy ch’ahnoo’ nootahdáá?”
Pharisee  iin niineldogn iin Jesus  aanah hihdelziidn hiidiitth’ak. Ay eh Jew  iin xaah hach’ełeegn iin haske’ iin eh diidinee’ iin Yuunii xaah huhteh’a’.
Jesus  dąą’ nįh, “Tth’ihtah hǫǫtsuul ts’ą’ shįį’ nüh’eh tihdaał tl’aan Doo Shteh’a’ ts’ą’ natihdaał.
Shuukotnahta’, t’oot’ey k’ashutdah’aal, ndeeh tihaal ishiit danh k’atahdal xaah.”
“Nuugn taahaal ch’ah niign k’ats’utdah’aal? Greek  key huudlah ndeeh Jew  koht’iin hihdeltth’ii danh taahaał, Greek  koht’iin hahuu’uunuhtan xááh?
‘Shuukotnahta’, t’oot’ey k’ashutdah’aal, ndeeh tihhaal ishiit danh k’atahdal xaah,’ hǫǫ’ nąy eh nts’ąą’ nąy?” Jew  iin tłihdetnįh.
Łehchinh heedeel danh ch’ik’eetł’üüdn dziinn’ ch’ich’ahnoo’ dziin hǫǫt’eh. Ishiit dziinn’ Jesus  naa’ethat tł’aan datdįhtay eh dąą’ nįh, “Dootey tuu idehtłaan, tuu tatniił xaah. Ay ch’ale’ Sts’ą’ taahaał, tuu tatniił xaah.
Doo łąy eh Shuunąy, udzee’ shiit ts’anh tuu honayh ts’ą’ niiłąy k’eh taat’eeł. T’oodįht’ay Aaneegn’ utnet-tł’adn hǫǫ’ nįh.”
(Jesus  hǫǫ’ nąy eh, T’oodįht’ay Otdeegn’ xaah hǫǫhee.) Noo’ haathał danh doot’ey łąy eh Yuunąy T’oodįht’ay Otdeegn’ uutaanak. Ishiit danh T’oodįht’ay T’oodįht’ay Dotdeegn’ k’at’ey dǫǫ dii’ii’aal, Jesus  tth’ihtah k’a’ihteel xaah tł’aan dagn nan’ k’et ts’ą’ k’aniidit-thadn xaah.
“Messiah  jant’ay!” ch’ehładn henįh. Chishyon iin du’ dąą’ henįh, “Messiah Galilee  nan’ k’et ts’anh k’ahaataahaal.
‘David  ts’anh nadethadn taałeel tł’aan Bethlehem  key, ndeeh David  įįdaa’, i’uutaałeel,’ T’oodįht’ay Aaneegn’ utnet-tł’adn hǫǫ’ nįh.”
Ay eh niineldogn iin nił ch’itah ts’ą’ hii’aanah naniich’etdee.
Ch’ehłaadn’ iin ts’uunii hiiyuunįh t’oot’ey doot’ey k’ayuuniign.
Pharisee  iin eh Jew  iin xaah hach’ełeegn iin haske’ iin dinee’ iin huuts’ą’ nahindeeł tł’aan ch’inłiin iin huhdehkat. “Dii xaah k’at’ey neexaah nii’ahteel?” huuhenįh.
Tł’aan huudinee’ iin dąą’ henįh, “Duunóó’ ts’anh doo dine’ t’ey k’a’ik’eh hǫǫhee!”
Ay tł’aan Pharisee  iin dąą’ huuhenįh, “Nühxont’ah tthidanuu’ihdláh?”
Ch’inłiin ts’įįłiin eh Pharisee  iin ts’įįłiin, t’ootey neetah ts’anh ts’ehłagn t’ey k’ałąą’ Yuunąy.
Ah’ogn dinee iin Moses  nach’uudah’iin hits’ihetniik. Ay eh T’oodįht’ay huu’otnahshaa.”
Dineh huutah ts’anh Nicodemus  mǫǫsii’, doo ch’ah Jesus  xaah niishyah ch’idą’, dąą’ huu’ehnįh,
“Neenach’uudah’iinn’ k’eetaat, dineh nts’ąą’nąy ch’ittheh endzihtth’agn tł’aan nts’ąą’ ch’its’ąą’ niign dąy iits’etnayh de’ shįį’, bootnalshaa.”
Ay tł’aan dąą’ hiiyehnįh, “Nan du’ Galilee  nan’ k’et ts’anh laa diit’ay chíh? T’oodįht’ay Aaneegn’ utnet-tł’adn ǫǫsii! Dąą’ nįh, ‘T’oodįht’ay xaah hǫǫhee Galilee  nan’ k’et ts’anh k’at’ey haataahaal.’”
Uuk’ahdąą’ k’ahmán’ eh hithahdelxoo shyah choh ts’ą’ daa’inshyah. Niineldogn iin Yitagn’ łehchinh heedeeł. Ay tł’aan da’aadah tł’aan utdaldii xaah hahuu’utnehtanh.
Jew  nach’uudah’iin eh Pharisee  iin ts’exeh dineh ukąy’ k’ayiiłay eh eetiin huhdih’ąą. K’aaduu’ daahiinihtįį tł’aan łahtthagn’ naał na’ethadn hehtsįį.
Ay tłaan Jesus  dąą’ hiiyehnįh, “Hach’uunehtan, jah ts’exeh dineh ukąy’ k’ayiiłay eh eetiin huudzih’ąą.
Moses  nach’uudah’iinn’ ts’anh ts’ehłagn nts’ąą’ koht’iin ahłįį honąy k’eetaat, jah ts’exeh tthee eh ts’idhuhxay. Hǫǫ’ aanah nts’ąą’ dįįniił?”
Ch’its’ąą’ duunii’ hiiyuunįh ts’ą’ hǫǫ’ ch’ah hiiyehnąy, Uts’ą’ hedadzuhtsiidn xaah. T’oot’ey Jesus  tach’its’ooneh’ąą tł’aan nan’ kaagn diilaats’oo’ eh jinet-tł’at.
Hiiyuudehkat ts’ą’ ishiit nahetdee eh, Jesus  dagn’ nii’et-shyah tł’aan dąą’ huu’ehnįh, “Nühtah ts’anh doo uts’ant’ay’ kol, ch’ittheh tth’ee eh yetthitduhthii.”
Ay tł’aan tay’ t’ey tach’its’ooneh’ąą tł’aan tay’ t’ey nan’ kaagn jinet-tł’at.
Nts’ąą’ hǫǫ’ nąy hihdiitth’agn eh, ts’ehłagn helt’eh ts’ą’ łtaahetdeeł. At-shyaan iin ch’ittheh łtaahetdeeł. Ay eh Jesus  shįį’ ts’exeh tth’ihtah ishiit na’ethadn eh eedah.
Jesus  dagn’ nii’et-shyah tł’aan dąą’ yehnįh, “Ts’exeh, doo iin nts’ą’ hidahdehtsiidn, nuugn hihteedeeł? Doot’ey otnalshaa nuunąy ndáy?”
“Shk’ach’ihǫhłe’, doot’ey kol!” ts’exeh yehnįh. “Shint’ah, ay eh k’at’ey otnalshaa nuudihnąy. Ayt’oo łtaa’ǫǫshya’ t’oot’ey sǫ’ ts’ahǫǫt’eh ts’ą’ nadondiin,” Jesus  yehnįh.
Jesus  tay’ dinee iin eh nahǫǫdaa eh, dąą’ huu’ehnįh, “Jah nan’ k’et hǫhchaah ts’ą’ neldzeegn diht’eh. Doot’ey Shk’eh aahaal jan nan’ k’et utnat-tł’adn shiit k’ataahaal. Ay koht’iin neldzeegn jan nan’ k’et utnat-tł’adn shiit el’ąy xaah daa uutaałeeł.”
Pharisee  iin dąą’ hiiyehnįh, “T’axoh Diixaah shįį’ uuniihee. Ay eh nts’ąą’ Dįįnąy k’ałąą’ Niits’uunąy.”
Łąą’ niign dineh aanah k’ałąą’ bi’atnay eh nühtthii’eh baa naniich’ahdee.
T’oot’ey Shtthii’ eh baa naniich’ihthadn eh, łąą’niign k’eetaat hǫǫ’ dihdį’, Shin xaa’ k’ahognthat ts’ą’ k’adihdąy xaah. Shta’, Doo Shteh’a’, Sheh nt’eh.
Nühnach’uudah’iinn’ utnettł’adn k’eetaat, łaakey dinee iin nts’ąą’hut-shyaagn hiineh’ąy eh, hǫǫ’ aanah ts’ehłagn niign naniich’ihetdee de’, ay tł’aan nts’ąą’ hǫǫ’ aanah henąy łąą’ nłįį.
Ay eh daa uunihdee tł’aan Shta’, Doo Shteh’a’, Shaa hǫǫhee. Neexon hu’ ts’ehłagn niign naniits’etdee tł’aan nts’ąą’ hǫǫ’ ts’enąy łąą’ nłįį.”
“Nta’ ndáy?” hiiyehnįh. Ay tł’aan Jesus  dąą’ huu’ehnįh, “Shits’atniign tł’aan Shta’ Bits’atniign. Shi’atnay de’, Shta’ chih Bitatnayh.”
Hithahdelxoo shyah choh danh ndeeh lesüü T’oodįht’ay xaah diihelsheegn danh shiit hach’uunehtan eh, Jesus  hǫǫ’ ch’ah huu’ehnąy. Tł’aan doot’ey k’ayuunagn, tth’ihtah k’a’ishiit niihuuthadn danh k’ahǫǫ’ hiitah’iil xaah.
Ay tł’aan dąą’ chih huu’ehnįh, “Nühch’a’ łtaatihhaał. Shuukotnahta’ t’oot’ey nühxon hu’ nühts’ant’ay’ hǫǫłiin eh tahłaa, ndeeh tihhaał ishiit danh k’atahdal xaah.”
Ay eh Jew  iin koht’iin iin dąą’ tłihdetnįh, “‘Ndeeh tihhaal ishiit danh k’atahdal,’ hǫǫ’ nąy eh, nts’ąą’ hǫǫ’ nąy? Na’itidhalxáy?”
Tł’aan Jesus  dąą’ huu’ehnįh, “Jah ts’anh ahłįį t’oot’ey dagn nan’ k’et ts’anh ihłįį. Jan nan’ k’et ts’anh ahłįį t’oot’ey jan nan’ k’et ts’anh k’a’ihłay.
Hǫǫ’ ch’ah xaah, ‘Nühts’ant’ay’ hǫǫłiin eh tahłaa,’ hǫǫ’ nühdihnįį’. Nts’ąą’ diht’eh dihnąy diht’ay k’ałąą’ Shuudahnąy de’, łąy eh nühts’ant’ay’ hǫǫłįį eh tahłaa.”
“Doo ch’ah įįłįį?” hiiyehnįh. Tł’aan Jesus  dąą’ huu’ehnįh, “Nts’ąą’ hetsihuuthat dą’ ts’anh hǫǫ’ nühdihnąy t’ey diht’eh.
Huuhǫǫdląą ts’ą’ nüh’aanah nühdihniił le’ tł’aan huuhǫǫdląą ts’ą’ nüh’etdatjakkay le’. Doo Shteh’a’ łąy eh nłįį. T’oot’ey nts’ąą’ hǫǫ’ Shehnąy shįį’ jan nan’ k’et koht’iin iin hǫǫ’ huudihnįh.”
Ay eh Jesus  dąą’ huu’ehnįh, “Shin ch’ale’ dinee iin Shkehduht’e’ xaah T’oodįht’ay Shteh’a’. Ndeeh de’ nishdahteeł, nts’ąą’ diht’eh dihnąy diht’ay Shitatnayh. Ishiit nuuniithat danh de’, Shxaa’ k’adidhihdąy heetatnayh t’oot’ey nts’ąą’ Shta’ hashuunehtan shįį’ hǫǫ’ dihnįh.
Tł’aan Doo Shteh’a’ Sh’eh eedah ts’ą’, Shin shįį’ k’ashdhihday, nts’ąą’ haasaanayh Yehtsayh, ay ch’ah nił k’eenoo’ dihdąy xaah.”
Doo iin hǫǫ’ ch’ah nąy hihdiitth’agn tah ts’anh ndlaan iin łąą’ hiiyuunįh.
Ay eh Jesus Jew  koht’iin iin Maaneegn’ łąą’ hiiyuunąy iin dąą’ huu’ehnįh, “Nts’ąą’ hanüh’uunaktan ik’ahahdee de’, Shaanah uudeldii iin łąy eh ahłįį.
Ay de’, łąą’niign iitatnayh tł’aan łąą’ niign xaa’ nühts’ą’ uutat-‘aał.”
Tł’aan dąą’ hiiyehnįh, “Abraham  ts’anh nadethadn iin ts’įįłįį tł’aan doot’ey xaah alnaa k’at’ey ts’iiłay ch’idą’. Ay eh, ‘Uxaa’ nühts’ą’ uutat-‘aał,’ hǫǫ’ needįįnąy eh, nts’ąą’ dįįnįh?”
Jesus  dąą’ huu’ehnįh, “Dąą’ ch’ah łay eh nühdihnįh, doo ts’ant’ay dąy, ay ch’ale’ ts’ant’ay xaah alnaa.
Alnaa dine’ doo eh ts’iiniideek iin ts’an nił k’eenoo’ k’a’iiłay t’oot’ey ts’eeniin huuts’an noo’ huuhǫhchaah ts’ą’ taałeeł.
T’oodįht’ay Ushye’e xaa’ nühts’ą’ huutet-‘ąą de’, ay tł’aan łąy eh nühts’ą’ uutet-‘ąą.
Abraham  ts’anh nadethadn iin ahłiin hee’ishnayh. T’oot’ey nats’idhuhxay Shuudahnįh, nts’ąą’ hanüh’uunaktan k’a’inahthan xaah.
Nts’ąą’ Shta’ Shich’ooneh’iin aanah huhhee, t’oot’ey nts’ąą’ nühta’ hǫǫ’ nüh’ehnąy k’eetaat dahdį’.”
Tł’aan, “Neeta’, Abraham  nłįį,” hiiyehnįh. Jesus  dąą’ huu’ehnįh, “Abraham  ts’įįkey iin łąą’ ahłįį de’, nts’ąą’ niign dąy hǫǫ’ ch’ah dahdį’ de’.
Nts’ąą’ nühta’ dąy hǫǫ’ niign ch’ah dahdį’. Tł’aan dąą’ hiiyehnįh, “Ts’ehłagn ta’ neets’an nłįį. T’oodįht’ay ch’ale’ ay. Ch’ishyon ts’anh k’anee’ihuułay. Uta’ kol ts’įįkey’ iin k’eh k’ats’iiłay.”
Jesus  dąą’ huu’ehnįh, “T’oodįht’ay nühta’ łąą’ nłįį de’, ch’ah Shaatahtsįį’. Hǫǫ’ hut-shyaak, T’oodįht’ay ts’anh nihshay k’aaduu’ shign’ dhihday xaah. Shin xaa’ k’a’ihhaal t’oot’ey Shehteh’a’.
Maaneegn’ dzuutthagn k’ashuudahnąy, ay xaah ch’ah nts’ąą’ nühdihnąy k’at’ey Shik’anii’ahdaa.
Ts’ant’ay, nühta’, utsįįkey iin ahłįį tł’aan nts’ąą’ neeta’ niithanh k’eetaat tsaadiił nahthanh. Hetsihuuthadn dą’ ts’anh ch’exaan t’iin nłįį. Łąą’ niign k’at’ey heeniithanh, łąą’ k’a’ushiit ii’ay xaah. Elshyagn eh, diik’eetaat dąy, elshyak ts’ą’ nłiin tł’aan łahtthagn’ helshyak iin huuta’ nłiin xaah.
Shin ch’ah hu’ łąą’ niign nühdihnįh. Ay xaah ch’ah k’ałąą’ Shuudahnąy.
Nühtah ts’anh doo ts’ant’ay dihdį’ łąą’ huu’ich’otnah’iił? Łąą’ niign nühdihnąy eh, dii xaah k’ałąą’ Shuudahnąy?
Doo T’oodįht’ay ts’anh nłiin T’oodįht’ay Aaneegn’ daatth’ak. T’oot’ey, nühxon hu’, T’oodįht’ay ts’anh k’a’ahłay, tł’aan ay xaah ch’ah k’ashdidhahtth’agn.”
Ay tł’aan Jew  iin dąą’ hiiyehnįh, “Hǫǫ’ nanints’etdee k’eetaat hǫǫt’eh, Samaria  koht’iin dįįt’eh tł’aan ts’ant’ay otdeegn’ nshiit ii’ąą.”
“Kol! Ts’ant’ay otdeegn’ Shin shiit k’at’ey ii’ay! Shta’ aanah doodįhsoon dihnįh t’oot’ey Shaanah doodįhsoon k’adahnąy.
Shaanah doodįhsoon hihdaaniil k’a’inihthan. Ts’ehłagn ch’ale’ Maanah doodįhsoon hihdaaniil Shuunįh tł’aan huu’etdatjahkayh.
Dąą’ ch’ah łąy eh nühdihnįh: ‘Doot’ey Shaaneegn’ ik’ahohthadn k’at’ey tahteel,’” Jesus  huu’ehnįh.
Tł’aan Jew  iin dąą’ hiiyehnįh, “T’axoh ts’ant’ay otdeegn’ Nshiit ii’ay łąą’ heets’etnayh. Abraham  ehtįį tł’aan T’oodįht’ay xaah hǫǫhee iin ełaa, t’oot’ey tth’ihtah, ‘Doot’ey Shaaneegn’ ik’ahohthadn k’at’ey tahteel,’ hǫǫ’ needįįnąy.
Jesus  dąą’ huu’ehnįh, “Shinxaa’ Shaanah doodįhsoon dihnįh de’, shyąą’ t’ey dihniił. Shta’, ay ch’ale’ Shaanah doodįhsoon nįh. Ay ch’ale’ hu’, ‘NeeT’oodįht’ay nłiin,’ hǫǫdahnąy nłįį.
Nühxon ch’idą’ ts’anh bits’atniign. T’oot’ey Shin hu’ Bi’ishnayh. Bits’ishniign dąą’ dihnįh de’, nühk’eh elshyagn dine’ tihłeeł. T’oot’ey Bi’ishnayh tł’aan Maaneegn’ ik’ahakthat.
Niithaadn dą’ nühta’, Abraham, ndeeh jan nan’ k’et haataadaal danh uunagn’iił Shi’etnayh eh baahǫǫsǫǫ. Hǫǫ’ch’ah hutshyaagn uuneh’ąy eh baahǫǫsǫǫ.
“Ahts’ąydeetaan xay’ tth’ihtah t’ey k’anii’įįthal eh Abraham  unnih’įį’ láá?” Jew  iin hiiyehnįh.
Tł’aan Jesus  dąą’ huu’ehnįh, “Dąą’ ch’ah łąy eh nühdihnįh: ‘Abraham  beehǫǫłįį dą’ ttheh ihłįį.’”
Ay tł’aan tthee shch’ahdiidlah, etthdzuhthii xaah. T’oot’ey Jesus  huuch’a’ chinel’įh tł’aan hithahdelxoo shyah choh tthiiniishyah.
Jesus  aahaal eh, dineh beehǫǫłiin dą’ ts’anh unaagn’ kol ineh’įh.
Tł’aan maanah uudeldii iin dąą’ huu’ehnįh, “Doo ts’antay’ xaa’ jan dineh unaagn’ kol eh beehǫǫłįį laa? Diixáá’? Uchoo iin xáá’?”
Ay tł’aan Jesus  dąą’ huu’ehnįh, “Doot’ey xaa’ hǫǫ’ ch’ah k’ahut-shyaagn. Unaagn kol, dinee iin T’oodįht’ay t’ay’ xaa’ na’et-soon hitnah’iil xaah.
Dziin tah dineh etnah t’oot’ey tadn tah dineh ah’ogn k’at’ey etnay. Ay k’eh nee’eh chih hǫǫt’eh. Doo Shteh’a’ nts’ąą’ Baats’uudiin nee’uunąy, t’axoh hǫǫ’ ch’ah Baatsaadiił. Duunoo’ haathał ishiit nuuniithat danh doot’ey hǫǫ’ch’ah Baa k’ataadiil.
Jan nan’ k’et dhihday eh, jan nan’ k’et hǫhchaah ts’ą’ neldzeegn diht’eh.”
Ay tł’aan hǫǫ’ nąy eh, Jesus  nan’ kaagn įįseek tł’aan eseegn eh łeech’ak ehtsayh. Hinaagn’ k’et łeech’ak kaah eedlah
Ay tł’aan beh key huudąy iin eh doo iin daa yuudetkan ch’idą’ hiineh’iin dąą’ tłihdenįh, “Tąy k’üü įįda’ tł’aan tsuudal’iin laa dą́y?”
“Ay ch’ah nt’ay,” ch’ehłaadn henįh. T’oot’ey ch’ishyon iin dąą’ henįh, “Kol! Ay ch’ah k’eh eltsįį.” Ay eh ay dineh, “Ay ch’ah diht’ay,” huu’ehnįh.
“Nts’ąą’ nnaagn’ na’ehtsįį?” hiiyehnįh.
Dąą’ huu’ehnįh, “Dineh, Jesus  mǫǫsii’, łeech’ak ehtsįį tł’aan shnaagn’ k’et ay łeech’ak kaah eedlah tł’aan, ‘An’ nnįį’ danh Siloam  danh na’įįch’ot,’ hǫǫ’ shehnįh. Ay eh ishiit danh niinihshyah tł’aan na’ihch’odn eh, shnaagn’ hǫǫsuu’ ts’ą’hǫǫłįį ts’ą’ noonagn-‘įh.”
“Ndeeh eedah?” hiiyehnįh. “Hits’ishniik,” huu’ehnįh.
Ay tł’aan dineh t’axoh unaagn’ nahut-łiin Pharisee  iin xaah niihiinihtįį.
Dziin Jesus  łeech’ak ehtsiin tł’aan dineh hinaagn’ itnah’iil xaah na’ehtsiin, ishiit Jew  iin Nahelshii Dziinn’ hǫǫłįį.
Ay tł’aan Pharisee  iin dineh nts’ąą’ t’axoh unaagn’ nahut-łiin xaah hiiyuudehkat. Tł’aan dąą’ huu’ehnįh, “Leech’ak shnaagn’ k’et kaah eedlah. Shnįį’ nadhihch’ot tł’aan t’axoh shnaagn’ nahut-łįį.”
Ch’ehłaadn’ Pharisee  iin dąą’ hiiyehnįh, “Doo hǫǫ’dąy T’oodįht’ay ts’anh k’adiit’ay, Nahelsii Dziinn’ nach’uudah’iinn’ k’a’ik’ahohthadn xaah.” T’oot’ey huu’ehłaadn’ dąą’ henįh, “Doo hǫǫ’dąy uts’ant’ay’ hǫǫłiin de’, ay nahohdaa niign k’ataadiil.” Ay eh huutah Jesus  aanah łaakey niign naniich’ihetdee.
Ay eh Pharisee  iin dineh tay’ t’ey hiiyuudehkat. Dąą’ hiiyehnįh, “Doo hǫǫ’dąy, Uxaa’ t’axoh shnaagn’ nahot-łiin hǫǫ’needįįnąy, t’oot’ey naxan hu’, nts’ąą’ maanah neetdįįniił?” “Toodįht’ay xaah hǫǫhee nt’ay,” huu’ehnįh.
T’oot’ey Jew  iin tth’ihtah jan dineh unaagn’ kol ch’idą’ tł’aan t’axoh unaagn’nahut-łiin k’ałąą’ hiiyuunay. Ay eh hiichoo iin dadatniidlah.
Tł’aan dąą’ huuhenįh, “Jan nühts’eeniinn’ laa nt’áy? Beehǫǫłiin dą’ ts’anh łąą’ laa unaagn’ kol? Ay de’, nts’ąą’ xaa’ t’axoh unaagn’ nahut-łįį?”
T’oot’ey nts’ąą’ xaa’ t’axoh unaagn’ nahut-łiin hents’etniign. Tł’aan doo xaa’ unaagn’ nahut-łiin hents’etniign. Uudahkat. Ch’indadn’ eltsiin diixaa’ daa uutaadeeł,” uuchoo iin huuhenįh.
Uchoo iin hǫǫ’henąy, Jew  iinihniljiidn xaah. “Doot’ey, ‘Jesus Messiah, Doo T’oodįht’ay teh’a’ nłiin,’ hǫǫ’nąy, ay koht’iin neełehchinh etdak danh k’adaataahaal,” Jew  iin hǫǫ’ nąy uchoo iin heehetnayh.
Ay xaah ch’ah, “Uudahkat. Ch’indadn’ eltsiin diixaa’ daa uutaadeeł,” huuhenįh.
Łaakey danh dineh beehǫǫłiin dą’ ts’anhunaagn’ kol dadatnihtįį tł’aan dąą’ hiiyehnįh, “T’oodįht’ay naał, ‘Łąą’ niign nühdihniił,’ dąą’ needįįnįh! Doo naa hǫǫ’det-shyaagn, uts’ant’ay’ hǫǫłiin bits’etnayh.”
“Uts’ant’ay’ hǫǫłiin de’, bits’ishniik. T’oot’ey dąą’ shįį’hee’ishnayh. Ch’ittheh dą’ shnaagn’ kol t’oot’ey t’axoh shnaagn’ nahut-łįį,” huu’ehnįh.
“Nts’ąą’ naa dį’? Nts’ąą’ xaa’ nnaagn’ na’ehtsii noonol-’įh?” Pharisee  hiiyehnįh.
Tł’aan dąą’ huu’ehnįh, “Ch’idą’hǫǫ’nühdihnįį’ t’oot’ey dzuutth’agn k’ashuudahnąy. Dii xaah tay’ t’ey maanah nashuudalkat? Nühxont’ah, Maanah uudeldii tsaałeeł nahthanh le’.”
Ay tł’aan hiidehtsii tł’aan hiiyehnįh, “Nan hu’ ay dineh maanah uudeldii įįłiin dįįt’eh. Neexon hu’ Moses  maanah uudeldii ts’įįłiin dzįįt’eh.
T’oodįht’ay Moses  eh hǫǫhee heets’etnayh. Ay dineh du’, doo iteh’a’ t’ey mints’etnayh.”
Tł’aan dineh dąą’ huu’ehnįh, “Shaa ch’aa’ uudelshyaak! Shnaagn’ na’ehtsįį t’oot’ey Doo Iteh’a’ Bits’atniign.
T’oodįht’ay doo iin ts’ant’ay ii’etdąy k’at’ey huudiitth’agn hits’etnayh. Doo iin łahhiiyuunąy tł’aan nts’ąą’ hǫǫ’hihtaadiił huu’uunąy huudiitth’agn hits’etnayh.
Nan’ teltsiin dą’ ts’anh doot’ey dineh beehłiin dą’ ts’anh unaagn’ kol naagn’ nahuhtsiin k’at’ey hǫǫ’ndziitth’agn.
Tł’aan dąą’ hiiyehnįh, “Ndeeh neehǫǫłiin dą’ nts’ant’ay’ hǫǫłįį tł’aan ishiit dą’ ts’anh ts’ant’ay ee’įįdį’ t’oot’ey hahuu’uunaktanh nee’uudįįnįh.” Ay tł’aan Jew  iin łehchinh etdak danh ts’anh tthiihiitehxał.
Jesus  nts’ąą’ hǫǫ’ hǫǫdiin ijihtth’agn eh, ay dineh uudįh’ąą tł’aan dąą’ yehnįh, “Doo dinee iin ikehduht’e’ xaah T’oodįht’ay iteh’a’, ay ch’ah łąą’ uudįįnį́?”
“Ay, Doo ch’ah, łąą’ Utdihniil xaah?” dineh yehnįh.
Ay eh Jesus  dąą’ yehnįh, “Ch’idą’ nih’įį’. Tł’aan Doo k’aaduu’ n’eh hǫǫhee, ch’ale’ Ay.”
“Shk’ach’ihǫhłe’, łąą’ Nuudihnįh,” yehnįh tł’aan Jesus  ts’ą’ naakot-‘įįtthayh.
Jesus  dąą’ huu’ehnįh, “Dinee iin T’oodįht’ay niign’ hitnah’iil xaah, jan nan’ k’et nihshyah. Ay eh T’oodįht’ay aanah diitthii’ eh naniich’ihuudee. Hǫǫ’ hut-shyaagn eh, dineh unaagn’ kol iin na’ehtsiin tł’aan dineh unaagn’ hǫǫłiin iin huunaagn’ kol ehtsiin.
Ch’ehłaadn’ Pharisee  iin ishiit hii’eh deltth’ii iin nts’ąą’ nąy hiidiitth’ak tł’aan dąą’ hiiyehnįh, “Neexont’ah nühnaagn’ kol needįįnį́h?”
Tł’aan Jesus  dąą’ huuehnįh, “Dineh unaagn’ kol nuugn taahaal niign t’ey hits’etniign k’eh, T’oodįht’ay k’eetaat nuugn tidhahdeel k’a’uunah’ąy de’, ay tł’aan doot’ey nühts’ą’ k’at’ey hidadehtsiidn. T’oot’ey nühxon du’, ‘Nee’naagn’ hǫǫłįį ts’ą’, nuugn tsuudeeł uunah’ąy xaah,’ hǫǫ’ dahnąy eh, nühts’ą’ hidadaltsał. T’oot’ey ‘T’oodįht’ay k’aanii niign’ hits’etnayh,’ hǫǫ’dahnąy t’oot’ey uk’eetaat k’adahdąy.”
“Dąą’ ch’ah łąy eh nühdihnįh: ‘Dineh dibee honayh ts’ą’ niihelshyeegn danh k’ehtdak danh k’adaa’iihaal t’oot’ey ch’iduugn an’ taake’iishay, ay ch’ale’ ch’ineh’iin nłįį tł’aan datdįhtay eh dibeh uuch’a’ łtaanihtįį.
Dineh k’ehetdak danh daaniishay, ay ch’ale’ dibee k’anehtaa’ dine’ nłįį.
Doo k’ehetdak danh ach’uudah’iin yaa kechiniitąą. Dibee huuhįhdląą ts’ą’ mǫǫsii’ hǫǫ’ nąy eh, doo ch’ah nąy bihetnayh tł’aan hiik’ahohdee. Ay tł’aan huuttheh tthiiniishay eh, hiik’eh teedeeł.
Tthiihuuniidlay eh huuttheh teeshyah tł’aan hiik’eh teedeeł, doo ch’ah nąy bihetnay xaah.
Jesus  ay noonak hiits’anh uuduldii hu’eh hǫǫhaa’, t’oot’ey nts’ąą’ nąy k’at’ey ch’ik’eniihiidaa.
Ay eh Jesus dąą’ nįh, “Dąą’ ch’ah łąy eh nühdihnįh, ‘Dibee xaah daadiitaan k’eh diht’eh.
Łahtthagn’ ch’ishyon iin Shttheh hihniideeł dibee ch’inel’iin k’eh hįįt’eh. Tł’aan dibee doo iin huu’aaneegn’ hitsihetniign k’ahiidiitth’agn k’eh, dinee iin łąą’ Shihuunąy ay ch’ishyon iin huu’aneegn’ k’ahiidiitth’agn.
Dibee iin talshii xaah daaaniideeł k’eh, doo dine’ łąy eh Shuunąy iin hihtalshih. Dibee k’anehtaa’ nsoon diidibee’ k’anehtaa’, shign’ daahul’üh eh tthiiheh’üh eh ch’ihel’aał xaah. Ay k’eh, doo iin łąą’ Shuunąy iin, huuk’atnakta’.
Ch’ineh’iin dine’ niishyah, ch’inah’iił xaah tł’aan tidhahxay xaah tł’aan łatdahnąy xaah. Shin du’, dinee iin huutaanayh xaah nihshyah. Huutaanay eh, hǫǫtł’át haasaanayh hihtaałeeł nihthanh.
“Dibee k’anehtaa’ nsoon diht’eh. Dibee k’anehtaa’ nsoon diidibee’ xaah ch’ithataahaał tł’aan huuxaaah tahteeł.
Doo dine’ dibee k’anehtaa’ k’ant’ay, ay ch’ah lesüü deltsay udibee’ k’anehtaa’ eh, huuxaah k’at’ey ch’ithataahaal. Tthiikaan aahaal ineh’ąy eh, dibee ch’a’ łtaa’iltth’at, shign’ hiik’eh eedlay. Ay eh tthiikaaan ch’ehłaadn’ dibee huuniik tł’aan ch’ishyon dibee niłtah heh’üt.
Ay dineh hǫǫ’ ch’ah det-shyaagn, lesüh deltsay shįį’ xaah tł’aan dibee k’ałąą’ łahuudįįnąy xaah.
14-15 Dibee k’anehtaa’ nsoon diht’eh. Shta’ Shi’etnayh k’eh tl’aan Shta’ Bi’ishnayh k’eh, Shdibee’ huu’ishnayh tł’aan Shihetnayh. Huuxaah ch’ithatihhaał tł’aan huuxaah takteeł.
Ch’ishyon dibee iin Sts’an hįįłiin, jah dibee iin niihelshyeegn danh k’a’eedlay. Naxan chih shign’ nihhuutihłeeł. Shaaneegn’ Shihetnayh ts’ą’ Shihdaatth’ak tł’aan ts’ehłagn huu’eh hihtaałeeł tł’aan łahtth’agn huuk’atnakta’.
“Huuxaah ch’ithatihhaał tł’aan huuxaah takteeł. Ay tł’aan įįłaagn iin tah ts’anh nitdishthał tł’aan nootishnayh.
Doo tidhakxay Shuunąy hǫǫ’ ch’ah k’adąy, hǫǫ’ t’ey ishiit nuuniithat danh de’ shįį’ takteel xaah. Shehnahǫǫ’ay eh t’axoh ts’anh noo’ hǫǫ’ t’ey haathał ishiit nuuniithat danh takteeł ch’a’ Shxaa’ doodiiłįį. Tł’aan Shehnaahǫǫ’ay eh duunoo’ hǫǫ’ t’ey haathał ishiit nuuniithat danh įįłaagn iin tah ts’anh nitdishthał tł’aan nootishnayh Shxaa’ doodiiłįį. Nts’ąą’ Shta’, ‘Hǫǫ’ dįįdį’,’ hǫǫ’ Shehnąy k’eetaat, hǫǫ’ ch’ah dihdį’.”
Huutah ts’anh ndlaan iin dąą’ henįh, “Gǫǫ shyüüt ushiit įį’ay eh nexał! Dii xaah udahtth’agn?”
T’oot’ey huu’ehładn’ dąą’ henįh, “Doo gǫǫ shüüt ushiit įį’ay k’at’ey hǫǫ’ uutaaheel. Nts’ąą’ xaa’ gǫǫ shyüüt unaagn’ kol na’ehtsayh?”
Xay hǫǫłiin eh, Jerusalem  danh łehchinh heedeeł, ndeeh niithaadn dą’ choh hithahdelxoo shyah choh nahoohohtsiin danh heehelnay xaah.
Jesus  hithahdelxoo shyah kün’tagn’ chinhteeł choh danh natetdaak. Ishiit danh Solomon’S Porch  hǫǫsii’.
Jew  iin Baaxaah łehchinh eedeel eh dąą’ hiiyehnįh, “Dootehthoo’ ch’ah doo dįįt’ay k’ahǫǫ’ needįįnąy? Christ  įįłįį de’, hǫǫsuu’ ts’ą’ hǫǫ’ needįįnįh.”
Tł’aan Jesus  dąą’ huu’ehnįh, “Ch’idą’ hǫǫ’ nühdihnįį’. T’oot’ey łąy eh k’ashuudahnąy. Nts’ąą’ Shta’ behnahǫǫ’ay eh dihdąy xaa’, doo ihłiin Shitatnayh.
T’oot’ey łąy eh k’ashuudahnąy, Shdibee’ k’a’ahłay eh.
Shdibee’ Shaaneegn’ heehetnayh tł’aan Shihdiitth’ak. Huu’ishnayh tł’aan Shk’eh haadał.
Duunoo’ hǫhchaah ts’ą’ huutaanayh xaah huu’aktsayh. K’at’ey hihtaałaal tł’aan doot’ey Shch’a’ k’at’ey łtaahuutaałeel.
Shta’ Doo Shtł’aahuu’įįdlay iin ch’ich’ahnoo’ diichaa’ tł’aan doot’ey Shch’a’ k’at’ey łtahuutaałeel.
Shin eh Shta’ eh, ts’ehłagn tsįįłįį.”
Ay tł’aan Jew  iin tay’ t’ey tthee huuniik, yetthihduhthii xaah.
“Hǫǫsuu’ niign dinshyaagn xaah k’anetthidaałeel t’oot’ey Naaneegn’ eh T’oodįht’ay ǫǫsii’ ładatdįhnąy xaah netthidzaałeeł. Dineh neek’eh įįłįį t’oot’ey T’oodįht’ay ididhiltsiin!” hiiyehnįh.
Tł’aan Jesus  dąą’ huu’ehnįh, “Nühnach’uudah’iinn’ utnet-tł’adn k’eetaat, T’oodįht’ay dąą’ nįh, ‘T’oodįht’ay iin k’eh ahłįį.’
Nts’ąą’ T’oodįht’ay Aaneegn’ utnet-tł’adn hǫǫ’ nįh duunoo’ hǫhchaah ts’ą’ łąą’ taałeel heets’etnayh tł’aan ik’eetaat Tooodįht’ay dinee iin ay heneek huutł’’įįdlay iin dąą’ huu’ehnįh, ‘T’oodįht’ay iin k’eh ahłįį.’
Shin du’, Shta’ ch’itah haashįhtįį tł’aan jan nan’ k’et xaah Shteh’a’. Ay eh, ‘T’oodįht’ay Shye’e diht’eh,’ hǫǫ’ dihnąy eh, nts’ąą’ xaa’, ‘Naaneegn’ eh T’oodįht’ay ǫǫsii’ ładatdįhnąy,’ hǫǫ’ Shdahnąy?
Ay eh, Shta’ nts’ąą’niithan k’eetaat k’adihdąy de’, sǫ’ hǫǫ’ ch’ah łąy eh Shuudahnįį’.
T’oot’ey nts’ąą’niithan k’eetaat dihdį’ de’, hǫǫ’ ch’ah łąy eh Shutdahniił, nts’ąą’ nühdihnąy k’ałąą’ Shuudahnąy de’ t’ey. Hǫǫ’ch’ah dahdį’ de’, Shin eh Shta’ eh ts’ehłagn ts’įįłiin heetatnayh.”
Tay’ t’ey ts’uunii kaah hetdį’ t’oot’ey huu’įįtł’aat ts’anh itdelshih.
Jesus Jordan  Haniign’ nühts’ąy ndeeh John  ch’idą’ tuu ch’ixąą danh ts’ą’ teeshyah, tł’aan ishiit danh eedah.
Ishiit dinee ndlaan Yaa nihniideeł. “John  k’anahohdaa t’oot’ey łahtthagn’ jah aanah hǫǫhaa’ łąy eh hǫǫt’eh,” henįh.
Tł’aan ishiit ndlaan łąą’ hiiyuunįh.
Dineh Lazarus  mǫǫsiI’ Bethany  key eeday ehtsiign uuniik. Ay key k’eet danh Mary  eh baadeh Martha  hihdeltth’ih.
(Mary, dii hǫǫsuu’ ts’ą’ biholtsan Jesus  ke’ nayidiidal tł’aan diitthii’ xaa’ eh hike’ ijehkat, ch’ale’ ay. Mǫǫnah, Lazarus, ehts’iik.)
Ay eh, hǫǫ’ diitth’agn eh, Jesus  dąą’ nįh, “Tahteel xaah k’a’ihts’iign. T’oot’ey T’oodįht’ay nchaah ehutnay huu’ich’otnah’iil xaah, ehts’iik tł’aan ehts’iign xaa’ T’oodįht’ay Ushye’e nchaah ehutnay huu’ich’otnah’iił.”
Jesus Martha  eh udia’ eh Lazarus  eh xantsįį’.
Heneegn Lazarus  ehts’iign aaanah diitth’agn eh, łaakey dziinn’ tth’ihtah shign’ eedah.
Ay tł’aan Maanah uudeldii iin dąą’ huu’ehnįh, “Judea  nan’ k’et ts’ą’ t’ey natsutdeeł.”
“Hach’uunehtan, uuniik’uul dą’ ishiit danh Jew  iin Betthidzuułeeł Nihuudiinįį’ tł’aan t’axoh tay’ t’ey shiit ts’ą’ natushshya’ iniithánh?” hiiyehnįh.
Noonak hiits’anh uudeldii eh dąą’ huu’ehnįh, “K’aaduu’ dziinn’ hǫǫłiin łaakey deetaan łaakey uk’et tł’aan nasaatee’aan ehutnet-tł’iat. Ay eh dineh dziin natetdaagn eh, k’at’ey t’aketdalthagn, dziin neldzeegn eh, uuneh’ąy xaah.
T’oot’ey tadn tah aahaal eh t’aketdalthak, neldzegn kol eh.” Ay noonagn eh takteeł hǫǫ’ t’ey nuuniithadn danh de’ shįį’, hǫǫ’ hutdaldii iniithanh.
Ay tł’aan Jesus  dąą’ huu’ehnįh, “Neetłąą, Lazarus, eetįį t’oot’ey ts’iitakthał xaah uts’ą’ tihhaał. Judea  nan’ k’et ts’ą’ tay’ t’ey natsutdeeł.”
“Neek’ach’ihohłe’, eetįį de’ t’ey, natat-suuł,” hiiyehnįh.
Daaneegn’ eh Jesus Lazarus  ehtiin mǫǫsii’ t’oot’ey Yaaneegn’ eh, Lazarus  eetiin mǫǫsii’ naniich’hetdee.
Ay eh Jesus  hǫǫsuu’ ts’ą’ dąą’ huu’ehnįh, “Lazarus  ehtįį.
T’oot’ey nühxon xaah beh k’adhihdąy eh Shaahǫǫsǫǫ, łąy eh utdahniił xaah. Uts’ą’ tsuudeeł.”
Jesus  nii’inshay eh, “Lazarus  tee’ dan uuneehaal dą’ ch’itee’ niihelshyeegn danh niihiinihtįį,” hiiyehnįh.
Bethany  key łaakey miles  k’eh uunihthat.
Tł’aan Jew  ndlaan iin Mary  eh Martha  huhnah’iil xaah nihniideeł, huu’ǫǫnaa ehtiin xaah teejuh huhdaaniil xaah.
Martha Jesus  aahaal ijihtth’agn eh, yidanh ts’ą’ tthiiniishyah. T’oot’ey Mary  diishyah eedah.
“Shk’ach’ihohłe’, jah ch’idą’ niishyah de’, shǫǫnaa k’atahteel!
T’oot’ey k’ahduu’ t’ey T’oodįht’ay nts’ąą’ Udįįnąy nk’ootakthadn t’ey hee’ishnayh,” Martha  Yehnįh.
“Nǫǫnaa ehtiin ts’anh nitdat-thał tł’aan na’uutatnayh,” yehnįh.
Nuutaathal k’eh dziinn’ shǫǫnaa eh hįįłaagn iin eh nihdat-thal, nahuutatnayh xaah, hee’ishnayh,” Yehnįh.
“Shin ch’ah dinee įįłaagn iin nitdihłeegn tł’aan Shin xaa’ ch’ah nahootatnayh. Doot’ey łąy eh Shuunąy uutaanayh, t’oot’ey ehtiin de’ t’ey.
Tł’aan doo iin hoohonayh tł’aan łąą’ Shihuunąy, k’at’ey hihtaałaa. Hǫǫ’ ch’ah łąą’ Shuudįįnįh?” yehnįh.
“Ąą’! Shk’ach’ihohłe’, Messiah, T’oodįht’ay, Ushye’e, Doo jan nan’ k’et niishay dįįt’ay hǫǫ’ łąą’ Nuudihnįh,” Yehnįh.
Martha  hǫǫ’ nąy eh, diishyah ts’ą’ natet-shyah tł’aan Mary, udia’, shįį’ eh hǫǫhee. “Hach’uunehtan nii’inshyah tł’aan nnok-‘iin nehnįh,” Martha  yehnįh.
(Jesus  tth’ihtah key k’eet k’adaaniishay t’oot’ey ndeeh Martha  eh hǫǫhaa’ danh tth’ihtah eedah.)
Jew  ts’eehohǫhdąy iin shyah shiit Mary  eh hideltth’ii’. Nii’eeshay tł’aan hantee’ t’ey tthiiniishay hiineh’įh tł’aan hii’ehteedeeł. Ch’itee’ niihelshyeegn danh ts’ą’ uhtsaa xaah natet-shyah hiiyuunih.
Mary Jesus  danh nii’inshshay eh tł’aan ineh’ąy eh, yits’ą’ naakot-‘įįtthayh. “Shk’ach’ihǫhłe’, jah ch’idą’ niishyah de’, shǫǫnaa k’atahteel!” Jesus  ehnįh.
Jesus  ts’exeh eh hii’eh nihniideel iin hetsaa huuneh’įh ts’ą’, teechuh niithanh tł’aan hǫǫtł’at huuxaah ts’ehǫhdąy.
“Ndeeh uhtee’ niinahniik?” huu’ehnįh. “Neek’ach’ihǫhłe’, aan! Nįh’įh!” hiiyehnįh.
Jesus  etsah.
Ay eh Jew  iin dąą’ henįh, “Unah’įh! Hǫǫtł’at yaantsįį’!”
T’oot’ey ch’ehłaadn’ dąą’ henįh, “Jan t’iin dineh uunaagn’ kol naagn nahuhtsįį. Lazarus  k’atahteel ch’a’ dia k’a’iniithiil?”
Jesus  tth’ihtah hǫǫtł’at ts’ehohdąy ts’ą’, ch’itee’ niihelshyeegn danh nii’inshyah, ddhał eekey tthee shiit haahalshyah danh shiihetdak danh thee choh niłdatnii’aan.
“Tthee choh łtaanah’aay!” huu’ehnįh. Martha, dineh ehtiin udia’, dąą’ Yehnįh, “Shk’ach’ihǫhłe’, iitee’ dan uuneehaal dą’ ushiit niihiinihtiin eh, įhjiit tł’aan ts’ahǫǫtłeek ts’ą’ biholtsanh.”
“‘Łąą’ hǫǫ’ Shuudįįnįh de’, nts’ąą’ T’oodįht’ay nt’ay’ eh uutaadiil utnih’iił,’ hǫǫ’ ndihnįį’ hee’ilnáyh?” Jesus Martha  ehnįh.
Ay eh tthee choh łtahnii’aay. Tł’aan Jesus  dagn’ uuneh’įh tł’aan dąą’ nįh, “Shta’, Shdįįtth’agn xaah tsen-‘įį.
Ay tł’aan hǫǫ’ nąy eh, hǫǫtł’at esał. “Lazarus, haa’įįhay!” nįh.
Dineh ehtiin haa’įįshyah, iiłaa’ iikee’eh ch’iil inaa’uudeetł’oon eh tł’aan iinįį’ k’et ch’iil eeniign eh. “Haanahłee, taahaał xaah,” huu’ehnįh.
Jew  ndlaan iin doo iin doo iin Mary  eh dzultth’ii’ nihniideel iin nts’ąą’ Jesus  hǫǫ’ det-shyaagn hiineh’įh tł’aan łąą’ hiiyuunįh.
T’oot’ey ch’ehłaadn’ iin Pharisee  iin xaah nahtetdeeł tł’aan nts’ąą’ Jesus  det-shyaagn hǫǫ’ huuhenįh.
Ay eh Pharisee  iin eh Jew  iin xaah hach’ełeegn iin haskey’ iin eh łehchinh heedeeł, Jew  ch’inłiinn’ iin eh. Dąą’ tłihdetnnįh, “Nts’ąą’ ts’uudįį’? Ay dineh ndlaan nahohdaa eh, dinee ndlaan iin łąą’ hiiyuunįh.
Bits’et-tł’iidn de’, łahtthagn’ dinee iin łąą’ hiiyutdaaniił. Tł’aan Roman  ch’inłiinn’ iin hihtaadiił, hithahdelxoo shyah choh eh neenann’ neech’a’ łtaahohtaa’aał xaah.”
Ts’ehłagn huutah ts’anh Caiaphas  mǫǫsii’, doo ishiit xay’ Jew  iin xaah hach’ełeegn iin haskey’ iin naatthii’ nłiin, dąą’ nįh, “Ch’ikol hee’atnayh!
Ts’ehłagn dine’ łahtthagn’ dinee iin xaah ehtįį de’, hǫǫ’ ch’ah ch’ahnoo’ uutaasuuł, neenann’ neech’a’ łtaahohtaa’aał de.”
(Nts’ąą’ nąy, diixaa’ k’ahǫǫ’ ch’ittheh naniich’et-thadn. Ishiit xay’ Jew  iiin xaahhach’ełeegn iin haske’ iin naatthii’nłįį ts’ą’, T’oodįht’ay nts’ąą’ duunoo’ haathał danh uutaałeel hǫǫ’nąy yehtsįį. Nts’ąą’ nąy k’eetaat, Jesus Jew  koht’iin xaah tahteeł.
Huushįį’ xaah k’atahteel, t’ootey T’oodįht’ay ts’įįkey’ iin łahtthagn’ ch’idanh danh ts’anh chih łehchinh hetdagn ts’ehłagn hįįłiin k’eh huuhuhtsiin xaah tahteeł.)
Ay eh ishiit dziinn’ts’anh noo’Jew  ch’idadiiłiin iin nts’ąą’ Jesus  nats’idhuhxay xaah niłts’ą’ thahdelxoh.
Ay eh Judea  nan’ k’et Jesus  k’anii’etdaagn ndeeh dinee iin itnah’iil danh. Huhch’a’ łtaaniishyah tł’aan Ephraim  key ts’ą’ niiniishyah, ts’ał shiit k’üü danh. Ishiit daanah uudeldii iin eh eedah.
Hithahdelxoo shyah choh łehchinh heedeel eh, Jesus  Yuukohneh’įh. Tł’aan Jesus  aanah dąą’ tłihdetnnįh, “Łehchinh hetdagn danh xaah taahááł? Huuch’a’ an’ hedildá?”
Jew  iin xaah hach’ełeegn iin haskey’ iin eh Pharisee  iin, “Doot’ey ndeeh Jesus  eeday, hee’etnayh, hǫǫ’ needįįnįh, ts’utniign xaah,” dinee iin hǫǫ’ huhdiinįį’.
Łk’eetaagn uuneehaal T’oodįht’ay Aaneegn’ nadadełeegn Israel  koht’iin iin k’et he’uudeel heehelnii danh ttheh, Jesus Bethany  key niishyah. [Ishiit danh Lazarus  eedah, doo ehtiin, t’oot’ey Jesus  xaa’ niidihtįį tł’aan nahatniik.]
Ishiit niiniishay eh, hi’ich’ih’aał. Martha  shiih Yaa niiniidlah, nachaa’aal xaah. Lazarus Jesus  eh shign’ da’eedah.
Ay tł’aan Mary  ushiit natł’aachelshyeegn Pint  shiit hǫǫsuu’ ts’ą’ biholtsan diitł’ádn huu’įhdląą ts’ą’ Jesus  ke’ k’et nayidįįdał tł’aan diitthii’ xaa’ eh Yike’ Yijehkat. Shyah shiit łahtthagn’ bidoodetjuut.
Jesus  Maanah uudeldii iin tah ts’anh ts’ehłagn, Judas Iscariot  mǫǫsii’, doo Jesus  uk’įą’ ts’ichaałeel, dąą’ nįh,
“Dii xaah hǫǫsuu’ ts’ą’ biholtsan shyąą’ t’ey ehahshay? Taagn hundred dollars  k’eh uudihxaay tł’aan ay belsüü’ nasaadiht’ay iin tatalshye’ hǫǫłįį.”
T’oot’ey hǫǫ’ ch’ah nąy, nasaadiht’ay iin xaah k’a’iniithan. Hǫǫ’ ch’ah nąy, ch’ine’iin dine’ nłiin xaah. Ay dineh huu’elsüü’ thüh k’anehtaa’ tł’aan ushiit ts’anh huutihnak niithanh. Hǫǫ’ xaah hǫǫ’ ch’ah nąy.
T’oot’ey Jesus  dąą’ yehnįh, “Daadhah’iin! Nts’ąą’ Baa duhdįį’ shuunąy niign det-shyaak, Shtat-tsaa ttheh Shin sutdaałeel xaah.
Dinee nasaadiht’ay noo’ uudih nüh’eh taat’eeł t’oot’ey Shin hu’ k’at’ey nüh’eh noo’ uudih tidhihdaał.”
Niineldogn iin nchaa Jesus Bethany  eeday ich’ihditth’agn eh, ishiit ts’ą’ hiteedeeł. Jesus  ts’inuh’iin ihiiniithanh tł’aan Lazarus  chih, doo ehtiin t’oot’ey Jesus  xaa’ niidihtįį tł’aan naahatniik, ts’inuh’iin hiiniithanh.
Ay eh Jew  iin xaah hach’ełeegn iin haskey’ iin nts’ąą’ Lazarus  chih nats’idhuhxay xaah naniich’ihetdee.
Uuk’ahdąą eh niineldogn iin nchaa iin T’oodįht’ay Aaneegn’ nadatdełeegn Israel  koht’iin iin k’et he’uudeel heehelnayh łehchinh hetdagn danh Jerusalem  nihniideel eh, Jesus Jerusalem  xaah aahaal ich’ihdihtth’ak.
Ay eh ts’oo palm  mǫǫsii’ ts’anh ch’idhuuchinn’ uk’et ch’it’aann’ hǫǫłiin xaah det-theeł tł’aan tthiihitniidlay eh hiidanh ts’ą’ tthihniideeł. Hǫǫ’ hihdet-shyaagn eh, shaaheh’ąą. “T’oodįht’ay, tsen-‘įį! T’oodįht’ay tthihąą’ Behhuut’e’. Doo huuhǫhchah ts’ą’ k’ach’ihohłe’ ǫǫsii’ dįht’ay eh aahaal, ch’ale’ ay. T’oodįht’ay tthihąą’ Ay ch’ah Israel  koht’iin Haske’ nłiin Beh huut’e’,” ihenįh.
Noon donkey  mǫǫsii’ uudil’aan eh, Jesus  noon kaagn da’eeshyah. T’oodįht’ay Aaneegn’ utnettł’adn k’eetaat hǫǫ’ hut-shyaak. Ay utnet-tł’adn dąą’ nįh:
“ZION  koht’iin, sǫ’ naljiidn! T’axoh nühhaske’ donkey  k’ahduu’ daathal ik’et da’eedah nühxaah niinihshyah.”
Ishiit danh Maanah uudeldii iin nts’ąą’ hut-shyaagn k’at’ey ch’ik’eniihiidaa. T’oot’ey duunoo’ ndeeh Jesus  dagn nan’ k’et ts’ą’ niidit-that nuuniithat danh, Maanah huudeldii iin ntsąą’ T’oodįht’ay Aaneegn’ utnet-tł’adn hǫǫ’ nąy heehelnayh tł’aan hǫǫ’ ch’ah hut-shyaagn heehelnayh.
Doo ndlaan iin Jesus  eh hihdeltth’ii’, ndeeh dą’ Jesus  xaa’ Lazarus  ehtiin ts’anh niidihtįį tł’aan nahatniik. Ay tł’aan ndlaan iin nts’ąą’ hǫǫ’ hut-shyaagn aanah Jerusalem  koht’iin eh thahdelxoh.
Ay nahohdaa aanah ich’ihdihtth’agn xaah, niineldogn iin hiidanh ts’ą’ tthiiniideel.
Pharisee  iin hiidanh dąą’ tłihdetnnįh, “Huunah’įh! K’at’ey nee’ik’ahoohohdee! Huuhįhdląą ts’ą’ hii’eh aadał.”
Doo iin łehchinh hetdagn danh xaah Jerusalem  nihniideel iin tah ts’anh Greek  koht’iin nihniideeł, T’oodįht’ay łahhiiyuunąy hihtaadiil xaah tł’aan nahtaa’ hiiyutdaaniil xaah.
Ay iin Philip, Bethsaida  key Galilee  nan’ k’et koht’iin nłiin, xaah nihniideeł tł’aan dąą’yehnįh, “Jesus  ts’inuh’įį’ ts’iiniithanh.”
Philp Andrew  xaah niiniishyah tł’aan nts’ąą’ henąy hǫǫ’ yehnįh. Ay tł’aan łaakey iin Jesus  xaah nihniideeł tl’aan nts’ąą’ henąy hǫǫ’ hiiyehnįh.
Jesus  dąą’ huu’ehnįh, “Shin ch’ale’ dinee iin Shkehduht’e’ xaah T’oodįht’ay Shteh’a’. Haa’uuteethadn eh Shǫǫsii’ aanah doodįhsoon hihdaaniił.
Doo t’ey k’a’okte’ ch’a’ dii’utnelnąy, ay ch’ah tahteeł. T’oot’ey doot’ey jan nan’ k’et Baa okte’ Shuunąy, ay ch’ah duunoo’ hǫhchaah ts’ą’ uutaanayh.
Doo k’ootakthat Shuunąy, Shk’eh aahaał, ndeeh dhihdah doo Shik’ahohthadn Sh’eh taadaal xaah. Doo Shik’ahohthadn, hii’aanah doodįhsoon utthiiłatdahdal Shta’ utahtsayh.’”
“K’aaduu’ ts’ehakdąy. Nts’ąą’ duhnįį’? ‘Nts’ąą’ Shaa uutaałeeł, Shta’, k’ashaa hǫǫ’ uutaałeel hǫhtsayh,’ hǫǫ’ laa duhnįį’? Kol! Ntsąą’ Shaa uutaałeel, ay xaah ch’ah jan nan’ k’et nihshyah.
Shta’, tthihąą’ nǫǫsii’ aanah doodįhsoon utthiiłatdahdał.” Ay tł’aan heneegn dagn nan’ k’et ts’anh iiholłee. “Ch’idą’ hǫǫ’ ch’ah niign utthiiłatdahdał tł’aan tay’ t’ey hǫǫ’ ch’ah niign utthiiłatdahdał,” nįh.
Niineldogn iin shiit nahetdee iin tł’aan ch’ehłaadn’ dąą’ henįh, “Na’ehtan!” Huu’ehłaadn’du’ dąą’ henįh, “T’oodįht’ay Aaneegn’ nadadełeegn Beh hǫǫhee!”
T’oot’ey Jesus  dąą’ huu’ehnįh, “Heneegn dagn nan’ k’et ts’anh dahtth’agn, ay ch’ah hǫǫhaa’, nühxon hu’ heetatnayh xaah. Shin hu’ ch’idą’ hǫǫ’ hee’ishnayh.
Ishiit t’axoh nuuniithadn ndeeh T’oodįht’ay jan nan’ k’et hǫhchaah ts’ą’ etdatjahkay tł’aan T’oodįhtay t’axoh Satan, jan nan’ k’et k’ach’ihohłe’, ay ch’ah chaat’üü.
Jiliis k’et takteeł ts’ą’, dinee ndlaan iin łąą’ Shihutdaaniił.”
(Hǫǫ’ nąy eh, nts’ąą’niign tahteel hehtatnayh.)
Niineldogn iin hiiyehnįh, “Neenach’uudah’iinn’ k’eetaat, Messiah  duunoo’ hǫhchaah tsą’ uutaanayh. Ay eh nts’ąą’ xaa’, ‘Shin ch’ale’ dinee iin Shkehduht’e’ xaah T’oodįht’ay Shteh’a’,’ hǫǫ’ dįįnąy tł’aan, ‘Jiliis k’et takteeł,’ hǫǫ’ dįįnąy? Doo T’oodįht’ay iteh’a’ nt’ay?”
Tł’aan Jesus  dąą’ huu’ehnįh, “Neldzeegn nüh’eh haa’uuuteethat danh shįį’ uutaat’eel k’eh, haa’uuteethat danh shįį’ hanüh’utnaktanh. Nts’ąą’ hanüh’uunaktan k’eetaat tal’iił. Hanüh’uunaktan ts’anh neldzeegn’ eh, uunat-tł’adn ch’a’ uutahteeł. Doot’ey uunat-tł’adn shiit eeday nuugn taahaał niign t’ey hits’etniign.
Ay eh nts’ąą’ nüh’eh diht’ay eh hanüh’uunaktan łąą’ utdahniił, doo iin neldzeegn k’eetaat hel’ąy tahłeel xaah.” Jesus  hǫǫ’ nąy eh huuch’a’ łtaaniishyah tł’aan ndeeh niishay doot’ey hits’etniign.
Ay eh T’oodįht’ay xaah hǫǫhee Isaiah  nts’ąą’ dąą’ utnet-tł’adn k’eetaat hǫǫ’ hut-shyaagn:
“Shk’ach’ihǫhłe’, Naaneegn’ eh ts’ihǫǫhaa’, t’oot’ey k’ałąą’ neehuunąy.
Nt’ay’ hiineh’įį’, t’oot’ey tth’ihtah k’ałąą’ neehuunąy.”
Isaiah  dii xaah k’ałąą’ hiiyutdaaniił aanah hǫǫ’ nįh ts’ą’, dąą’ nįh:
“T’oodįht’ay huunaagn’ kol huu’ehtsįį, nts’ąą’ diit’ay’ xaa’ dąy k’ahitnah’iil xaah.
Huu’įįnii’ k’odatniik huu’ehtsįį, ntst’ąą’ hǫǫ’ nąy hiidiith’agn k’at’ey hiik’enii’uudee xaah.
Ay xaah ch’ah, hiits’ą’ k’ats’aadaadal, huuts’itaanak xaah.”
Isaiah  hǫǫ’ utnet-tł’adn ch’idą’ ts’ą’, Jesus  aanah hǫǫhee, nts’ąą’ duunoo’ uutaadiil hee’etnayh xaah.
T’oot’ey ishiit danh t’ey, ch’inłiin iin tah ts’anh ndlaan iin Jesus  łąą’ huunįh t’oot’ey Pharisee  iin xaah ihneljiiit ts’ą’, hǫǫ’ aanah neehinah’iil tah k’athahdelxoo, Jew  iin łehchinh etdak danh ch’a’ k’ałtaahuhtaałeel xaah.
Dinee iin hu’ hǫǫsuu’ huuxaah thahdelxoo hehiiniithanh, T’oodįht’ay hǫǫsuu’ huuxaah taaheel ch’ahnoo’.
Jesus  datdįhtay eh huu’eh hǫǫhee ts’ą’ dąą’ nįh, “Doot’ey łąy eh Shuunąy, doo Shteh’a’ chih łąy eh utdaaniił.
Doot’ey Shneh’ąy, doo Shteh’a’ chih itnah’iił.
Doot’ey Shaaneegn’ diitth’agn tł’aan k’a’iik’ahohthadn, k’abetdajakkay. Jan nan’ k’et koht’iin iin etdatjakkayh xaah k’anihshay, t’oot’ey huutakshih xaah nihshyah.
Doot’ey k’ashiiniithan tł’aan Shaaneegn’ k’a’iniithan, ch’ale’ Shaaneegn’ xaa’ t’aa’ay dziinn’ danh etdatjahkayh.
Hǫǫ’ uutaałeeł, Shxaa’ hǫǫ’ k’ahuhheel xaah. Shta’ Doo Shteh’a’ nts’ąą’ hǫǫ’ Shehnąy k’eetaat hǫǫ’ dihnįh tł’aan hach’uunaktanh.
Tł’aan Hik’aanii’ xaa’ duunoo’ hǫhchaah ts’ą’ huutaanay hee’ishnayh. Ay eh nts’ąą’ hǫǫ’ dįįniił shehnąy k’eetaat hǫǫ’ dihnįh.”
Ts’ehłagn uuneehaal T’oodįht’ay Aaneegn’ nadadełeegn Israel  koht’iin iin k’et he’uudeel heehelnayh łehchinh hetdagn danh ttheh hǫǫłįį. Jesus  jan nan’ k’et ch’a’ łtaatihhaal tł’aan Shta’ xaah natihdaal danh hǫǫtsuul shįį’ utniithadn hee’etnayh. Jesus  doo iin jan nan’ k’et uts’an yiiłiin iin ch’idą’ ts’anh noo’uudih t’ey huuxantsįį’ tł’aan nuutaathal danh k’eh t’ey huuxantsįį’.
Natehxeeł tah Jesus  eh maanah uudeldii iin nił eh nach’ihe’aał. Ch’idą’ yaabal Judas, Simon Iscariot  ushye’e, Jesus  k’įą’ ts’ich’uhłee niithan yehtsįį.
Jesus  huuhǫhchaah ts’ą’ k’ach’ootakłe’ xaah Shxaa’ doodįįt’ay eh Shta’ ts’anh hee’etnayh. T’oodįht’ay eeday ts’anh nihshay tł’aan hidanh natihdaal hee’etnayh.
Ay eh Jesus  ik’et nach’e’aal ts’anh nii’eeshyah ts’ą’ tł’aan dii’ehnih jelkadn ts’ą’, diik’et uudelchüü.
Ay tł’aan hiishiit nįį’ cheldee shiit tuu iinał tł’aan daanah uudeldii iin ke’ nateech’ot. Ay tł’aan dii’ehnih diik’et uudelchüü uukee’ itjehkat.
Simon Peter  xaah niiniishay eh, Peter  dąą nįh, “Shk’ach’ihǫhłe’, shke’ natįįch’ót?”
“K’aaduu’ nts’ąą’ naa dihdąy hits’iniik, t’oot’ey k’adiide’ heetinnayh,” Jesus  yehnįh.
“K’aaduu’ ts’anh noo’ k’at’ey shkee’ natįįch’odn!” Peter  yehnįh. “K’at’ey nke’ na’ihch’odn de’, k’aduu’ ts’anh noo’ Sheh’aadal k’atįįłeel,” yehnįh.
Jesus  dąą’ huu’ehnįh, “Doot’ey k’adiidą’ k’eech’eltsal łahtthagn’ ts’ą’ güh uk’et kol tł’aan t’axoh ay tay’ t’ey k’ak’eechaltsal, diike’ shįį’. Nühxon hu’ hǫǫ’ ahdląą ts’ą’ güh uk’et kol, ts’ehłagn shįį’ güh nłįį.
(Doo uk’įą’ ts’ich’uhłeeł Yuunąy Jesus  yi’etnayh. Hǫǫ’ k’eexaan, “Hǫǫ’ ahdląą ts’ą’ güh nühk’et kol, ts’ehłagn shįį’ güh nłįį,” hǫǫ’ huu’ehnąy.)
Huuke’ na’eech’ot tł’aan dii’eegn’ naadalniik tł’aan ik’et nach’e’aal ts’ą’ da’įįdaa’ danh dii’inshyah. Ay tł’aan dąą’ huu’ehnįh, “Nts’ąą’ k’adiidą’ nühxaah dihdąy ch’ik’enii’ahdéé?
Hach’uunįhtan tł’aan Doo Huuhǫhchaah ts’ą’ K’ach’ihǫhłe’ hǫǫ’ Shidahnįh. Ay eh hǫǫsuu’ ts’ą’ niign dahnįh, Ay Ihłiin xaah.
Hanüh’uunaktan tł’aan Nühk’ach’ihakłe’ ihłįį t’oot’ey tthihtah k’adiidą’ nühkee’ nadhihch’ot. Ay eh, nühxon duu’ niłkee’ natatch’ot.
Nts’ąą’ niign tahdiil nüh’iich’oonak-‘įį’, nts’ąą’ niign dihdąy k’eetaat tahdiil xaah.
Dąą’ ch’ah łąy ‘eh nühdihnįh: “Doot’ey alnaa nłiin ch’idadiiłiin ch’ahnoo’ k’a’iiłay. Tł’aan doot’ey heneegn nadadełeegn doo yiteh’a’ ch’ahnoo’ k’a’iiłay.
T’axoh ay łąą’ niign aanah hee’atnayh. Hǫǫ’ k’eetaat dahdį’ de’, nühxaah uutaasuuł.
“Hǫǫ’ nühdihnąy eh, hǫǫ’ahdląą ts’ą’ aanah k’ahuhheel. Shaa ch’itah haanüh’ihdlay tł’aan nts’ąą’ koht’iin ahłiin nüh’ii’ishnayh. T’oodįht’ay Aaneegn’ utnet-tł’adn k’eetaat uutaałeel, dąą’ nįh: ‘Dineh Sh’eh nach’e’aal Shk’įą’ ts’ichaałeel.’
Hǫǫ’uutaałeel ttheh hǫǫ’ nühdihnįh, ndeeh hǫǫ’ uutaałeel danhdoo ihłiin hǫǫ’ nühdihnąy ihłiin Shitatnayh xaah.
Dąą’ ch’ah łąy eh nühdihnįh: ‘Doot’ey tak-aal uunii, ishiit danh Shin chih uunii. Tł’aan doot’ey Shin uunii, ay ch’ah Doo Shteh’a’ uunii.’”
Jesus  hǫǫ’ nąy eh hǫǫtł’at ts’ehǫhdąy tł’aan hǫǫsuu’ ts’ą’ dąą’ huu’ehnįh, “Dąą’ ch’ah łąy eh nühdihnįh: ‘Ts’ehłagn nühtah ts’anh Shkįą’ ts’ichaałeeł.’”
Ts’ehłagn Maanah uudeldii, doo Jesus  xantsiin, Jesus  Yik’üü eedah.
Ay ch’ah Simon Peter  ułaa’ eh hǫǫ’ uudįįnąy eh, “Uudįhkat, doo ch’ah hǫǫ’ taadiił aanah,” Peter  yehnįh.
Ay eh ay Maanah uudeldii Yaaxaah nii’itdilthat tł’aan dąą’ Jesus  ehnįh, “Shk’ach’ihǫhłe’, doo ch’ah hǫǫ’ taadiiił?”
Tł’aan Jesus  dąą’ yehnįh, “Tth’aak shiit tłeedonn’ tih’aał tł’aan haatih’aał tł’aan doo utł’aatih’aał, ch’ale’ ay.” Ay eh Jesus  łeedonn’ uuniik tł’aan tth’aak shiit yįį’ąą tł’aan haayįį’ąą tł’aan Judas, Simon Iscariot  ushye’e, tł’aayįį’ąą.
Judas  łeedonn’ uuniign eh, hǫǫ’ ts’ą’ t’ey ts’ant’ay yishiit įįshyah. Tł’aan Jesus  dąą’ yehnįh, “Nts’ąą’ tidhihdiin, hantee’ t’ey dįįdį’!”
(Uk’et nach’et-’aal mąągn hihdeltth’ii iin tah ts’anh, nts’aa’ Jesus  nąy doot’ey k’at’ey hik’enii’įįthadn.
Judas  huu’elsüü’ thüh k’anehtaa’ eh, ch’ehłaadn’ iin, “Needaatah nach’et-‘aal xaah ǫǫkeet,” Jesus  hǫǫ’yehnąy le’ huunįh tł’aan, “Nasaadiht’ay iin tł’aach’įhdlah,” hǫǫ’ yehnąy le’ huunįh.)
Judas  łeedonn’ uuniik tł’aan hǫǫ’ ts’ą’ t’ey tthii’inshyah. Tadn hǫǫłįį.
Judas  tthiiniishay eh, Jesus  dąą’ huu’ehnįh, “T’axoh Doo T’oodįht’ay iteh’a’ nchaa nłiin huu’ich’otnah’iił. T’axoh yixaa’ T’oodįht’ay nchaa nłiin huu’ich’otnah’iił.
Tł’aan yixaa’ T’oodįht’ay nchaa nłiin huu’ich’otnah’iil eh, ay tł’aan T’oodįht’ay diixaa’ Doo Iteh’a’ nchaa nłiin huu’ich’otnah’iił tł’aan k’adiide’ uutaałeeł.
Stsįįkey’ iin tay’ hǫǫtsuul ts’ą’shįį’ nüh’eh dhihdah. Shuukotnahta’ t’oot’ey nts’ąą’ Jew  koht’iin iin hǫǫ’ dihnąy, k’aaduu’ dąą’ ch’ah nühdihnįh, ‘Ndeeh ts’ą’ tihhaal danh k’atahdal.’
T’axoh nts’ąą’ koht’iin tahłeeł du’, ch’ah k’aadu’ niign dąą’nühdihnįh, “Łaa’at-tsįį’. Nühxaah ihtsiin k’eetaat łaa’at-tsįį.
“Shk’ach’ihǫhłe’, nuugn tįįhay?” Peter  yehnįh. “Ndeeh tihhaal, k’aaduu’ Shk’eh k’atįįhaal t’oot’ey k’ahdąąde’ Shk’eh tįįhaal,” Jesus  yehnįh.
“Shk’ach’ihǫhłe’, diixaah k’aaduu’ Nk’eh uhhaal daa? Naa shdhelxįį de’, ayt’oo,” Peter  yehnįh.
“Łąá’? Baa takteeł łąą’ Shuudįįnįh láá? Dąą’ ch’ah łąy eh ndinįh: “Ts’eht’uudn choh chicken  mǫǫsii’ uutaaheel ttheh t’ey, ‘Shin Bits’ishniign,’ taagn danh dįįniił,” Jesus  yehnįh.
Ay tł’aan Jesus  dąą’ huu’ehnįh, “Sǫ’nühdzee’ shiit łtaaniinat-thiidn! T’oodįht’ay łąą’ uudahnįh tł’aan Shint’ah łąą’ Shuudahnįh.
Ndeeh Shta’ eeday shyah choh k’eh hǫǫt’eh. Ishiit ndeeh hihdeltth’ii danh hǫǫdląą. Nühxaah uutidhaktsiin danh ts’ą’ natihday. Hǫǫ’ ch’ah k’ałąą’ huułay de’, k’ahǫǫ’ nühdihniil.
Tł’aan nühxaah uutidhaktsiin danh ts’ą’ natihday eh nühxaah natihdaał tł’aan eh nanühtagnsheeł, nił eh dzultthii’ xaah.
Nuugn eh ndeeh danh ts’ą’ natihday hi’atnayh.”
Tł’aan Thomas  dąą’ yehnįh, “Neek’ach’ihǫhłe’, ndeeh danh ts’ą’ tįįhay ts’ą’ hints’etniik. Nts’ąą’ xaa’ niign heets’utnayh?”
Jesus  dąą’ yehnįh, “Doo dine’ Shin ch’ale’ xaa’ niign heetatnayh tł’aan łąą’ t’ey aanah heetatnayh tł’aan uutaanayh. Doo dine’ Shta’ ts’ą’ taahaal Shin Shxaa’ de’ shįį’.
Shi’atnay eh Shta’ chih Bitatnayh. Tł’aan k’aaduu’ ts’anh noo’ Bi’atnayh tł’aan nah’įį’.”
“Neek’ach’ihǫhłe’, Nta’ nee’ech’inih’įh. Ay shįį’ its’iiniithanh,” Philip, yehnįh.
Jesus Philip  dąą’ ehnįh. “Philip, niithoo dą’ ts’anh łahthagn’ nüh’eh dhihday t’oot’ey tth’ihtah Shits’inníígn? Doo dine’ Shneh’iin, ay ch’ale’ Shta’ Yineh’įį’. Ay tł’aan dii xaah, “Nta’ nee’ech’inih’įh,’ Shdįįnay?
Shin eh Shta’ ts’ehłagn ts’įįłiin xaah łąą’Shuudahnįh. Ay xaah k’ałąą’ Shuudahnay de’, ay tł’aan nts’ąą’ dishshyaagn xaah łąą’ Shuudahnįh.
Dąą’ ch’ah łąy eh nühdhnįh: ‘Doot’ey łąą’ Shuunąy nts’ąą’ dihdąy k’eetaat taadiił. Nts’ąą’ dishshyaagn ch’ahnoo’ t’ey taadiił, Shta’ ts’ą’ natihday xaah.
Tł’aan diit’ey xaah Shǫǫsii’ eh Shutdahkadn, hǫǫ’ tihdiił, Shta’ aanah Diishye’e xaa’ doodįhsoon hitdaaniił xaah.
Diit’ey xaa’ Shǫǫsii’ eh Shuudehkadn de’, hǫǫ’ tihdiił.’”
“Shaa’ahtsiin de’, nts’ąą’ koht’iin ahłiin hǫǫ’ nühdihnąy k’ootahdee.
Tł’aan Shta’ utdakkadn, Botdeegn’ łąą’ nłiin nühxaah tah’aal xaah. Ay ch’ale’ nühts’inihniign k’eh nühts’itaanaak tł’aan nüh’eh duunoo’ hǫhchaah ts’ą’ taadaał.
Jan nan’ k’et koht’iin iin k’a’hiiniithan, k’ahiinih’iin eh tł’aan Hi’its’etniign eh. T’oot’ey nühxon hu’ Bi’atnayh, nüh’eh eeday xaah tł’aan nühdzee’ shiit taa’aał xaah.
“Bidooniiłaagn iin k’eh k’at’ey nühxon shįį’ nüh’eh tidhishtłiidn. Nühxaah niitihdaał.
Huu’uuteethat danh jan nan’ k’et koht’iin iin k’at’ey nashihnal’iil. T’oot’ey nühxon hu’ nashnal’iił. Tł’aan huhnay xaah, nühxon t’ah uutahnayh.
K’aduu’ nühxon eh ts’ehłagn diht’ay k’eh, ishiit dziinn’ nuuniithat danh, Shin eh ts’ehłagn daht’ay tł’aan Shin eh Shta’ ts’ehłagn tsįįłiin chih heetatnayh.
“Doo dine’ nts’ąą’ koht’iin ahłiin hǫǫ’ dihnąy idiitth’agn tł’aan iik’ahohthadn, ay ch’ah Shaantsįį’. Doot’ey Shaantsiin Shta’ ay ch’ah yaataatsįį’. Ay ch’ah Shint’ah baatihtsįį’ tł’aan Shiinxaa’ łąą’ Shitatnayh.”
Judas  (Judas Iscariot  k’ant’ay) Jesus  dąą’ ehnįh, “Shk’ach’ihohłe’, nts’ąą’ xaa’ neexon Nxaa’ łąą’ Nitsatnayh t’oot’ey jan nan’ k’et koht’iin łąą’ Nits’ihtatniik?”
Doo dine’ k’ashaantsiin, Shaaneegn’ k’ak’ahohthadn. Nts’ąą’ dihnąy Shta’, Doo Shteh’a’, ts’anhhǫǫłįį. K’asts’anh iiłay.
“Nüh’eh tth’ihtah dhihday eh, hǫǫ’nühdinąy.
T’oodįht’ay Otdeegn’ Doo dinee iin tsitaanak, Shta’ Shǫǫsįį’ eh Yitah’aał. Huu’įhdląą ts’ą’ hanüh’utnahtanh. Tł’aan nts’ąą’ nühdihnąy łahtthagn’ Uxaa’ heetalnayh.
“Nühch’a’ łtaatihhaal eh, Shinxaa’ nühdzee’ shiit hǫǫsuu’ ts’ą’ uutaałeeł. Jan nan’ k’et xaa’ nühdzee’ shiit hǫǫsuu’ ts’ą’ k’a’uutaałeeł. Nühdzee’ shiit hǫǫsuu’ ts’ą’ st’an k’eh nühtł’aatih’aał. Sǫ’ nühdzee’ shiit łtaaniinat-thiidn! Sǫ’ nlajiidn!
‘Nühch’a’ łtaatihhaał t’oot’ey nühts’ą’ natihdaał,’ hǫǫ’ nühdihnąy Shdahtth’ak. Shaa’ahtsįį’ de’, Shta’ ts’ą’ natihday eh, nühxaah hǫǫsǫǫ uutaałeeł, Shch’ahnoo’ nt’ay xaah.
K’aaduu’ hǫǫ’ nühdihnąy, dąą’ uutaałeel ttheh, noo’ dąą’ uutaałeel danh, łąą’ Shutdahniil xaah.
K’aaduu’ ts’anh hǫǫtsuul ts’ą’ shįį’ nüh’eh huhheeł. Doo jan nan’ k’et k’ach’ihohłe’ Sts’ą’ teeshyah. Ut’ay’ Shdagn k’ataat’eel,
t’oot’ey jan nan’ k’et koht’iin iin Shta’ haa’ihtsiin Shihtatnayh. Hǫǫ’ k’eexaan nts’ąą’ Shehnąy huu’įhdląą ts’ą’k’eetaat dihdį’. “Nii’ahdał! Jah ch’a’ łtaats’uudeeł.”
Jesus  dąą’ huu’ehnįh, “Shin ch’ale’ łąą’ grape  neshyee udichinn’ k’eh diht’eh. Shta’ doo grape  neshyee kanehtaa’ k’eh nt’eh.
Neshyee uudhuuchinn’ t’axoh elkąy et-‘aal uk’et k’aneshyee, łahtthagn’ shch’aydiitąą. Tł’aan uudhuuchinn’ elkąy et-‘aal uk’et neshyee, łahtthagn’ ts’anh ch’ehłaadn’ k’aadu’ haanehshaan haydet-thiił, elkąy et-‘aal huuk’et ch’ahnoo’ nuushyee xaah.
Neshyee k’anehtaa’ k’eh, Shta’ nühxon hu’ nühk’anehtaa’ ch’idą’, nts’ąą’ nühdihnąy xaa’.
Nühxon Sh’eh ts’ehłagn ahłįį ts’ą’, Shk’üü daltth’iił, ay tł’aan nüh’aaxaah tihdaał. Neshyee uchinn’ eh uudhuuchinn’ eh k’a’iiłay de’, uudhuuchinn’ elkąy et-aal uk’et k’aniisheel. Hǫǫ’ k’eetaat, Shk’üü daltth’iił de’ shįį’, T’oodįht’ay niign k’eetaat tahdiił.
Doo dine’ Shk’üü k’a’eeday, ay ch’ale’ nił taynihtįį. Dąą’ k’eh hǫǫt’eh. Uudhuuchinn’ deegąy’ de’, ay tł’aan łehchinh niidįįdlah tł’aan kün’ deek’an’ shiit tthiidįhdeeł, łatduuk’an xaah.
Shk’üü daltth’ih de’ tł’aan nts’ąą’ nühdihnąy k’anahtaa’ de’, diit’ey inahthan Shutdahkadn, ch’ah nühtł’aatih’aał.
Shta’ nchaah nłiin dąą’ ch’ah huu’ich’otnah’iił: ndláán niign T’oodįht’ay niign k’eetaat tahdiił xaa’. Hǫǫ’ xaa’ Shk’eh ahdal iin ahłiin chih huu’ich’otnah’iił.
Shta’ Shaantsiin k’eh nühxaatihtsįį’. Shk’üü daltth’ii, noo’ uudih nühxaatihtsiin xaah.
‘Nts’ąą’ koht’iin ahłiin,’ nühdihnąy ik’ahahdee de’, Shk’üü daltth’iił tł’aan noo’ uudih nühxaatihtsįį’. Ay ch’ah jan k’eh hǫǫt’eh. Shta’ k’aanii’ ik’ahakthadn eh, Uk’üü dhihdah tł’aan noo’ uudih Shaantsįį’.
“Hǫǫ’ nühdihnąy, Shk’ahahdee eh tsen-’įį tihteel xaah tł’aan hǫǫcháá’ tsen-‘įį tahteel xaah.
Nts’ąą’ koht’iin ahłiin dąą’ nühdihnįh, ‘Nühxaa’ihtsiin k’eetaat, łaa’at-tsįį’.’
Dineh diitłąą iin xaah ehtiin de’, ay ch’ah huuxantsįį’ ch’ich’ahnoo’ nłįį.
Tł’aan Shtłąą ahłįį, nts’ąą’ koht’iin ahłiin hǫǫ’ nühdinąy dahdį’ de’.
K’aaduu’ ts’anh noo’, ‘Sh’alnaa dinee’,’ dąą’ k’anühtihniil, doo alnaa dine’ nłiin diich’inłiin nts’ąą’ taadiil hits’etniign xaah. T’oot’ey, ‘Shtłąą,’ hǫǫ’ nühdihnįh, nts’ąą’ Shta’ hǫǫ’ Shehnąy hǫǫ’ nühdihnii’ xaah.
K’at’ey ch’itah haashahteel, Neek’ach’ootahłe’ xaah. Ch’itahh haanüh’ihdlah, Shk’eh huudeel xaah. Tł’aan nühtak-‘aał, T’oodįht’ay xaah tatnaał xaah tł’aan ndlaan niign T’oodįht’ay niign k’eetaat tahdiil xaah. Hǫǫ’ ch’ah dahdąy eh, k’ashyąą’ tidhahdiil. Tł’aan diit’ey Shǫǫsii’ eh Shta’ utdahkadn, nühtł’aataa’aał.
Ay tł’aan, nts’ąą’ koht’iin ahłiin dąą’ ch’ah nühdihnįh, ‘Łaa’attsįį’.’”
Jan nan’ k’et koht’iin ts’anh ahłįį de’, ay tł’aan łaahihtattsįį’ k’eh hihtaatsįį’. T’oot’ey jan nan’ k’et koht’iin tah ts’anh ch’itah haanüh’ihdlah tł’aan huuts’an k’a’ahłay. Hǫǫ’ xaah ch’ah ts’idanühdiht’eh.
‘Doot’ey alnaa nłiin ch’idadiiłiin ch’ahnoo’ k’a’iiłay,’ hǫǫ’ nühdihnąy hee’alnayh. Sh’eh dahonihnoo xaah, nühxont’ah nüh’eh dahohnahnoh. Shaaneegn’ k’ahohdee de’, nüh’aaneegn’ chih k’ahootahdee.
T’oot’ey nühxaah łahtthagn’ hǫǫ’ ch’ah hihtaadiił, Sts’an ahłiin xaah. Doo Shteh’a’ bits’ihetniign.
Hǫǫ’ huudihnąy xaah huuts’ą’ k’anihshay de’, diits’ant’ay’ aanah hits’ihetniign. T’oot’ey k’aaduu’, ‘Neets’antay’ kol,’ łąy eh k’ahitdaaniil.
Doot’ey ts’idashuudiht’ay, ay ch’ale’ Shta’ chih ts’idahuudiht’eh.
Nahokdaa dihdąy doot’ey Shttheh hǫǫ’ k’adiidiil hiineh’įį’. T’oot’ey tth’ihtah Shin eh Shta’ ts’idanee’uhdiht’eh. Ay eh k’aaduu’, ‘Neets’ant’ay’ kol,’ łąy eh k’ahitdaaniil.
T’oot’ey hǫǫ’ hut-shyaagn, huunach’uudah’iinn’ utneetł’adn k’eetaat uutaałeel xaah. Dąą’ nįh, ‘Shyąą’ t’ey xaah ts’idashuhdiht’e’.’”
“Shta’ Otdeegn’ huuts’ą’ niinih’ąą, dinee iin ts’itaanak xaah tł’aan łąą’ niign eh hahuu’utnahtan xaah. Shta’ ts’anh taahaał tł’aan Shaa uutaaheeł.
Tł’aan nühxont’ah Shaa uutahheeł, ndeeh hach’uundhaktaan danh ts’anh Sh’eh ahdał xaah.”
Jesus  dąą’ huu’ehnįh, “Łahtthagn’ hǫǫ’ nühdihnįį’, Shch’a’ k’ałtaatahdał xaah.
HuuJew  iin łehchinh etdak danh ch’a’ łtaanühhiitah’aał. Tł’aan duunoo’ haathał ishiit nuuniithat danh, ndeeh doot’ey nühdehxiin de’, dąą’ ch’ah det-shyaagn eh T’oodįht’ay xaah ishnah di’utdatniił.
Nühxaah dąą’ ch’ah uutaałeel, Shits’ihetniign xaah tł’aan Shta’ chih hits’ihetniign xaah.
“Ndeeh ch’itah haanüh’ihdlay nuuniithat dą’, Shaanah utdaldii xaah, k’ahǫǫ’ nühdihnįį’, nühdhihdąy xaah.
T’oot’ey k’aaduu’ Doo Shteh’a’ ts’ą’ natihday eh, hǫǫ’ ch’ah nühdihnįh. T’oot’ey nühxon tah ts’anh doot’ey ndeeh danh natihday łąą’ Bi’ishnayh k’ashuunąy.
Tł’aan t’axoh hǫǫ’ ch’ah nühdinąy eh, hǫǫchaa’ ts’ehahdąy.
Dąą’ ch’ah łąy eh nühdihnįh, ‘Natihday de’ ch’ahnoo’ nühxaah hǫǫsǫǫ. K’anatihday de’, Doo nühxaah tak-‘aal, nühtsitaanak xaah, ay ch’ale’ nühxaah k’ataahaal. T’oot’ey nühch’a’ łtaatihdaał de’, ay tł’aan nühts’ą’ niitih’aał.
Tł’aan ndeeh taahaal danh jan nan’ k’et koht’iin iin diits’ant’ay’ aanah ch’it’ąą’ naniich’ihetdee huu’iich’otnah’iił. Jan chih, tth’idee’ay niign aanah tł’aan T’oodįht’ay huu’etdatjahkay aanah ch’its’ąą’naniich’ihetdee huu’iich’otnah’iił.
K’ałąą’ Shihuunąy xaah, diits’antay’ iihetdąy Toodįht’ay Otdeegn’ xaa’ hehtatnayh.
Shta’ ts’ą’ tidhihshay eh, ndeeh Sh’eh k’adaltth’iil ts’ą’ nił k’eenoo’ k’ashnah’ąy danh, tth’idee’ay niign dihdąy T’oodįht’ay Otdeegn’ xaa’ hehtatnayh.
Jan nan’k’et koht’iin k’ach’ihohłe’ etdatjehkayh ch’idą’ xaah, nts’ąą’ T’oodįht’ay huu’etdatjahkayh T’oodįht’ay Otdeegn’ hehtatnayh.
“Ndlaan niign tth’ihtah nühtihniił t’oot’ey nts’ąą’ nühtihniil ch’ik’eniitahdee xaah t’axoh hǫǫ’ shiit t’ey k’aniihuuthal.
T’oot’ey ndeeh T’oodįht’ay Otdeegn’, Doo łąą’ nłiin, taahaał danh, Uxaa’ łąą’ niign heetatnayh. Diixaa’ k’auutaaheel t’oot’ey nts’ąą’ jiitth’agn k’eetaat nühdaaniił tł’aan nts’ąą’ uutaadiil aanah noo’ uutaaheeł.
Uxaa’ Shaanah dinee iin doodįhsoon utthiiłatdahdał, nta’ąą’ hǫǫ’ nühdaaniił uudihnąy nühdaaniił xaah.
Łahttahagn’ Shta’ ts’an Sts’an hǫǫłįį. Hǫǫ’ k’eexaan, ‘Botdeegn’ hǫǫ’ nühdaaniil,’ nühdihnąy.
Maanah uudeldii iin tah ts’anh ch’ehłaadn’ tłihdetnįh, “Nts’ąą’ ch’ah nąy? ‘Haa’uuteethadn k’eh k’anashnidhal’iil. Ay tł’aan hǫǫ’a’ ts’anh haa’uuteethadn k’eh tay’ nashnal’iił,’ hǫǫ’neediinąy tł’aan dąą’ chih nąy, ‘Shta’ tsą’ tidhihshay eh.’
‘Haa’uuteethadn,’ hǫǫ’nąy, nts’ąą’ ch’ah nąy? Nts’ąą’ aanah hǫǫ’ nąy Bints’etniign!”
Nts’ąą’ tłihdetnąy Jesus  huu’ii’etnay eh, dąą’ huu’ehnįh, “ ‘Haa’uuteethadn k’eh k’anashnidhal’iil. Ay tł’aan hǫǫ’a’ ts’anh haa’uuteethadn k’eh tay’ nashnal’iił,’ hǫǫ’ nühdihnąy. Hǫǫ’ aanah łuudalkát?
Dąą’ ch’ah łąy eh nühdihnįh, Noo’ tahtsah tł’aan hǫǫcháá’ tahtsah t’oot’ey jan nan’ k’et koht’iin huuxaahǫǫsǫǫ. Ts’ootahdąy tahłeeł t’oot’ey hǫǫ’a’ ts’anh haa’uuteethadn eh nühxaah uutaasuuł.
Ndeeh ts’exeh uts’eeniinn’ uuteełe’ danh ts’ehǫhdąy, ehts’iign nuuniithadn xaah. T’oot’ey uts’eeniinn’ beehǫǫłiin eh ts’ehǫhdąy t’ey hee’eldah, ts’eeniin eehǫǫłiin eh haasaanayh nłiin xaah.
Hǫǫ’ k’eh t’ey nüh’eh hǫǫt’eh. K’aaduu’ ts’ehahdąy t’oot’ey nanühnagn-‘iił tł’aan hǫǫchaa’ haasaanayh tahłeeł. Ay haasaanayh doot’ey k’ak’eeyoodaanagn.”
“Ishiit dziinn’ nuuniithat ndeeh Shta’ eh dhihday danh, t’axoh ay diit’ey xaah k’ashutdahkadn. Dąą’ ch’ah łąy eh nühdihnįh, ‘Shta’ diit’ey xaah Shǫǫsii’ eh utdahkadn, nühtł’aytaałeeł.
Ch’idą’ ts’anh k’aaduu’ k’eh diit’ey xaah Shǫǫsii’ eh Shta’ k’a’uudahkadn. Uudahkadn tł’aan nühtł’aytaałeeł, haasaanayh łanelt’eh ts’ą’ t’ey tahłeeł xaah.’”
“Noonagn hiits’anh uudeldii eh hǫǫ’ ch’ah nühdihnįį’. T’oot’ey duunoo’haathał ishiit danh, noonagn hiits’anh uuduldii eh tay’ t’ey k’anühts’ą’ nootidhihdeel. Ishiit danh heeneegn hantey’ t’ey k’enee’ahdeek t’ey eh Shta’ aanah nüh’eh uutihheeł.
Ishiit dziinn’ nuuniithat danh Shǫǫsii’ eh utdahkat. Ishiit danh t’axoh ay nühxaah Shta’ k’aa’utdakkat,
Shta’ nühxaa’įįtsiin xaah. Shaa’ahtsįį’ tł’aan T’oodįht’ay ts’anh nihshay łąą’ Shuudahnįh. Hǫǫ’ k’eexaan nühxaah’įįtsįį’.
Łąy eh Shta’ ts’anh nihshay tł’aan jan nan’ k’et ts’ą’ nihshay. Tł’aan t’axoh jan nan’ k’et ch’a’ łtaatihdaał tł’aan Shta’ ts’ą’ natihday.”
T’axoh huu’įhdląą ts’ą’ hee’inayh heets’etnayh. Dii its’iiniithan kaants’uudahkadn, hǫǫ’ ndzaaniil ttheh t’ey hee’innayh. Hǫǫ’ k’eexaan T’oodįht’ay ta’anh niishay łąy eh łąą’ Nts’uunįh.”
Tł’aan Jesus  dąą’ huu’ehnįh, “T’axoh łąą’ Shuudahní?
K’aadiide’ łahtthagn’ nühxon nił ch’iduugn Shch’a’ łtaatahdał. Huu’ahdląą ts’ą’ taatahdeel ts’ą’, Shin shįį’ nishtahteeł. T’oot’ey Shin shįį’ k’ałąą’ tidhihdaal. Shta’ Sheh nt’eh.
Hǫǫ’ ch’ah nühdihnąy, Shxaa’ nühdzee’ shiit hǫǫsuu’ ts’ą’ uutahłeeł xaah. Jan nan’ k’et xaa’ nüh’eh dotdatnoh. T’oot’ey haasaanayh noo’ uudih tahłeeł, Sht’ay’ jan nan’ k’et t’ay’ ch’ahnoo’ nłiin xaah.”
Jesus  hǫǫ’ huu’ehnąy eh, dagn uuneh’įh tł’aan dąą’ nįh, “Shta’, t’axoh ishiit nuuniithat, ndeeh ‘Nts’ąą’ uutaadiil,’ hǫǫ’ Shdįįnąy k’eetaaat uutaadiil danh. Diichaa’ diht’ay huu’ch’oonįh’įh, diichaa’ dįįt’ay huu’iich’otnak-‘iil xaah.
Nan hu’ ch’ale’ łahtthagn’ dinee iin k’ach’ihakłe’ Shdįhtsįį, Shtł’aa’įįdlay iin Shin xaa’ duunoo’ hǫhchaah ts’ą’ hootaanay xaah.
Dinee iin Shin eh Nan eh Nee’ihetnay iin duunoo’ hǫhchaah ts’ą’ hootaanayh, T’oodįht’ay łąą’ įįłiin shįį’ xaah tł’aan Jesus Christ  Doo tidhįh’a’ diht’ay xaah.
Diichaa’ dįįt’ay jan nan’ k’et danh huu’iich’oonak-‘įį’. ‘Nts’ąą’ hǫǫ’ taadiił,’ Shuudįįnąy k’eetaat suudihłaak.
Shta’, ndeeh dhįįday natihday danh, ishiit danh diichaa’ diht’ay huu’iich’oonįh’įh, nan’ eltsiin dą’ ttheh N’eh diichaa’ diht’ay k’eh.
Doo jan nan’ k’et koht’iin tah ts’anh, Shtł’aa’įįdlay iin Shin xaa’ Naanah hihetnayh. Nts’ann’ hįįłiin tł’aan Shtł’aahuu’įįdlah. Naaneegn’ k’ahoohohdee,
tł’aan nts’ąą’ dihdąy tł’aan nts’ąą’ dihnąy, łahtthagn’ nts’ąą’ Shuudįįnąy k’eetaat hut-shyaagn heehetnayh.
Naaneegn’ huutł’aa’ihdlah tł’aan hii’uuniik. Naaneegn’ łąą’ nłiin tł’aan Nts’anh nihshay heehetnayh. Tł’aan, ‘Shta’ Shteh’a’,’ hǫǫ’ huudihnąy łąą’ Shihuunįh.
Łahtthagn’ doo Nts’ann’ hiiłiin Sts’ann’ chih hįįłįį. Tł’aan huuxaah ch’ishyon iin Shaanah doodhįhsoon utthiiłatdahdał.
T’axoh jan nan’ k’et danh niik’uul noo’ k’atihdaal eh, Nts’ą’ natihdaał. Toot’ey doo Shtł’aahuu’įįdlay iin jan nan’ k’et hihdeltth’ih. Shta’, ts’ahǫǫt’eh ts’ą’ k’at’ey tįįdiil, ay iin Nt’ay’ xaa’ ts’ahǫǫt’ay ch’a’ huuk’anįhtaa’. Ay eh ts’ehlagn niign naniich’ihtaadee, Nan eh Shin ts’ehłagn niign nanints’etdee k’eh.
Huu’eh dhihday eh, Nt’ay’ xaa’ ts’ahǫǫt’ay ch’a’ huuk’anaktaa’. Huutah ts’anh ts’ehłagn t’ey k’a’ihohshay. T’oot’ey ts’ehłagn ts’ahọọt’ay det-shyaagn xaah botnalshaa, Naaneegn’utnettł’adn k’eetaat.
T’axoh jan nan’ k’et danh nįįk’uul noo’ k’atihdaal eh, Nts’ą’ natihdaał. Hǫǫ’ ch’ah hotnihdee, jan nan’ k’et dhihday eh, Shin xaa’ haasaanayh łąy eh hihtaałeel xaah.
Naaneegn’ huutł’aa’ihdlah tł’aan jan nan’ k’et koht’iin ts’idahuu’uhdiht’eh, jan nan’ k’et ts’ann’ k’ahiiłay xaah. Shin k’eh hįįįįį. Jan nan’ k’et ts’ann’ k’a’ihłay.
Jan nan’ k’et ch’a’ łtaahuu’ǫǫłee k’anuudihnąy, t’oot’ey ts’ahǫǫt’eh ts’ą’ niign ch’a’ huuk’atnihta’ Nuudihnąy.
Jan nan’ k’et ts’ann’ k’a’ihłay k’eh t’ey, jan nan’ k’et ts’ann’ k’ahiiłay.
Naaneegn’, łąą’ niign nłiin, ay xaa’ huuts’iniiniik, Ntł’aa’ihdalshay xaah.
Jan nan’ k’et koht’iin xaah Shtidhįh’a’ k’eh, ay koht’iin xaah huutidhak-‘a’.
Huuxaah Ntł’aa’idagntįį, naxan hu’ chih łąy eh Ntł’aa’ihdalshay xaah.
“Ay iin shįį’ ts’itįįnak k’a’iiniithan, t’oot’ey doo iin huu’aaneegn’ xaa’ noo’ łąą’ Shutdalniil iin chih xaah hotnihdee.
Huuxaah hotnihdee, łahtthagn’ iin ts’ehłagn hihtaałeeł xaah. Shta’, tthihąą’ ts’ehłagn ts’įįłiin k’eh, ts’ehłagn k’eh Nee’eh hihtaałeel. Tthihąą’ ts’ehłagn hihtaałeeł, jan nan’ k’et koht’iin Shtidhįh’a’ łąą’ hudaaniił xaah.
Ts’ehłagn huu’eh ihłįį tł’aan ts’ehłagn Sh’eh įįłįį, Neexon hǫǫ’ ts’įhdląą ts’ą’ ts’ehłagn tsaałeel xaah. Hǫǫ’ k’eexaan, jan nan’ k’et koht’iin Shtidhįh’a’ hehtatnayh tł’aan Shaa’įįtsiin k’eh doo Shtł’aahuudlay iin haa’įįtsiin hehtatnayh.
“Shta’, Shtł’aahuu’įįdlay tł’aan ndeeh dhihdaydanh hihdaltth’iił huu’uudihnįh, diichaa’ ihłiin hitnah’iil xaah. Nan xaa’ diichaa’ ihłįį, jan nan’ k’et eltsiin dą’ ttheh Shaa’įįsiin xaah.
Shta’, tth’idee’ay įįłįį. Jan nan’ k’et koht’iin Nits’ihetniign t’oot’ey Ni’ishnayh tł’aan jan iin Shtidhįh’a’heehetnayh.
Naanah huu’eh uunihhaa’ tł’aan Naanah huu’eh noo’ uudih uutihheeł, ch’ishyon iin Shaa’įįtsiin k’eh huuxaah hihtatsiin xaah tł’aan huushiit tihdaał xaah.”
Jesus  hǫǫ’ ch’ah hotniidee eh, Jesus  eh Maanah uudeldii iin eh ishiit danh łtaahindeeł tł’aan haniign gaay Kidron  hǫǫsii’ nühts’ąy łkehniideeł. Ts’oo Olive  mǫǫsii’ uuneshyee danh Jesus  eh Maanah uudeldii iin eh huhts’ą’ nihniideeł.
Judas, doo uk’įą’ ts’ichaałeel, ishiit hee’etnayh, ndlaan danh Jesus  eh Maanah uudeldii iin ishiit hihdeltth’ii’ ch’idą’ xaah.
Ay eh Judas  ay uuneshyee danh niiniishyah. Dinee ndlaan deh nii’ilshyah. Naabahdeh’ąy iin eh ch’ehłaadn’ hithahdelxoo shyah choh ach’uudah’iin iin, doo iin Jew  iin xaah hach’ełeegn haskey’ iin eh Pharisee  iin huhteh’a’, beh hǫǫłįį. Bahdeh’ąy sey’ eh xał haałeeł. Kün’ neldzeegn eh dichinh uk’et deek’an’ chih nahtełeek.
Jesus  nts’ąą’ uutaałeel, łahtthagn’ hee’etnayh. Ay eh huuxaah nii’inshyah tł’aan dąą’ huu’ehnįh, “Doo koonah’įh?”
“Jesus Nazareth  key ts’anh kaah,” hiiyehnIh. “Ay ch’ale’ diht’eh,” huu’ehnįh.
Judas, doo uk’įą’ ts’ichaałeel, shign’ huu’eh na’ethat.
Jesus  hǫǫ’ huu’ehnąy eh t’aagn ts’ą’ aahaal eh t’akedilnąy tł’aan nan’ kaagn huu’altth’at.
Tay t’ey Jesus  dąą’ huu’ehnįh, “Doo koonah’įh?” “Jesus Nazareth  key ts’anh kaah,” hiiyehnįh.
(Hǫǫ’ ch’ah huu’ehnąy, nts’ąą’ hǫǫ’ diinįį’ k’eetaat uutaałeel xaah. “Shta’, doo iinShtł’aahuu’įįdlay iin, łahtthagn’ tah ts’anh, ts’ehłagn t’ey k’a’ihohshay,” hǫǫ’ diinįį’.)
Simonpeter  bahdeh’ąy sey’ thüh t’aa’alah. Haayįhtsüü tł’aan Jew  iin hach’ełeegn iin haskeh iinnaatthii’ udine’ yuuniiddhał ts’ą’, hidzagn’ haa’įhtsaat. Ay naatthii’ dine’ Malchus  mǫǫsii’.
Jesus Peter  dąą’ ehnįh, “Ay ena’! Ay bahdeh’ąy sey’ łtaaniitii! Hǫǫtł’at haniich’ishthadn Shta’ Shaa ch’itah haayįhtiin, k’a’uutaanagn Shuudįįnįh láá?”
Ay naabahdeh’ąy iin huunaatthii’ eh Jew  iin ach’uudah’iin eh, Jesus  hutniik tł’aan hiikaann’ łiinehtłǫǫ’.
Ay tł’aan ch’ittheh Annas  niihiinihtįį. Caiaphas  doo ishiit xay’ Jewiin xaah hach’ełeegn iin haske’ iin naatthii’, Annas  utsay nįįį.
Doo ch’idą’ Jew  kohtiin iin dąą’diinįį’, “Ts’ehłagn dine’ łahtthagn’ dinee iin xaah ehtįį de’, hǫǫ ch’ah ch’ahnoo’ uutaasuuł,” Caiaphas  ch’ale’ ay.
Simon Peter  eh ch’ishyon maanah uudeldii, Jesus  hiik’eh aadał. Caiaphas  dooJew  iin xaah hach’ełeegn iin haske’ iin naatthii’ nłiin, ay ch’ishyon Maanah uudeldii łąą’ yi’etnayh. Ay eh ay Maanah uudeldii Caiaphas  shyah haa’ühts’ąy danh Jesus  eh niiniishyah.
Peter  tthak ühts’ąy kün’ tagn’ chinteeł k’et naa’ethat. Ch’ishyon Maanah uudeldii doo Caiaphas  łąą’ yi’etnay, tthak danh tthiiniishyah tł’aan ts’exeh k’ehetdagn danh k’üü eh hǫǫhee. Ay tł’aan Peter  tthak danh daayinihtįį.
Ay ts’exeh Peter  dąą’ nįh, “Ay dineh maanah uudeldii iin tah ts’anh dįįt’ay láá?” “Ay ch’ah k’adiht’ay!” Peter  yehnįh.
Neek’adn hǫǫłiin eh,alnaa iin eh ach’uudah’iin iin kün’dihk’ąą ts’ą’ nahetdee. Peter  huuts’ą’ niishyah tł’aan huu’eh naa’ethat, na’ognxiin xaah.
Jew  iin xaah hach’ełeegn iin haske’ iin naatthii’, Jesus  Maanah uudeldii iin aanah tł’aan nts’ąą’ hach’uunehtan aanah yuudehkat.
Jesus  dąą’ yehnįh, “Dinee iin eh hoodaat’įįts’ą’ shįį’ uunihhaa’. Jew  iin łehchinh etdak danh tł’aan hithahdelxoo shyah choh danh hach’undhaktąą. Nach’oonii’ąy eh k’at’ey hach’undhaktaan.
Jesus  hǫǫ’ nąy eh, nach’uudah’iin tah ts’anh ts’ehłagn shign’ eeday Yineekattł’aan dąą’ yehnįh, “Neehach’ełeegn’ haske’ naatthii’ ts’ą’ sǫ’ hǫǫ’ hǫǫheel!”
Tł’aan Jesus  dąą’yehnįh, “Ch’its’ąą’ niign uunihhaa’ de’, nts’ąą’ dihnąy shign’ dinee iin hǫǫ’ huudįįnih. T’oot’eychidą’ hǫǫsuu’ ts’ą’ huhhaa’ de’, ay dii xaah baa Shniidhįįkadn?”
Ay eh, Jesus  kaann’ łiinehtł’ǫǫ ts’ą’, Annas Caiaphas  doo ishiit xay’ Jew  iin xaahhach’ełeegn iin haske’ iin naatthii’, ay xaah Yiteh’a’.
Peter  kün’ aaxaa tth’ihtah na’elxįį. Ay eh, ch’ishyon iin beh nahetdee iin dąą’ iiyehhnįh, “Ay dineh maanah udeldii iin tah ts’anh dįįt’ay láá?” T’oot’ey, “Ay ch’ah k’adiht’ay,” Peter  huu’ehnįh.
Hach’ełeegn haskeh iin naatthii’ alnaa dinee iin tah ts’anh ts’ehłagn, doo yuudelkan dzagn’ Peter  haa’įhtsaadn, dąą’ yehnįh, “Uuneshyee danh beh dhįįday nnak-‘įį’ láá?”
Tay’t’ey Peter, “Kol,” nįh. Hǫǫ’ ts’ą’ t’ey ts’eht’udn choh chicken  mǫǫsii’ hǫǫhee.
Ay tł’aan Caiaphas  shyah ts’anh Pilate  shyah choh Praetorium  hǫǫsii’ niihiinihtįį. K’ahmán’ hǫǫłįį. Jew  iin Pilate  shyah choh shiit k’adahniideel. Huunach’uudah’iinn’ k’eetaat, Roman  koht’iin shyah ishiit dziinn’ k’adahniideel. Dahniideel de’, ay tł’aan T’oodįht’ay Aaneegn’ nadadełeegn helnay nach’ihe’aal danh k’ach’ihtaa’aal.
Ay eh Pilate  huudanh diishyah ts’anh tthiiniishyah tł’aan dąą’ huu’ehnįh, “Jah dineh, nts’ąą’ det-shyaagn xaah ch’ah jah niinahtįį?”
Tł’aan dąą’ Pilate  hiiyehnįh, “Ch’its’ąą’ niign k’adiidiil de’, k’ajah daatsahteel.”
“Nühxon huu’ uu’ahnii tł’aan nühnach’uudah’iinn’ k’eetaat betdatjahkayh,” Pilate  huu’ehnįh. “Ay de’, k’ats’idhuhxay. ‘Sǫ’ dineh dhahxay,’ neenach’uudah’iinn’ nee’ehnįh. Tł’aan neexaah k’adoodelthadn kol,” hiiyehnįh.
(Nǫǫ dą’ hǫǫ’ hut-shyaak, t’axoh nts’ąą’ hǫǫ’ diinįį’ k’eetaat uutaałeel xaah.)
Pilate  diishyah daaniishyah tł’aan Jesus  kaah hoh’ah. “Jew  iin haske’ laa dįįt’áy?” yehnįh.
Pilate  dąą’ yehnįh, “‘Jew  koht’iin nt’eh,’ shuudįįnįh? Nchiill’ key’ iin eh huuxaah hach’ełeegn iin haske’, ay iin shaa nihnihtįį. Nts’ąą’ dinshyaagn?”
Tł’aan Jesus  dąą’yehnįh, “Ndeeh k’ach’ihakłe’ danh, jan nan’ k’et tah k’ahuułay. Ay de’, ay tł’aan Sheh aadal iin Shaa naabaa tah’iił, Jew  iin xaah nishihnihtįį ch’a’ xaah. Kol, jan nan’ k’et ts’anh k’adiht’ay.”
“Haskeh laa dįįt’áy?” Pilate  yehnįh. Jesus  dąą’ yehnįh, “Hǫǫ’ ch’ale’ dįįnąy. Sheehǫǫłįį ts’ą’, ts’ehłagn niign kaah jan nan’ k’et ch’ah nihshay, dąą’ xaah: “Łąą’ niign aanah uutihheel xaah. Doot’ey łąą’ niign koht’iin nłįįn Shidaatth’ak.”
“Nts’ąą’ ch’ah łąą’ niign nłiin?” Pilate  yehnįh.
Ay tł’aan Pilate  tay’ t’ey Jew  iin danh ts’ą’ tthiiniishyah tł’aan dąą’ huu’ehnįh, “Nts’ąą’ xaah ch’otnalshaa k’ahuudak-‘aał.
T’oodįht’ay Aaneegn’ nadadełeegn Israel  koht’iin iin k’et hi’uudeethadn dą’ heehelnay danh ts’ehłagn shyah holsąy eeday ndeeh tthii’ut-shya’ uudahnąy, nühts’ą’ tthiitakteeł. Jew  iin xaah haske’ nühts’ąą’ tthii’oktee shuudahní?”
Tł’aan dąą’ hiiyehnįh, “Kol! Ay ch’ale’ k’abits’iiniithan! Barabbas  tth’ultee ts’iiniithan!” [Barabbas  ch’ine’ iin dine’ nt’eh.]
Ay tł’aan Pilate Jesus  kaah hoh’ah tł’aan, “Jesus  ultsüü,” nįh.
Bahdeh’ąy iin xoh k’eh nt’ay eh tthiishoo crown  mǫǫsii’ hehtsiin hiitthii’ nadii’ąą. Eek ndiaa eldliadn k’eheltsiin hiinadihniik,
tł’aan Jesus  tsahuudlih ts’ą’, dąą’ hiiyehnįh, “Tthihąą’ łdashiidoo’ay, dooJew  iin haske’ nłiin.” Ay tł’aan hiineekat.
Tay’ t’ey Pilate  huudanh ts’ą’ tthiiniishyah tł’aan ch’inuu aa’aal iin dąą’ huu’ehnįh, “Shdahtth’ak! Shign’ nühxaah niitakteeł, nts’ąą’ xaah ch’otnalshaa k’ahuudak-‘aal, heetatnay xaah.”
Ay eh Jesus  xoh tthiishoo hitthii’ ee’aan eh tł’aan eek ndiaa eldliadn k’eh eltsiinnanelniign tthiiniishyah. Tł’aan Pilate  dąą’ huu’ehnįh, “Unah’įh! Jah dineh ay ch’ale’ ay.”
“Neenach’uudah’iinn’ xaah, ay dineh tahteeł, ‘T’oodįht’ay ts’eeniinn’ dihtay,’ hǫǫ’ diinįį’ xaah,” Jew  iin hiiyehnįh.
Pilate  hǫǫ’ henąy idiitth’agn eh, ch’ahnoo’t’ey niljiit.
Pilate  diishyah chohJesus  daanihtįį tł’aan Jesus  dąą’ ehnįh, “Ndeeh ts’anh nįįshay?” T’oot’ey Jesus  k’at’ey hidihnah hits’ą’ hǫǫhee.
“Dii xaah shdihnah k’ats’ą’ uunįįhee? Shinxaa’ shboodįht’eh, tthiintakteeł xaah tł’aan chih shinxaa’ shdoodįht’eh, jiliis etthinihnuhttheedn huutaktsayh xaah. Hee’ináyh?” Pilate  yehnįh.
Tł’aan Jesus  dąą’ yehnįh, “Shdagn nanxaa’ doodįįt’eh, T’oodįht’ay ntł’aahǫǫdlay xaah shįį’. Ay eh doo dine’ ntł’aashįhtiin, ay ch’ale’ uts’ant’ay’nch’ahnoo’ t’ey hǫǫłįį.”
Hǫǫ’ nąy idiitth’agn eh, Pilate  tay’ biduhtsiit yuunįh. T’oot’ey Jewiin sal hihdelxoo eh dąą’ hiiyehnįh, “Jah dineh tthiinįhtįį de’, Rome  koht’iin haske’, Caesar  mǫǫsii’, utłąą k’atįįłeel! Doo t’ey, ‘Haskeh diht’eh,’ hǫǫ’ nąy, k’at’ey Caesar  utłąą diit’ay!”
Pilate  hǫǫ’ henąy idiitth’agn eh, Jesus  huuts’ą’ tthiinihtįį tł’aan Pilate  huu’etdatjahkayhdii k’et daa’etdaagn k’et daa’eedah. Shign’, “Tthee uk’et hetdagn danh,” hǫǫsii’. (Hebrewaaneegn’eh Gabbatha  hǫǫsii’.)
T’oodįht’ay Aaneegn’ nadadełeegn Israel  koht’iin iin k’et he’uudeel heehelnay dziinn’ttheh ts’ehłagn dziin hǫǫłįį. K’ahjiil taaniah ch’inii’aan eh, “Jah nühhaske’ nłiin!” Pilate Jew  iin huu’ehnįh.
“Ddhulxay! Ddhulxay! Jiliis etthihitnuhttheedn hǫhtsayh!” eh sal hihdelxoh. “Nühhaske’ jiliis etthihitnuhttheedn huhtsayh shuudahníh?” Pilate  huu’ehnįh. Tł’aan Jew  iin xaah hach’ełeegn iin haske’ iin dąą’ hiiyehnįh, “Caesar  neehaske’ choh shįį’ nłįį.”
Ay tł’aan Pilate Jesus  huutłaa’įhtįį, jiliis etthihitnuhttheedn xaah.
Ay eh Jew  iin Jesus  ts’ą’ k’ahooholdee.
Jesus  diixaa’ t’ey diijiliisa’ tthiniitąą tł’aan ch’itthii’ tth’ann’ honįh danh niiniishyah. (Hebrew aaneegn’ eh Golgotha  hǫǫsii’.)
Jesus  unaadagn dinahtł’aa k’et dii xaah jiliis etthihitnihttheedn hǫǫ’ honįh eeniik. Pilate  dąą’ utnet-tł’adn: “Jesus Nazareth  ts’anh, Jew  iin haske’.”
Ndeeh Jesus  jiliis etthihitnihttheedn danh key įį’aan eh, Jew  ndlaan iin dinahtł’aa huusii. Hebrew  aaneegn’ eh Latin  aaneegn’ eh Greek  aaneegn’ eh utnet-tł’adn.
Jew  iin xaah hach’ełeegn iin haske’ iin Pilate  dąą’ hiiyehnįh, “Sǫ’, ‘Jew  iin haske’,’ utnįįtł’adn! ‘Jan dineh Jew  iin haske’ diht’eh hǫǫ’ nąy,’ utnįįtł’at!”
“Kol! Nts’ąą’ utnihtł’adn, ch’its’ąą’ k’anotnihtł’adn,” Pilate  huu’ehnįh.
Naabahdeh’ąy iin Jesus  liliis etthihitnihttheedn eh, hiichiill’ dan danh xaah hitniidlahtł’aan naabahdeh’ąy ts’ehłagn huuk’eet xaah nelt’eh. Hii’eegn’ ndiaa chih uuniik. Ay eek ndiaak’at’ey nił dzinitkaan ts’ehłagn k’eh t’ey nt’ay.
“Ay eek sǫ’ łats’inuhch’uul. Ay eek baa nantsuułeek, doo yiit’üh de’ kaah,” naabahdeh’ąyiin tłihdetnįh. Hǫǫ’ hut-shyaagn, T’oodįht’ay Aaneegn’ utnet-tł’adn k’eetaat dąą’ nįh:
“Shch’iill’ huutah taahelshyah.
Sh’eegn’ ndiaa xaah nach’ihtehłeek, doo yiit’üh de’ kaah.”
Ay eh naabahdeh’ąy iin ch’ah hǫǫ’ dąy.
Unąą eh Unąą dia’, ch’ishuuy Mary, Clopas  u’aat, eh ch’ishuuy Mary Magdalene  key ts’anh, ay iin Jesus  jiliisa’ k’üü nahetdee.
Jesus  diinąą eh Maanah uudeldii doo xantsiin shign’ nahetdee huuneh’įh. Ay eh diinąą dąą’ ehnįh, “Nąą, jan ch’ah nts’eeniinn’ k’eh taat’eeł.”
Ay tł’aan Jesus  Maanah uudeldii dąą’ ehnįh, “Jan nnąą k’eh taat’eeł.” Shign’ ts’anh noo’ ay Maanah uudeldii Jesus  unąą uuniik, diishyah itahdal xaah tł’aan hik’atnahta’ xaah.
Tth’aak elkąy tu’ ts’elkąy datnelts’agn shign’ eekąą. Dlaat k’eh nt’ay tuu uniinehhaagn ishiit tatdįįtsayh tł’aan dichinh Hyssop  mǫǫsii’ chiit niinii’ąą tł’aan Jesus  thaat ts’ą’ yech’uudįh’ah, yuutthǫǫ xaah.
Jesusyethǫǫ tł’aan dąą’ nįh, “T’axoh suudihłaagn ishiit nuuniithat!” Ay tł’aan utthii’ shign’ nadalnąytł’aan ehtįį.
Ay tł’aan Jew  iin Pilate  dąą’ hiiyehnįh, “Jan taagn jiliis k’et dinee iin huuxooll’ k’eets’uutsat, huułaa xaah. Ay tł’aan jiliis k’et ts’anh nahuuts’uułee.” Hǫǫ ch’ah henąy, Friday  hǫǫłįį ts’ą’, k’ahdąąde’ Naahelshii Dziinn’ jiliis k’et hihdultth’ii’ k’ahuhuunąy xaah. Noo’ haathał Naahelshii Dziinn’ ch’ahnoo’ Nahelshii Dziinn’ uutaałeeł.
Ay eh naabahdeh’ąy iin ch’ittheh dine’ts’ą’ niihindeel eh, hiixooll’ k’eeniitsat. Ay tł’aan ch’ishyon jiliis Jesus  uuk’üü niihindeel eh, dineh ik’et hiixooll’ k’eniitsat.
T’oot’ey Jesus  ts’ą’ niihindeel eh, ch’idą’ ehtiin hiineh’įh. Ay ehhiixooll’ k’ak’ee’iitsdn.
T’oot’ey naabahdeh’ąy iin tah ts’anh ts’ehłagn Jesus  k’üü seydak’edeltł’oon eh yiigoot, tł’aan hǫǫ’ ts’ą’ t’ey dał ehtuu eh haaniihąą.
Shin ch’ale’, John, hǫǫ’ hut-shyaagn nak-‘įį’. Nts’ąą’ maanah dihnąy łąą’ nłįį. Łąą’ niign dihnįh, nühxon chih łąą’ utdahniił xaah.
Hǫǫ’ hut-shyaagn T’oodįht’ay Aaneegn’ utnet-tł’adn k’eetaat, dąą’ nįh:
“Hiitth’ann’ ta ts’anh ts’ehłagn t’ey k’ahihxool.”
Tł’aan T’oodįht’ay Aaneegn’ utnet-tł’adn ch’ishuuy dąą’ nįh:
“Dinee iin doo hiiyiigoodn kaah hitnah’iił.”
Hǫǫ’ hut-shyaagn eh, Joseph, Arimathea  key ts’anh, Jesus  tee’ kaah Pilate  uudehkat. (Joseph Jesus  k’eh aahaal nach’oonii’ąy nłįį, Jew  iin xaah neljiidn xaah.) “Jesustee’ uu’įįnii,” Pilate Joseph  ehnįh. Jesus  tee’ kaah niishyah tł’aan łtaynihtįį.
Ay łaakay dineh iin Jesus  tee’ naahihtįį tł’aan hiikaayiidlah tł’aan ch’iil elgay eh inaahuudeetł’ǫǫ. Hǫǫ’ ch’ah k’eetaat Jew  iin ch’itee’ heetsah xaah suhdelshyaak.
Ndeeh Jesus  hiidhehxiin danh aaxaa neshyee danh huu’ąą. Ishiit danh ddhał eekey tthee shiit haahalshyah danh ch’itee’ niihelshyeegn xaah huu’ąą. T’oot’ey ishiit danh ch’itee’ tth’ihtah k’aniihelshyeegn.
Dziin Jew  iin Nahelshii Dziinn’ ttheh hǫǫłiin eh, tł’aan ishiit danh jiliis danh aaxaa huu’aan eh, yittee’ nihnihtįį.
Shiit dziinn’ k’ahman’ tah, tth’ihtah nat-tł’adn eh, Mary Magdala  key ts’anh ch’itee’ niihelshyeek danh tthee shiit haahalshyah danh nii’inshyah. Ay eh, hahnoo’ uuneh’ąy eh, ch’idą’ tthee choh shiihetdagn danh ch’a’ niłtaa’ilmoot neh’įh.
Ay tł’aan Simon Peter  eh ch’ishyon Maanah uudeldii, doo Jesus  xantsiin, huudanh ts’ą’ nateltthat tł’aan dąą’ huu’ehnįh, “Neek’ach’ihohłe’ ch’itee’ niihelshyeegn danh łtaahiinihtįį t’oot’ey ndeeh niihiinihtįį ts’ą’hints’etniign.”
Ay tł’aan Peter  eh ay ch’ishyon Maanah uudeldii łtahteedeeł tł’aan ch’itee’niihelshyeek danh ts’ą’ hihteedeeł.
Ay łaakey dinee iin kąhtelshyah t’oot’ey ch’ishyon Maanah uudeldii Peter  ch’ahnoo’ kąątelshyah ts’ą’, ch’itee’ niihelshyeek danh ch’ittheh nii’iltthat.
Nii’inshay eh shign’ daathiiniitthayh tł’aan ch’iil elgay eeniign ineh’įh. T’oot’ey k’adaa’iihaal.
Simon Peter  yik’eh niiniishyah t’oot’ey ch’itee’ niihelshyeek danh tthee shiit haahalshyah danh hǫǫ’ ts’ą’ t’ey daaniishyah. Ch’iil elgay eeniign ineh’įh
tł’aan ch’iil Jesus  tthii’ inaa’uudeetł’oon chih eeniign ineh’įh. Ay ch’iil ch’iil elgay eh k’a’iiniign net-tth’ah ts’ą’ ch’idanhee’ąą.
Ay tł’aan ch’ishyon Maanah uudeldii, doo ch’ittheh niiniishay, ay chih daaniishyah. Ineh’įh tł’aan łąą’ yuunįh.
(T’oodįht’ay Aaneegn’ utnet-tł’adn: “Įįłaagn iin tah ts’anh nitdatthał tł’aan nootatnayh,” hǫǫ’ nąy, tth’itah k’at’ey ch’ik’eniihiidaa.)
Taatetdeel eh, Mary Magdala  key ts’anh ishiit nii’inshyah. Ch’itee’ niihelshyeekdanh shiihetdak danh ühts’ąy na’ethat, etsaa eh. Etsaa eh, shign’ daathiiniitthayh tł’aan shign’uuneh’įh.
Tł’aan łaakey angel  iin, eek elgay ndiaa nahdelshyay, huuneh’įh. Jesus  kolt’oot’ey ay iin ndeeh tth’ihiiyįht’ayh danh ahk’eedn dahdeltth’ih. Ts’ehłagn ndeeh Jesus  tthii’ee’aan ch’idą’ danh eedah tł’aan behłaadn’ ndeeh Jesus  ke’ eedlay ch’idą’ danh eedah.
“Ts’exeh, dii xaah įįtsah?” hiiyehnįh. “Shk’ach’ihohłe’ łtaahiinihtįį t’oot’ey ndeeh danh niihiinihtįį ts’ą’ hits’ishniign!” Mary  huu’ehnįh.
Mary  hǫǫ’ nąy eh, sts’aadeeshyah tł’aanunanht’aagn dineh na’ethadn ineh’įh. Jesus  nłįį t’oot’ey Mary  k’at’ey yik’e’ilnagn.
“Tsexeh, dii xaah įįtsah? Doo kaah unįh’įh?” Jesus  yehnįh. Mary  neshyee danh k’anehtaa’ dine’iniithanh ts’ą’ dąą’ yehnįh, “Dineh, niinįhtįį de’, ndeeh niinįhtįį danh hǫǫ’ shdįįnįh, uts’ą’niituhshya’ xaah tł’aan na’uhnii xaah.”
Tł’aan Jesus  dąą’ yehnįh, “Mary!” Tł’aan Maryits’ą’ sts’aadeeshyah tł’aan Hebrew  aaneegn’ eh dąą’ yehnįh, “Rabboni!” (Nee’aaaneegn’ eh dąą’ nąy, “Hach’uunehtan.”)
Jesus  dąą’ yehnįh, “Sǫ’ Shitdǫltsadn, Shta’ tth’ihtah k’anatihdaal xaah! T’oot’ey Sh’eh aadal iin ts’ą’ naa’įįdaał tł’aan Shaa dąą’ huudįįįnįh, ‘T’axoh T’oodįht’ay Shta’ ts’ą’ dagn natihday. Nühta’ chih nłįį tł’aan nühT’oodįht’ay chih nłįį.’”
Ay ehMary Magdala  key ts’anh Maanah uudeldii iin ts’ą’ teeshyah tł’aan Neek’ach’ihohłe’Unak-‘įį’ tł’aan nts’ąą’ ch’ah nąy eh huuhǫǫhee.
Ishiit shiit dziinn’ natexeeł ts’ą’, Maanah uudeldii iin dach’ineldlį’ danh łehchinh heedeeł, Jew  inn kaah hihneljiidn xaah. Ay tł’aan Jesus  daaniishyah tł’aan huutah na’ethadn eh dąą’huu’ehnįh, “Nühdzee’ shiit hǫǫsuu’ ts’ą’ uutaałeeł!”
Hǫǫ’ nąy eh, Diiła’ eh Diik’üü huu’ich’ineh’įh. Ay eh Huuk’ach’ihohłe’ hiineh’ąy eh, haasaanayh hǫǫcháá’ hįįłįį.
Ay tł’aantay’ t’ey Jesus  dąą’ huu’ehnįh, “Nühdzee’ shiit hǫǫsuu’ ts’ą’ uutaałeeł. Shta’ Shteh’a’ k’eh nühtidhak-‘a’.”
Hǫǫ’ nąy eh, ay tł’aan huuts’ą’ tetshih tł’aan dąą’ huu’ehnįh, “Na’, T’oodįht’ay Otdeegn’ uu’ahniii.
Maanah udeldii iin tah ts’anh, ts’ehłagn Thomas  mǫǫsii’ (łaakey iin ts’ehłah eehǫǫłiinmǫǫsii’), ndeeh Jesus  daaniishay dą’ huutah k’a’iiday.
Ay eh Thomas  ehłaadn’ iin dąą’hiiyehnįh, “Neek’ach’ihohłe’ ts’inih’ii’!” T’oot’ey Thomas  dąą’huu’ehnįh, “Shin du’ k’ałąą’ hǫǫ’nihthan. Mįįła’ ch’itsooł ahk’eedn utnak-‘iił de’ shįį’ tł’aan shlaats’oo’ eh mįįła’ ch’its’ooł ahk’eedn shiit k’eets’oh’ihtthayh de’ tł’aan shla’ uk’üü bididhagntsat de’ shįį’, łąą’ nüh’utdihniił.”
Łk’eedinch’ii dziinn’ uuneehaal eh, Maanah uudeldii iin dach’ineldlį’ danh tay’ t’ey łehchinh nahetdeeł tł’aan Thomas  huutah eedah. Ay tł’aan Jesus  daaniishyah tł’aan huutahna’ethadn eh, dąą’ huu’ehnįh, “Nühdzee’ shiit hǫǫsuu’ ts’ą’ uutaałeeł!”
Ay tł’aan Jesus Thomas  dąą’ ehnįh, “Nlaats’oo’ eh Shla’ itdiltsat tł’aan huunįh’įh. Ay tł’aan noołaatįįtthee tł’aan Shk’üü shiit diltsat. Sǫ’ nįįnįį’ uukol! T’oot’ey łąą’ inįįthanh!”
Tł’aan Thomas  dąą’ yehnįh, “Shk’ach’ihǫhłe’ eh shT’oodįht’ay dįįt’eh!!”
Tł’aan Jesus  dąą’ yehnįh, “Shnįh’ąy eh, łąą’ uudįįnįh. Doo iin k’ashihneh’ąy eh, łąą’ huunąy, ch’ahnoo’ huuxaah hǫǫsǫǫ!”
Jesus  họọdląą ts’ą’ nahohdaa det-shyaagn, Maanah uudeldii iin naał. T’oot’ey jah dinahtł’aa shiit nahohdaa ntsiin shįį’ aanah utnet-tł’adn.
Jah dinahtł’aa shiit nahohdaa aanah utnet-tł’adn, Jesus Messiah, T’oodįht’ay Shye’e, nłiin łąą’ utdahniil xaah tł’aan hǫǫ’ ch’ah łąą’ uudahnnąy eh, Mǫǫsii’ xaa’ k’aaduu’u uutahnay xaah.
Ay tł’aan Jesus  Maanah uudeldii iin ts’ehłagn danh tay t’ey deech’inel’įh, Tiberiasmann’ mąągn danh. Dąą’ ch’ah hut-shyaagn.
Jan iin łehchinh heedeeł: Peter  eh Thomas  (łaakey iin ts’ehłagn eehǫǫłiin mǫǫsii’) eh, Nathanael  (ay ch’ah Cana  key Galilee  nan’ k’et ts’anh) eh, Zebedee  ushye’e iin eh, huu’ehłaadn’ łaakey iin eh.
Simon Peter  dehłaadn’iin dąą’ huu’ehnįh, “Łuugn kaah tihhay.” “Neexont’ah n’eh tsaadał,” hiiyehnįh. Ay eh ts’ayh ts’ą’hiheedeeł tł’aan ts’ayh shiit hįįdeeł. Tadn utdíí łuugn kaah hetdį’ t’oot’ey łuugn kol.
Haasaatee’aan eh, Jesus  manh mąągn tah eedah t’oot’ey Maanah uudeldii iin k’at’ey Yik’ehilnagn.
“Nühtehbiill’ hǫǫsoon ts’ąy’ xaah tiinahniik. Ishiit danh łuugn hǫǫłįį.” huu’ehnįh. Ay eh hǫǫsoon ts’ąy diitehbiill’ tehnihniik tł’aan haahiitehniign hii’idetnii, łuugn ndláán t’ey huutehbiill’ shiit al-‘eel eh.
Ay maanah uudeldii doo Jesus  xantsiin Peter  dąą’ yehnįh, “Jan dineh Neek’ach’ihohłe’ch’ah nt’ay!” Nts’ąą’ ch’ah nąy Simon Peter  idiitth’agn eh, tł’aan dii’eegn’ kol xaah etnday eh, hantee’ t’ey dii’eegn’ ndiaa naadalniik tł’aan tuu shiit ta’įhshaał.
Behłaadn’ iin ts’ayh shiit manh mąągn ts’ą’ łkehteedeeł, huutehbiill’ shiit datneldogn ts’ayh tł’aa k’eh ii’etenayh. Taaxaa ts’anh noo’ haa’gaay niithaadn ts’ayh hehtąą.
Keetł’aaheedeel eh, t’ia kün’ k’et łuugn eh łeedon’ eh hihneh’įh.
Ay tł’aan Jesus  dąą’ huu’ehnįh, “Nühłuugn Shaa niinahłee.”
Ay eh Simon Peter  ts’ayh ts’ą’ na’at-shyah tł’aan huutehbiill’ taaxaa danh keetł’aaheełuu. Łuugn choh shiit datneldook, ts’ehłagn deetaan k’et ahts’ąy deetaan k’et taagn łuugn ishiit eedlay. Luugn hǫǫdláá t’oot’ey tth’ihtah huutehbiill’ k’ałatniich’iil.
Jesus  dąą’ huu’ehnįh, “Aan! Sh’eh nach’ah’aał!” Maanah uudeldii iin tah ts’anh doot’ey, “Doo ch’ah dįįt’ay?” dąą’ k’ayehnąy Neek’ach’ihohłe’ ch’ah nt’ay hii’etnay xaah.
Ay eh Jesus  kün’ danh nii’inshyah tł’aan łeedon’uunii ts’ą’, huutah yiidlah. Łuugn chih eh hǫǫ’ k’eh det-shyaak.
Ay k’eh, taagn danh eh Jesus  Maanah uudeldii iin deech’inel’įh, įįłaagn iin tah ts’anh niidit-thadn tł’aan nahotnay eh.
Nach’ihii’aal eh, Jesus Peter  dąą’ yehnįh, “Simon, John  ushye’e, jan iin ch’ahnoo’ Shaa’įįtsį́į́’?” “Ąa’, Shk’ach’ihǫhłe’, naa’ihtsįį’ ts’ą’ hee’innayh,” yehnįh. “Shchiill’ key’ iin dibee gaay k’eh hįįt’ay, huuk’anįhtaa’,” Jesus  yehnįh.
Łaakey danh Jesus  dąą’ yehnįh, “Simon, John  ushye’e, Shaa’įįtsį́į́’?” “Ąa’, Shk’ach’ihǫhłe’, naa’ihtsįį’ ts’ą’ hee’innayh,” yehnįh. “Shchiill’key iin dibee k’eh hįįt’ay, huuk’anįhtaa’,” Jesus  yehnįh.
Taagn danh Jesus Peter  dąą’ yehnįh, “Simon, John  ushye’e, Shaa’įįtsį́į́’?” Taagn danh hǫnąy eh Peter  ts’ootehdąy tł’aanJesus  dąą’ ehnįh, “Shk’ach’ihǫhłe’, huu’įhdląą ts’ą’ hee’innayh. Naa’ihtsįį’ ts’ą’ hee’innayh.” Jesus  dąą yehnįh, “Shchiill’ key’ iin dibee k’eh, huuk’anįhtaa’.
(Ay heneek eh Jesus  nts’ąą’ niign Peter  tahteel tł’aan yixaa’ T’oodįht’ay Ǫǫsii’ tsen-‘įh hitdahniil aanah hǫǫhee.)
Peter  ay ch’ishyon Maanah uudeldii, doo Jesus  xantsiin, łts’aadeeshyah ts’ą’ ineh’įh. (Ay ch’ah nach’ihe’aal dą’ yik’üü eeday tł’aan yaaxaa nii’idiltįį tł’aan dąą’ nąy, “Shk’ach’ihǫhłe’, doo nk’įą’ tsichaałeeł?”)
Peter  ineh’ąy eh, Jesus  dąą’ yehnįh, “Shk’ach’ihǫhłe’, jah dineh du’? Nts’ąą’ beh uutaaniił?”
Jesus  dąą’ yehnįh, “K’aaduu’ ts’anh noo’ natihdaał danh uutaanayh inihthan de’, nts’’ąą’ baa iniithanh? Nan du’, Shk’eh įįhaał.”
Ay eh, ay heneek xaah, doo Jesus  eh aadal iin dąą’ tłihdetnįh, “Ay ch’ah neexon tah ts’anh k’at’ey tahteel.” T’oot’ey Jesus  k’ahǫǫ’ dehnąy. “K’aaduu’ ts’anh noo’ natihdaał danh uutaanayh inihthan de’, nts’ąą’ baa iniithanh?” ch’idą’ hǫǫ’ diinįį’.
Shln ay ch’ishyoon Maanah uudeldii ch’ah diht’eh (John, the author of this book). Nts’ąą’ utnihtł’adn, nts’ąą’ xaa’ hut-shyaagn, hee’ishnayh. Tł’aan łąą’ heneegn eh utnihtł’adn hee’atnayh.
Nts’ąą’ niign Jesus  hǫǫ’ dąy jah utnet-tł’adn k’eetaat eh, hǫǫdląą niign tay’ chih det-shyaak. T’oot’ey huu’aanah dinahtł’aa hǫǫłíín utnihtł’adn de’, jan nan’ k’et łahtthagn’ xaah hǫǫtsuul de’ huułe’. T’axoh.
Shin ch’ah Paul  dąą’ jindhihtł’at. Jesus Christ  eh T’odįht’ay, Neeta’, Jesus  įįłaagn iin tah ts’anh needihtiin, Ay iin ch’ah ch’itah haashihįhtįį tł’aan Ay iin Daaneegn’ eh nan’ k’et koht’iin iin xaah shihteh’a’. Shyąą’ dineh k’ach’itah haashihteel tł’aan T’oodįht’ay Aaneegn’ eh k’ashtih’aal. T’oodįht’ay ay ch’ale’ shteh’a’.
Christian  koht’iin ts’ehłah hihdeltth’ii iin, lahtthagn’ Galatia  nan’ k’et nił ch’idanh huudlay Christian  koht’iin łehchinh heedel iin huuts’ą’ niidajihniidlah.
Tthihąą’ T’oodįht’ay, Neeta’, eh Jesus Christ, Neek’ach’ihohłe’, hǫǫtł’at nühts’itaanak tł’aan nühdzee’ shiit hǫǫsuu’ ts’ą’ nühtł’aach’ohtaa’aał.
Christ  huuts’ant’ay’ ch’a’ huu’okshii xaah neexaah huutł’aa’idaltįį. Hǫǫ’ det-shyaak, ts’ahǫǫt’eh ts’ą’ k’aaduu’ neetagn’ hǫǫłiin neets’ą’ utee’ąą ts’ą’ haagüh kol ts’ą’ ts’uudaa’ xaah. Hǫǫ’ ch’ah T’oodįht’ay, Neeta’, duudįį’ yuunįh.
Dinee iin T’oodįht’ay aanah doodįhsoon duunoo’ hǫhchaah ts’ą’ utthiiłatdahdał. Hǫǫ’ huułe’.
Ay iin, “Nee’aaneegn’ hǫǫsǫǫ,” henįh t’oot’ey łąy eh ch’ishuuy heneek suu’ k’adiit’ay. Christ  Aaneegn’ suu’, ay ch’ah shįį’ heneek suu’ nt’eh. T’oot’ey ch’ishyon iin huu’įįnįį’ nił tatdalnąy nühhuunįh ts’ą’, ch’its’ąą’ niign nühhenįh tł’aan Christ  Aaneegn’ suu’ ch’its’ąą’ ts’uhtsay hiiniithanh.
Heneek suu’ eh ch’idą’ hannühts’uunehtan, ay ch’ah łąą’ niign nt’eh. Neexon du’ ay ch’ah k’eh ch’its’ąą’ hats’uunehtan de’, tł’aan heneek nadadełeegn dagn nan’ k’et ts’anh ay ch’ah k’eh ch’its’ąą’ hahuu’uunehtan de’, doot’ey hǫǫ’ ch’ah taadiil, tthihąą’ T’oodįht’ay botnalshaa.
Hǫǫ’ nühdihnąy t’oot’ey k’aaduu’ tay’ t’ey dąą’ nühdihnįh, “Doot’ey heneek shaaneegn’ nts’ann’ nłiin k’eh ch’its’ąą’ hach’uunehtan de’, ay ch’ale’ botnalshaa.”
Hǫǫ’ nühdihnąy eh, shyąą’ dinee iin, “Ay dineh łąą’ dįįnįh,” hitnaathiil xaah hǫǫ’ nühdihnąy inahthánh? Ena! T’oodįht’ay ayt’oo shuunąy de’, hǫǫ’ ch’ah heenihthanh. Shyąą’ dinee iin łąą’ dįįnąy shihutdaaniił inahthan de’, doo Christ  łąą’k’ahohthadn k’a’ihłay.
ShChristian Koht’iin  iin, dąą’ ch’ah łąy eh heetatnayh inihthanh: heneek suu’ eh hanüh’uunaktan T’oodįht’ay ts’anh bidoodiiłįį.
Ay ch’ah T’oodįht’ay nühxaah shtł’aadadįįdlah. Shyąą’ dine’ k’anühxaah shtł’aadadįįłeel tł’aan shyąą’ dine’ uudogndii xaah k’at’ey yeh hashuunehtiil. Jesus Christ  ts’anh shįį’ heneek shtł’aadiidlah tł’aan Uxaa’ shįį’ k’eniich’akthat.
Neexon hu’ Jew  koht’iin ts’iiłiin nts’ąą’ oots’ee’ niign ts’įįdąy, ch’idą’ hǫǫ’ ch’ah dihdįį’. Nts’ąą’ niign ch’idą’ dihdiin, ch’idą’ hǫǫ’ nühdihnįį’. Dąą’ ch’ah dihdįį’: doo iin Jesus  łąy eh uunąy iin huu’eh datch’ihdakkay eh, ay iin nił ch’iduugn niłtaaheedeeł. Tł’aan Christian  oots’ee’ niign tthidoodaktthiidn kaana’aknay’.
Nts’ąą’ Jew  oots’ee’ niign ts’įįdąy iin, neexon tah ts’anh shin hu’ shk’eh bihahthal iin ch’ahnoo’ dihdįį’. Neexon du’, Jew  ts’įįłiin iin du’, neetthay iin nts’ąą’ niign hetdąy, hǫǫ’ k’eetaat huuch’ahnoo’ dihdįį’.
T’oot’ey shihǫǫłįį dą’ T’oodįht’ay ch’ita haashįhtįį’. Ay tł’aan, “Aan, Shaa innah,” hǫǫ’ shdįįnįį’. Hǫǫ’ det-shyaak, hǫǫtł’at sts’iniiniign xaa’.
Łąą’ ishiit nuuniithat dą’, T’oodįht’ay Shye’e Paul  ich’inak-iił diitthii’ eh naniich’ithat. Hǫǫ’ det-shyaak, dinee iin Jew  k’ahiiłay heneek suu’ Ushye’e aanah eh hahuu’utnaktanh xaah. Ishiit nuuniithat dą’, doot’ey ts’ą’ k’atihhaal, heneek eh sts’idaanagn xaah.
Tł’aan doo iin T’oodįht’ay Daaneegn’ eh shttheh huuteh’a’ iin Jerusalem  key hihdeltth’ii iin ts’ą’ k’atihhaal. T’oot’ey ch’ittheh Arabia  nan’ k’et nihshyah. Ay tł’aan Damascus  key nanishshyah.
Taagn xay noodeethat Jerusalem  key nihshyah, Peter  eh nats’iholnagn xaah. Ishiit nuuniithat dą’ ts’ehłagn deetaan dan uk’edn k’eh beh ihdaa’.
K’aaduu’ łąy eh nühts’ą’ jinihtł’at. T’oodįht’ay naał nühts’ą’ k’a’agnshyagn.
Jerusalem  nihshay eh, Syria  nan’ k’et eh Cilicia  nan’ k’et nił ch’idanh key nihshyah.
Hǫǫ’ hutshyaagn eh, Christian  koht’iin Judea  nan’ k’et hihdeltth’ii iin, doo nt’eh ts’ą’ t’ey shits’ihetniik.
Nts’ąą’ ch’ishyon iin shaanah huuhǫǫhee shįį’ heehetnayh. “Doo dine’ ch’idą’ nee’eh datch’idehkay, mįįnįį’ hǫǫsuu’ nitnii’ąą. Christian  oots’ee’ niign tthidoodaktthiidn kaana’ehnay’ ch’idą’. T’oot’ey k’aaduu’ Christian  oots’ee’ niign xaah hach’uunehtanh,” ch’ishyon henįh.
Hǫǫ’ sheh hut-shyaagn eh, “T’oodįht’ay, tsen-‘įį,” hiiyehnįh.
Ts’ehłagn deetaan dan uk’edn noodeethadn tł’aan eh, Jerusalem  key dineh Barnabas  mǫǫsii’ eh natidhishshyah. Dineh Titus  mǫǫsįį’ deh tidhagntįį.
Ishiit nuuniithat dą’ nts’ąą’ T’oodįht’ay hee’ushnay shehtsiin k’eetaat, Jerusalem  ts’ą’ nihshyah. Ishiit dą’ Jew  ch’inłiin iin shįį’ sheh łehchinh heedeeł. Jew  k’a’iiłay iin T’oodįht’ay Aaneegn’ suu’ eh hahuu’uunaktan dąą’ ch’ah thadzelxoh. Hǫǫ’ ch’ah dihdįį’, nts’ąą’ niign T’oodįht’ay xaah ch’idą’ ishna’ tł’aannts’ąą’niign k’aaduu’ Baa ishnaa, łahtthagn’ k’ashyąą’ uułe’ nihthan xaah.
Titus, sheh natetdaagn, Jew  k’aa’iiłay; t’oot’ey ay Jew  ch’inłiin iin, “Nthüh haa’ult’üüdn,” k’ahiidįįdiil Moses  huhtsiin niign k’eetaat.
Ch’ehlaadn’ iin Christian  dach’inel’ąy iin neetah daaniideel iin, Moses  huhtsiin niign k’eetaat Titus  hiithüh haataat’üüt, hǫǫ’ hiiyuułee henįh. Ay iin, nach’ihnel’iign hįįłįį ts’ą’, nach’oonii’ay dahniideeł, nts’ąą’ honay huudzuutth’agn xaah. Neexon hu’ Christ Jesus  eh ts’ehłagn ts’įįłįį ts’ą’, Moses  Huhtsįį Niign k’etatsal’iił thiineeniidlah. Ay xaah Moses  Huhtsiin Niign k’eetat k’atsal’iil.
Nts’ąą’ hǫǫ’ huudįį’ neehuunąy k’eetaat k’ats’įįdiil, T’oodįht’ay Aaneegn’ suu’ łąy eh duunoo’ uułe’ xaah. Hǫǫ’ ch’ah dzįįdįį’, hanühts’uunuhtan ts’iiniithan xaah.
T’oot’ey ch’inłiin choh iin sheh łehchinh heedeel iin, nts’ąą’ niign eh hach’uunaktan shk’eniich’ehnihdeek. Ay iin tah ts’anh, “Ch’its’ąą’ niign eh hach’uunaktan dįįdąy,” k’ashihenąy. (Ay iin ch’inłiin choh hįįłįį ts’ ą’ łąą’ k’ashaahiiłay, hoohǫhchaah ts’ą’ dinee iin nił k’eh het-t’eh koht’iin hįįłiin, T’oodįht’ay huu’uunąy xaah.) Ay iin shaaneegn’ hach’uunaktan k’et k’ahenay.
“Chits’ąą’ dǫǫdįį’,” k’ashihenąy. Jew  k’a’iiłay iin ts’ą’ T’oodįht’ay Aaneegn’ suu’ eh hahuu’uunaktan t’ey, ay ch’ale’ T’oodįht’ay shtl’aahǫǫdlah, uk’anokta’ xaah. Ch’inłiin iin shaa hik’eniich’inihdeek. Jan chih: Jew  koht’iin iin ts’ą’ Peter  T’oodįht’ay Aanegn’ suu’ eh hahuu’uunehtan, hǫǫ’ ch’ah T’oodįht’ay yįįtł’aahǫǫdlah, ay k’anuhta’ xaah. Ch’inłiin iin hiixaah hik’eniich’inihdeek.
Ay ch’inłiin iin łehchinh heedeel iin tah ts’anh, James  eh Peter  eh John  eh huunaatthii’ hįįłįį. T’oodįht’ay Shaa utna’ shuunąy shaa hik’eniich’inihdeek. Ay eh ay taagn dineh iin sheh Barnabas  eh neełaa’ nahuuniik. Łahtthagn’ niłtłąą tsįįłiin, dąą’ ch’ah nił k’eh t’ey naanints’etdee: “Doo iin Jew  k’a’iiłay iin ts’ą’ T’oodįht’ay Aaneegn’ suu’ eh ahdał tł’aan Jew  koht’iin iin ts’ą’ Maaneegn’ suu’ eh tsaadał.
Dąą’ ts’ehłagn niign shįį’ neexaah tahdiił. Neets’ą’ na’ahnįį’, nühxon hu’ eh nühkoht’iin iin ch’ah neetah nasaadiht’ay iin k’ats’inuhta’ xaah,” neehenįh. Nasaadiht’ay iin k’anakta’ du’, łąą’ hǫǫ’ duhdįį’ nihthanh.
Haa’ uuteethat Peter Antioch  key ts’ą’ teeshay eh, baa ninihshyah tł’aan ch’its’ąą’ det-shyaagn niign unak-‘įį’. “Ch’its’ąą’ niign dinshyaak,” udihnay, ch’its’ąą’ det-shyaagn xaah.
Peter Christian  koht’iin Jew  k’a’iiłay iin eh nił k’eenoo’ nach’e’aał. T’oot’ey ishiit nuuniithat, ndeeh Peter  noo’ uudih k’ahuu’eh nach’ih’aal huule’ k’aaduu’ yaanah naniich’ethat danh. K’aaduu’ yaanah naniich’ethat, Jew  iin Jerusalem  ts’anh James  huuteh’a’ iin dahniideel eh. Ay tł’aan jah ts’anh noo’ k’ahuu’eh nach’ih’aal diitthii’ eh naniich’ethat. Hǫǫ’ ch’ah det-shyaak, Christian  k’oht’iin tah ts’anh Moses  huhtsiin niign k’etatsal’iił hiiniithhanh iin xaah niljiidn xaah. Ay iin Jew  k’a’iiłay iin huutaat’üüt hiiniithanh ts’ą’, k’ahuułay niign k’ashihdaaniil tey.
Ishiit ch’ehłaadn Christian  koht’iin Jew  hįįłiin, Peter  k’eh t’ey ch’its’ąą’ niign k’aaduu’ naniich’ihetdee. Ay eh Barnabas  chih Peter  k’eh t’ey ch’its’ąą’ niign k’aaduu’ naniich’ethat.
Ay łahtthagn’ iin T’oodįht’ay Aaneegn’ suu’ łąą’ nłiin k’eh tth’udee’ah niign k’ahiidiil ts’ą’, ndeeh nts’ąą’ hetdąy huuk’eh niich’inakthat danh, huuhįhdląą ts’ą’ naał peter dąą’ nįh, “Jew  koht’iin įįłįį t’oot’ey doo Jew  k’a’iiłay k’eh t’ey dinshyaak. Hǫǫ’ dinshyaagn eh, dii xaah doo Jew  k’a’iiłay iin Jew  koht’iin k’eetaat hihduudįį’ huu’uudįįnįh?”
Jew  koht’iin nee’ihǫǫłįį tł’aan ts’antay koht’iin Jew  k’a’iiłay iin tah ts’anh k’ats’iiłay.
T’oot’ey Moses  Huhtsiin Niign k’eetaat det-shyaagn xaa’, T’oodįhtay dineh Diits’ą’ tth’idee’ay k’ayihtsiin. Christ Jesus  łąy eh uunay xaa’ shįį’, T’oodįht’ay dineh Diits’ą’ tth’idee’ay yihtsįį’. Hǫǫ’ ch’ah heets’etnayh. Neexon hu’ Christ Jesus  łąy eh ts’uunąy. Ay eh hǫǫ’ k’eexaan T’oodįht’ay neexon Diits’ą’ tthidee’ay exąą. Ay xaah jan ch’ah: Moses  Huhtsiin Niign xaa’, T’oodįht’ay bookol dine’ Diits’ą’ tthidee’ay yihtsįį’.
Ay eh, T’oodįht’ay Christ  xaa’ Diits’ą’ tth’idee’ay nee’uhtee ts’iiniithan koht’iin tsįįłiin eh, ch’ehłaadn iin T’oodįht’ay k’įą’ hel’ąy koht’iin neehuunįh. Ch’its’ąą’ niign neehuunįh. Hǫǫ’ huunąy eh, Christ  T’oodįht’ay k’įą’ el’ąy xaah etnaa ihuunįh. Ch’idą’ danh ts’anh noo’ haathał danh k’ahǫǫ’ diidiil!”
Shin du’, dii ch’idą’ tthidoodoktthiidn kaana’aknay’, ay ch’ah k’aduu’ uts’ą’ na’uhnį’ kaana’aknay’. Hǫǫ’ ch’ah dishshyaagn eh, doo Moses  huhtsiin niign ch’a’ łtaa’inshay k’eh dhagntsįį.
Moses  Huhtsiin Niign T’oodįht’ay ts’ą’ tth’idee’ay k’ashihtsiil hee’ishnay eh, Moses  Huhtsiin Niign aanah t’axoh uts’ą’ k’ayuutak-‘iil. Dineh ehtiin k’eh t’ey Moses  Huhtsiin Niign ts’ą’ diht’eh, nts’ąą’ niign T’oodįht’ay duudiin shuunąy k’eetaat tagn’iił xaah.
Ndeeh Christ  jiliis k’et ch’idą’ hetthihitnihttheedn tł’aan ehtiin danh, Beh dhaktiin k’eh hǫǫt’eh. Nts’ąą’ niign k’aaduu’ huhnay, k’ahǫǫ’ k’oothagnthadn. Christ  ay ch’ale’ shaa k’aaholthat, huhnay eh. Jah nan’ k’et huhnay eh, T’oodįht’ay Ushye’e łąy eh uudihnąy xaa’ hǫǫ’ k’eetaat agn’įh. Ay ch’ale’ shaantsįį’ tł’aan shaa ehtįį.
Galatia  nan’ k’et koht’iin hu’ nühtthii’ kol k’eh t’ey dahdį’. Nts’ąą’ Jesus Christ  jiliis k’et ch’dą’ hetthihitnihttheet tł’aan ehtįį hǫǫ’ nühdihnay aanah hǫǫsuu’ ch’idą’ k’eniich’inahdeek. Doo nadanühnaa’aa, t’axoh łąą’ niign k’eetaat k’adahdiin xaah?
2-3 Dąą’ nühts’anh hee’ushnay inihthanh: “Moses  Huhtsiin Niign k’eetaat dahdąy eh, T’oodįht’ay Otdeegn’uu’ahndíí? Łąą’ eh ena’! T’oodįht’ay Aaneegn’ suu’ łąy eh uudahnąy eh, T’oodįht’ay T’oot’ey k’aaduu’ nühxon xaa’ nüht’ay’ xaa’ shįį dzaadał nahthanh, ay shįį’ t’axoh inahthan eh. Hǫǫ’ inahthan eh, łąą’ ts’oonahniign.
Ch’idą’ ts’anh shiinuuniithat k’aaduu’ hǫǫ’ hǫhdląą ts’ą’ nüh’eh hut-shyaagn, hǫǫ’ ch’ah shyąą’ t’ey hut-shyáák? Łąą’ eh ena’!
T’oodįht’ay Dotdeegn’ nühtł’aa’įį’ąą tł’aan ay ch’ah nühtah nahohdaa huhtsįį, Maaneegn’ suu’ łąy eh uudahnąy xaah. Moses  Huhtsiin Niign k’eetaat dahdąy, k’ahǫǫ’ k’eexaan hǫǫ’ ch’ah T’oodįht’ay nühxaah diidįį’.
T’oodįht’ay Aaneegn’ utnettł’adn Abraham  aanah honay k’eetaat hǫǫt’eh. Dąą’ nįh, “T’oodįht’ay łąy eh uunąy eh, T’oodįht’ay doo diits’ą’ tth’idee’ay ehtsiin nłiin uunii.
Ay eh, T’oodįht’ay łąy eh huunąy koht’iin, Abraham  huutah ts’anh ch’ittheh nłįį. K’eniich’inahthiit ch’ah.
T’oodįht’ay Aaneegn’ niithaat dą’ ts’anh utnettł’adn, dąą’ nįh, “Doo Jew  k’a’iiłay iin T’oodįht’ay łąy eh huunąy eh, Diits’ą’ tth’idee’ay huutahtsayh.” K’aaduu’ shiinuuniithat hǫǫ’ ch’ah hut-shyaak. Jan heneek suu’ chih Abraham  dąą’ ehnįh, “Abraham, nan xaa’ dinee iin nił yahch’įą’ altsiił ts’ą’ T’oodįht’ay huuts’itaanak.”
Ay eh, doo T’oodįht’ay łąy eh uunąy iin ay iin eh Abraham  doo ch’ittheh T’oodįht’ay łąy eh uunąy nił eh T’oodįht’ay huuts’iniiniik.
Doo iin, “Moses  huhtsiin niign k’eetaat ts’el’įh de’ t’ey, ay ch’ah eh, T’oodįht’ay Diits’ą’ tth’idee’ay neetahtsayh,” hiiniithanh iin huu’otnalshah. Ay ch’ah jan xaah. T’oodįht’ay Aaneegn’ utnettł’adn dąą’ nįh, “Doot’ey Moses  Huhtsiin Niign dinahtł’aa’ k’et k’eetaat nił k’eenoo’ k’a’el’ąy, ay ch’ale’ T’oodįht’ay botnalshah.”
T’oodįht’ay du’ ts’ehłagn dineh t’ey Diits’ą’ tth’idee’ay k’ayihtsiil, Moses  Huhtsiin Niign k’eetaat el’ąy xaa’. Hǫǫ’ ch’ah hǫǫsuu’ its’etnayh. Ay ch’ah jan xaah: T’oodįht’ay Aaneegn’ utnettł’adn dąą’ nįh, “Doo T’oodįht’ay Diits’ą’tth’idee’ay yihtsiin, ay ch’ale’ łąą’ utaanayh, T’oodįht’ay łąy eh uunąy xaah.”
Dineh Moses  Huhtsiin Niign k’eetaat el’ąy shįį’ koht’iin nłįį de’ t’ey, ay tł’aan T’oodįht’ay łąy eh uunąy koht’iin k’a’iiłay. T’oot’ey doot’ey Moses  Huhtsiin Niign k’eetaat el’ąy, T’oodįht’ay łąy eh uunąy eh, ay ch’ah koht’iin ay niign k’eetaat uutaanayh.
Moses  Huhtsiin Niign k’eetaat nee’otnalshaa koht’iin ts’įįłiin, Christ  ay ch’a’ tthiineeniidlah, jiliis k’et ehtiin eh. Hǫǫ’ ch’ah ehtiin eh, T’oodįht’ay Christ Jesus  otnalshah, łąy eh yuunąy iin ts’įįłiin iin k’anee’otnalshaa xaah. Hǫǫ’ ch’ah hut-shyaak T’oodįht’ay Aaneegn’ utnettł’adn k’eetaat. Dąą’ nįh, “Nił ch’idanh dineh diits’eegn choh k’et dahiiyihtiin t’ey, T’oodįht’ay ay ch’ah botnalshaa koht’iin nt’eh.”
Christian  koht’iin iin, ay heneek nühts’ą’ uunihhee, hǫǫsuu’ hik’eniich’inahdee. Ay eh, noonak k’eet eh dąą’ nühdihnįh, “Dineh, ‘Ndeeh dhaktįį danh sts’ann’ taa’alshye’ ts’ehłagn alt’eh hǫǫ’ ahdląą ts’ą’, diits’įįkey iin ehnąy de’ t’ey, hǫǫ’ huu’ehnąy k’eetaat uutaałeeł. Nts’ąą’ huu’ehnąy doot’ey k’a’an’ hahk’üh niitaałeeł tł’aan nts’ąą’ huu’ehnąy doot’ey ch’its’ąą’ k’anadaitdahtsay.
T’oodįht’ay du’, nts’ąą’ nühttheh noo’ haathał danh nühxaah tihdiił aanah Abraham  eh uts’anh nadethadn eh huuhǫǫhee. Abraham  ts’anh nadethadn du’, ndlaan uts’anh nadethadn iin eh k’ahuuhuuheel t’oot’ey huutah ts’anh ts’ehłagn shįį’. Ay ch’ale’ Christ  nłįį.
T’oodįht’ay, sts’ann’ ts’anh uutįįnak aanah Abraham  eh hǫǫhee tł’aan, “Łąy eh ntł’aatihłeeł,” yehnįh. 430 xay noodeethat danh k’ek noo’, T’oodįht’ay Diihuhtsiin niign dinee iin xaah tł’aahǫǫdlah, Moses  xaa’. Moses  Huhtsiin Niign nts’ąą’ niign T’oodįht’ay utł’aahǫǫdlay hǫǫ’ ch’ah k’ałtootaałeel, tł’aan heneek T’oodįht’ay Moses  utł’aahǫǫdlay k’ashyąą’ hǫǫt’ay.
T’oodįht’ay utł’aahǫǫdlah niign uunii Moses  Huhtsiin Niign k’eetaat el’ąy de’ shįį’, nts’ąą’ T’oodįht’ay Abraham  hǫǫ’ nąy k’eetaat k’ahuunagn. T’oot’ey T’oodįht’ay nts’ąą’ Abraham  hǫǫ’ ehnąy k’eetaat ch’idą’ hǫǫsuu’ itł’aaahǫǫdlah.
Ay eh, dii xaah T’oodįht’ay Moses  xaa’ Huhtsiin Niign dinee iin tł’aahǫǫdlah? Hǫǫ’ ch’ah det-shyaak, nts’ąą’ niign T’oodįht’ay k’įą’ hodąy heehutnay xaah. Hǫǫ’ ch’ah niign hut-shyaak, Huhtsiin Niign Moses  tł’aahǫǫdlay dą’ ts’anh noo’ Christ  niishay danh k’eh. Christ Abraham  ts’anh nadethadn nłiin, ay ch’ah niishyah, T’oodįht’ay Abraham  hǫǫ’ ehnąy niign keetaat. Moses  du’ T’oodįht’ay Maaneegn’ nadadełeegn iin xaa’ huhtsiin niign Moses  tł’aahǫǫdlah. Ay tł’aan Moses  diichiil key’ iin tł’aahǫǫdlah.
T’oot’ey T’oodįht’ay heneek nts’ąą’ Abraham  xaah tihdiił aanah utł’aahǫǫdlay danh, dii xaa’ beh hǫǫhee. T’oodįht’ay Aaneegn’ nadadełeegn iin xaa’ beh k’ahuuheel, T’oodįht’ay daatagn łnatdatjaałeel t‘axoh ay nłiin xaah.
Moses  Huhtsiin Niign du’, heneek T’oodįht’ay nts’ąą’ Abraham  xaah tihdiił aanah ik’įą’ nłíí? Łąą’ eh ena’! Ch’idą’ ts’anh noo’ haathał danh k’ahǫǫ’ hut-shyaagn! Huhtsiin Niign dinee iin tł’aahǫǫdlay, Ay xaa’ łąą’ huuhǫnayh de’ t’ey, T’oodįht’ay dąą’ huuxaah det-shyaak. Diits’ą’ tth’idee’ay huu’ihtsayh, huhtsiin niign k’eetaat hel’ąy xaah.
T’oot’ey hǫǫ’ ch’ah niign k’ahut-shyaagn. Dąą’ ch’ah łąą’ hut-shyaak. T’oodįht’ay Aaneegn’ utnet-tł’adn k’eetaat, nan’ k’et hǫhchah ts’ą’ koht’iin, huuts’ant’ay, huuts’ą’ niit’ay huu’aałeeł. Hǫǫ’ k’eexaan, T’oodįht’ay nts’ąą’ nühtł’aataałeeł hǫǫ’ ehnąy, ay ch’ah doo iin Jesus Christ  łąy eh huunąy iin tł’aataałeeł. Ay ch’ah Jesus Christ  łąiy eh huunąy eh shįį’ huutł’aahǫǫdlah.
Neexon du’, Jesus Christ  łąy eh uunąy niign hetsihuuthat ttheh, nee’elshyaagn k’eh hǫǫt’eh Moses  Huhtsiin Niign xaa’ neekaah hach’uudah’įį. Ishiit danh noo’ Jesus Christ  łąy eh uunąy niign hetsuutaathał danh k’eh ts’ootahthak.
Ishiit dą’ ts’anh noo’ Christ  niishay danh k’eh, Moses  Huhtsiin Niign neets’ą’ k’aaholthadn hǫǫt’eh, uudzuldii xaah. Hǫǫ’ ch’ah hut-shyaak, Christ  łąy eh tsuunąy eh, T’oodįht’ay Diits’ą’ tth’idee’ay neetahtsay xaah.
Jesus Christ  łąy eh uuunąy niign hetsihuuthadn eh, Moses  Huhtsiin Niign neets’ą’ k’aaholthadn tth’ihtah t’axoh ay k’a’iiłay.
Nühxon du’, łahtthagn’ Christ Jesus  łąy eh uudahnąy xaa’ T’oodįht’ay Ushye’e iin ahłįį.
Hoo’ k’eexaan, nühxon łahtthagn’ nił eh ts’ehłagn ahłįį, Christ  xaa’. Jew  eh Jew  k’a’iiłay eh ts’ehłagn koht’iin hįįłįį. Alnaa dine’ eh alnaa dine’ k’a’iiłay eh ts’ehłagn koht’iin hįįłįį. Dineh eh ts’exeh eh ts’ehłagn koht’iin hįįłįį. T’oodįht’ay łahtthagn’ ts’ehłagn koht’iin hįįłįį nühxaah naniich’ethat.
Ay eh Christ Abraham  ts’anh nadethedn nłiin, nühxon chih Abraham  nadethadn iin ahłįį tł’aan nühxon hu’ nts’ąą’ T’oodįht’ay Abraham  eh uts’anh nadethadn eh ehnąy k’eetaat uuahnii ahłįį.
Jan noonagn k’eet nanich’ahdee. Ushye’e diita’ ehtiin eh iits’ann’ uuniign huu’įhdląą ts’ą’ uts’ann hǫǫłįį. T’oot’ey tth’ihtah chiił nłiin eh, alnaa dine’ k’eh ch’ishyon uts’ą’ k’aholthat.
Ntsuul dą’ ts’anh noo’ uta’ hǫǫ’ehnąy k’eetaat danh k’eh, ch’ishyon ik’anehtaa’ tł’aan nts’ąą’taadiił niign yaa k’aaholthat.
Ay k’eh, neexon hu’ tsįįtsuul dą’ ts’anh noo’, Jesus Christ  łąy eh ts’uunąy noo’ ch’ishyon neets’ą’ k’aholthat. Moses  Huhtsiin Niign hach’uuneetann’ niign uuniit’ay eh, baa alnaa iin k’eh ts’uułe’ xaah.
T’oot’ey ts’ehłagn dziinn’ T’oodįht’ay haadįįtaan nuuniithat danh, Diishye’e jan nan’ k’et ts’ą’ iteh’a’. Ay ch’ah jan nan’ k’et ts’exeh ts’anh ushyüü ihǫǫłįį. Jan nan’ k’et honay eh, Moses  Huhtsiin Niign daitdaałeeł.
Hǫǫ’ ch’ah hut-shyaak, doo iin Moses  Huhtsiin Niign dahuułeel iin tthiitaałeel xaah. Hǫǫ’ ch’ah hut-shyaak tł’aan T’oodįht’ay Diishye’e nehshaan iin neetahtsay xaah.
Nühxon du’, T’oodįht’ay Ushye’e iin daht’ay xaah, T’oodįht’ay Diishye’e Otdeegn’ nühdzee’ shiit ii’ąą. Ay ch’ale’ uniit’ayh ts’ą’ t’ey udzee’ shiit udee’aan eh dąą’ nįh, “Ta’, Shta’.”
Ay eh nühxon du’, nił ch’itah ts’ehłagn ahłįį ts’ą’ dąą nühdihnįh, “Alnaa dine’ nühxaah k’aaholthat iin k’eh t’ey tth’ihtah k’adaht’ay. Ena’! T’oodįht’ay Ushye’e iin daht’eh. Ushye’e iin daht’ay eh, T’oodįht’ay dii Diishye’e tł’aahǫǫdlay ts’anh ch’uutaanagn iin Diixaa’ nüh’ihtsįį.”
T’oodįht’ay łąą’ nłiin ch’dą’ k’abi’atnay. Ishiit dą’ alnaa iin k’eh t’oodįht’ay k’a’iiłay iin xaa’ danühdaałeel.
T’oot’ey T’oodįht’ay t’axoh ee’atnayh. T’oodįht’ay ch’ittheh nüh’ee’etnayh, hǫǫ’ ch’ah łąą’ hut-shyaak. Ay eh, dii xaah ch’its’ąą ǫǫts’ee’ ch’idą’ hodįį’ niign haats’inutdeeł nahthanh? Ay ch’ah niign du’, huut’ay eh k’anühk’otnalta’ tł’aan uxaa’ k’ałąą’ hahnay. Dii xaah alnaa dine’ ahłiin k’eh ay niign ch’a neexaah k’ahulthadn nahthan?
Ay niign ch’ah nühxaah k’aholthadn eh, Jew  dziinn’ choh łahts’uuduunįį’ nahthanh tł’aan Jew  saa choh nuuniithat danh łahts’uuduunįį’ nahthanh tł’aan Jew  łehchinh nahetdak danh choh łahts’uuduunįį’ nahthanh tł’aan Jew  xay choh łahts’uunįį’ nahthanh.
ShChristian  koht’iin iin, nts’ąą’ nühdihnąy niign aanah nts’ąą’ maanah nihthan niign hǫǫ’ ch’ah naniich’ahdee. Hǫǫ’ ch’ah kaah hǫǫtł’at daanii’ishthiit. Hǫǫ’ ch’ah nühdihnįh, shin hu’ tth’ihtah k’a’uuhaa’ dashdahteel ts’ą’, nts’ąą’ ch’idą’ daht’ay k’eh t’ey t’axoh diht’ay xaah. Ch’idą’ hetsihuuthat hanühndhaktaan eh, hǫǫ’ shaaneegn’ k’eh t’ey naniich’ahdee.
Nts’ąą’ niign hut-shyaagn hee’alnayh. Dhakts’iign xaah, nühtah dhihdaa’. Ishiit dą’ T’oodįht’ay Aaneegn’ suu’ eh hanühndhaktąą.
Dhakts’iign eh, łahtthagn’ shinh ayaa k’eh eltsįį. Ay eh shnah’įį’ ts’ą’ t’ey nühxaah heehǫǫtsüü, t’oot’ey daa’an’ ts’ą’ k’ashch’a’ łtaa’ahdal. Sts’ą’ łąy eh nii’ahsǫǫ. T’oodįht’ay Aaneegn’ nadadełeegn dagn nan’ k’et ts’anh diht’ay eh shuudhahnii. Hǫǫ’ ch’ah niign ch’ahnoo’ hǫǫsoon, Christ Jesus  k’eh diht’ay eh shuudhahnii.
Ndeeh nühtah ihdaa’ dą’, nił eh hasaanayh ts’įįłe’. Hǫǫ’ ch’ah nday t’axoh? Sts’ą’ łąy eh nii’ahsoon xaah, ch’shyon iin nüh’aanah dąą’ dihnįh, “Dąą’ hut-shyagn de’ t’ey, diixaa’ diinaagn’ haa’uu’aay shtł’ahtaa’aał.”
K’aaduu’, “Ts’idaanee’uudiht’ay koht’iin uułe’,” shuudahnįh huule’. Hǫǫ’ shuudahnįh, łąą’ niign eh nüh’eh huhhaa’ xaah.
17-18 Shyak ts’ą’ hach’uunehtan iin du’, nts’ąą’ daht’e’ nühhuunihniign k’ahuusuuy. Ay koht’iin iin neeshiit ts’idaahuuduut’e’ kaah neexaah nahehnay’. Hǫǫ hetdį’, huu’aaneegn’ k’eetaat koht’iin tahłeeł xaah. Hǫǫsuu’ ts’ą’ niign kaah hǫǫtł’at daaniihetdee koht’iin ahłįį de’, hǫǫ’ ch’ah hǫǫsǫǫ. Noo’ hǫhchaah ts’ą’ ay ch’ah koht’iin tahłeeł, nüh’eh ihdaa’ danh shįį’ k’ahǫǫ’ that’eel.
Sts’įįkey’ iin, nühxon hu’ xaah tay’ t’ey haniich’ishthat. Ch’inąą diits’eeniinn’ uuteełe’ xaah haniich’ethat k’eh t’ee hǫǫt’eh. K’aaduu’ ts’anh noo’ haathał de’, ndeeh Christ  neeshiit eeday, neets’ą’ k’ootalthat, hutdaaniił nüh’ii’ishnayh de’, noo’ uudih deł taaniich’indhagnthiit.
Tthihąą’ k’aaduu’ t’ey nüh’eh uhłe’. Ay de’, k’ahǫǫ’ nühts’ą’ jindhihtł’adn. Nühxaah shiit ts’idaahuudiit’eh.
Nühxon Moses  Huhtsiin Niign daneedaałeeł uudahnąy iin, nts’ąą’ Moses  utnet-tł’adn hee’atnáyh?
T’oodįht’ay Aaneegn’ utnet-tł’adn Moses  xaa’ k’eetaat dąą’ ch’ah hut-shyaak: Abraham  łaakey shye’e hǫǫłįį. Ts’ehłagn ay alnaa ts’exe’ naidihtįį tł’aan ts’ehłagn ay ts’exeh alnaa k’a’iiłay naidihtįį
Ay ushye’e alnaa ts’exe’ naidihtiin ts’įįkey ehǫǫłiin k’eh ch’idą’ bihǫǫłįį. Ay shye’e ts’exeh alnaa k’a’iiłay naidihtiin heneek T’oodįht’ay nts’ąą’ Abraham  xaah tihdiił aanah k’eetaat det-shyaagn xaah bihǫǫłįį.
Nts’ąą’ ay ts’exee iin eh hut-shyaagn eh dąą’ ch’ah ts’ooduldii: łaakey ch’idanh danh T’oodįht’ay Daaneegn’ nts’ąą’ tihdiił aanah dineh tł’aadaidiidlah. Ay ts’exee iin łaakey ch’idanh ishiit nuuniithat dą’ nts’ąą’ hut-shyaagn k’eh hįįłįį. Heneek T’oodįht’ay ddhał Sinai  hǫǫsii’ k’et Moses  tł’aayįįdlay, alnaa ts’exe’, Hagar  mǫǫsii’, k’eh nt’eh. Ay ch’ah ts’exeh diits’eeniinn’ iin alnaa koht’iin huu’ehǫǫłįį.
T’oot’ey ay ts’exeh alnaa k’a’iiłay naidihtiin ch’ishuiy Jerusalem  key nt’eh. Ay key dagn huu’ąą tł’aan doot’ey koht’iinn’ ts’ą’ k’at’ey k’ootalthadn. Christ  łąy eh ts’uunąy ay key k’oht’iin ts’įįłįį. Ay key neenąą k’eh hǫǫt’eh.
T’oodįht’ay Aaneegn’ utnet-tł’adn dąą’ nįh:
“Ts’exeh nts’eeniinn’ k’ahuułay, hasaanayh tįįłeeł.
Nts’eeniinn’ k’ahuułay eh k’a’ihts’iign, hǫǫchaa’ tsen’įį hasaanayh tįįłeeł!
Ay ch’ah jan xaah.
Ay ts’exeh ch’a’ haa’uuteethat eh natet-shyah ch’idą’, t’axoh uts’įįkey iin hǫǫłįį!
Ch’et-tthay ch’ah jah shiit uts’įįkey’ iin hǫǫłįį.”
ShChristian’ koht’iin iin, nuhxon du’, ts’exeh alnaa k’a’iiła naidihtiin Isaac  mǫǫsii’ k’eh daht’eh. T’oodįht’ay nts’ąą’ hǫǫ’ nąy k’eetaat Isaac  ehǫǫłįį. T’oodįht’ay nts’ąą’hǫǫ’ nąy k’eetaat nühxont’ah T’oodįht’ay ts’įįkey’ iin ahłįį.
Niithaadn dą’ dąą’ huu-shyaak: ay ushy’e’ ts’įįkey ehǫǫłiin k’eh t’ey ch’idą’ bihǫǫłiin, ay ch’ale’ ch’idą’ ay ushye’e T’oodįht’ay Otdeegn’ t’ay’ xaa’ ehǫǫłiin yaach’oodehnii. T’oot’ey k’aaduu’ hǫǫ’ k’eh nt’eh, hǫǫ’ k’eh nee’eh chih hut-shyaagn xaah.
Ay yaach’oodehnii du’, T’oodįht’ay Aaneegn’ utnet-tł’adn dąą’ nįh: “Alnaa ts’exe’ eh ushyüü eh an’ łtaanįh’aay. Ay ts’exeh ushyüü diita’ ts’ann’ ts’anh łąą’ k’a’uutanagn. T’oot’ey ts’exeh alnaa k’a’iiłay ushyüü shįį’ diita’ ts’ann’ ts’anh uutaanak.”
Ay eh, shChristian’ koht’iin iin, hǫǫ’ ch’ah łahtthagn’ eh dąą’ heets’etnayh: alnaa ts’exe’ ts’įįkey’ iin k’eh k’ats’įįłay, t’oot’ey ts’exeh alnaa k’a’iiłay ts’įįkey’ iin k’eh ts’įįłįį.
Christ Moses  Huhtsiin Niign ch’a’ tthiineeniidlah, łąą’ tthiiineeniidlay koht’iin tsaałeeł xaah. Hǫǫ’ k’eexaan, tthiinühniidlay koht’iin noo’ uudidih tahłeeł. Tthiihąą’ Moses  Huhtsiin Niign tay’ t’ey nühts’ą’ k’at’ey k’ootalthadn.
Doot’ey Moses  Huhtsiin Niign k’eetaat uthüh haayįįt’üüdn koht’iin nłiin ts’ą’ yuuteedeh’iin, T’oodįht’ay Diits’ą’ tth’idee’ay itahtsay xaah, ay ch’ah koht’iin datdįhtayh ts’ą’ dąą’ ndihnįh, “Nkoht’iinn’ hǫhdląą ts’ą’ Moses  Huhtsiin Niign k’ootįhthat. Hǫhdląą ts’ą’ k’eetaat tįįdiił.”
Moses  Huhtsiin Niign ts’ą’ yuuteedįh’iin koht’iin ahįį, T’oodįht’ay Diits’ą’ tthidee’ay nühtahtsay xaah. Hǫǫ’ k’eexaan, Christ  k’įą’ ahłįį. Ay eh nts’ąą’ T’oodįht’ay, “Dziin nił k’eenoo’ hǫǫtł’at uts’itihnak,” nüh’uunįh, hǫǫ’ ch’ah k’a’uutahnagn.
Neexon du’, ndeeh T’oodįht’ay Diits’ą’ tth’idee’ay neetahtsayh danh k’eh hǫǫchaa’ ts’ihohthak. Botdeegn’ xaa’ hǫǫ’ ch’ah uutaałeeł, Christ  łąy eh ts’uunąy xaah heets’etnayh.
Christ Jesus  eh ts’ehłagn ts’įįłiin eh, nts’ąą’ dąą’ niign neexaah łąą’ hǫǫłįį laa? Moses  Huhtsiin Niign k’eetaat neethüh haahįįt’üüt láá? Ena’! Moses  Huhtsiin Niign k’eetaat neethüh k’at’ey haahįįt’üüt láá? Ena’! Dąą’ ch’ah neexaah łąą’ hǫǫłįį. Christ Jesus  łąy eh ts’uunąy ch’ishyon dinee iin haahįįtsiin koht’iin tsįįłįį.
Ch’dą’ T’oodįht’ay xaah łąą’ hǫǫsuu’ ts’ą’ dahdąy hetsidoodah’ąą. Łąą’ niign xaa’ T’oodįht’ay nts’ąą’ iniithan niign k’eetaat noo’ tahdiił. K’aaduu’ doot’ey nde’ nüh’uutaaton’, hǫǫ’ tahdiil ch’a’, doo ch’ant’ay?
Doot’ey nde’ nühuutaaton’, ay ch’ah T’oodįht’ay Daa ch’itah haanüh’įįdlay k’a’iiłay.
“Łeedon’ beh nilshogn ntsíín łeedon’ hǫǫchaa’ ilshuul tahtsayh,” henįh. Ay k’eh dąą’ ch’ah hut-shyaak: shyak ts’ą’ ha’uuunehtan ntsíín nił k’eenoo’ shyak ts’ą’ ha’uunehtan uutaałeel.
Shin du’, nüh’aanah inihthanh, “Ay iin eh shin eh, Neek’ach’ihohłe’ ts’ehłagn eh ts’įįłiin, nts’ąą’ niign naniich’ihthadn ch’iduugn niign k’ananiich’ihtaadee. Tł’aan doo dine’ huuxaah ch’oodehnii, ay ch’ah botnalshaa.”
ShChristian’ koht’iin iin, ch’ehładn’ hanüh’uunehtan eh dąą’ nįh, “Moses  Huhtsiin Niign niign k’eetaat nühthüh haataat’üh, T’oodįht’ay diits’ą’ tth’idee’ay nühtahtsay xaah.” Ay ch’ah koht’iin diht’eh de’, k’at’ey sheh dahohnihnoh. Ay de’, jan chih. Christ  jiliis k’et ehtiin eh hach’uunak tanh de’, sts’ą’ k’ats’anihtaltay.
Doo iin shyak ts’ą’ hanüh’uunehtan eh nüh’įįnii’ niłtatdelnay iin, ay iin du’, tthiihąą’ tay’ t’ey nüh’eh łehchinh k’ahtaadal. Ay de’, tł’aan shyak ts’ą’ nił k’eenoo’ k’anüh’uhnahtan,
ShChristian’ k’oht’iin iin, nühxon du’, Moses  Huhtsiin Niign ch’a’ tthiinühdlay xaah T’oodįht’ay daa ch’itah haanüh’įįdlah. T’oot’ey tthiinühniidlay eh, ch’ts’ąą’ niign kaah hǫǫtł’at daanii’atdee ts’ą’, ay ch’ah neexaah k’aholthat nahthan de’, sǫ’ ay ch’ah nühxaah k’aahulthadn ah’iin! T’oot’ey dąą’ ch’iduugn niign tahdiił: nił haa’at-tsiin xaa’ niłts’ą’ na’ahnį’.
Ay ch’ah jan xaah. T’oodįht’ay nts’ąą’ hǫǫ’ hihtaadiił nee’uunąy, hǫǫ’ łahtthagn’ dąą’ nt’eh: nduhk’eh daa’intsiin k’eh, hǫhchah ts’ą’ koht’iin nłiin ay haa’įįtsįį’.
Hǫǫ’ aanah dąą’ dihnįh. T’oodįht’ay Otdeegn’, “Neexaah k’ootalthat,” utdahniił. Ay de’, ch’its’ąą’ niign kaah hǫǫtł’at daanii’atdee. k’eetaat k’at’ey tahdiił.
Doot’ey Christian  nłiin shiit dąą’ ch’ah hut-shyaak. Ay ch’ah ch’ehłaadn’ ch’its’ąą’ niign kaah hǫǫtł’at daanii’et-thiit t’oot’ey T’oodįht’ay Otdeegn’ ch’ishuuy kaah hǫǫtł’at kaah daanii’et-thiit. Ay eh T’oodįht’ay Otdeegn’ eh neeshyinh eh nił yahch’įą’ hehin’ah. Hǫǫ’ k’eexaan, nts’ąą’ niign ts’iniithan k’eetaat k’atahdiil.
Ay eh T’oodįht’ay Otdeegn’ t’ay’ xaa’ al-’įh de’, ay tł’aan Moses  nach’uudah’iin nühxaah k’ak’ooholthadn.
Nts’ąą’ ch’its’ąą’ niign koht’iin iin hetdąy, maanah heets’etnayh. Huutah ts’anh dąą’ ch’ah hetdąy: dineh eh ts’exeh k’ałihutnagn t’ey nił’eh hetdah; dinee iin ts’ahǫǫt’eh ts’ą’ niign nił’eh hetdį’; łahtthagn’ ch’altsiił ts’ą’ ts’ahǫǫt’eh ts’ą’ niign kaah hǫǫtł’at daaniihetdee;
dii hehtsiin shyąą’ t’oodįht’ay nt’ay, ay ts’ą’ hithahdelxoh tł’aan łahhiiyuunay eh hihdiidį’; het-shin; ch’ishyon iin ts’idahuhdiht’eh; heneek eh łidahdetxąą; nił hults’įį; ch’ishyon iin ts’ą’ ts’aniihelt’eh; nts’ąą’ ch’ishyon iin hiiniithan k’ahuuhuunayh ts’ą’, doots’ee niign shįį’ ts’uudiin hiiniithanh; neekoht’iinn’ shįį’ hǫǫsuu’ ts’ą’ niign hihdiidąy eh naniich’ihetdee; dii koht’iin neexon k’eh hetdąy eh shįį’ dzeltth’ii hiiniithanh;
ch’ishyon iin xaah huhtsiin eh, huuts’an ts’ootaanak huuhuunįh; ch’ihetnnąą; ch’hetnaan hohtsayh; łahtthagn’ ch’altsiił ts’ahǫǫt’eh ts’ą’ niign hǫǫ’ ch’ah yahch’įą’ chih hihdiidį’. Ch’idą’ hǫǫ’ nühdihnąy k’eh, k’aaduu’ dadįhtay eh dąą’ nühdihnįh, “Doo iin ay ts’ahǫǫt’eh ts’ą’ niign noo’ uudih hihdiidąy, ay iin ndeeh T’oodįht’ay k’ach’ihohłe’ danh k’a’uhtaanagn.”
T’oot’ey ndeeh T’oodįht’ay Otdeegn’ neexaah k’ooholthadn danh dąą’ ch’ah koht’iin ts’įįłįį: ch’ishyon iin haats’įįtsįį’; łąą’ haasaanayh ts’įįłįį; needzee’ shiit hǫǫsuu’ ts’ą’ hǫǫłįį; hantee’ t’ey ch’ishyon iin ts’ą’ k’ats’anii’elt’ay; ch’ishyon iin ts’ą’ łąy eh niits’įįsǫǫ; ch’shyon iin xaah hǫǫsuu’ ts’ą’ hotdį’; ch’ishyon iin neehuuteh’įį;
chishyon iin uudaatah aanah naniints’etdee, nee’aaanah k’ananiints’etdee shįį’; ch’its’ąą’ niign tsaadiił ts’iiniithan le’, hǫǫ’ ch’ah k’ahotdąy. Dii nts’ąą’ koht’iin ahłiin nąy, dąą’ k’anee’ehnąy, “Ena’! Sǫ’ łahtthagn’ ay hǫǫsuu’ ts’ą’ Niign dahdiin.” Ay ch’ah huhtsiin niign k’a’iiłay.
Ndeeh bahdeh’ąy iin Christ Jesus  jiliis etthihitnihttheedn dą’, doo iin Christ Jesus  ts’an hįįłiin, huushyinh jiliis beh etthihnihtthiidn k’eh nt’eh. Ay iin du’, t’axoh ay diihuushyinh huuxaah k’ooholthat, ts’ahǫǫt’eh ts’ą’ niign hihtsaadiił xaah.
Neexon du’, T’oodįht’ay Otdeegn’ xaa’ k’aadu’u ts’ihonay eh, neexaah k’ootalthat ts’uunįh, nts’ąą’ tahdiił nee’uunąy k’eetaat tsaadiił xaah.
Ay de’, t’axoh ay ts’įįchaa ts’iiniithanh tł’aan niłhaach’oodzelndii tł’aan niłhults’įį.
ShChristian’ koht’iin iin, ts’ehłagn dineh nühtah ts’anh ch’its’ąą’ niign det-shyaagn eh, ay ch’ah yuudih’ąą de’, ch’ehłaadn’ iin nühtah ts’anh T’oodįht’ay Otdeegn’ ay iin ts’ą’ k’aaholthadn, ay iin ay dineh hǫǫsu’ ts’ą’ niign natdatshyaal xaah uts’ą’nahuunį’. Hǫǫ’ch’ah hihdet-shyaagn eh, hiits’ą’ łąy eh nii’įįsǫǫ tł’aan huu’uuhdatnnįh, ch’its’ąą’ niign uhtaałeel xaah diihuuhaa’ itdeltsayh.
Doot’ey ihchaa niithan de’, na’itnit-‘aa, hǫǫ’ baa k’ałąą’ huułay xaah.
Nił ch’itah ts’ehłagn įįłįį nts’ąą’ dąy xaah diixaa’ itdatjalkayh. Hǫǫsuu’ ts’ą’ niign det-shyaagn de’, daahǫǫsǫǫ de’, ayt’oo nłįį. Nts’ąą’ niign ch’ishyon iin hetdąy, t’axoh ay hǫǫ’ naniich’ethat.
Nił ch’itah ts’ehłagn įįłįį ts’ą’ shinxaa’ hǫǫsu’ k’atnagntaa’ utdaaniił. Nts’ąą’ dąy k’atnahtaa’.
Doo iin T’oodįht’ay Aaneegn’ eh hach’uunehtan, ay iin doo hǫǫsu’ ts’ą’ niign hach’uunehtan eh ts’ehłagn įįnįį’ eh hihtaałeeł.
Doo shyak ts’ą’ hach’uunehtan, sǫ’ tthidaanüh’uułee. Doot’ey T’oodįht’ay ts’ą’ shyak ts’ą’ k’atahtsay. Dąą’ ch’ah łąy eh hǫǫt’eh: “Dii neshyee dineh tenak, ay k’eh tatnetthak tł’aan łehchinh niich’iłeek,” henįh.
Hǫǫ’ k’eh dąą’ nt’eh. Doot’ey shyinh k’ootalthat iniithan, nts’ąą’ diishyinh iniithan k’eetaat dąy xaa’ tahteeł. Doot’ey T’oodįht’ay Otdeegn’ sts’ą’ k’ootalthat iniithan, T’oodįht’ay Otdeegn’ xaa’ duunoo’ hǫhchaah ts’ą’uutaanayh.
Ay eh, neexon du’, hǫǫsuu’ ts’ą’niign hotdąy hitsaatsal k’ats’iiniithan. Duunoo’ haathał ishiit nuuniithat danh, T’oodįht’ay ch’ǫǫt’üü neetł’aataałeeł, hǫǫsuu’ ts’ą’ niign xaah k’atiits’etnagn xaah.
Hǫǫ’ k’eexaan, nił ch’idan łahtthagn’ koht’iin iin xaah hǫǫsuu’ ts’ą’ niign tsaadiil. Christian  koht’iin iin hu’ ay łąą’ ch’ale’ xaah hǫǫsu’ niign xaah tsaadiił.
Ay nił ch’itah ts’ą’ nchaah ts’ą’ nühts’ą’ ch’indhihtł’adn shłaa’ eh, huunah’įh.
Ay hach’uunehtan iin dii Jew’ koht’iin iin neexaah hǫǫsu’ ts’ą’ hudaaniił huuhuunąy, nühxon du’, “Moses  Huhtsiin Niign k’eetaat huuthüh haahįįt’üüt,” nühhuunįh. Hǫǫ’ ch’ah hihdet-shyaak, ch’ishyon iin k’at’ey huu’eh dahohnahnoo xaah. Ay hach’uunehtan iin Jesus  jiliis k’et ehtiin eh hats’uunehtan de’, nee’eh dahohnahnoo heehetnayh ts’ą’, hihneljiit.
Doo iin Moses  Huhtsiin Niign k’eetaat huuthüh haahįįt’üüdn iin, huutah ts’anh ch’ehłaadn’ iin Moses  Huhtsiin Niign hǫǫ’ hǫhdląą ts’ą’ k’eetaat k’ahihdiidiin. T’oot’ey nühxon hu’, “Huuthüh hahtaat’üh,” nühhuunįh, nüh’aanah heneek nchaa eh huutaaheeł xaah. “Nts’ąą’ huuts’enąy k’eetaat Moses  Huhtsiin Niign huuthüh hahįįt’üüt,” hihdaniił.
Shin hu’, tthihąą’ heneek nchaa ts’ehłagn niign shįį’ aanah dąą’ dihniił, “Jesus Christ, Neek’ach’hohłe’, jiliis k’et neexaah ehtįį.” Shaa ehtiin xaah, jah nan’ k’et niign niit’ay Shaa łdagn hǫǫłiin k’eh k’ahuut’ay tł’aan jah nan’ k’et niign ts’ą’ ehtiin k’eh diht’eh.
Doo iin nts’ąą’ hahuu’uunaktan k’eetaat hetdąy iin du’, tthiihąą’ T’oodįht’ay huudzee’ shiit hǫǫsuu’ ts’ą’ hǫǫłiin huutł’aataa’aał tł’aan teejuh hutdaaniił. Tthiihąą’ łahtthagn’ Israel  koht’iin T’oodįht’ay łąy eh uunąy iin chih xaah hǫǫ’ ch’ah uutaałeeł.
Tthiihąą’ jah ts’anh ndoo’ doot’ey tay’ t’ey k’ashaach’otdahndii. Hǫǫ’ dihnąy, shidn’ t’ey Jesus  ts’an łąą’ diht’ay tł’aan baa aldaa diht’ay huu’ich’ohneh’iin xaah.
ShChristian’ koht’iin iin, tthiihąą’ Jesus Christ, Neek’ach’ihohłe’, nüh’otdeegn’ hǫǫtł’at nühts’itaanak.
Neexon, Paul, Silas  eh, Timothy eh, dąą’ ch’ah nts’ineetł’at. Thessalonica  key’ koht’iin tah ts’anh, doo iin T’oodįht’ay łąy eh huunąy iin, nühts’ą’ nts’ineetł’at. T’oodįht’ay, Neeta’, eh Jesus Christ, Doo Neek’ach’ihohłe’, huutsan ahłįį. Tthihąą’ hǫǫtł’at nühts’ihtaanak tł’aan nühdzee’ shiit hǫǫsuu’ ts’ą’ nühtł’aach’ootaa’aał.
Nił k’eenoo’ nühxon łahtthagn’ xaah T’oodįht’ay, “Tsen-’įį,” honįh tł’aan ndeeh hithadzelxoo danh nühxaah T’oodįht’ay eh thadzelxoh.
T’oodįht’ay, Neeta’, naał dąą’ ch’ah nüh’aanah hets’elnayh. T’oodįht’ay łąy eh uudahnąy xaah, nts’ąą’ niign hiniithan k’eetaat dahdį’, Baa atnah shįį’; dinee iin eh Baa’ahtsiin xaah; tł’aan Jesus Christ, Neek’ach’ihohłe’, noo’ udiht’ey łąy eh uudahnįh, łąą’ niign nłiin hee’atnay xaah.
Christian  koht’iin T’oodįht’ay nühxantsiin tł’aan ch’itah daa hahuu’alshay chih, ay ch’ah heets’etnayh.
Ndeeh T’oodįht’ay Aaneegn’suu’ eh nühts’ą’ ts’iniideel dą’, heneek eh shįį’k’anühts’ą’ ts’ahdal. T’oot’ey T’oodįht’ay t’ay’ eh Botdeegn’ eh nühts’ą’ ts’iniideeł. Jan chih: ndeeh nühts’ą’ ts’iniideel dą’, Baaneegn’ łąy eh nłiin ay ch’ah łąą’ heets’etnayh. Nts’ąą’ niign hǫǫdįį’ ts’ą’ nüh’eh dzeltth’ii’ dą’, ay ch’ah nee’ee’atnayh. Nühxaah hǫǫsuu’ ts’ą’ uułe’ xaah, hǫǫ’ch’ah dzįįdįį’.
Ay tł’aan nts’ąą’ niign ts’el’įh k’eetaat eh Neek’ach’ihohłe’ nts’ąą’ niign hihduudįį’ hiniithan k’eetaat, ch’idą’ hǫǫ’ ch’ah dahdįį’. Hǫǫ’ k’eexaan hǫǫtł’at haniich’ihatdee t’oot’ey nee’aaneegn’ uu’ahnii. Tł’aan T’oodįht’ay Otdeegn’ xaa’ ch’idą’ haasaanayh ahłe’.
Ay eh doo iin T’oodįht’ay łąy eh uunąy iin Macedonia  nan’ k’et ts’anh eh Greece  nan’ k’et ts’anh ay iin łahtthagn’, “Huuk’eh ts’uudįį’,” hiiniithanh.
Macedonia  nan’ k’et danh eh Greece  nan’ k’et danh ishiit Neek’ach’ihohłe’Aaneegn’ eh ch’idą’ hahhaa’ tł’aan doo nühdiitth’agn iin heneek nts’ąą’ niign T’oodįht’ay łąy eh uudahnąy Aanah, nił ch’iduugn nan’ k’et danh ch’idą’ hihteedeeł, heneek eh. Ay xaah ch’ale’, ch’ehłaadn’ dinee iin ishiit danh nüh’aanah, ay xaah ch’ah k’ats’ihuuheel.
Ndeeh nühts’ą’ ts’iniideel dą’ tł’aan nts’ąą’ nee’aaneegn’ hǫǫsuu’ ts’ą’ uunahnii, Macedonia  eh Greece  koht’iin hiixaah thahdelxoh. Jan chih aanah thahdelxoh: k’ałąą’ huułay niign ch’a’ niłts’aadahdał ts’ą’, T’oodįht’ay, Doo hoonąy eh łąą’ nłiin ts’ą’, niinahdeeł, baa atnaa’ xaah.
Christian  koht’iin, ndeeh nühts’ą’ ts’iniideeł dą’, k’ashyąą’ nüts’ą’ tsiideel, hǫǫ’ ch’ah łąą’ hee’atnayh.
Thessalonica  key danh nühts’ą’ ts’iniideel ttheh, ch’ehłaadn dinee iin k’aneexaah suunihdih’ay, ay tł’aan ndeeh Philippi  key dzeltth’ii dą’, ch’ishyon iin chih ts’ahǫǫt’eh neekįą’ daahetdlih. Hǫǫ’ ch’ah chih hee’atnayh. Hǫǫ’ ch’ah neek’įą’ hut-shyaak t’oot’ey nühtah chin k’ats’ineljiidn ts’ą’, T’oodįht’ay t’ay’ xaa’ Baaneegn’ suu’ eh hǫǫ’ nühts’enįh ch’idą’.
Nts’ąą’ nühts’enąy ch’idą’, hǫǫ’ ch’ah łąą’ hǫǫt’eh. “Ch’its’ąą’ niign dzuudįį’,” k’ats’iniithan eh hǫǫ’ nühts’enįh ch’idą’ tł’aan k’at’ey nadanühts’inaa’aa ch’idą’. Neexon hu’ T’oodįht’ay, “Shaa huuhuuheeł,” nee’uunįh tł’aan Daaneegn’ suu’ neetł’aa’įįdlah.
Hǫǫ’ k’eexaan, nts’ąą’ niign, “Hǫǫ’ hihdaanįįł,” nee’uunąy, hǫǫ’ k’eetaat ts’enįh. Dinee iin hǫǫsuu’ ts’ą’ nee’aanah huuduunįį’ xaah, hǫǫ’ ch’ah xaah k’ats’ihǫǫhaa’. T’oot’ey ts’ihǫǫhaa’, T’oodįht’ay hǫǫsuu’ ts’ą’ nee’aanah uuduunįį’ xaah. T’oodįht’ay nts’ąą’ niign ts’įįdiin hee’etnayh. Tł’aan dii xaah hǫǫ’ niign ts’įįdiin hee’etnayh.
Hǫǫsuu’ ts’ą’ nüh’aanah ts’ihǫǫhee, t’oot’ey k’ałąą’ ts’ida’udidhiht’ay eh k’anühts’enąy hǫǫ’ ch’ah xaah nühxaah k’ats’iniideel ch’idą’. Hǫǫ’ ch’ah hee’atnayh. Jan chih: nühts’an tah ts’anh neetł’aa’ahdlah nühxaah hǫǫtł’at daaniits’etdee, hǫǫ’ ch’ah k’ananiits’etdee. T’oodįht’ay hǫǫ’ ch’ah hee’etnayh.
Nühts’ą’ts’iniideel dą’, nühxon eh ch’ishyon iin eh heneek suu’ nee’aanah hihhuuheel xaah, hǫǫ’ xaah ch’ah hǫǫ’ k’ahuudiil.
Doo Christ  Daaneegn’ eh huuteh’a’ iin ts’įįłiin, “Hǫǫdląą niign eh nee’aanah nahihnay’,” hǫǫ’ dzaaniił de’ t’ey, t’oot’ey hǫǫ’ ch’ah k’anühts’enąy. T’oot’ey ch’inąą diits’įįkey’ huuxantsiin eh k’anehtaa’ k’eh t’ey, neets’įįkey’ iin huuxaah ts’įįtsiin k’eh nühxaah ts’įįtsįį’, ndeeh nühtah dzeltth’ii’ dą’.
Hǫǫtł’at nühxaah ts’įįts’iin xaah, T’oodįht’ay Aaneegn’ suu’ nühtł’aats’įįdlah tł’aan chih hǫǫdląą niign eh nühts’ehtsaanak,” hǫǫtł’at ts’iiniithanh. Hoohǫhdląą ts’ą’ niign nühts’itsaanagn, hǫǫ’ ch’ah ts’įįdįį’.
Hǫǫchaa’ ts’eets’ihoh’ąy eh tits’atnak. Christian  koht’iin, hǫǫ’ nee’ee’alnayh. Tadn tah eh dziin tah needaataa xaah ts’etnaa’, needaataa t’axoh k’ak’atnahta’ xaah. Tł’aan chih T’oodįht’ay Aaneegn’ suu’ hach’its’uunehtanh, nüh’eh dzeltthii’ eh.
Nts’ąą’ niign nühxaah ts’įįdiin, hǫǫ’ ch’ah hee’atnayh tł’aan T’oodįht’ay chih hii’etnayh. Nühxon hu’ doo T’oodįht’ay łąy eh uudahnąy tth’itdee’ay niign eh, hǫǫsuu’ ts’ą’ niign eh hǫǫ’ nühxaah ts’iidįį’. K’at’ey ts’ahǫǫt’eh ts’ą’ nühts’ih’iil.
Ch’ita’ diits’įįkey’ xaah hǫǫsuu’ ts’ą’ det-shyaagn k’eetaat, hǫǫ’ ch’ah hǫǫ’ ahdląą ts’ą’ ts’įįdįį’.
Uudaldii xaah hǫǫsuu’ ts’ą’ niign nühdziinįį’; heneek eh nühts’ą’ thadzalxüü, ay ch’ah nühxaah naniitaanak; tł’aan datdįhtay eh dąą’ nühdziinįį’, “Dinee iin T’oodįht’ay hǫǫsuu’ ts’ą’ daadąy’ eh hiishyüüt tth’itdee’ah, ay koht’iin ch’ah tahłeel. Ay ch’ale’ ch’itah haanüh’įįdla, ndeeh k’ach’ihohłe’ danh tł’aan ndeeh Uudiichaa hǫǫłiin danh ishiit beh łehchinh tahdał xaah.
ShChristian’ koht’iin, T’oodįht’ay chiill’ key’ iin Judea  nan’ k’et łehchinh heedeel iin nts’ąą’ huu’eh hut-shyaagn, k’eetaat nüh’eh hut-shyaak. Nühxon xaa’ nühkoht’iinn’ eh t’ey dotnahnoh. Judea  koht’iin xaa’ diikoht’iinn’ eh doodetnoh k’eh hǫǫt’eh.
Judea  koht’iin iin Jew  mǫǫsii’, doo Jesus  k’ałąą’ uunąy iin, Neek’ach’ihohłe’, Jesus, eh T’oodįht’ay xaah hǫǫhee iin hexąą, tł’aan nee’eh dahohnihnoh. Nts’ąą’ hetdąy eh, T’oodįht’ay hiishyüüt k’at’ey tth’ehdih’ay. Ay koht’iin iin łahtthagn’ dinee iin ithach’ihuudįh’a’.
Jew  koht’iin k’a’iiłay iin heneek nts’ąą’ huhtahshih aanah eh hants’uunehtan eh, ay koht’iin iin uk’ee’e huhtehdzayh ts’ą’ ninehteedlah. Hǫǫ’ ts’ahǫǫt’eh niign nił k’eenoo’ t’ey daadį’. T’oot’ey t’axoh T’oodįht’ay huu’eh ushiit ts’idaahuudiit’eh tł’aan duunoo’ haathał ts’ą’ ts’idaa’uudaat’eeł.
Christian  koht’iin, neexon du’, ndeeh hǫǫtsuul utniithaat nühch’a’ łtaats’iniideel dą’, nühxaah łtaanints’inetdeek. Nüh’eh k’adziltth’ii t’oot’ey tth’ihtah noo’ uudiht’ey nüh’aanah nanints’etdee. Łąy eh “Nanühts’inal’iił,” ch’idą’ nühts’uunįį.
“Nühxaah nats’utdeeł,” ch’idą’ nühts’uunįh. Shin hu’, Paul, hǫǫdląą danh huutehdzayh ts’ą’ huuts’ą’ natuhshya’ nihthanh t’oot’ey ts’ant’ay Satan  mǫǫsii’ k’ee’e nee’uuton’.
Ndeeh Jesus, Neek’ach’ihohłe’, dagn nan’ k’et ts’anh nataadaal, danh doo łąy eh yuunąy iin tahłeel, hǫǫ’ ch’ah heets’etnayh. Ay koht’iin tahłeel xaah, neexaah uutaasuuł tł’aan T’oodįht’ay łąą’ tsen-’įį nühxaah tsaałeeł.
K’aaduu’ nühxon huu’ neets’ą’ ahchaa tł’aan nühxon nüh k’eexaan neeshyüüt hǫǫsuu’ tth’itdee’ah.
Ay eh, neexon nühts’inuh’įį’ kaah hǫǫtł’at daaniits’etdee ts’ą’ t’oot’ey k’anühts’ą’ tsaadal ts’ą’ Timothy  nühts’ą’ ts’uh’a’. Athens  key neexon shįį’ dzeltth’ih de’, uutaasuuł.
Timothy, doo neeChristian  chiill’ nłiin tł’aan doo nee’eh heneek suu’ Christ  aanah eh T’oodįht’ay xaah etnaa, ay ch’ale’ ch’idą’ nühts’ą’ tseh’a’. Hǫǫ’ hoodiin, Christian  niign xaah nüht’ay’ uułe’ xaah nühts’itaandak xaah tł’aan Christian  niign aanah tay’ hǫǫ’ nühduunii’ xaah.
Nüh’eł doodetnoh eh, sǫ’ aat dinee iin xaa’ Jesus  łąą’ uudahnąy hetdahtsiidn. Neexon łahtthagn’ Jesus  łąy eh ts’uunąy, nee’eh dotdatnoh. Nühxon xaa’ chih hee’atnayh.
Nüh’eł dzeltth’ii’ dą’, “Nühxon iin eh huuts’įhdląą ts’ą’ noo’ niik’uul nee’eh dotdatnoh,” hǫǫ’ nühts’enįh. Hǫǫ’ hut-shyaagn nee’ee’atnayh.
Ay eh, nüh’aanah duhtth’agn kaah hǫǫtł’at daanii’ishthiidn, nühts’ą’ tidhak-’a’, datdįhtay eh łąą’ uudahnįh de’ nüh’ee’utnay xaah. Ts’ant’ay Jesus  łąą’ utdahniil ch’a’ nüh’ihtsiin le’. Nts’ąą’ niign det-shyaagn heets’etnayh tł’aan nühxon dagn taat’eeł k’ats’iiniithan. Hǫǫ’ det-shyaagn de’, shąą’ t’ey T’oodįht’ay Aaneegn’ eh nühtah ts’atnaa’ k’eh uutaat’eeł.
Nee’eh hǫǫchaa’ doodetnoh eh hanints’etdee. T’oot’ey, Christian  koht’iin, hasaanayh nee’ahxąą. Noo’ uudih Jesus  łąy eh uudahnąy, ay ch’ah eh hasaanayh ts’įįłįį.
Datdįhtay eh Neek’ach’ihohłe’ łąy eh uudahnąy xaah, t’axoh huuts’itaanak.
K’aaduu’ tay’ t’ey nühxaah T’oodįht’ay łąą’ tsen-’įį tsaałeeł. T’oodįht’ay naał nühxaah haasaanayh ts’įįłįį.
Tadn tah eh dziin tah T’oodįht’ay eh łąą’ hithadzelxoh, nühts’onuh’iin xaah tł’aan tay’ t’ey Christian  niign eh nühts’ehtsaanak xaah.
Tthihąą’ T’oodįht’ay, Neeta’, eh Jesus, Neek’ach’ihohłe,’ ts’ahǫǫt’eh ts’ą’ neettheh nutdaathal ch’a’ neexaah hohtahtsayh, nühts’ą’ tsuudeel xaah.
Tthihąą’ Neek’ach’ihohłe’ nühts’itaanak, dziin eh nił k’eenoo’ t’ey niłxaah tattsįį’ xaah eh łahtthagn’ ch’ishyon iin xaah tahtsįį’ xaah. Hǫǫchaa’ nühxaah ts’įįtsįį’ k’eh t’ey, hǫǫ’ ch’ah eh huuxaah tahtsįį’ ts’iiniithanh.
Ay koht’iin ahłįį ts’ą’ tth’itdee’ay niign dahdį’ ts’ą’, Ut’ay’ eh Baa hǫǫ’ tahdiił. Ay de’, ndeeh Jesus, Neek’ach’ihohłe’, doo iin łahtthagn’ uts’an yiiłiin iin eh nataadaał danh, “Ch’its’ąą’ niign dahdį’,” doot’ey k’a’ehnąy tł’aan T’oodįht’ay, Neeta’, naał tth’itdee’ay koht’iin tahłeeł.
Christian  koht’iin, nts’ąą’ niign tal’iil, T’oodįht’ay nühxon eh Baa uułe’ xaah, hǫǫ’ ch’ah ch’idą’ neets’anh uudaldįį’. Hǫǫ’ k’eetaat al’įh. Ay tł’aan t’axoh dziin eh nił k’eenoo’ t’ey al’įh ts’ą’ T’oodįht’ay nühxon eh Baa uułe’ xaah, hǫǫ’ ch’ah Neek’ach’ihohłe’, Jesus, ǫǫsii’ eh hǫǫtł’at daaniits’etdee.
Nts’ąą’, “Hǫǫ’ dahdį’,” ch’idą’ honąy, hǫǫ’ ch’ah hee’atnayh. Neek’ach’ihohłe’, Jesus, uxaa’ doodįįt’ay eh hǫǫ’ dzįįnii’.
T’oodįht’ay tth’itdee’ay koht’iin ahłe’ iniithanh. Dineh eh ts’exeh łąy eh nił eh hetday, ay k’eh koht’iin hǫǫ’ ch’ah tahłeeł.
Dineh iin, doot’ey nühtah ts’anh ts’exeh uuniik de’ tah, tth’itdee’ay niign eh dii’aat eh taadaał tł’aan nts’ąą’ baa hǫǫsuu’ ts’ą’ hǫǫłiin dii xaa’ hǫǫ’ ch’ah taadiił.
Doo iin T’oodįht’ay k’ałąą’ uunąy iin k’eh k’ataadiil. Ay iin koht’iin ts’exeh eh uhte’ kaah baa hǫǫtł’at daaniihetdee.
T’oodįht’ay ch’itah Daa hanee’alshay, tth’itdee’ay koht’iin ts’uułe’ xaah. “Dineh ts’exeh eh ts’ahǫǫtłeek ts’ą’ k’ahuhdiin,” iniithanh.
Doo ay hach’uunaktan t’ey k’at’ey shdiitth’agn, ay koht’iin T’oodįht’ay dahthan. T’oodįht’ay, ay ch’ale’ doo iin łąą’ yuunąy iin Dotdeegn’ huutł’aadįįtąą.
Christian  koht’iin, t’axo ay nts’ąą’ niign niłxaah taatsįį’ nühxaah jindhihtł’at. Nts’ąą’ niign niłxaah tattsįį’ T’oodįht’ay ts’anh ch’idą’ hǫǫ’ uudaldįį’.
Łahtthagn’ Christian  chiill’ key’ iin Macedonia  nan’ k’et tagn’ hihdeltth’ii iin xaah, hǫǫ’ niign ch’idą’ dahdįį’. T’axoh dziin eh nił k’eenoo’ t’ey tahdiił ts’iiniithanh.
Dinee iin eh hoknoo kaah sǫ’ ts’eehah’iin. Nühxon xaa’ k’ahalthat ts’ą’ tahdiił. Dii nühdaatah xaah tatnaał. Ay koht’iin tahłeeł, ch’idą’ hǫǫ’ nühdzįįnii’ keetaat.
Ay koht’iin ahłįį de’ t’ey, doo iin T’oodįht’ay łąy eh k’ahuunąy iin łahnühhuudaaniił. Tł’aan chih, t’axo’ay dinee iin nühdaatah xaah k’anühhihnah’iil.
Christian  koht’iin, łąą’ niign įįłaagn iin aanah hee’atnay ts’iiniithanh. Hǫǫ’ ch’ah hee’atnayh de’ t’ey, doo Jesus  k’ałąą’ yuunąy iin ts’ehoohǫhdąy k’eh k’ahǫǫ’ ts’uutahdąy.
Jesus  ehtįį. Ay tł’aan įįłaagn tah ts’anh haa’inshyah tł’aan nahotnayh. Hǫǫ’ k’eexaan, T’oodįht’ay doo iin Jesus  łąy eh huunąy įįłaagn iin Jesus  eh nahuutalsheeł. Hǫǫ’ ch’ah łąą’ ts’uunąy.
Neek’ach’ihohłe’ nts’ąą’ hach’uunehtan, hǫǫ’ ch’a dąą’ nühts’enįh. Shiit dziinn’ ndeeh Doo Huuhǫhchaah ts’ą’ K’ach’ihohłe’ nataadaał danh, ch’ittheh įįłaagn iin daa niidadelshyah. Ay tł’aan doo honąy iin daa niidadelshyah.
Ishiit danh Jesus  Doo Huuhǫhchaah ts’ą’ K’ach’ihohłe’ datdįhtay eh uutaaheeł. Ishiit danh chih, T’oodįht’ay Aaneegn’ nadatdełeegn haske’ uutaaheeł tł’aan T’oodįht’ay trumpedn’ eh haashataa’aał. Doo iin Jesus  ch’idą’ łąy eh huunąy įįłaagn iin, ay iin ch’ittheh nihtatdał tł’aan nahohtatnayh.
Ay tł’aan doo iin Jesus  łąy eh uunąy iin doo tth’ihtah honąy iin, ay iin ch’ale’ dagn’ k’oh ishiit danh Beh dagn’ nahtatdał, Jesus  dzuut’e’ eh xaah. Ay tł’aan dagn nan’ k’et Doo Huuhǫhchah ts’ą’ K’ach’ihohłe’ eh duunoo’ hǫhchaah ts’ą’ dzaltth’iił.
Ay eh, ay heneegn suu’ eh niłts’itatnayh, haasaandayh tahłeel xaah.
Dziin ndeeh Doo Huuhǫhchaah ts’ą’ K’ach’ihohłe’ nataadaal danh nuuniithat danh, ndeeh ch’ine’iin dine’ tadn tah niishay danh k’eh uutaałeeł tłaan nts’ąą’ huutaadiił ts’ą’ t’ey hets’atniign. Nühxon xaa’ hǫǫ’ ch’ah łąą’ hee’atnayh.
Ndeeh dinee iin, “K’atdatjetgüü danh shiit danh nts’ąą’ t’ey ts’ahǫǫt’eh ts’ą’ k’aneexaah nutdahtał,” henąy danh, ay ch’ale’ ishiit danh hantey’ t’ey hutdaanutdaathał. Ay iin k’at’ey ay ch’a’ łtaatiltthal. Dii ts’exeh uts’eeninn’ uuteełe’, hantey’ t’ey ehts’iik. Ay ch’ah ehts’iign eh k’eh t’ey, hantey’ t’ey ay dinee iin eh hutdaanutdaathał.
T’oot’ey Christian  koht’iin, nühxon hu’ nattł’adn shiit k’adaltth’ii. Ay eh ndeeh ay dziin nuuniithat danh, ch’ine’iin dine’ tadn ta niishay hut-shyaagn k’eh nüh’eh k’a’uutaadiil.
Nühxon łahtthagn’ kün’ neldzeegn koht’iin ahłįį ts’ą’, dziin koht’iin ahłįį. Ay koht’iin T’oodįht’ay k’eetaat tsaadiił hiiniithanh. Neexon hu’, Christian  koht’iin ts’įįłįį ts’ą’, tadn koht’iin k’ats’iiłay tł’aan chih nattł’at koht’iin k’ats’iiłay. Ay koht’iin T’oodįht’ay k’eetaat tsaadiił k’ahiiniithan.
Ay eh, ch’ehłaadn’ iin ndeeh nataadaał danh k’ałahhiiyuudiinay. Hehtiadn k’eh hǫǫt’eh. Ay kohtįin k’atsaałeel. Koł ts’ihotndayh k’eh tsaat’eeł tł’aan ndeeh nataadaal danh kaah suudzalniił.
Tadn tah dinee iin hehtiat tł’aan chih tadn tah dinee iin ch’ihetnnąą.
T’oot’ey neexon du’ dziin koht’iin ts’įįłįį tł’aan ndeeh nataadaal danh kaah suudzalniił. Bahdeh’ąy dine’ naabaa xaah suudelshyaak de’ t’ey, ch’iitsay diidzehchiit eh’ąą tł’aan ch’iitsay tthiishoo chinaadel’ąą, ts’itdaayuudiht’ay iin ts’anh botdaanagn ch’a’. Bahdeh’ąy dine’ k’eh t’ay ts’itdaanee’uudih iin xaah suudzelshyaak k’eh t’ey tsaat’eeł. T’oodįht’ay łąy eh ts’utdaaniił tł’aan chih ay eh dinee iin xaah tsaatsįį’. Hǫǫ’ hotdąy ch’ah ts’ahǫǫt’eh niign ch’a’ neets’iniiniik. Hǫǫ’ ts’etdį’ ts’ą’ ndeeh bahdeh’ąy dine’ ch’iitsay diidzehchiit eh’ąą, ts’itdaayuudiht’ay iin xaah suudelshyaak, hǫǫ’ k’eh t’ey nt’eh. Jan chih: neetahshih łąą’ heetsatnayh. Hǫǫ’ hotdąy ch’ah ts’ahǫǫt’eh niign ch’a’ neets’iniiniik. Hǫǫ’ ts’etdį’ ts’ą’ ndeeh bahdeh’ay dine’ ch’iitsay tthiishoo natdel’ąą, ts’itdaayuudiht’ay iin xaah suudelshyaak, hǫǫ’ k’e t’ey nt’eh.
T’oodįht’ay ch’ita daa haanee’įįdla. Hǫǫ’ ch’ah det-shyaak, Neek’ach’ihohłe’, Jesus Christ  nee’uhshih xaah. Hǫǫ’ ch’ah det-shyaak, neets’ant’ay’ xaah Baa ts’ą’ hǫǫłiin eh nee’aach’otdaathal ch’a’.
Christ  nee ts’ant’ay xaah ehtįį, łahtthagn’ beh dzaltth’iil xaah. Hǫǫ’ ch’ah iniithanh, ts’ootaanayh de’ t’ey tł’aan ts’įįłaagn de’ t’ey, ndeeh nataadaał danh.
Hǫǫ’ k’eexaan, t’axoh nts’ąą’ hǫǫsuu’ ts’ą’ niign dahdį’, hǫǫ’ ch’ah k’eh noo’uudih heeneek eh dąy eh niłts’itatnak.
Christian  koht’iin, doo iin T’oodįht’ay xaah nühtah hetnaa iin łahhuu’utdahniił ts’iiniithanh. Doo Huuhǫhcha ts’ą’ K’ach’ihohłe’ ay iin ch’itah haahuu’įįdlah, hǫǫ’ hǫǫłiin nüh’ehnįh niign xaah tł’aan utadaldii xaah hach’ihuhnehtan xaah.
Dii t’ey T’oodįht’ay xaah hetnaa, hǫǫ’ ch’ah xaah hǫǫtł’at łahhuu’utdahniił tł’aan huuxaah tahtsįį’. Nühxon xaa’ hotnoo’ ch’a’ an’ heedzeldah k’eh taht’eeł.
Huu’uudatnįh. Doo ch’its’ąą’ niign nüh’iiłaagn, sǫ’ ch’its’ąą’ udihnah ts’ą’ dahłee. T’oot’ey łahtthagn’ dinee iin eh nił eh hǫǫsuu’ ts’ą’ tsaadiił nił k’eenoo’ nahthiił.
Hasaanayh noo’ hǫhchaah ts’ą’ tahłeeł.
Haniichat-that shįį’ taht’eeł.
Nts’ąą’ t’ey nüh’eh hut-shyaagn xaah T’oodįht’ay tsen-’įį tahłeeł. Hǫǫ’ ch’ah niign tahdiił, Christ Jesus  xaah al’ąy eh, T’oodįht’ay hǫǫ’ ch’ah tahdiił iniithan xaah.
Sǫ’ T’oodįht’ay Otdeegn’ uk’ee’e ahton’.
Doo T’oodįht’ay xaah hǫǫhee de’, shyąą’ t’ey hǫǫhee sǫ’ inahthiin.
Huu’įhdląą ts’ą’ tthee’ k’ahahnayh. Ay tł’aan, diit’ey ayt’oo nsǫǫ de’ t’ey, hǫǫ’ k’eetaat tahdiił.
Tł’aan diit’ey ts’ahǫǫt’ay niign, ay ch’a’ daltth’iił.
T’oodįht’ay, doo neeshyüüt hǫǫsuu’ ts’ą’ neetł’aa’įį’aan, tthihąą ’ut’ay’ xaa’ Baa shįį’ tal’iił. Tthihąą’ T’oodįht’ay k’aaduu’ ts’anh noo’ ndeeh Neek’ach’ihohłe’, Jesus Christ, nataadaal danh, nühts’itaanak, ch’its’ąą’ niign ch’a’ an’hetdalshyah xaah. Tthihąą’ nühshinh t’ey eh nühshyüüt t’ey eh nüh’otdeegn’ t’ey ch’its’ąą’ niign ch’a’ an’hetdalshyah.
Doo ch’itah daa haanüh’įįdlay, łąą’ t’ey nłįį. Nts’ąą’ nąy k’eetaat hǫǫ’ ch’ah taadiił.
Christian  koht’iiin, neexaah hithatdalxoh.
Doo iin Christian  koht’iin łahtthagn’, shaa nahuunalts’uu’.
Tthihąą’ Neek’ach’ihohłe’, Jesus Christ, hǫǫtł’at nühts’itaanak.
Neexon, Paul, Silas  eh, Timothy  eh, dąą’ ch’ah dzineetł’at. Thessalonica  key’ koht’iin tah ts’anh, doo iin T’oodįht’ay łąy eh huunąy iin, nühts’ą’ dzineetł’at. T’oodįht’ay, Neeta’, eh Jesus Christ, Doo Neek’ach’ihohłe’, huuts’an ahłįį.
Tthihąą’ hǫǫtł’at nühts’ihtaanak tł’aan nühdzee’ shiit hǫǫsuu’ ts’ą’ nühtł’aach’ootaa’aał.
Christian  koht’iin, nił k’eenoo’ nühxon xaah T’oodįht’ay, “Tsen-’įį,” honįh. Nts’ąą’ al’ąy xaah, hǫǫ’ ch’ah ts’et-shyaagn nsǫǫ. T’oodįht’ay łąy eh uudahnįh ts’ą’, dziin eh nił k’eenoo’ tay’ uk’ahahdee, tł’aan dziin eh nił k’eenoo’ tay’ niłxaah attsįį’.
Hǫǫsuu’ ts’ą’ niign dahdąy xaah, ch’ishyon iin ch’idanh danh doo iin T’oodįht’ay łąy eh huunąy, ndeeh łehchinh heedeeł danh, nüh’aanah hǫǫ’ huuts’enįh. Nüh’eh doodetnoh tł’aan haniich’atdee t’oot’ey noo’ uudih T’oodįht’ay łąy eh uudahnįh tł’aan k’at’ey hedidhahtsal. Hǫǫ’ ch’ah nüh’aanah huuts’enįh.
Nts’ąą’ nüh’eh hut-shyaagn eh, T’oodįht’ay tth’itdee’ay niign eh dinee iin xaah k’aholthadn iin shįį’ huu’etdatjahkay huu’ich’ooneh’įh. Ndeeh T’oodįht’ay k’ach’ihohłe’ danh, ay ch’ah xaah nüh’aach’otdeethiit. Ay t’oot’ey dziin eh nił k’eenoo’ tay’ hǫǫsuu’ ts’ą’ koht’iin ahłįį.
T’oodįht’ay hǫǫsuu’ ts’ą’ niign dąy eh, doo xaa’ nüh’ach’otdeedee iin, ay ch’ale’ T’oodįht’ay huu’ach’otdeedee huutahtsayh.
Nühxon ach’otdeedee, ch’ah nühts’itaanak tł’aan neexont’ah neets’itaanak. T’oodįht’ay hǫǫ’ ch’ah taadiił, ndeeh Neek’ach’ihohłe’ dagn nan’ k’et ts’anh T’oodįht’ay Aaneegn’ nadatdełeegn dįhtay iin eh nataadaal hitnah’iil danh.
Ay iin kün’ deek’an’ eh dǫ́ǫ́ haadał. Doo T’oodįht’ay its’etniign iin eh doo heneek suu’ Neek’ach’ihohłe’ Jesus  aanah k’ak’ahohthadn iin, ay iin ch’ale’ Jesus  ts’anh u’otnalshaa.
Ay dinee iin duunóó’ hǫhchaah ts’ą’ huu’otnahshaa tł’aan Neek’ach’ihohłe’ eh hǫǫchaa’ t’ay’ ch’a’ ch’ishuy danh hihdaltth’iił.
Ay dziin ndeeh nataadaal nuuniithat danh hǫǫ’ ch’ah uutaadiił. Ishiit dziin nataadaał, doo łąy eh yuunąy iin łahtthagn’ iin Yaa tsenaa’įį eh hii’aanah doodįhsoon daaniil xaah. Nühxon chih huutah daltth’iił, nee’aaneegn’ eh nüh’eh ch’idą’ thadzelxüü łąy eh uudahnįį xaah.
Hǫǫ’ k’eexaan, nił k’eenoo’ nühxaah hithadzelxoh. T’oodįht’ay k’eetaat tahdiił xaah, nühts’itaanak ts’iiniithanh. Tthihąą diit’ay’ xaa’ nühts’itaanak, łahtthagn’ hǫǫsǫǫ niign tahdiil, hǫǫ’ ch’ah tahdiil xaah tł’aan łąy eh uudahnąy eh, noo’ uudih baa tatnaał xaah.
Ndeeh Neek’ach’ihohłe’, Jesus Christ, nataadaał danh tł’aan Beh łehchinh tsaadal, hǫǫ’ ch’ah aanah dąą’ nühdihnįh. Christian  koht’iin, datdįhtay eh dąą’ nühdihnįh:
nüh’įįnii’ sǫ’ hantey’ t’ey nił ch’itah ts’ą’ naniich’ahdee tł’aan doot’ey Doo Huuhǫhchaah ts’ą’ K’ach’ihohłe’ Dziinn’ ishiit nuuniithadn dą’ hǫǫ’ nąy, ay xaa’ ch’ale’ sǫ’ baa taniinat-thiidn. Doo nts’ąą’ noo’ uutaałeeł aanah hǫǫhee hǫǫ’ nąy huule’. Doo hǫǫ’ hach’uunehtan hǫǫ’ nąy huule’. Doo dinahtł’aa k’et nühts’ą’ ch’ihneetł’adn hǫǫ’ nąy huule’.
Sǫ’ doot’ey nanühnuu’aa. Dąą’ ch’ah niign uutaałeeł: tthee’, noo’ haathał danh dinee iin T’oodįht’ay ch’a’ łts’ahdaadał. Ishiit nuuniithat danh doo nach’uudah’iin k’įą’ el’ąy hitnah’iił tł’aan yik’etalnak. Ay ch’ale’ T’oodįht’ay ndeeh duunoo’ hǫhchaah ts’ą’ ch’otnalshaa danh niitahteeł.
Huu’įhdląą ts’ą’ diit’ey dinee iin łahhiiyuunąy tł’aan dii nahtaa’ hiiniithan, ay ch’ah k’įą’ tal’iił. Diit’ey dinee iin, “Jah shT’oodįht’ay nt’ay,” henąy, ay ch’ah chih k’įą’ tal’iił. Diixaa’ diichaa’ taltsayh noo’ haathał ts’ą’. T’oodįht’ay hithahdelxoo shyah choh t’ey daataahaał. Ishiit taadaał tł’aan, “T’oodįht’ay diht’eh,” dąą’ daaniił.
Ndeeh nüh’eh ihdaa’ dą’, hǫǫ’ huuhǫhdląą ts’ą’ hǫǫ’ nühdihnįį’. Hee’alnáyh?
T’oot’ey k’aaduu’, dii ay ch’ah ehtsayh, ay ch’ah k’at’ey hitnah’iil xaah tł’aan k’at’ey yik’etalnagn xaah. Dii nłįį ts’ą’ hee’atnayh. Duunoo’ hǫǫ’ t’ey haathał ishiit nuuniithat danh doo nach’uudah’iin k’įą’ el’ąy hitnah’iił tł’aan yik’etalnak.
Dinee iin dziin nił k’eenoo’ tay’ nach’uudah’iin k’įą’ hal’įį’ ch’idą’. T’oot’ey dii hǫǫ’ huu’ihtsiin ts’ą’ t’ey hits’ihetniik. K’aaduu’ T’oodįht’ay nts’ąą’ xaa’ nde’ehuudel’ah, nach’uudah’iin k’įą’ noo’ k’ahul’iin xaah. Duunoo’ hǫǫ’ t’ey haathał ishiit nuuniithat danh, T’oodįht’ay nts’ąą’ xaa’ tay’ k’at’ey nde’ehuu’etdal’aal.
Ay tł’aan doo nach’uudah’iin k’įą’ el’ąy hitnah’iił tł’aan yik’etalnak. Doo Huuhǫhchaah ts’ą’ K’ach’ihohłe’, Jesus, ndeeh hǫǫtł’at kün’ neldzeegn shiit nataadaal danh, ishiit danh yit’ay’ yich’a’ łtaataałeeł tł’aan yitidhalxeh xaah uutaaheeł.
Doo nach’uudah’iin k’įą’ el’ąy ts’ant’ay t’ay’ eh taadaał. Huu’įhdląą ts’ą’ nahootahdaa, hech’ihohnah’iił xaah tł’aan ch’its’ąą’ ch’aa’ hol’įh chih ts’ą’ taadiił.
Doo duunoo’ hǫhchaah ts’ą’ mǫǫtaashaa iin, ay ch’ale’ nadahutnaa’aa, huu’įhdląą ts’ą’ ts’ahǫǫt’eh niign dąy xaa’. Łąą’ niign hǫǫ’ ch’ah xaa’ hihtat-shih t’oot’ey hǫǫ’ ch’ah niign k’at’ey daanihtatdee. Ay tł’aan hǫǫ’ ch’ah niign k’eetaat k’at’ey hihtaadiil. Hǫǫ’ k’eexaan duunoo’ hǫhchaah ts’ą’ huu’ootaashaa.
Ay eh, T’oodįht’ay ch’its’ąą’ niign t’ay’ huuts’ą’ niitaa’aał ts’ą’, ay xaa’ elshyak niign noo’ uudih łąą’ huuhuhdaaniił.
Ay eh, łahtthagn’ doo iin łąą’ niign k’ałąą’ hiiniithan t’oot’ey ts’ahǫǫt’eh niign kaah daniihetdee, ts’ahǫǫtłeek niign huuxaah hǫǫsǫǫ nasaanayh huu’eh uułe’ xaah, ay iin ch’ale’ huu’otnalshaa.
T’oodįht’ay Aaneegn’ suu’ eh hanühnts’uunehtaan, ay aaneegn’ xaa’ diixaah, “Aan,” nüh’ehnįh. Dinee iin Neek’ach’ihohłe’, Jesus Christ, hii’aanah duunoo’ hǫhchaah ts’ą’ utthiiłatdahdal, hǫǫ’ ch’ah Beh łehchinh ahdał xaah, hǫǫ’ ch’ah det-shyaak.
Ay eh, Christian  koht’iin, dįhtayh ts’ą’ na’ahdee tł’aan łąą’ niign hanühnts’uunehtaan hǫǫ’ ch’ah daahuutat-ton’. Hanühnts’uunehtaan eh tł’aan needinahtł’aa’ eh łąą’ niign uudaldii xaah nühdzenįį’.
16-17 Tthihąą’ Neek’ach’ihohłe’, Jesus Christ, eh T’oodįht’ay, Neeta’, hǫǫsuu’ ts’ą’ daht’ay nühtł’aach’ootaa’aał tł’aan dahtay nühtahtsayh, huuhįhdląą ts’ą’ hǫǫsuu’ ts’ą’ niign dahniił xaah tł’aan huuhǫhchaah ts’ą’ hǫǫ’ ch’ah tahdiił xaah. T’oodįht’ay neexantsįį’ tł’aan hǫǫtł’at neets’iniiniign xaa’ suunayh neetł’aa’įį’aan hǫǫt’ey nee’eh taat’eeł neetł’aach’oo’įį’ąą tł’aan nts’ąą’ noo’ haathał ts’ą’ uutaashaal aanah neeshyüüt hǫǫsuu’ ts’ą’ neetł’aach’įį’ąą.
Ch’ik’eetł’üüdn hǫǫ’ duhnįį’ nihthan, hǫǫt’eh. “Christian  koht’iin, neexaah hithatdalxoh. Neek’ach’ihohłe’ Aaneegn’ ch’ishyon iin xaah hantey’ t’ey noo’ uudih hǫǫ’ taadiił tł’aan łahhiiyuunąy eh hiiyuuniik ts’ą’, nühtah hut-shyaagn k’eetaat, hǫǫ’ ch’ah ts’iiniithanh. Hǫǫ’ xaah ch’ah hithatdalxoh.
Ch’ehłaadn’ iin Baaneegn’ k’ałąą’ huudiinąy xaah, neexaah dąą’ch’ah hithatdalxoh: doo iin ts’ahǫǫt’eh hįįłiin tł’aan ch’its’ąą’ tsaadiił nee’eh, hiinįhthan, ay iin ch’a’ tahshih xaah, T’oodįht’ay eh hithatdalxoh.
T’oot’ey Doo Huuhǫhchaah ts’ą’ K’ach’ihohłe’ Daaneegn’ k’eetaat det-shyaak. Dįhtayh ts’ą’ nühtł’aach’įį’ąą tł’aan doo ts’ahǫǫt’eh nłiin ch’a’ nühtahshih.
Tł’aan nüh’aanah Neek’ach’ihohłe ’łąy eh ts’iiniithanh ts’ą’, nts’ą’ hǫǫ’ tahdiił nühts’enąy hǫǫ’ k’eetaat t’axoh dahdį’ ts’ą’ heets’etnayh. Tł’aan nts’ąą’ hǫǫ’ tahdiił nühts’enąy hǫǫ’ k’eetaat noo’ uudiht’ey tahdiil heets’etnayh.
Tthihąą’ Neek’ach’ihohłe’ ndeeh T’oodįht’ay hǫǫtł’at nühxantsiin hee’atnay danh ishiit łąy eh danh t’ey nüh’eh nuutaa’aał. Jan chih: tthihąą’ ndeeh Christ  t’ay’ xaa’ nił k’eenoo’ uudahnąy tł’aan k’ahedahtsiidn danh ishiit danh t’ey nüh’eh nuutaa’aał.
Christian  koht’iin, Neek’ach’ihohłe’, Jesus Christ, Ǫǫsii’ eh datdįhtay eh dąą’ ch’ah nühts’enįh: “Huuhįhdląą ts’ą’ Christian  koht’iin doo iin nts’ąą’ hants’uunehtan k’eetaat k’ahel’ąy ts’ą’, ts’ohdetniign koht’iin hįįłiin, huuch’a’ an’ hetdaltth’ih.
Nts’ąą’ niign ts’įįdiin ndeeh nüh’eh dzeltthii’ dą’ hǫǫ’ ch’ah tahdiil nühxon huu’ hee’atnayh. Ishiit dą’ ts’ohdetniign koht’iin k’ats’iiłay.
Ndeeh doot’ey needaatah neetł’aa’įįdlah dą’, ay xaah ch’ah bits’ihuukeet. Tł’aan hǫǫchaa’ ts’atnaa’ ch’idą’ tł’aan neexon xaah needaatah hǫǫsuu’ k’ats’inehtaa’. Dziin tah eh tadn tah noo’ uudih ts’atnaa’, doot’ey k’aneexaah uk’atnahta’ xaah.
Hǫǫ’ ch’ah ts’al’įį’, nts’ąą’ niign tsaadiil neets’anh uudaldii xaah. Hǫǫ’ ch’ah ts’al’įį’ t’oot’ey T’oodįht’ay xaah hetnah koht’iin ts’įįłiin eh ayt’oo hǫǫłįį, neets’itahnak xaah nühnts’uunehkat de’ t’ey.
Ch’ehłaadn’ iin nühtah ts’anh ts’ohdetniign koht’iin hįįłiin, nah’aat dinee iin hǫǫ’ duudiin shįį’ hiiniithanh. Hǫǫ’ ch’ah ndziitth’agn. Hǫǫ’ k’eexaan, k’aaduu’ łahtthagn’ hǫǫ’ niign nühts’enįh.
Neek’ach’ihohłe’, Jesus Christ, Ǫǫsii’ eh, ay koht’iin ts’ą’ datdįhtay eh dąą’ ch’ah ts’enįh, “Nah’aat dinee iin ach’otnihthiidn koht’iin k’atidhahłeel tł’aan diishii’ ah’aal, ay xaah ch’ah tatnaał.”
T’oot’ey nühxon hu’, Christian  koht’iin, sǫ’ hǫǫsuu’ ts’ą’ niign dahdąy xaah tii’atnee.
Jah dinahtł’aa aaneegn’ nühtł’aats’įįdlay, ch’ehłaadn’ nühtah ts’anh k’a’ik’ahootahthadn le’. Ay koht’iin nühtah eedah de’, utnat-shaał, xaah doo jant’ay heetalnayh tł’aan k’at’ey beh łootidhahhaal.
T’oot’ey nüh’itsidel’ay sǫ’ naniich’ahdee. Ay dineh Christian  koht’iin nłįį ts’ą’, heneek eh uts’itahnak, hǫǫsuu’ ts’ą’ niign taadiił xaah.
Doo Huuhǫhchaah ts’ą’ K’ach’ihohłe’, Doo neeshyüüt hǫǫsuu’ ts’ą’ neetł’aa’įį’aan, tthihąą’ ay ch’ale’ noo’ uudiht’ey nühshyüüt hǫǫsuu’ ts’ą’ nühtł’aach’ootaa’aał, huu’įhdląą ts’ą’ nił yahch’įą’ niign xaa’. Tthihąą’ Doo Huuhǫhchaah ts’ą’ K’ach’ihohłe’ łąhtthagn’ nüh’eh taat’eeł.
Shin xaa’ shįįła’ eh dąą’ jindhihtł’at: “Paul  nühts’ą’ niidachįnii’ąą.” Nił ch’idanh dinahtł’aa nihtł’adn xaah jant’ay shǫǫsii’ aktsayh.
Tthihąą’ Huuhǫhchaah ts’ą’ K’ach’ihohłe’, Jesus Christ, łahtth’agn’ hǫǫtł’at nühts’itaanak.
Shin ch’ah Paul  dąą’ jindhihtł’at. T’oodįht’ay Daaneegn’ Christ Jesus  aanah eh shteh’a’. T’oodįht’ay, Doo nee’ehshii, eh Christ Jesus, Doo neexaah nataadaal, nts’ąą’ niign hǫǫ’ shihdiinįį’ k’eetaat jindhihtł’at.
Timothy, nts’ą’ dąą’ ch’ah jindhihtł’at. Łąy eh sts’eeninn’ k’eh dįįt’ay, shaaneegn’ eh Jesus  łąy eh uudįįnąy xaah. Tthihąą’ T’oodįht’ay, Neeta’, eh Christ Jesus, Doo Neek’ach’ihohłe’, hǫǫtł’át nits’ihtaanak tł’aan teejuh nihuhdaaniiłtł’aan ndzee’ shiit hǫǫsuu’ ts’ą’ ntł’aahiitaa’aał.
Ephesus  key danh ǫǫda’ yinihthanh, Macedonia  nan’ k’et ts’ą’ tidhihshay k’eh dą’ hǫǫ’ ndihnįį’ k’eh. Ishiit key ch’its’ąą’ hach’ihuhnehtan iin, “Ena’,” huudįįnįh.
Ay iin dąą’ chih huudįįnįh: “Jew  noonak k’eet k’ałąą’ uułay sǫ’ udahtth’agn. Jew  noonak k’eet huutthaay’ iin ǫǫsii’ nettł’adn aanah, ay chih sǫ’ udahtth’agn. Ay noonagn ts’anh dinee iin łitdatdzutxąą’ hiiniithanh. Ay noonagn neexaah k’ahuułay, T’oodįht’ay hǫǫ’ nahooholnagn k’at’ey Baahuusuuy xaah. Nts’ąą’ koht’iin T’oodįht’ay ahłe’ niithan, ay ch’ah łąy eh uudahnąy xaa’ hee’iitatnayh.”
Ch’ehłaadn’ iin duunoo’ hǫǫsǫǫ niign ch’a’ ch’iduugn thadelxoh niign tah haadał. Shyąą’ hohhǫǫhee niign.
Jan iin T’oodįht’ay nach’uudah’iin xaah hants’uunuhtan xaah henįh t’oot’ey daaneegn’ t’ey its’ihetniign tł’aan dii hǫǫchaa’ hiixaah thahdelxoh t’ey its’ihetniign.
T’oodįht’ay nach’uudah’iin niign ch’ah hǫǫsoon hach’uuneltan de’, ch’ah dinee xaah utaasuul hits’etnayh.
T’oodįht’ay nach’uudah’iin niign dinee suu’ iin xaah k’ahuut’ay, t’oot’ey dinee ts’antłeegn iin xaah shįį’ ch’ah hǫǫt’ay hits’etnayh. Dąą’ xaah hǫǫt’ay: doo iin nach’uudal’iin niign k’eetaat k’ahel’ąy iin eh k’at’ey ch’ik’ahohdee iin xaah; tł’aan doo iin T’oodįht’ay k’įą’ hel’ąy iin eh doo iin huuts’ant’ay’ hǫǫłiin iin xaah; tł’aan doo iin hǫǫsǫǫ niign k’ahel’ąy iin eh doo iin T’oodįht’ay k’eetaat k’ahel’ąy iin xaah; tł’aan doo iin diita’ dhehxeegn iin eh doo iin diinąą dhehxeegn iin xaah; tł’aan doo iin dineh dhehxeegn iin xaah.
Dąą’ xaah chih hǫǫt’ay: doo iin ts’exeh k’ayuunagn eh eeday iin xaah; dineh łaakey iin nił eh heltiat, nił ts’ahǫǫtłeek ts’ą hul’iin xaah; ay iin ch’ah xaah; tł’aan doo iin dineh ch’ine’iin iin xaah; tł’aan elshyagn dinee iin xaah; tł’aan doo iin shyąą’ t’ey ch’iniidohdii’aadn iin xaah; tl’aan doo iin łąy eh nach’uuneltan ch’a’ hel’ąy iin xaah. Hǫǫ’ ch’ale’ nach’uudal’iin hǫǫt’ay.
T’oodįht’ayłąy eh niign hach’uunehtan shtł’aahǫǫdlay k’eetaat hǫǫ’ ch’ah hach’uuneltan. Ay ch’ale’ uxaa’ uudįįt’ay tł’aan Doo Daaneegn’ xaa’ dinee ts’iniiniik.
Tsen-’įį Christ Jesus, Neek’ach’ihohłe’, xaah ihłįį, ishnay xaah sht’ay’ huh’įh. Dii ch’ale’ ayt’oo shuunąy tł’aan Dii ch’ah ch’itah haashįhtiin, Baa ishnay xaah.
Hitthééh dą’ ts’ahǫǫt’eh ts’ą’ t’ey Baa huhhee. Ay tł’aan Uchiill’ key’ iin ts’ą’ ts’anii’agnt’eh t’oot’ey dąą’ ch’ale’ shiiłaagn. Uk’įą’ chih ch’ale’ daadihdlih. Ay t’oot’ey ch’ale’ T’oodįht’ay teejuh shuunąy. Hittheeh dą’ k’at’ey łąy eh uudihnąy eh, nts’ąą’ dihdįį’ ts’ą’ hits’ishniign. Xaah ch’ah hǫǫ’ dihdįį’.
Ay tł’aan Neek’ach’ihohłe’ łąy eh uk’ahokthadn eh dineh iin haa’uhtsįį’ xaah, hǫǫtł’at sts’iniiniik. Christ Jesus  eh łehchinh ts’eedeel eh, jan ch’ale’ T’oodįht’ay neetł’aa’įįdlay.
Dąą’ łąy eh hǫǫ’ nąy hǫǫt’eh. Ch’ale’ hich’ihdahtth’ak tł’aan łąy eh ch’ale’ hiiyutaaniił. Christ Jesus  doo iin huuts’ant’ay’ hǫǫłiin iin uhshih xaah, ch’ale’ jan nan’ k’et niishyah.
Huutah ts’anh hǫǫcháá’ t’ey ts’a’ihtłeek. Ay xaah ch’ale’ T’oodįht’ay hǫǫcháá’ teejuh shuunįh. Hǫǫ’ xaa’ t’ey ch’ale’ ch’ehłaadn’ iin nts’ąą’ shaa det-shyaak xaa’, ch’ale’ łąy eh hiiyutdaaniił tł’aan duunoo’ hǫhchaah ts’ą’ hohtaanayh.
Ay eh T’oodįht’ay, duunoo’ hǫhchaah ts’ą’ t’ey haskeh nłiin, k’at’ey tahteel, k’at’ey doot’ey hitnah’iil, diishįį’ ch’ale’ T’oodįht’ay nłiin, Ay ch’ale’ dinee iin hii’aanah doodįhsoon shįį’ duunoo’ hǫhchaah ts’ą’ utthiiłatdahdał. Hǫǫ’ huułe’.
Nan ch’ale’ łąy eh utdiiniign dįįt’ay tł’aan nįįnįį’ suu’ hǫǫłiin. Ch’ehłaadn’ iin dįįnįį’ suu’ k’eetaat k’ahel’ąy. Hǫǫ’ hetdąy eh ch’ah hǫǫsǫǫ hach’uuneltan k’at’ey k’ahiihohthadn. Hǫǫ’ ch’ah niign hich’ihuhneh’ąy ts’ą’ hǫǫsuu’ hach’uuneltan ch’a’ ch’itduugn tah hihteedeeł.
Hymenaeus  eh Alexander  ay koht’iin ch’ale’ hįįłiin. Jan iin ch’ale’ Satan  tł’aahuu’ihdlay, nts’ąą’ huu’ok-’įį’ niithan ts’ą’ huu’uh’įį’ xaah. Dąą’ huu’oonelshaa, hiixaa’ uduldii xaah, T’oodįht’ay k’įą’ ts’ahǫǫt’eh ts’ą’ k’anahoohuudeel xaah.
Tthee’ nts’ąą’ hithadzulxoh niign aanah huhhee. T’oodįht’ay ts’ą’ dinee iin huuhįhdląą ts’ą’ xaah hithadzulxoh. Huuxaah hithadzulxoh, T’oodįht’ay dii ihiiniithan eh uts’itaanak xaah. Ndeeh ithadzelxoh danh, T’oodįht’ay neets’iniiniign xaah, “Tsen-’įį,” udzuunįį’.
Haskeh choh iin tł’aan ch’ehłaadn’ ch’inłiin huuhįhdląą ts’ą’ xaah hithadzulxoh. Ay iin xaah hithadzulxoh, T’oodįht’ay xaah łąy eh ts’ul’įį’ xaah tł’aan hǫǫsǫǫ niign ts’uudįį’ xaah. Ay eh ch’ehłaadn’ k’ants’ą’ neehdaaniil tł’aan k’ahuuts’ą’ huudzaaniil. Hǫǫ’ ch’ah hǫǫsǫǫ.
Hǫǫ’ ch’ah eh, T’oodįht’ay, Nee’ehshii, Baahǫǫsǫǫ.
Ay ch’ale’ dinee iin huuhįhdląą ts’ą’ huu’uhshih xaah łąą’ niign heehutnayh iniithanh.
Ay ch’ah jan xaah: ts’ehłagn T’oodįht’ay nłįį tł’aanTs’ehłagn Doo dinee iin eh T’oodįht’ay daatagn łnatdatjaałeel. Ay ch’ale’ ay Dineh, Christ Jesus  nłįį.
Ay ch’ah ehtįį, dinee iin huuhįhdląą ts’ą’ ts’ahǫǫt’eh niign ch’a’ uhshii xaah. Ishiit danh T’oodįht’ay dinee huuhįhdląą ts’ą’ huu’uhshii iniithan huu’iich’ooneh’įh.
Ay heneegn’ suu’ xaah, T’oodįht’ay haashįhtįį, shuh’a’ xaah tł’aan dinee iin Jew  k’a’iiłay iin hach’uunoktan xaah. T’oodįht’ay haashįhtįį, nts’ąą’ łąy eh huunąy aanah tł’aan łąą’ niign eh huhhee xaah. K’a’agnshyagn. Łąy eh ndihnįh.
Dineh iin nił chidanh iin hithahdulxoh nihthanh. Ay dineh iin T’oodįht’ay itł’aa’idalshay iin huułe’ tł’aan hithahdelxoh danh, ts’aniihelt’eh tł’aan łitdahdetxaan koht’iin t’ey k’ahuułe’.
9-10 Ts’exee iin hǫǫsuu’ ts’ą’ huudiin huudįįnįh nihthanh. Dinee iin nts’ąą’ niign hel’ąy xaa’ Jesus  łąy eh huunąy kohtįin hįįłiin huu’ehtatnayh. Ay eh hǫǫ’ hǫǫsǫǫ. Ts’exee iin dąą’ hahuu’uunaktanh: “Hǫǫsuu’ ts’ą’ at-tł’uu’ ch’ah daht’ay. Ch’iill’ diitł’adn eh na’itdat-tł’uuk de’ t’ey tł’aan nühtthii’ xaa’ hǫǫsuu’ ts’ą’ naa’ahtsiik de’ t’ey, sǫ’ hǫǫ’ dahdiin, dinee iin shįį’ nühhihnah’iil xaah.
Thaat-’ehdanh k’adatjetküü danh dineh iin ts’anh utdaldii, nühnaatthii’ hįįłiin xaah.
Ay ch’ah, jan xaah ch’ale’: T’oodįht’ay dineh Adam  mǫǫsii’ ch’ittheh ehtsįį. Ay tł’aan ts’exeh Eve  mǫǫsiį’ ehtsįi.
Jan chih. Satan Adam  k’ananii’aagn. T’oot’ey ts’exeh nanii’aak tł’aan ch’its’ąą’ niign det-shyaak.
Eve  ch’its’ąą’ niign det-shyaak. T’oot’ey Doo teethadn eh Bihǫǫłiin, Ay ch’ah yihshih. Ay k’eh T’oodįht’ay ts’exee iin łahtthagn’ huutahshih, łąy eh hiiyuuąy de’ tł’aan hiixantsįį’ de’ tł’aan Iik’eetaat niign hihtaadiił de’ tł’aan huu’įįnįį’ taasuuł de’.
Dąą’ łąy eh hǫǫ’ nąy hǫǫt’eh. Doo dine’ gįįhee doo iin Jesus  łąy eh huunąy k’anehtaa’ uhłe’ niithanh de’, ay ch’ah hǫǫsǫǫ niign iniithanh.
Ay dineh ch’its’ąą’ niign k’at’ey det-shyaagn. Jan k’eh koht’iin taałeeł: ts’ehłagn shįį’ u’aat taałeeł; mįįnįį’ taasuuł; diishinh hǫǫsuu’ ts’ą’ k’atnahta’; hǫǫsǫǫ niign taadiił; haltthaan iin hǫǫsǫǫ katnahta’; utdaldii xaah hach’uunehtan suu’ taałeel;
ch’etnąą dine’ k’ataałeel; łi’ushxąą’ t’ey k’a’itnahthiil; t’oot’ey hii’ach’idoodehthiit de’ t’ey, hǫǫsuu’ ts’ą’ koht’iin taałeeł; łitdatdushxąą t’ey k’a’itnahthiil; lesüü kaah k’at’ey daaniitat-thiidn;
dii’aat eh diits’įįkey’ iin nts’ąą’ hǫǫsuu’ k’anehtaa’ heetatnayh, ay eh diits’įįkey’ iin łahhiiyuunąy eh hiik’ahohdee.
Hǫǫ’ ch’ah uułe’ dąą’ xaah. Doo dine’ dii’aat eh diits’įįkey’ iin nts’ąą’ hǫǫsuu’ k’anehtaa’ hits’etniign de’, doo iin T’oodįht’ay łąy eh uunąy iin nts’ąą’ hǫǫsuu’ ts’ą’ k’anehtaa’ hitsatniign.
Dineh T’oodįht’ay k’adiide’ shįį’ ts’anh łąy eh uunąy k’ataałeel. K’adiide’ shįį’ ts’anh łąy eh uunąy de’, ay ch’ale’, “Ihchaa,” naathiił tł’aan hǫǫ’ ch’ah xaah bootnalshaa. Satan, “Ihchaa,” niithanh ts’anh hǫǫ’ ch’ah hut-shyaak.
Ay tł’aan ay gįįhee jan chih k’eh koht’iin taałeeł: doo iin T’oodįht’ay k’ałąą’ huunąy iin ay iin t’ey łahhiiyuudaaniił. Ay de’, tł’aan nts’ąą’ det-shyaagn xaah k’a’utnat-shyaal tł’aan ishiit de’ Satan  eell’ shiit k’ataltth’al.
Dineh iin doo Jesus  łąy eh uunąy iin aanah nahuhnay’ xaah ch’ita haahuu’įįdlah iin hįįłiin, deacons  mǫǫsii’, ay iin chih ch’its’ąą’ niign k’at’ey hihtaadiił. Jan k’eh koht’iin hihtaałeeł: sǫ’ huuthaat łaakey hult’e’; ch’etnąą dine’ k’ahtahłeel; lesüü kaah k’adaanihtatdee;
ay iin T’oodįht’ay Aaneegn’ łąy eh hiiyuudaaniił, dįįnįį’ suu’ eh. Ay łąą’ niign T’oodįht’ay Daaneegn’ ts’anh nee’iich’ooneh’įh.
Ay iin huu’aat iin chih ch’its’ąą’ niign k’at’ey hihtaadiił. K’ach’aahuhtaaheel. Ay iin huu’įįnįį’ hǫǫsǫǫ hihtaałeeł tł’aan ay iin t’anihdaht’eeł.
Doo iin deacon  iin hįįłiin, jan k’eh chih koht’iin hihtaałeeł: ay iin chih huu’aat ts’ehłagn shįį’ taałeeł tł’aan dii’aat eh diits’įįkey’ iin nts’ąą’ hǫǫsuu’ k’anehtaa’ heehtatndayh.
Doo iin hǫǫsuu’ ts’ą’ hetnah iin łahhuunąy iin hihtaałeeł tl’aan nts’ąą’ Christ Jesus  łąy eh huunąy aanah k’ahihnaljiidn ts’ą’ Jesus  xaah huhtaaheeł.
Nts’ąą’ jindhihtł’adn eh hantey’ nts’ą’ tuhshya’ nihthanh.
T’oot’ey shookol de’, jan dinahtł’aa nts’ąą’ nił ts’ą’ ts’uudįį’ hǫǫ’ nįh. Neexon T’oodįht’ay łąą’ ts’iniithan iin T’oodįht’ay honayh ts’ą’ ts’įįkey iin ts’įįłįį. Neexon huu’ T’oodįht’ay łąą’ niign k’eetaat hotdį’ tł’aan ay łąą’ niign aanah ch’ehłaadn’ hǫǫ’ huuts’enįh.
Nts’ąą’ Jesus  aanah łąy eh ts’uunąy ch’aa’ hulshyaagn nt’ay. Ay ch’ah hǫǫtł’at łąą’ niign nt’eh! Dąą’ Jesus  aanah łąy eh ts’uunąy:
Koht’iin k’eh dishoodelt’įį.
Holy Spirit  xaa’ tth’utdee’ay niign diidįį’.
T’oodįht’ay Aaneegn’ nadatdełeegn iin (angels) hiinih’įį’.
Doo iin Jew  k’a’iiłay iin tah Maanah hach’uhnehtanh.
Dinee iin nan’ k’et huuhǫhchaah ts’ą’ ch’idanh ts’anh łąą’ hiiyuunįh.
Tł’aan dagn nan’ k’et niidiltįį.
Helshyagn dine’ iin hįįt’ay, chehłaadn iin nanduuhihnaa’aa. Ay iin ts’anh ch’ale’ ay ch’its’ąą’ niign hach’ihuunehtan hǫǫłįį. Huu’įįnįį’ ch’iitsay nelkün’ eh heet’eh de’ k’eh, huu’įįnįį’ k’otdatniik. Hǫǫ’ k’eexaan T’oodįht’ay k’at’ey k’ahoohohdee.
Ay iin ch’its’ąą’ niign hach’uhnehtanh. Dąą’ henįh, “Sǫ’ huu’ahnii! Sǫ’ ch’ehłaadn’ shii’ ah’aal!” Hǫǫ’ hach’uhnehtanh t’oot’ey T’oodįht’ay ay shii’ ihxąą, hiiyuldeel xaah. Doo iin Jesus  łąy eh huunąy tł’aan łąą’ niign heehetnay iin, tthee’ T’oodįht’ay, “Tsen-’įį,” ihdaaniił tł’aan ay shii’ nahtaa’aał.
Diit’ey huu’įhdląą ts’ą’ T’oodįht’ay ehtsįį. Ay ch’ah huu’įhdląą ts’ą’ nsǫǫ. Huu’įhdląą ts’ą’ neexaah nt’eh tł’aan ay xaah tsen-’įį eh hithadzulxoh.
T’oodįht’ay Aaneegn k’eetaat ts’el’įh de’ eh tsen-’įį eh hithadzelxoh de’, tł’aan ayt’oo ay natsaa’aał.
Timothy, Christian  koht’iin hǫǫ’ ch’ah huudiiniił de’, dineh Christ Jesus  xaah etnah suu’ tįįłeeł. Heneek Jesus  łąy eh uunąy aanah tł’aan heneek łąą’ niign hach’uunehtan aanah k’eetaat dįįdį’. Hǫǫ’ xaah ch’ah T’oodįht’ay diit’ay’ Baa ǫǫna’ xaah ntł’aa’įį’ąą. Ay heneek k’eetaat dįįdįį’.
T’oot’ey T’oodįht’ay uk’įą’ noonagn ch’a’ łtaa’ǫǫshya’. Ay ch’ah shyąą’ naholnak. T’oodįht’ay k’eetaat niign dǫǫdįį’ xaah, ay ch’ah udǫldii.
Hetk’įą’ niign hǫǫsǫǫ t’oot’ey T’oodįht’ay k’eetaat niign duudįį’ xaah udeldii ay ch’ahnoo’ hǫǫsǫǫ. Doo T’oodįht’ay k’eetaat niign diidiin, ay ch’ale’ k’aaduu’ hǫǫsuu’ ts’ą’ beh huu’ąą tł’aan duunoo’ hǫhchaah ts’ą’ utaanayh.
Nts’ąą’ ndihnįį’ niign łąy eh ch’ale’ hǫǫt’ay. Ch’ale’ itjahtth’ak tł’aan łąy eh ch’ale’ utdahniil.
Dinee iin Jesus  łąy eh huunąy xaah, ay ch’ah aanah ts’etnah shįį’ tł’aan T’oodįht’ay łąy eh ts’uunįh t’oot’ey neek’įą’ dahdetdlih ts’ą’ nee’etsihdel’ah. Hǫǫ’ ch’ah ts’įįdį’, T’oodįht’ay honayh ts’ą’ łąy eh ts’uunįh xaah. Ay ch’ale’ diinee iin huuhįhdląą ts’ą’ huu’okshih niithanh. T’oot’ey doo iin łąy eh yuunąy iin shįį’ huu’ehshih.
Hǫǫ’ ch’ah hohduldii xaah dąą’ huudǫǫnįį’ tł’aan datdįhtay eh huudǫǫnįį’.
Ch’ehłaadn’ dinee iin k’ałahnihuhdiinąy, chiił įįłin xaah. K’ahǫǫ’ hihtaadiil t’ey. T’oot’ey nts’ąą’koht’iin dadįįłįį eh, nts’ąą’ koht’iin dįįdį’ eh, nts’ąą’ koht’iin baa’įįtsįį’ eh, nts’ąą’ koht’iin łąy eh uudįįnįh eh, nts’ąą’ nshyüüt hǫǫsoon tth’utdee’ay eh, hǫǫ’ ch’ah k’eexaan, uk’eetaat duhdįį’ hiitnaathiił.
Ndeeh dinee iin Church  shyah shiit łehchinh hetdagn danh, T’oodįht’ay Aaneegn’ utnet-tł’adn ǫǫsii’. Hach’uunohtanh tł’aan hohduldii xaah dąą’ huudǫǫnįį’. K’ahduu’ ts’anh nuuniithadn nts’ą’ tihhaał danh ts’ą’, ay niign ch’ale’ ǫǫna’.
Nts’ąą’ niign hǫǫ’ ndihnąy k’eetaat dǫǫdįį’. Ay de’, dinee iin huuhįhdląą ts’ą’ Jesus  niign k’eetaat tay’ t’ey noo’ t’ey uk’eh dįįdį’ de’ nich’otnah’iił.
Nts’ąą’ dįįdiin niign tł’aan nts’ąą’ hohduldii xaah dąą’ huudįįnąy niign kaah hach’uudįl’įį’. Nts’ąą’ niign hǫǫ’ ndihnąy k’eetaat dǫǫdįį’, noo’ t’ey hǫǫ’ t’ey dǫǫdįį’. Ay de’, doo iin ndiitth’agn iin ch’its’ąą’ niign ts’anh huutįhshih. Nan hu’ chih ch’its’ąą’ niign ts’anh itdįlshih.
Doo ch’itay nłiin sǫ’ ts’anii’ǫlt’e’ uts’ą’ hǫǫheel, t’oot’ey ayt’oo nta’ ts’ą’ hǫǫsuu’ ts’ą’ udįįnąy niign k’eh, ch’itay hǫǫ’ ch’ah utdįįdiił. Tł’aan nchiill’ iin ts’ą’ hǫǫsuu’ ts’ą’ huudįįnąy niign k’eh, dineh iin hǫǫ’ ch’ah hutdįįdiił.
Nnąą ts’ą’ hǫǫsuu’ ts’ą’ udįįnąy niign k’eh, ts’ist’e’ iin hǫǫ’ ch’ah hutdįįdiił. Tł’aan ndia’ ts’ą’ hǫǫsuu’ ts’ą’ udįįnąy niign k’eh, ts’exee iin nshyüüt hǫǫsoon tth’itdee’ay eh hǫǫ’ ch’ah hutdįįdiił.
Doo ts’exeh ukąy’ uch’a’ ehtiin iin doo iin huuxaah uk’atnahtaa’ bookol de’, ay ch’ah łahhuu’uudǫǫnįį’.
T’oot’ey ts’exeh ukąy’ uch’a’ ehtiin uts’eeninn’ eh uchaay’ iin hǫǫłįį de’, ay iin ch’ale’ huuxaah uk’atnahtaa’. Nts’ąą’ T’oodįht’ay hǫǫ’ huudįį’ niithan, diitsay eh diitsǫǫ eh diita’ eh diinąą xaah, ay iin ch’ale’ tthee’ dąą’ ch’ah hihtaadiil. Ay ch’ah xaa’ k’eehuuhel’įh. Hǫǫ’ ch’ah niign T’oodįht’ay Baahǫǫsǫǫ.
Doot’ey ts’exeh ukąy uch’a’ ehtiin łąy eh nłiin, uts’eeninn’ eh uchaay’ iin bookol de’, T’oodįht’ay dagn ts’anh hǫǫchaa’ behǫǫt’eh hee’etnayh. Ay ts’exeh dziin eh tadn tah hotniidee, uts’ootaanak xaah.
T’oot’ey doo ts’exeh ukąy’ uch’a’ ehtiin ch’uh’aał tł’aan ch’ushnąą’ shįį’ iniithanh, ay ch’ale’ ts’ooniiniign koht’iin nłįį. Ehtįį k’eh t’oot’ey tth’ihtah honayh.
Koht’iin iin, “Dąą’ ch’ah dahdį’,” huudįįnįh, ay de’ doot’ey k’at’ey yaanoo tahdeel.
Doo yuudelkan iin k’at’ey huukaah unih’iin de’, łąy eh diitsǫǫ eh haa’ diinąą eh de’ t’ey, ay ch’ale’ T’oodįht’ay Aaneegn’ k’ak’ahohthadn ch’a’ łtaa’inshyah. Ay koht’iin doo k’at’ey Jesus  łąą’ iniithan ch’ahnoo’ ts’ahǫǫtłeek.
Ts’exeh ukąy’ uch’a’ ehtiin iin huu’ǫǫsii’ ch’uukaa’ǫǫ’ay, doo iin Jesus  łąy eh uunąy iin łahtthagn’ łehchinh heedel iin huuk’ahnuhta’ xaah. T’oot’ey doo ts’exeh ch’ittheh łk’eetaagndeetaan xay’ bihǫǫłe’, ay ch’ale’ sǫ’ mǫǫsii’ ch’uukaa’ǫǫ’ay. Doo ts’exeh mǫǫsii’ ch’uukaa’ee’aan ts’ehłagn danh shįį’ kąy’ xaah taadaał.
Doot’ey hǫǫsuu’ ts’ą’ niign diidiin ay ch’ah heehetnayh. Dąą’ k’eh diidįį’: ts’įįkey nihshąą, haltthaan iin hǫǫsuu’ ts’ą’ k’anehtaa’, T’oodįht’ay chiill’ key’iin ke’ na’ech’oot, dinee unoo hǫǫt’ay iin k’anehtaa’, hǫǫdląą hǫǫsǫǫ niign diidįį’.
Jan chih, T’aadii ts’exeh tay’ t’ey k’anahuunagn shyąą’ t’ey diidąy udeldii eh kün’ tah, shyah tah hah’aat chiidaa’ehaak. Dinee iin aanah ch’aa’ineegn shįį’ deldii. Kün’ tah natetdaagn k’ahuusuy ts’ą’, hǫǫhee dotnihnoh.
Ay xaah ch’ale’ t’aadii u’ǫǫnii inihthanh. Uts’įįkey’ taałeeł tł’aan diishyah k’atnahta’. Ay de’ neets’ą’ ts’anii’elt’ay iin ts’ahǫǫt’eh ts’ą’ nee’aanah k’ahuutahheel.
Ch’ehłaadn’ ts’exee iin ukąy’ uch’a’ ehtiin iin ch’ittheh T’oodįht’ay eh łooniishyah tł’aan k’aaduu’ Satan  ts’ant’ay mǫǫsiį’ k’ahuhthat, iik’eh aahaał.
Doo ts’exeh Jesus  łay eh niithan, yuudelkan ts’anh ts’ehłagn ts’exeh ukąy’ uch’a’ ehtiin de’, ay ch’ah iik’atnahta’. Ts’exeh ukąy’uch’a’ ehtiin diishįį’ eeday doot’ey iik’anehtaa’ kol de’ t’ey, doo iin Jesus  łąy eh niithan iin łahtthagn’ łehchinh heedeel iin, ay iin ch’ah hiik’atnahta’.
Christian  ch’indadn’ doo ch’ittheh hǫǫsuu’ tatdaadal iin, ay ch’ale’ hǫǫsǫǫ ts’ą’ daadąy iin nił k’eek’et huu’ihuutatkeet. Doo iin hǫǫchaa’ hetnaa iin hach’ihuhnehtan eh hohduldii xaah hahuu’uunehtan, ay dineh iin łąą’ nił k’eek’et huu’ihuutatkeet.
T’oodįht’ay Aaneegn’ utnet-tł’adn dąą’ nįh: “Noon ox  mǫǫsii’ et-’aal neshyee ts’anh łiat ehxaan iik’et natetdaagn eh, sǫ’ uthaat k’et ch’uudǫhchüü. ox  ts’eehoh’įh ts’ą’ t’ey, neshyee dinee iin yuu’aal xaah diik’üh ch’inehxoł, ay ts’anh diit’ah ch’uldeel.” T’oodįht’ay Aaneegn’ utnet-tł’adn dąą’ chih nįh: “Doo ts’eehoh’ąy iin ch’ah huu’ihuukeet.”
Doo niiniishay Christian  ch’indadn’ ch’its’ąą’ niign det-shyaagn hǫǫ’ nehnįh de’, sǫ’ dǫǫtth’agn. T’oot’ey dinee iin łaakey eh taagn eh nił eh niihindeeł de’ shįį’, huudǫǫtth’agn.
Christian  ch’indadn’ ch’its’ąą’ niign huhtsiin, ay dineh baa niiniihay ts’ą’ dinee iin naał jah niinihtee. Dinee iin naał nts’ąą’ ch’its’ąą’ niign det-shyaak hǫǫ’ huudǫǫnįį’. Hǫǫ’ dįįdį’ de’, aat ch’ishuy dineh iin ch’its’ąą’ niign huudiin ts’ą’ t’ey ihnaljiit.
T’oodįht’ay eh Ushye’e Christ Jesus  eh T’oodįht’ay Aaneegn’ nadatdełeegn dagn nan’ k’et hihdeltth’ii iin, ay iin dąą’ ndihnąy heehetnayh: “Nts’ąą’ ndihnąy shk’eetaat ǫl’įį’; doo Christian  ch’indadn’ ch’its’ąą’ niign det-shyaagn iin, niłxaah nshyüüt hǫǫsuu’ ts’ą’ tidhih’ąą; ay dineh iin ts’ehłagn ch’ich’ahshiit ts’ą’, sǫ’ baa’ǫntsiin (Ndlaan t’ey helt’eh ts’ą’ t’ey, ts’ehłagn k’eh t’ey huuxaah tįįsįį’. Ay eh hǫǫsuu’ niign taania nihuutįįłeeł.);
nła’ dineh k’et da’ǫǫ’ay de’, T’oodįht’ay xaah ts’eehuh’iin xaah, sǫ’ hantey’ t’ey hǫǫ’ dǫǫdiin; doo dinee iin huu’oots’ee’ ts’ant’ay iin, sǫ’ huu’eh hǫǫ’ dǫǫdiin; Nan xaa’ hǫǫsuu’ ts’ą’ k’aniltaa’, ts’ahǫǫt’eh ts’ą’ k’at’ey dįįdiil xaah.
“Sǫ’ tuu shįį’ ǫǫnaan. T’oot’ey nshiit utahts’iik shįį’ t’ey tiit’eeł, jign tu’ tsiin ǫǫnaan, nshiit xaah.”
Ch’ehłaadn’ iin nts’ąą’ ts’ahǫǫt’eh ts’ą’ daadąy niign, k’aaduu’ ts’ą’ t’ey dinee iin huu’ihetnayh. Dinee iin ts’ahǫǫt’eh ts’ą’ dahdąy xaah, T’oodįht’ay taania hutdahtth’iił. Hǫǫ’ ch’ah dinee iin huu’ihetnayh. Ch’ehłaadn’ duu’ nts’ąą’ ts’ahǫǫt’eh ts’ą’ daadąy niign, k’aaduu’ ts’ą’ t’ey dinee iin huu’its’ihetniign, t’oot’ey haa’ utdelnąy eh huu’ehtatnayh.
Doo iin alnaa hįįłiin iin dineh huuts’ą’ k’aholthadn lah’utdaaniił. Ay de’ doot’ey ts’ant’ay aaneegn’ eh k’a’utahheel, T’oodįht’ay Ǫǫsii’ tl’aan nts’ąą’ hants’uunehtanh niign xaah.
Ch’ehłaadn’ alnaa iin dineh neets’ą’ k’aholthadn Jesus  łąy eh uunąy k’at’ey łah’utdzaaniil hiiniithanh. Hǫǫ’ ch’ah ts’ahǫǫtłeek. Ay dineh huuts’ą’ k’aholthadn eh Christian  koht’iin hįįłįi. Ay xaah ch’ale’ łahhiiyutdaaniił. Alnaa iin ch’ahnoo’ hǫǫsuu’ ts’ą’ t’ey baa hihtatnaał. Doo Jesus  łąą’ iniithan haahįįtsįi’ eh hiik’anehtaa’. Utdaldii xaah hǫǫ’ hahuu’uutnįhtanh tł’aan hǫǫ’ hach’utnįhtanh.
3-4 Doo ch’its’ąą’ ch’aanii utdaldii xaah ha’uunehtan, ay ch’ale’ łąą’, “Ihchaa,” hiniithanh. Neek’ach’ihohłe’, Jesus Christ, aanah heneek eh utdaldii xaah hats’uunehtanh ts’ą’ k’eetaat k’adet-shyaagn. Ay ch’ale’ diit’ey k’a’ee’iitnay. Heneek aanah łidatdetxąą xaah daanii’et-thiidn. Hǫǫ’ ch’ah ts’anh ch’its’ąą’ niign dąą’ hut-shyaagn: dinee iin nił hults’iin k’eh; nił ts’ą’ ts’aniihelt’eh; ts’ahǫǫt’eh ts’ą’ nił xaah thahdelxoh; ts’ahǫǫt’eh ts’ą’ huu’įįnįį’ shiit nił xaah naniich’ihetdee;
tł’aan łihdatdetxąą shįį’ t’ey daanįh. Ay koht’iin huu’įįnįį’ k’otdatniik tł’aan hǫǫsuu’ ts’ą’ ch’ah detnįh niign t’ey hehuhshyaak. T’oodįht’ay xaah ts’etnah haa’ch’iitsaadiił hiiniithanh.
Dineh T’oodįht’ay niign k’eetaat dąy, hǫǫ’ ch’ah łąą’ baataasuul niign. Tł’aan T’oodįht’ay hǫǫtł’at hits’itaanak. Ay ch’ah ch’iihetdąy ch’ahnoo’ t’ey nsǫǫ.
Ndeeh t’ey nee’ehǫǫłįį dą’, jan nan’ k’et diit’ey k’at’ey dii’eh ts’ilsheel. Ndeeh ts’ehtįį danh, diit’ey k’at’ey dii’eh tsalsheel, jan nan’ kaagn ch’a’.
Ay de’, ts’e’aal eh ch’iil nats’elshay eh, ay shįį’ ts’an tsal-’iił.
T’oot’ey doo iin ch’ii’uhdiin niithan iin eh diixaa’ t’ey ch’its’ąą’ ihdilshyaak. Eeł shiit hįįdeł k’eh t’ey hihtaadiił. Ts’ooniiniign ts’ą’ eh ts’ahǫǫt’eh ts’ą’ shin xaa’ duhdiin hiiniithan, nts’ąą’ daadį’ ts’ą’ t’ey heets’ihetniign. Ts’ahǫǫt’eh niign nił k’eh noo’ t’ey hihtaadiił. Ay koht’iin iin tthitda’ihdaldeek tł’aan T’oodįht’ay huu’otnahshaa.
Lesüü kaah daaniihetdee, hǫǫ’ ts’anh ch’ah ts’ahǫǫt’eh ts’ą’ utaałeeł. Ch’ehłaadn dinee iin hǫǫchaa’ lesüü kaah daaniihetdee tł’aan huu’įįnįį’ shiit ts’ahǫǫtłeek ts’ahǫǫt’eh ts’ą’ t’ey, diihiixaa’ hǫǫchaa’ nihohdelshee. Ay tł’aan Jesus  łąą’ eh hiiniithan niign k’eetaat hehdįįtsat ts’ą’ hetdį’.
Nan du’, T’oodįht’ay dine’ dįįt’eh. Ay ts’ahǫǫt’eh niign łahtthagn’ ch’a’ an’ hetdildah. Nts’ąą’ koht’iin T’oodįht’ay uułe’ nuunįh, ay k’eh ch’ah kohtįin tįįłeeł. Tth’itdee’ay niign dǫǫdįį’. T’oodįht’ay k’eetaat niign dǫǫdįį’. Jesus  łąy eh uudǫǫnįį’ shįį’. T’oodįht’ay eh dinee iin haa’ǫǫtsįį’. Hantey’ t’ey k’at’ey hitidhįįtsal. Tł’aan dinee iin xaah hǫǫsuu’ ts’ą’ koht’iin ǫǫłe’.
Jesus  łąy eh uudįįnįh. Ay eh uunoo’ hǫhchaah ts’ą’ t’ey utįįnayh. Sǫ’ hetdǫǫtsiidn. Nts’ąą’ ch’ǫǫt’üü xaah hǫǫsuu’ ts’ą’ iltthał xaah ch’ah hǫǫ’ tįįdiil de’ k’eh hǫǫt’eh. Ndeeh T’oodįht’ay haanihtįį dą’, uunoo’ hǫhchaah ts’ą’ t’ey utįįnayh hiniithanh. Ishiit Jesus  łąy eh uudįįnąy danh chih, dinee huuhįhdląą ts’ą’ naał nts’ąą’ Jesus  łąą’ iniithan hǫǫsuu’ ts’ą’ hǫǫ’ huudįįnįį’.
T’oodįht’ay xaa’ diit’ey huu’įhdląą ts’ą’ huuhuunayh. Ay ch’ah eh Christ Jesus, Ushye’e, Doo Pontius Pilate  naał T’oodįht’ay xaah hǫǫsuu’ ts’ą’ hǫǫhaa’, Ay iin ch’ale’ łąy eh dąą’ ndihnąy heehetnayh.
T’oodįht’ay shįį’ ndeeh Jesus  tay’ t’ey nahiitnal’iił danh hee’etnayh. Ishiit danh Diishye’e dooniitaatheeł. T’oodįht’ay diit’ey łahtthagn’ nachuudah’iin. Ay shįį’ ch’ale’ ch’ich’ahnoo’ k’ach’ihohłe’ nchaah nłiin tł’aan hǫǫchaa’ tsen-’įį xaah Uts’ą’ hanints’et-that. Ay ch’ale’ ch’ich’ahnoo’ haskeh nchaah nłįį tł’aan Ay ch’ale’ Doo k’ach’ihohłe’ iin huuk’ach’ihohłe’.
Ay shįį’ ch’ah honay k’at’ey tahtey. Tł’aan hǫǫchaa’ kün’ neldzeegn shiit eedah. Hǫǫchaa’ neldzeegn eh doot’ey k’ayaa nitahhaal. Doot’ey k’a’iineh’ąy, hets’ihuuthat dą’ ts’anh t’ey. Dinee iin T’oodįht’ay hii’aanah doodįhsoon duunoo’ hǫhchaah ts’ą’ utthiiłatdahdał tł’aan Ut’ay’ nchaah duunoo’ hǫhchaah ts’ą’ taałeeł. Hǫǫ’ huułe’.
Dinee iin ch’ii’etdąy iin dąą’ huudįįnįh: “Sǫ’ ts’įįchaa’ hinahthiin! Sǫ’ ch’ii’etdąy t’aniidaht’e’! Ch’ii’etdąy k’at’ey uk’abatniithaadn nt’eh. T’oodįht’ay ch’ah shįį’ t’aniidaht’eeł tł’aan dii nühxaah hǫǫsǫǫ xaah Beenahthan łahtthagn’ t’ey nühtł’aataałeeł,.
Hǫǫsuu’ ts’ą’ niign dahdį’. K’ach’aa’ahtsiin ts’ą’, nah’oogn dinee iin tł’aa’alshyeek. Ay koht’iin ahłiin de’, hǫǫdląą ts’ą’, hǫǫsuu’ ts’ą’ niign dahdį’.
Hǫǫ’ ch’ah hǫǫsuu’ ts’ą’ koht’iin ahłįį de’, ay xaa’ ndeeh noo’ danh hǫǫsuu’ ts’ą’ suudahłee. Hǫǫ’ ch’ah niign eh T’oodįht’ay xaah hǫǫ’ dahdį’ tł’aan ay ch’ah nühxaah hǫǫsǫǫ. Hǫǫ’ ch’ah ch’ii’ahdąy ch’ahnoo’ nühxaah hǫǫsǫǫ.”
Timothy, jah heneek łahtthagn’ ntł’aahǫǫdłay hǫǫsuu’ ts’ą’ uk’atnihta’. Doo iin shyąą’ t’ey T’oodįht’ay k’įą’ chaats’ąą’ chinahoohotdeegn, ay iin ch’ii’ishnay hiiniithanh. T’oot’ey diit’ey its’ihetniign. Hǫǫ’ thahdelxoo de’, huuch’a’ an’ hetdildah.
Ch’ehłaadn’ iin, “T’oodįht’ay łąy eh uunąy niign aanah ch’iits’etnayh,” henįh t’oot’ey hǫǫ’ ch’ah niign k’eetaat k’ahel’ąy.
Tthihąą’ T’oodįht’ay hǫǫtł’at nits’itaanak. T’axoh.
Shin ch’ah Paul  dąą’ jinddhihtł’at. T’oodįht’ay Daandeegn’ Christ Jesus  aanah eh shteh’a’. Nts’ąą’ hǫǫ’ ehnąy k’eetaat, Christ Jesus  eh ts’ehłagn ts’įįłiin k’eh hǫǫt’ay eh, uxaa’ ts’ihonayh. Hǫǫ’ ch’ah aanah huuheeł shuunįh.
Timothy, nts’ą’ dąą’ ch’ah jindhihtł’at. Sts’eeninn’ k’eh dįįt’eh tł’aan naa’ihtsįį’, shaaneegn’ eh Jesus  łąy eh uudįįnąy xaah. Tthihąą’ T’oodįht’ay, Neeta’, eh Christ Jesus, Neek’ach’ihoǫhłe’, hǫǫtł’at nits’ihtaanak tł’aan teejuh nihuhdaaniił tł’aan ndzee’ shiit hǫǫsuu’ ts’ą’ ntł’aahiitaa’aał.
T’oodįht’ay, Doo shįįnįį’ suu’ eh Baa ishnah, shtthaay’ iin Baa hetna’ k’eetaat, “Tsen-’įį Udihnįh.” Ndeeh hotnihdee danh, “T’oodįht’ay, Timothy  xaah tsen-’įį,” dihniik, dziin tah tł’aan tadn tah t’ey.
Shaa įįtsaa, hǫǫ’ ch’ah aanah naniich’ihthadn eh, nnok-’įį’ iinihthanh xaah nts’ą’ tuhshya’ kaah daanii’ishthiit. Nnok-’įį’ de’ t’ey, hǫǫchaa’ shaa uutaasuuł.
Hǫǫ’ k’eexaan tay’ t’ey dąą’ ndihnįh: “T’oodįht’ay Baa ǫǫna’ xaah ntł’aa’įįdlah. Dootdeegn’ ntł’aa’įįtaan, Ay xaa’ ch’ale’ Baa tinnaał. Ndeeh shła’ nk’et daadhihdlah dą’, ishiit danh ay ch’ah ntł’aa’įįtąą.
T’oodįht’ay Dotdeegn’ neetł’aadįįtąą. Ay xaa’ ch’ale’ sǫ’ ts’inuljiidn eh sǫ’ ts’uunut-shya’. T’oot’ey ay xaa’ ch’ale’ neet’ay’ uutaałeeł tł’aan dinee iin haats’uutsįį’ tł’aan nee’įįnįį’ hǫǫsuu’ ts’ą’ uutaałeeł.
Ay eh Neek’ach’ihohłe’ xaah uuniihee de’, sǫ’ uunǫnshya’. Jan chih: shyah holsąy Baa dhihdah t’oot’ey sǫ’ shaa uunǫnshya’. T’oot’ey T’oodįht’ay Aaneegn’ suu’ xaah ut’ay’ eh nach’oodaathał.
T’oodįht’ay nee’ehshih tł’aan uchiil’ key’ iin ts’uułe’ xaah ch’itah haanee’įįdlah. Hǫǫtł’at huuts’itihnak nee’uunįh xaah, hǫǫ’ ch’ah det’shyaak. Nts’ąą’ ts’įįdiin, hǫǫ’ xaah ch’ah k’ahuut’ay, hǫǫ’ ch’ah det-shyaak. Niithóó’ hetsihuuthat ttheh dą’, Christ Jesus  xaa’ duunoo’ haathał ts’ą’ huuts’itihnak nee’uunįh.
T’oot’ey t’axoh ishiit nuuniithat danh Christ Jesus  huutakshih xaah neexaah niishay eh, heneek nts’ąą’ niign T’oodįht’ay hǫǫtł’at neets’iniiniik aanah, ch’ah t’axoh ndziitth’ak. Doo iin įįłaagn iin Christ  t’ay’ xaa’ nahuhtatnayh. Tł’aan dinee iin nts’ąą’ duunoo’ hǫhchaah ts’ą’ hootaanayh xaah Daandeegn’ suu’ eh huuhǫǫhee.
T’oodįht’ay Daaneegn’ suu’ eh shtuh’a’ xaah ch’ita haashįhtiin. Tł’aan hach’uunoktan xaah eh hohduldii xaah hahuu’uunoktan xaah Daaneegn’ suu’ eh, ch’itah haashįhtiin.
Ay xaah chale’, k’ahduu’ shach’oodeethiit. T’oot’ey Baa shach’oodeethiit xaah k’abaa’uunishshay. Doo łąy eh uudihnąy Bii’ishnayh. Tł’aan doo iin hach’uunaktan xaa’ T’oodįht’ay łąy eh huunąy iin, k’ahduu’ ts’anh noo’ nataadaał danh, nahutdah’įį’ t’ey hǫǫ’ ch’ah łąą’ hee’ishnayh.
Nts’ąą’ niign dǫǫdiin łąą’ heneek eh ndihnąy, hǫǫ’ ch’ah k’eetaat dǫǫdįį’. Hǫǫ’ dįįdąy eh noo’ uudih Jesus  łąą’ utdįįdiił tł’aan dinee iin haa’ǫǫtsįį’. Ay koht’iin ǫǫłe’, Christ Jesus  eh ts’ehłagn ts’įįłįį xaah.
Łąą’ heneegn’ dii ch’ah ndihnąy hǫǫ’ ch’ah k’atnihta’. T’oodįht’ay Otdeegn’ Doo neeshiit įį’ay, ut’ay’ xaa’ hǫǫ’ k’atnihta’.
Łahtthagn’ dinee iin Asia  nan’ k’et ts’anh shch’a’ łtahniideeł. Ay eh shin shįį’ jah shiit dhihdah. Phygelus  tł’aan Hermogenes  huu’eh shch’a’ łtahniideeł. Hǫǫ’ ch’ah hee’innayh.
Tthihąą’ Doo Huuhǫhchaah ts’ą’ K’achihohłe’ Onesiphorus  iin teechuh huu’utdaaniił. Ay dineh hǫǫdląą danh shyüüt hǫǫsuu’ tth’iduu’a’ xaah naa’ehnayh. Shyah holsąy dhihdah, t’oot’ey k’ashaa uunet-shyay.
Jah Rome  key niiniishyah dą’, hantey’ t’ey shuukaa uneh’įh. Ay tł’aan shuudih’ąą.
Sts’eeninn’, neexon ts’ehłagn Christ Jesus  eh ts’įįłiin eh, T’oodįht’ay hǫǫtł’at neets’iniiniik. Hǫǫ’ xaa’ ch’ale’ nan hu’ nt’ay’ uutaałeel.
Heneek dinee ndlaan iin hahuu’uunehtan eh idįįtth’agn, ay heneek tth’itdee’ay dinee’ iin huutł’aa’įįdlah. Dinee iin doo iin ch’ishyon iin chih hohduldii xaah hahuu’uhnuhtan, ay koh’tiin hihtaałeeł.
Jesus Christ  xaah łąą’ naabaadeh’ąy dįįt’ay, ay eh nant’ah nach’oodaathał.
Naabaadeh’ąy dine’ naabaa ts’ą’ teeshyah de’, nts’ąą’ naabaadeh’ąy naatthii’, “Hǫǫ’ ch’ah dįįdį’,” nąy, k’eetaat t’ey taadiił. Doo iin naabaa ch’a’ uk’eh tł’üüdn key’ hihdeltth’ii iin nts’ąą’ hihdet-shyaagn k’at’ey huuk’eh hǫǫ’ taadiil. Ay naabaadeh’ąy dine’ baanaatthii’ nts’ąą’ nąy k’eetaat shįį’ taadiił.
Doo nts’ąą’ ch’ǫǫt’üü haateltthadn, haltthal nach’uudah’iin k’eetaat eltthat de’ shįį’, dii eet’üü hiitł’aataa’aał.
Dineh neshyee tenagn neshee nuushyee xaah etnah shįį’. Ay xaah ch’ale’ neshyee t’axoh tat-aal k’e niinihshąą danh, doo iin ay ts’anh yuundign iin tah ts’anh, ay dineh ch’ittheh taałeeł.
Ay noonagn aanah naniichįįthat, ay xaa’ t’ey utdįldii xaah. Doo Huuhǫhchaah ts’ą’ K’ach’ihohłe’ nts’ąą’ hǫhdląą ndihnąy hee’ǫnnay xaah nts’itaanak.
Sǫ’ Jesus Christ  aanah hee’olnaa. T’oodįht’ay Aaneegn’ suu’ eh hach’uunaktan k’eetaat, ay ch’ale’ David  ts’anh natdethadn tł’aan įįłaagn iin tah ts’anh niiditthat tł’aan nahotnayh.
T’oodįht’ay Aandeegn’ suu’ eh hach’uunaktan. Hǫǫ’ k’eexaan k’ahduu’ shach’oodeethiit tł’aan dineh bits’ahǫht’ay k’eh Chain  eh sheh jineldlį’ k’eh t’ey diht’eh. T’oot’ey T’oodįht’ay Aaneegn’ ay duu’ k’at’ey neldlį’ k’eh diit’ay. Ay eh doot’ey hach’uunaktan uk’ee’e k’anishtahteel.
Ay eh doo iin T’oodįht’ay diixaa’ ch’itah haahuu’įįdlay xaah shach’oodeethiit. Hǫǫ’ ch’ah dihdį’ jan xaah: ay dinee iin chih Christ Jesus  xaa’ huutahshih xaah tł’aan duunoo’ hǫhchaah ts’ą’ huuts’itaanak xaah.
Dąą’ łąy eh hǫǫ’ nąy hǫǫt’eh:
Jesus  neets’ant’ay’ xaah ehtįį.
Ay tł’aan hǫǫ’ k’eexaan Beh ts’ihonayh.
Neexon Baa nee’ach’oodeethiik de’ t’ey, ay tł’aan Beh uk’ants’ootahłe’.
Neexon, “Mints’etniign,” ts’enįh de’ t’ey, ay tł’aan “Huuts’ishniign,” neetdaaniił.
Neexon, T’oodįht’ay niign k’eetaat hets’iitsat de’ t’ey, t’ oot’ey k’at’ey diixaa’ daa’an’ na’utdatniil, tth’utdee’ah koht’iin nłiin k’eexaan.
Nchiill’ key’ iin hǫǫ’ ch’ah hutdįįdiił. Jan chih T’oodįht’ay naał dąą’ hutdįįdiił: “Sǫ’ heneek eh łidahdetxaan k’eh sǫ’ dahnįį’. Hǫǫ’ ch’ah niign k’ahuusuy. Doo hǫǫ’ diitth’agn iin huuxaah k’ahuusuy.”
Doo T’oodįht’ay nts’ąą’ niign, “Hǫǫ’ dahdį’,” niithan k’eetaat diidį’, ay ch’ah uk’eh koht’iin tįįłeeł xaah tinnaał shįį’. Hǫǫ’ ch’ah dinshyaagn eh, nts’ąą’ niign innaa k’a’utninshaal. Doo T’oodįht’ay łąą’ Aaneegn’ eh hach’uunehtan, ay ch’ah koht’iin tįįłeeł.
Ndeeh dinee iin shyąą’ t’ey T’oodįht’ay tł’aan ch’ishuy iin xaah thahdelxoo danh, sǫ’ huu’eh ǫǫda’. Hǫǫ’ ch’ah thahdelxoo ts’anh, dinee iin T’oodįht’ay ch’a’ niithaadn tah nihniideeł.
Huu’aaneegn’ dineh tthįį’ łataa’utnek’aay k’eh hǫǫt’eh. Ay tthįį’ łataa’utnek’aay hǫǫchaa’ t’ey nił k’įą’ tah utdaak’aał k’eh t’ey taat’eeł. Hǫǫ’ k’eh huu’aaneegn’ nił k’eenoo’ ts’antłeek taltsayh. Ay k’eh heneek dinee iin T’oodįht’ay k’at’ey yiixaa’ łąy eh hiitnaathiil. Doo iin hǫǫ’ ch’ah thahdelxoo, ay ch’ah koht’iin Hymenaeus  tł’aan Philetus  hįįt’eh.
Łąą’ niign ch’a’ łtahniideeł tł’aan, “Doo iin įįłaagn iin ch’itdą’ nii’etdeeł tł’aan nahoohotnayh,” henąy eh ch’ehłaadn’ dinee iin łąy eh hiiniithan hehdįįtsat.
T’oot’ey T’oodįht’ay łąą’ niign’ ch’ishuy k’at’ey taltsay. Shyah choh t’aa uudįhtayh ts’ą’ tthee eh hultsiin k’at’ey tatxol. Ay k’eh Ułąą’ niign’ hǫǫt’eh. Dąą’ nįh, “Doo iin Doo Huuhǫhchaah ts’ą’ K’ach’ihohłe’ ts’an hįįłiin huu’ii’etnayh.” Jan chih dąą’ nįh, “Doo dine’, ‘Doo Huuhǫhchaah ts’a’ K’ach’ihohłe’ ts’an ihłįį,’ nąy, ay ch’ale’ ts’ahǫǫt’eh ts’ą’ niign ch’a’ łts’atdaahaał.”
Shyah choh shiit ndeeh eedah danh łahtthagn’ ut’aadat-t’ay eedlah. Ch’ehłaadn’ ch’iitsay Gold  tł’aan silver  mǫǫsii’ eh eltsiin diitłat. Ay iin dziin choh ch’idanh danh shįį’ diits’an niital’iił. Chehłaadn’ dichinh tł’aan nan’ eh eltsiin diitłoogn. Ay iin nił k’eenoo’ dziinn’ diits’an niital’iił.
Ay noonagn ts’an dąą’ ch’ah utdįldii: doo dine’ ts’ahǫǫt’eh ts’ą’ niign ch’a’ łts’aadeeshyah, ay ch’ale’ dinee iin łahhiiyutdaaniił tł’aan T’oodįht’ay yeh Baahǫǫsǫǫ. Ay tł’aan T’oodįht’ay hits’itaanak, hǫǫsoon niign huu’aanah taadiił xaah. Ay koht’iin Gold  tł’aan silver  diitł’adn shyah shiit eedlah k’eh nt’eh.
T’oot’ey dinee ts’ooniiniign iin shyąą’ t’ey kaah nuhdehk’at de’, sǫ’ huuts’ą’ uuniiheel. Hǫǫ’ ch’ah hihdet-shyaak ts’ą’, “Łitdatdzatxąą,” hiiniithanh shįį’.
Doo Doo Huuhǫhchaah ts’ą’ K’ach’ihohłe’ dine’ nłiin, k’at’ey łitdatdatxaan. Łahtthagn’ dinee iin ts’ą’ hǫǫsuu’ ts’ą’ taałeeł. Hǫǫsuu’ ts’ą’ hohduldii xaah, hach’uunehtan taałeeł. Tł’aan hǫǫ’ det-shyaagn eh, hantey’ t’ey k’at’ey hitdaatsal.
Ay dineh doo iin uk’įą’ hel’ąy iin nts’ąą’ niign hihtaadiil huuts’ą’ hǫǫhee eh k’at’ey ts’anii’elt’eh ts’ą’ uułay. Ay eh T’oodįht’ay nts’ąą’ huu’įįnii’ hǫǫsuu’ ts’ą’ nihdaałeeł danh huu’ich’ooneh’įh. Hǫǫ’ ch’ah k’enihtalnak le’, ay tł’aan łąą’ niign łąą’ hehtatnayh.
Ay tł’aan tay’ t’ey hǫǫsoon niign natsaadiił hiiniithanh tł’aan Satan  eell’ shiit ts’anh haahhatdeeł. Ay ch’ale’ huu’ih’eel tł’aan nts’ąą’ hihtaadiił niithan, hǫǫ’ ch’ah hihtaadiil heltsįį.
Dąą’ hee’olnayh: ndeeh Jesus  nan’ k’et nataadaał danh, ishiit danh ttheh dinee iin eh, huuthay huu’ąą.
Ishiit danh dinee iin diihiishįį’ diinaniich’ihtaldee; lesüü kaah hǫǫtł’at daanihtatdee; “Shin ch’ich’ahnoo’ dihchaa,” di’uhdatniił; “Shin ch’ich’ahnoo’ dihchaa,” diidzee’ shiit ts’anh hǫǫ’ di’uhdatniił; T’oodįht’ay eh dinee iin k’įą’ ts’ahǫǫt’eh ts’ą’ huhtaaheeł; diita’ eh diinąą k’at’ey iik’ahohtahdee; “Tsen-’įį,” k’ahiiyuudaaniil; “Hǫǫsoon niign tsaadiił,” k’ahitnaathiil;
ch’ita’ eh ch’inąą uts’įįkey eh k’at’ey łahliihuhdatniil, dii’itsidel’ay iin xaah noo’ uudiht’ey huushyüüt k’ahǫǫsuu’ diit’ay; helshyak eh dinee iin k’įą’ huhtaaheeł; huut’ay’ koł ts’ą’ ts’ahǫǫt’eh ts’ą’ kaah hǫǫtł’at daaniihetthiidn dagn k’ahihtaałeel; nts’ąą’ dinee łiign’ ts’anii’elt’ay k’eh t’ey daadį’; hǫǫsoon niign eh dinee suu’ iin ts’idahuhdiht’eh;
diitłąą k’įą’ ts’ich’ihtaałeeł; “Chits’ąą’ niign k’ats’etdąy,” hiiniithan eh ch’its’ąą’ niign hihtaadiił t’ey; “Shin ch’ich’ahnoo’ dihchaa,” di’uhdatniil eh huu’eh datjelchaa; diixoh k’eet xaah shįį’ uts’an hǫǫłįį T’oodįht’ay ch’ahnoo’ naniich’ihtaadee;
tł’aan “Ay iin T’oodįht’ay hǫǫtł’at Baa ihtsįį’ dinee iin nee’aanah hǫǫ’ ch’ah hitdaaniił,” hitnaathiił, t’oot’ey T’oodįht’ay t’ay’ łąą’ k’a’ihiiniithan. Ay ch’ah koht’iin hihtaałeeł, ndeeh Jesus  nan’ k’et nataadaał danh ttheh. Huuch’a’ niłts’aadįįhaa.
Ay koht’iin tah ts’anh ch’ehłaadn’ shyah shiit dahniideeł tł’aan ts’exee ts’ooniiniign iin ch’its’ąą’ niign huu’atdinįh. Ay ts’exee iin dąą’ koht’iin hįįłįį: huuts’ant’ay’ hǫǫchaa’ hǫǫłįį tł’aan hǫǫdląą ts’ahǫǫt’eh niign koht’iin huułe’ kaah hǫǫtł’at daaniihet-thiidn.
“Uudzuldii,” kaah nahehnay t’oot’ey łąą’ niign hǫǫłįį niign k’at’ey heehitnay.
Nts’ąą’ Jannes  eh Jambres Mosesk’įą’ hihdel-shyaagn k’eh, ay koht’iin iin chih łąą’ niign k’įą’ hel’įh. Huuhǫǫshyaan k’ehoodatniik tł’aan k’ałąy eh hiiniithan.
Nts’ąą’ koht’iin diht’ay, hǫǫsuu’ ts’ą’ hǫǫ’ ch’ah hee’innayh. Nts’ąą’ niign hohduldii xaah hach’uunaktanh tł’aan nts’ąą’ niign dihdį’ tł’aan nts’ąą’ niign duhdįį’ nihthan, hǫǫ’ ch’ah hee’innayh. Nts’ąą’ łąy eh uudihnąy tł’aan dii dihdąy eh hantey’ t’ey k’at’ey hididhihtsal tł’aan T’oodįht’ay eh dinee iin huuxaa’ihtsiin hǫǫ’ ch’ah hee’innayh. Shach’ihdoodehthiit de’ t’ey, k’ahuuts’anii’agnt’ay ts’ą’, hǫǫsuu’ ts’ą’ koht’iin ihłiin
tł’aan sh’eh huuthay doodee’aan dinee iin ts’anh tł’aan hǫǫtł’at shach’oodeethiidn, hǫǫ’ ch’ah hee’innayh chih. Antioch  key tł’aan Iconium  key tł’aan Lystra  key nił ch’iduugn ishiit danh sh’eh hǫǫ’ ch’ah hut-shyaagn hee’innayh. Hǫǫ’ hut-shyaagn t’oot’ey Doo Huuhǫhchaah ts’ą’ K’ach’ihohłe’ sh’eh nt’e’ tł’aan huu’įhdląą ts’ą’ ch’a’ łtaashinihtįį.
Doo łahtthagn’ iin Christ Jesus  eh ts’ehłagn hįįłiin k’e hįįt’eh iin, T’oodįht’ay niign k’eetaat ogn-‘ąy hiiniithan eh, huu’eh huuthay doodee’aan dinee iin ts’anh.
T’oot’ey ts’ahǫǫt’eh ts’ą’ dine’ iin tł’aan doo iin ch’its’ąą’ niign hach’uhnehtan iin nił k’eenoo’ ts’ahǫǫtłeek hihtaałeeł. Daa’ihnet-’aa tł’aan ch’ishyon iin nadahuhne’aa.
14-15 Nan du’ dii łąą’ niign nt’ay hee’innayh eh ch’itdą’ udildiin k’eetaat shįį’ dįįdį’. Doo ts’anh hǫǫ’ udildiin bii’innayh tł’aan įįtsuul dą’ ts’anh T’oodįht’ay Aaneegn’ utnettł’adn hee’innayh. Hǫǫ’ k’eexaan hǫǫ’ ch’ah niign tįįdiil. Baaneegn’ ts’anh hǫǫshyaan dhįltsįį, T’oodįht’ay nuhshih xaah Christ Jesus  łąy eh uudįįnąy xaa’.
T’oodįht’ay Aaneegn’ utnettł’adn neetł’aa’įį’ąą. Ndeeh dinee iin hotniitl’at dą’, T’oodįht’ay huu’eh nt’eh, Baaneegn’ hǫǫsuu’ ts’ą’ hihnuutł’adn xaah. Daaneegn’ neetł’aa’įįdlay, ay ch’ale’ łahtthagn’ neexaah hǫǫsǫǫ. Neexaah hǫǫsuu’ ts’ą’ nuuniidlah, łąą’ niign eh hants’uunuhtanh xaah. Ay xaa’ ch’ale’, dinee iin nts’ąą’ ch’its’ąą’ niign hihdet-shyaagn, hǫǫ’ ch’ah hee’ihtatnayh. Ay xaa’ ch’ale’, nts’ąą’ ch’iduugn niign hihduudiin hǫǫ’ ch’ah hee’ihtatnayh. Ay xaa’ ch’ale’, nts’ąą’tth’utdee’ay niign hihduudiin hǫǫ’ ch’ah hee’ihtatndayh.
Hǫǫ’ k’eexaan, doo T’oodįht’ay dine’ nłiin dii hǫǫsuu’ ts’ą’ Baa ushna’ xaah niithan łahtthagn’ shiit eedlah.
Christ Jesus, ay ch’ale’ doo honayh iin eh doo įįłaagn iin doo huuxaah k’aholthadn iin shįį’ ch’ah huu’etdatjahkay taałeeł. Ay ch’ale’ tay’ t’ey nahitnal’iil tł’aan nan’ k’et haskeh choh taałeeł. Hǫǫ’ k’eexaan Jesus Christ  eh T’oodįht’ay naał datdįhtay eh dąą’ ndihnįh:
T’oodįht’ay Aaneegn’ suu’ eh hach’utnihtanh. Ndeeh hǫǫsuu’ ts’ą’ danh ndeeh dinee iin dzuutth’agn hiiniithan danh ishiit danh beh hach’utnihtanh. Tł’aan ndeeh hehǫǫtsüü danh ndeeh dinee iin k’adzuutth’agn hiiniithan ishiit danh chih beh hach’utnihtanh. Dinee iin nts’ąą’ ch’its’ąą’ niign hihdet-shyaak nts’ąą’ hǫǫ’ hee’ihtatnayh hǫǫ’ ch’ah Baaneegn’ eh huu’iich’otnih’iił. Nts’ąą’ ch’its’ąą’ niign hihdet-shyaak hǫǫ’ ch’ah beh huu’iich’otnih’iił. Nts’ąą’ hǫǫsuu’ ts’ą’ niign hihtaadiił hǫǫ’ ch’ah beh huu’iich’otnih’iił. Hach’uunihtan eh, sǫ’ hantey’ t’ey hedǫǫtsiidn.
Noo’ haathał danh ndeeh dinee iin łąą’ niign hach’uunehtan k’andzuutth’agn hiiniithan danh ishiit nuuniithat de’. Ay koht’iin iin nts’ąą’ tsaadiił hiiniithan k’eetaat hihtaadiił.
Łąą’ niign ch’ihdiitth’ak ts’ą’ ch’a’ łts’ahdaadał tł’aan naholdaa ch’aanii kaah shįį’ ch’ihdaatth’ak.
Nts’ąą’ dinshyaagn eh tth’utdee’ay niign dǫǫdįį’ shįį’ xaah hach’uudol’įį’. T’oodįht’ay xaah nach’oodeethiidn eh, sǫ’ łąy eh uudįįnąy hedǫǫtsiidn. T’oodįht’ay Aaneegn’ suu’ eh hach’uunihtan, hǫǫ’ ch’ah tinaał. Baa inaa eh, nts’ąą’ hǫǫ’ duudiiin niithan niign huu’įhdląą ts’ą’ ch’ah dǫǫdįį’.
Nts’ąą’ dihdįį’ niign ch’ǫǫ’tüü xaah kąąhalsheeł k’eh t’ey hǫǫt’eh. Hǫǫchaa’ t’ey tidhagntthat k’eh t’ey, hǫǫ’ ch’ah agn-‘įį’. T’axoh ch’ale’ shiit ninagnthat. Tł’aan noo’ uudih łąy eh uudihnįį’.
K’aaduu’ ch’ǫǫt’üü shaa suuhohdiiłaak. Tthiishoo crown  mǫǫsii’ ay ch’ah tiht’üh. Ay ch’ale’ doo iin łahtthagn’ T’oodįht’ay tth’utdee’ay niign huhtsiin iin, ay iin xaah hǫǫłįį. Tł’aan ay ch’ah Doo Huuhǫhchaah ts’ą’ K’ach’ihohłe’ diichaah dziinn’ danh shtł’aitaa’aał. Doo huuxaah k’aholthadn iin shįį’, ch’ah hǫǫsuu’ ts’ą’ huu’etdatjahkay, ay ch’ah nłįį. Ay eh, shin shįį’ k’ashtł’aitaa’aałt’oot’ey doo iin nataadaal kaah hǫǫtł’at daaniihetthiidn iin łahtthagn’ chih huutł’aitaa’aał.
Hantey’ t’ey uniik’uul danh eh shaa nii’ǫǫshya’.
Hǫǫ’ ch’ah dihnįh, dąą’ xaah: Demas  jah nan’ k’et bihǫǫłiin hǫǫtł’at daaniitet-thiidn. Ay tł’aan shch’a’ łtaaniishyah ts’ą’ Thessalonica  key ts’ą’ teeshyah. Crescens Galatia  nan’ k’et ts’ą’ teeshyah tł’aan Titus Dalmatia  nan’ k’et ts’ą’ teeshyah.
Luke  du’, ay dineh shįį’ sh’eh eedah. Mark  xaah niiniihay tł’aan beh shaa niiniihay, sh’eh utna’ xaah.
Tychicus  du’, Ephesus  key ts’ą’ utidhak-’a’.
Niishay eh, sh’eegn’ shaa nii’ohnii. Ay ch’ah Troas  key Carpus  eh niinatniik. Shdinahtł’aa’ chih shaa nii’ǫǫ’aay. Shdibe thüü’ uk’et jindettł’adn, ay ch’ah hǫǫtl’at eenihthanh.
Alexander, copper  ch’iitsay eh etnaa dine’, hǫǫchaa’ dotnihnoh shaa det-shyaak. Ay ch’ale’, nts’ąą’ hǫǫ’ ch’ah shaa det-shyaagn xaah, Doo Huuhǫhchaah ts’ą’ K’ach’ihohłe’ yeeyuutaakeet.
Baa hu’ uudǫǫnįį’. Nee’aaneegn’ łąy eh tsidaa’utdiht’eh.
Taaniah shiit ch’ittheh danh shin xaa’ daa uunihdee dą’, shtłąą iin ukets’inuhtsiidn t’ey k’ashihuudiinąy. Huuhįhdląą ts’ą’ shch’a’ łtahniideeł tł’aan shin shįį’ niinagntth’at. Tthihąą’ nts’ąą’ hihdet-shyaagn doot’ey hǫǫ’ ch’ah huuk’įą’ k’ahitalnąy.
T’oot’ey Doo Huuhǫhchaah ts’ą’K’ach’ihohłe’ sheh nt’ay tł’aan diit’ay’ shtł’aa’įį’ąą. Hǫǫ’ k’eexaan T’oodįht’ay aanah heneek eh hach’uunaktan, doo iin Jew  koht’iin k’ahiiłay łahtthagn’iin hihduutth’agn xaah. Ay tł’aan ch’ehłaadn’ iin bits’oonuhshaa shihuunįh. T’oot’ey nts’ąą’ hut-shyaagn ch’a’ T’oodįht’ay sheh nt’eh ts’ą’ bah’an’ dhihshih. Hǫǫ’ ch’ah Noon lion  mǫǫsii’ nashtee’aal k’eh t’ey nt’e’.
Hǫǫ’ ch’ah k’eh, Doo Huuhǫhchaah ts’ą’ K’ach’ihohle’ ts’ahǫht’eh ts’ą’ ch’ehłaadn’ iin shk’įą’ hetnaa huu’įhdląą ts’ą’ ch’a’ shtahshih. Ay eh, shk’anehtaa’ ts’ą’, dagn nan’ k’et ndeeh k’ach’ihohłe’ danh ts’ą’ nishtahteeł. Tthiihąą’ dinee iin hii’aanah doodįhsoon duunoo’ hǫhchaah ts’ą’ utthiiłatdahdał. Hǫǫ’ huule’.
Erastus Corinth  key eedah tł’aan Trophimus Miletus  key uk’ehtł’üüdn dhihdah, ehts’iign xaah.
Xay uutaałeel ttheh shaa niiniihay. Eubulus  eh Pudens  eh Linus  eh Claudia  nts’ą’ niidach’ihnii’ąą; ch’ishyon iin Christian  koht’iin iin chih.
Tthihąą’ Doo Huuhǫhchaah ts’ą’ K’ach’ihohłe’ nshyüüt eh taałeeł. Tthihąą’ T’oodįht’ay łahtthagn’ ishiit danh daltth’ii iin hǫǫtł’at nühts’itaanak.
Shin ch’ah Paul  doo T’oodįht’ay xaah alnaa diht’ay; dąą’ jindhihtł’at. T’oodįht’ay Daaneegn’ Jesus Christ  aanah eh shteh’a’. Doo T’oodįht’ay Daa ch’itah haayįhtiin iin łąą’ huunąy xaah tł’aan łąą’ niign T’oodįht’ay niign aanah łąy eh heehutnayh xaah, ay iin xaah ch’ale’ shteh’a’.
Ay łąą’ niign ts’anh dinee iin nts’ąą’ duunoo’ hǫhchaah ts’ą’ hohtaanayh heehutnayh. T’oodįht’ay, Doo k’a’elshyagn, ch’ittheh nan’ teltsiin dą’ ts’anh t’ey, hǫǫ’ ch’ah huu’uunįh.
Ay tł’aan shiit danh nsoon t’ey huuxaah niinihshah ts’ą’, T’oodįht’ay Nee’ehshii nts’ąą’ nąy k’eetaat, Baaneegn’ eh hach’uunaktanh, heehutnayh xaah.
Titus, sts’eeninn’ k’eh łąy eh dįįt’eh, shaaneegn’ eh Jesus  łąy eh uudįįnąy xaah. Łehchinh neexon hu’ Jesus  łąy eh ts’uunįh ts’ą’. Nts’ą’ dąą’ ch’ah jindhihtł’at.
Tthihąą’ T’oodįht’ay, Neeta’, eh Christ Jesus, Nee’ehshii, hǫǫtł’at nits’ihtaanak tł’aan ndzee’ shiit hǫǫsuu’ ts’ą’ ntł’aahiitaa’aał.
Crete  nan’ k’et nk’ehtł’üüdn dhihdah, k’at’ey ts’eets’ihoh’ąy k’at’ey sits’oodiiłiil shaa k’atnihta’ xaah tł’aan nił ch’iduugn key huudlah danh Christian  ch’indadn’ doo ch’ittheh tatdaadal iin ch’itah haahuu’ǫǫłee xaah. Jan nts’ąą’ dąą’ ndihnąy, sǫ’ hee’ǫlnaa.
Christian  ch’indadn’ jan k’eh koht’iin taałeeł: ch’its’ąą’ niign k’at’ey hihtaadiil; u’aat hihtaałeeł tł’aan diits’įįkey’ iin Jesus  łąą’ ts’ehłagn shįį’ hiiyutdaaniił. Jan chih: doo iin k’at’ey hiik’ahohdee tł’aan huu’ethihhǫhshąą, uts’įįkey’ iin ay ch’ah koht’iin k’at’ey hihtaałeel.
Doo gįįhee nłiin T’oodįht’ay xaah etnah. Ay eh ch’its’ąą’ niign k’at’ey taadiil. Jan k’eh chih koht’iin taałeeł: shin xaa’ diits’ą’ k’ahognthat shįį’ niign k’ataadiil; hantey’ t’ey k’ats’aniitalt’eel; ch’etnąą dine’ k’ataałeel; łi’ushxąą’ t’ey k’a’itnahthiil; lesüü kaah k’at’ey hǫǫtł’at daaniitat-thiidn;
t’oot’ey haltthaan iin hǫǫsǫǫ k’atnahta’; hǫǫsoon niign daaniitat-thiidn; mįįnįį’ taasuuł; tth’utdee’ay niign kaah hǫǫtł’at taadiił; T’oodįht’ay tł’aa’idaltiin taałeeł; diishyinh hǫǫsuu’ ts ą’ k’atnahta’;
Hǫǫ ch’ah ndihnįh, jan xaah. Ndlaan iin łąą’ niign k’at’ey hiiniithan tł’aan k’at’ey hiik’ahohdee: shyąą’ t’ey thahdelxoh ts’ą’ tł’aan ch’ishyon iin nadaahuuts’inuu’aa hiiniithanh. Ay ch’ishyon iin tah ts’anh ndlaan iin doo iin Jew  k’aanii’ łąy eh huunąy ch’a’ łtahniideel iin hįįłįį.
Thaat-’ehdanh k’adatjetgüh ts’ą’ huut’e’. Ch’its’ąą’ niign eh hach’uhnehtan eh, diits’įįkey’ iin eh huuhįhdląą ts’ą’ łąą’ niign ch’a’ łtahniideeł huu’ihtsįį. Lesüü hihdultsay xaah hǫǫ’ch’ah hahuu’uhnehtanh. Hǫǫ’ xaah ch’ale’ thaat-’ehdanh k’adatjetgüh ts’ą’ huut’e’.
Ay koht’iin iin nts’ąą’ ts’ehłagn Crete  nan’ k’et t’iinn’ dąą’ hach’uunehtan k’eh hįįt’eh: dąą’ nįh, “Crete  nan’ k’et t’iinn’ helshyak shįį’. Ts’ahǫǫt’eh ts’ą’ koht’iin hįįłįį tł’aan nts’uu’aał shįį’ hiiniithanh ts’ą’, ts’ohdetniik.”
Ay dineh łąy eh hǫǫhee. Ay k’eexaan ch’ale’ datdįhtay eh nts’ąą’ ch’its’ąą’ niign hihdet-shyaak, hǫǫ’ ch’ah hutdįįnįįł, łąą’ niign łąy eh hitnaathiil xaah.
Ay tł’aan Jew  noonak k’eet k’ałąą’ uułay k’ahitdaatth’agn tł’aan dinee iin doo iin łąą’ niign ch’a’ łtahniideel iin nts’ąą’ hǫǫ’ dahdį’ huuhenąy k’eetaat k’ahǫǫ’ th’ihtah hihtaadiil.
Doo iin łąą’ niign ch’a’ łtahniideel iin, ay koht’iin iin ch’its’ąą’ niign hel’įh ts’ą’ tł’aan Jesus  k’ałąą’ huunąy ts’ą’, hǫǫ’ch’ah łahtthagn’ hihdįįdiin k’ahuusuuy niign. Ay koht’iin huu’įįnįį’ eh huudzee’ k’atth’itdee’ay. T’oot’ey hǫǫsuu’ ts’ą’ daadąy iin hǫǫ’ ch’ah łahtthagn’ hihdįįdiin hǫǫsuu’ ts’ą’ hǫǫłįį, tł’aan huudzee’ t’ey tth’itdee’ay.
T’oot’ey doo iin łąą’ niign ch’a’ łtahniideel iin “T’oodįht’ay its’etnayh,” hǫǫ’ henįh t’oot’ey Uk’įą’ hel’ąy eh ch’its’ąą’ koht’iin hįįłįį. Huuchaaniihįįdeegn eh k’ahiik’ahohdee eh, hǫǫsuu’ niign t’ey k’ahihtaadiil.
T’oot’ey nanhu’, łąą’ niign hohduldii xaah hach’uuneltan k’eetaat dąą’ utdįįdiił.
Ch’itay iin jan k’eh koht’iin hihtaałeeł: ch’its’ąą’ niign k’at’ey hihtaadiil; diishinh hǫǫsuu’ ts’ą’ hiik’atnahta’; łąą’ łąy eh hiiyutdaaniił; dinee iin łąą’ huuxaah hihtaatsįį’; łąą’ hantey’ k’ahehdaatsal.
Ts’ist’e’ iin jan k’eh koht’iin hihtaałeeł: T’oodįht’ay tł’aa’idalshay iin hihtaałeeł; T’oodįht’ay eh dinee iin k’įą’ ts’ahǫǫt’eh ts’ą’ k’ahuhtaaheel; ch’etnąą kaah hǫǫtł’at k’adaanihtatdee; hǫǫsǫǫ niign hohduldii xaah hutdaaniił.
Ts’exee iin hohduldii xaah hǫǫ’ huu’etdaaniił, jan k’eh koht’iin hihtaałeeł xaah; diikąy’ eh diits’įįkey’ iin xaah hihtaatsįį’;
huu’įįnįį’ taasuuł; ts’exee besehǫht’ay; diishyah k’atnahta’; hǫǫsǫǫ niign hihtaadiił; diikąy’ xaah hihtaatsįį’. Ay ch’ah koht’iin hihtaałeeł, dinee iin T’oodįht’ay Aaneegn’ k’įą’ ts’aht’eh ts’ą’ k’ahuhtaaheel xaah.
Nts’ąą’ huu’įhdląą ts’ą’ dįįdąy eh, hǫǫsuu’ ts’ą’ tinnaał. Hǫǫ’ ch’ah ts’anh hǫǫsǫǫ niign dįįdąy hitnah’iił. Hohduldii xaah hach’uunihtan eh, jan k’eh koht’iin tįįłeeł; łąy eh dine’ tįįłeeł; ch’its’ąą’ niign k’atįįdiil;
heneek łąą’ nłiin, ay ch’ah ch’its’ąą’ hǫǫt’ay k’ahitdaaniil, ay ch’ah eh hutdįįniił. Ay ch’ah koht’iin įįłįį ts’ą’, doo neek’įą’ datdelshyaagn ch’its’ąą’ neexaah k’atdaaniil eh, utnat-shyaał.
Doo iin alnaa hįįłiin iin jan k’eh koht’iin hihtaałeeł: nts’ąą’ huu’įhdląą ts’ą’ hihdet-shyaagn eh, dineh huuts’ą’ k’aholthadn iin k’ahohtahdee; alnaa iin hǫǫsuu’ ts’ą’ hihtatnaał, dineh huuts’ą’ k’aholthadn iin huuxaah shiit uutaasuuł xaah; k’at’ey huudąą’ hatdaach’ihnaashiil;
huuts’anh k’ach’ihnaa’įį, t’oot’ey tth’iinoo’ hihtaałeeł tł’aan t’anihdaht’eeł. Ay ch’ah koht’iin hįįłįį ts’ą’ nts’ąą’ huu’įhdląą ts’ą’ hihdet-shyaagn eh, ch’ishyon iin T’oodįht’ay Nee’ehshii aanah hach’uuneltan xaah łahhiiyutdaanił.
T’oodįht’ay łahtthagn’ dinee iin hǫǫtł’at ts’iniiniik, huu’uhshih xaah.
Hǫǫ’ ch’ah hut-shyaagn eh dąą’ uudzaldii: T’oodįht’ay k’įą’ niign ch’a’ łtaatsaadał tł’aan jan nan’ k’et bihǫǫłiin kaah hǫǫtł’at k’adaanintsatdee. T’axoh jah nan’ k’et ch’įįnįį’ suu’ eh tth’utdee’ay niign eh T’oodįh’ay niign k’eetaat tsal’iił.
Hǫǫ’ ch’ah tsal’iił, noo’ haathał diichaah dziinn’ aanah naniints’etdee eh. Shiit dziinn’ aanah naniints’etdee eh, shiit dziinn’ taat’eel heets’etnayh. Ishiit danh neeT’oodįht’ay’, Jesus Christ, Doo diichaah nłiin eh Nee’ehshii, huhnah’iił.
Huu’įhdląą ts’ą’ ts’ahǫǫt’eh niign ch’a’ neetahshih xaah, huutł’aa’idaltįį. Ay tł’aan shyüüt hǫǫsoon tth’itdee’ay koht’iin Uts’an shįį’ tsaałeeł tł’aan doo iin hǫǫsoon niign shįį’ łąą’ het-shyaagn ay ch’ale’ tsaałeeł.
Hǫǫ’ ch’ah huu’įhdląą ts’ą’ hohduldii xaah hach’utnįhtan. Nts’ąą’ niign hihtaadiil tł’aan nts’ąą’ ch’its’ąą’ niign het-shyaagn, uha’ doodįįtay eh hǫǫ’ ch’ah hutdįįniił. Doot’ey k’ałahni’utdaaniił.
Jan k’eh koht’iin hihtaałeel tay’ t’ey hǫǫ’ nahutdiniił. Doo iin jah nan’ k’et k’ach’ihohłe’ iin tł’aan huuxaah ch’idadiiłiin iin, łahhuunįh. Huuk’ahohtahdee tł’aan huu’įhdłąą ts’ą’ hǫǫsoon niign tsaadiił hiiyutdaaniił.
Doot’ey xaah ts’ahǫǫt’eh ts’ą’ eh k’ahuhtaaheel. Łi’ushxąą’ t’ey k’ahitnahthiil. Huu’ach’ihdoodehthiił de’ t’ey, hǫǫsuu’ ts’ą’ koht’iin hihtaałeeł tł’aan huudzee’ shiit łahtthagn’ dinee iin xaah hǫǫsuu’ ts’ą’ taat’eeł.
Neexon du’ hittheh dą’ jan k’eh, koht’iin ts’įįłe’: ts’ets’ooniindiign; k’a’uk’ats’ihohdee; ch’its’ąą’ niign tthidats’įįdeeł; huu’įhdląą ts’ą’ ts’ahǫǫt’eh ts’ą’ eh neexon diinaniints’elthat shįį’ kaah hǫǫtł’at daaniits’etdee; ts’ahǫǫt’eh ts’ą’ niign eh ch’uuts’iin niign k’eetaat ts’al’įį’; chishyon iin ts’idaneehuhdiht’e’ tł’aan ts’idahuuts’uhdiht’e’.
Ay tł’aan nee’ihshih. Dii t’ey tth’itdee’ay niign hǫǫ’ hut-shyaagn, hǫǫ’ k’eexaan ch’ale’ k’a’iiłay xaah, nee’ihshih. T’oot’ey teejuh nee’uunąy eh nee’ihshih. T’oodįht’ay Otdeegn’ Ay ch’ale’ nanee’iich’ot, neets’ant’ay’ it’aa’ii’aan eh. Uxaa’ tay’ t’ey nee’eehat-łįį tł’aan ch’its’ąą’ niign ch’a’ ch’iduugn niign Uxaa’ hǫǫsuu’ niign neets’ineeł.
T’oodįht’ay Dotdeegn’ Jesus Christ  xaa’ neetł’aayįį’ąą, hǫǫsoon niign huu’įhdląą ts’ą’ tsaadiił xaah.
Hǫǫ’ ch’ah det-shyaagn, hǫǫtł’at neets’iniiniign xaa’ jan k’eh koht’iin tsaałeel xaah: doo iin T’oodįht’ay tth’itdee’ay koht’iin huhtsiin iin tł’aan doo iin duunoo’ hǫhchaah ts’ą’ huhtaanay heehetnayh iin.
Hǫǫ’ łąy eh hǫǫ’ nąy hǫǫt’eh. Hǫǫ’ ch’ah ndihnąy łąą’ hee’innayh ts’ą’, datdįhtay eh hǫǫ’ aanah huuheeł nuudihnįh. Hǫǫ’ ch’ah uuniihee ts’ą’, doo iin T’oodįht’ay łąy eh huunąy iin nts’ąą’ hǫǫsuu’ ts’ą’ niign noo’ uudih hihtaadiil łąą’ naniich’ihtatdee.
Hǫǫ’ ch’ah ndihnąy nsǫǫ tł’aan dinee iin xaah uutaasuuł.
T’oot’ey dinee ts’ooniiniign iin shyąą’ t’ey kaah nuhdehkat de’, sǫ’ huuts’ą’ hǫǫheel. Jew  noonagn k’eet huutthaay’ iin ǫǫsii’ neetł’adn aanah, sǫ’ udǫǫtth’agn. Doo iin Moses  nach’uudah’iin niign aanah tł’aan heneek eh, łidahdetxaan iin ch’a’ an’ hetdildah. Ay iin nts’ąą’ hihdet-shyaagn hǫǫ’ ch’ah k’ahuusuiy tł’aan shyąą’ k’eh t’ey hǫǫt’eh.
Doo dine’ dinee iin łitsihdel’ay huu’ihtsiin, łaakey danh, “Ch’its’ąą’ niign dinshyaagn,” hǫǫ’ udįįnįh danh, ishiit danh ts’anh uch’a’ an’ hetdildah.
Ch’its’ąą’ niign det-shyaagn bi’innaih ts’ą’ hǫǫ’ ch’ah tįįdiił. Uts’ant’ay’ ch’its’ąą’ koht’iin nłiin huu’iich’ooneh’įh.
Artemas  le’ tłaan Tychicus  le’ nts’ą’ utidhak-’a’ eh, hantey’ t’ey Nicopolis  key shiit shaa niiniihay. Ishiit danh xay tihthał.
Zenas, doo nach’uudah’iin dine’ nłiin, tł’aan Apollos, ay iin hantey’ t’ey tthiihuunih’ay tł’aan łahtthagn’ diits’an hiital’iil eh uk’atnihta’.
NeeChristian  chiill’ key’ iin shyąą’ t’ey k’ahihtal’iił tł’aan dąą’ hohduldii: hǫǫsoon niign noo’ uudiht’ey hihtaadiił tł’aan dinee iin łahtthagn’ diits’an hiital’iil uk’ahnahta’.
Łahtthagn’ sh’eh hihdeltth’ii iin nts’ą’ niidach’ihnii’ąą. Neetłąą iin doo neexantsįį’ iin tł’aan Jesus  łąy eh uunąy iin, huuts’ą’ niidajinih’ąą.
Paul, doo shyah holsąy Christ Jesus  xaah eeday, eh Timothy, neeChristian  uchiill’, dąą’ ch’ah nts’ineetł’at. Philemon, nts’ą’ nts’ineetł’at. Neetłąą dįįt’ay tł’aan nee’eh T’oodįht’ay xaah innah.
Doo iin Christ Jesus  łąy eh huunąy nshyah shiit łehchinh heedeel iin, ay iin chih ts’ą’ nts’ineetł’at. Apphia, neeChristian  udia’ eh Archippus, doo chih Christ Jesus  xaah bahdeh’ąy k’eh nt’ay, ay iin chih ts’ą’ nts’ineetł’at.
Tthihąą’ T’oodįht’ay, Neeta’, eh Neek’ach’ihohłe’, Jesus Christ, hǫǫtł’at nühts’ihtaanak tł’aan nühshyüüt hǫǫsuu’ts’ą’ nühtł’aach’ootaa’aał.
T’oodįht’ay eh naanah uunihhee ts’ą’ nił danh hotnihdee eh, naa tsen-’įį udihnįh.
Hǫǫ’ dihnįh, jan xaah. Łahtthagn’ T’oodįht’ay uchiill’ key’ iin łąą’ xaa’įįtsiin tł’aan Neek’ach’ihohłe’ Jesus  łąą’ łąy eh uudįįnąy dihtth’ak. Hǫǫ’ k’eexaan naa tsen-’įį udihnįh.
Dąą’ ch’ah hotnihdee: “Neexon Christ  łąy eh ts’uunąy, ay ch’ah maanah thadzelxoo eh, ay tł’aan nts’ąą’ hǫǫdląą T’oodįht’ay neets’iniiniign tay’ t’ey heetsatnayh, Christ  łąy eh ts’uunąy k’eexaan.”
ShChristian  uchiill’, heneek nts’ąą’ dinee iin xaah hǫǫtł’at įįtsiin aanah jihtth’agn, sts’ihniiniik tł’aan haasaanayh shihihtsiin. Hǫǫ’ ch’ah ihłįį, T’oodįht’ay Uchiill’ key’ iin haasaanayh huudhįhtsiin xaah.
Ay eh, nts’ąą’ niign tįįdiił, Christ  Ǫǫsii’ eh datdįhtayh ts’ą’ nduhnįį’ xaah k’anagnjiidn.
T’oot’ey naa’ihtsiin xaah, nts’ąą’ niign tįįdiił datdįhtayh ts’ą’ k’at’ey ndihnįįl. Nts’ąą’ dǫǫdįį’ nuudihnįh niign hǫǫ’ ch’ah shįį’ ndihnįh. Shin hu’ Paul  ch’itay diht’eh. Doo T’oodįht’ay xaah hǫǫhee eh etnaa diht’eh. K’aaduu’ Uk’eexaan shyah holsąy dhihdah.
Nts’ąą’ Onesimus  xaah uudihnąy aanah neh huhheeł nihthanh. Ay dineh sts’eeninn’ k’eh nt’eh, jah shyah holsąy dhihday eh shaaneegn’ eh, Jesus  łąy eh uunąy xaah.
Ay dineh, nalnaa’ nłiin nanxaah k’a’iisuuy koht’iin uułe’ ch’idą’ t’oot’ey k’aaduu’ shin eh nan eh xaah nsǫǫ koht’iin nłiin.
T’axoh nts’ą’ na’tidhak-’a’ eh, shin xaa’ nts’ąą’ ni’itnagntiin k’eh t’ey hǫǫt’e’.
T’oot’ey, hǫǫ’ ch’ah niithanh de’ t’ey k’ałąą’ nts’ąą’ niign uts’itihnak shuudįįnąy łąą’hee’ishnay ts’ą’, ay eh nts’ą’ natidhak-’a’. Hǫǫ’ ch’ah eh, nts’ąą’ niign ch’ichahnoo’ nsoon diishįį’ntthii’ shiit naniich’įįthat.
Noo’ haathał danh duunoo’ hǫhchaah ts’ą’ neh taadaal xaah, hǫǫ’ xaah ch’ale’ Onesimus  k’aadiidn nch’a’ eedah, huule’.
T’axoh alnaa nłįį ts’ą’, Christian  koht’iin xaa’ihtsiin nłįį chih. Dii koht’iin nłiin ch’idą’, hǫǫ’ ch’ahnoo’ k’aaduu’ nsǫǫ. Nalnaa’ eh Christian  koht’iin nłįį ts’ą’ łąą’ shaa hǫǫsoon koht’iin nłįį t’oot’ey noo’ haathał ts’ą’ łąą’ dineh suu’ naataltsayh, dineh eh nchiil Neek’achihohłe’ ts’an nt’ay eh.
Ay eh shtłąą nłįį shuudįįnįh de’, nasaanayh tįįłeeł, naa nanishshyah de’ t’ey, hǫǫ’ k’eetaat nasaanayh įįłįį, naa na’inshyah de’.
Nts’ąą’ ch’its’ąą’ niign neh ch’idą’ det-shyaagneh nts’ąą’ tth’ihtah nts’ą’ hetjinnayh, aiy ch’ah huuhǫhdląą ts’ą’ sts’ą’ dįhthanh.
Jah shiit shła’ dąą’ ch’ah jindhihtł’at: “Shin ch’ah Paul  neehuutihkeet.” T’oot’ey nts’ąą’ nanhuu’ sts’ą’ hetjįįnayh aanah hee’innayh. Shaaneegn’ xaa’ T’oodįht’ay nehshih, duunoo’ hǫhchaah ts’ą’ uutįįnayh xaah. Shxaa’ Christian  koht’iin dįįt’eh.
Ay eh, shChristian  uchiill’, Neek’ach’ihohłe’ xaah sts’itįįnak nihthanh. Nan eh shin Christ  eh ts’ehłagn k’eh ts’įįłiin, nasaanayh shtįįtsayh.
Nts’ą’ jindhihtł’adn eh, łąą’ ni’ishnayh. Nts’ąą’ nihthan k’eetaat til’iił. H’ ch’ahnoo’ tįįdiił t’ey, ni’ishnayh t’ey.
Jan chih, shaa dąą’ ch’ah tįįdiił: ndeeh tihdaał danh suudįįłee. Shaa hithadalxoo eh, nühts’ą’ natuhshya’ xaah, T’oodįht’ay hǫǫ’ ch’ah k’eetaat taadiil ts’ihak-’įh.
Epaphras, doo shyah holsąy sh’eh Christ Jesus  xaah eeday, ay ch’ale’ nts’ą’ nidajinii’ąą.
Aristarchus, Demas, eh Luke, doo iin sheh hetnaa, ay iin chih nts’ą’niidach’ihnii’ąą.
Tthihąą’ Neek’ach’ihohłe’, Jesus Christ, hǫǫtł’at nühshyüüt ts’itaanak.
ShChristian  koht’iin, ndeeh nił yahch’įą’ haltsiił ts’ą’ nüh’eh doodetnoh doodiiłiin danh, ishiit danh nüh’aaniijelnąy danh daanah naaniich’atthat.
Hǫǫ’ ch’ah nühdihnįh, dąą’ hee’atnay xaah: ndeeh T’oodįht’ay łąįy eh uudahnąy xaa’, nüh’eh doodetnoh doodiiłiin ch’idhaht’üh danh, ay tł’aan nił k’eenoo’ dįhtayh ts’ą’ na’ahdee koht’iin tahłeeł.
Hǫǫ’ koht’iin ch’ah noo’ nan’ k’abatnihthat ts’ą’ tahłeeł. Ay tł’aan Christian  honayh niign eh niidhahshaan eh hidaltayh tł’aan dii nühdaatah Christian  honayh niign ts’an hal’įį’ xaah noo’ nühniidlah.
T’oot’ey ndeeh doot’ey nühtah ts’anh beh doodetnoh doodiiłiin shiit nts’ąą’ duudiin niign hits’ehniign danh, ay koht’iin T’oodįht’ay ts’ą’ hotnuudee ch’ah. Ay koht’iin nts’ąą’duudiin niign heetatnayh xaah, T’oodįht’ay yits’itaanak. T’oodįht’ay, ay ch’ale’ łahtthagn’ dinee iin hǫǫtł’at ts’iniiniik tł’aan doodetnoh huu’eh doodiiłiin shiit nts’ąą hihduudiin niign hits’ihetniign ts’ą’, hǫǫ’ xaah ch’ah huu’eh k’ats’anii’ilt’ay.
T’oot’ey ndeeh T’oodįht’ay ts’ą’ hotnahdee danh nühts’itaanak xaah, dąą’ ch’ah ląy eh utdahniił, “Hǫǫ’ hotnakdee k’eetaat taadiil,” Doot’ey, “Hǫǫ’ k’ataadiil le’,” hiniithan, ay ch’ale’ łaakey mįįnii’ elt’eh. Taa’ehts’ayh k’eh t’ey nt’eh.
7-8 Ay koht’iin huu’įhdląą ts’ą’ dąy aanah łaakey mįįnį’ elt’eh tł’aan T’oodįht’ay k’ahǫǫ’ taadiil le’iniithanh. Hǫǫ’ nt’eh de’, ay koht’iin T’oodįht’ay shtł’aataałeel k’a’itnahthiil.
Doo Christian  koht’iin nasaadiht’ay nłiin, ay ch’ah T’oodįht’ay yits’iniiniign eh ndeeh Toodįht’ay yitł’ootaałeel danh, ishiit danh tsen-‘įį taałeel.
Tł’aan doo Christian  koht’iin ch’ii’etdąy nłiin, ay ch’ah T’oodįht’ay yits’iniiniign eh, ndeeh ch’ii’etdąy ehłaadn’ T’oodįht’ay ich’a’ łtaaniidlah danh, ishiit danh tsen-‘įį taałeeł. Hǫǫ’ch’ah k’at’ey huuniil de’, nts’ąą’ ch’ii’etdąy k’oht’iin eh hut-shyaagn k’eh t’ey taadiił. Ay ch’ii’etdąy dine’ nan’ k’et nsoon neshyee uuniik’uul danh honayh ts’ą’ tł’aan ehtiin k’eh nt’eh. Ay dineh uuniik’uul danh uutaanayh tł’aan tahteeł.
Saa niit’ay bidįh’aan eh ay neshyee dat-tsat. Ay tł’aan nan’ k’et nsoon neshyee uk’et haayįįdeek tł’aan k’at’ey t’axoh iisuy. Hǫǫ’ k’eh ch’ii’etdąy dine’ ehtįį, hǫǫ’ dį’ ts’ą’ t’ey.
Doo dine’ beh doodetnoh doodiiłiin t’oot’ey T’oodįht’ey noo’ uudih ląy eh uunąy, ay xaah uutaasuuł. Hǫǫ’ ch’ah jan xaah. Ay dineh hǫǫ’ k’a’ehnayh ts’ą’ ayt’oo nsǫǫ de’ t’ey, T’oodįht’ay uts’iniiniik, duunoo’ hǫhchaah ts’ą’ uutaanayh xaah. Ay ch’ǫǫt’üü, T’oodįht’ay, “Ay ch’ale’doo shaantsiin iin huutł’aatih’aał,” hǫǫ’ nįh.
Doo dine’ beh doodetnoh doodiiłiin eh, “Ch’its’ąą’ niign tihdiił,” naniich’ithat de’, ishiit danh dąą’ k’adaaniil, “T’oodįht’ay ch’its’ąą’ niign duhdįį’ shtehtsįį.” Ts’ahǫǫt’eh ts’ą’ niign ay ch’ah T’oodįht’ay ch’its’ąą’ duudiin niign xaah k’ahuhtsiil. Tł’aan naxan hu’ doot’ey ch’its’ąą’ duudiin niign xaah k’ahuhtsiil.
T’oot’ey ndeeh dineh hǫǫchaa’ ts’ahǫǫt’eh ts’ą’ kaah daanii’etthiidn xaa’ ts’ant’ay eel’ el’eeł danh, hǫǫ’ xaahch’ale’ch’its’ąą’ niign dį’.
ShChristian  koht’iin iin nühxaah ihtsiin, sǫ’ hǫǫ’ aanah na’itnat-‘aa.
Nan’ k’et dii altsiił ts’ą’ hǫǫsuu’ ts’ą’ nłiin tł’aan łahtthagn’ neetł’aahǫǫdlay dagn nan’ k’et ts’anh nłįį. T’oodįht’ay ts’anh dǫ́ǫ́ niniidlah. Ay ch’ale’ saa eh ch’aldzeegn eh san’ eh ehtsįį. Ay ch’ale’ łąą’ niign nłįį ts’ą’ k’at’ey ch’iduugn niign taałeel. Hǫǫ’ xaah ch’ah, Uneldzeegn’ dįhtayh shįį’ t’ey nt’eh.
T’oodįht’ay łąą’ Heneegn’ diits’an nłiin xaa’ nee’ihuułe’ xaah nee’ehtsįį’, hǫǫ’ niign niithan xaah. Dinee koht’iin iin dii huuhįhdląą ts’ą’ ehtsiin ch’ahnoo’ hihtaałeel xaah, hǫǫ’ xaah ch’ah hǫǫ’ det-shyaak.
ShChristian  koht’iin iin, nühxaah ihtsiin, dąą’ ch’ah heetalnayh. Nuhxon łahtthagn’ dąą’ ch’ah koht’iin tahłeeł: hantee’ t’ey dahtth’ak t’oot’ey hantee’ t’ey k’a’utdahheel tł’aan hantee’ t’ey k’ats’aniitalt’eel.
Doot’ey ts’anii’elt’ay de’, ay ch’ale’ hǫǫ’ niign eh T’oodįht’ay hǫǫsuu’ ts’ą’ niign’ yaa k’at’ey taadiil.
Nts’ąą’ ch’its’ąą’ niign hǫǫ’ tihdiił nahthiign tł’aannts’ąą’ ts’ahǫǫt’eh ts’ą’ niign dahdąy, ay ena’! Nühxon xaa’ huu’įhchaah ts’ą’ T’oodįht’aytł’aa’idalshee tł’aan Daaneegn’ nühdzee’ shiit įįdlay hǫǫsuu’ k’anahtaa’! Ay Heneek ch’ale’nühtahshih.
Sǫ’ naa’itnat-‘aa, T’oodįht’ay Aaneegn’ shyąą’ t’ey dahtth’agn eh. Maaneegn’ dahtth’ak tł’aan uk’eetaat tahdiił.
23-24 Doot’ey maaneegn’ diitth’ak t’oot’ey k’at’ey ik’eetaatel’ąy, ay ch’ale’ dineh dzinal’iin shiit na’itnel’ąy k’eh nt’eh. Diixaa’ dzinal‘iin shiit na’itnel’ąyay tł’aan łtaa’inshyah ich’a’ ts’ą’, hantee’ t’ey nts’ąą’ eltsiin hi’elnah.
T’oot’ey dąą’ ch’ahheetalnayh: T’oodįht’ay nach’udah’iin niign łanelt’eh ts’ą’ t’ey nt’eh tł’aan uxaa’ dinee iin huuts’ą’ tet-‘ąą. Doo dine’ łąą’ huu’uudetnįh ts’ą’ uudeldii, tł’aan ik’eetaat nił k’eenoo’ tihdiił niithan, tł’aan idiitth’ak ts’ą’ k’at’ey yi’ilnaa t’oot’ey ik’eetaat el’ąy, T’oodįht’ay ay dineh ts’itaanak, dii ch’adąy eh.
Doo dine’ nühtah ts’anh, “T’oodįht’ay haa’ihtsįį’,” nąy le’. Ay dineh, nts’ąą’ diitthuull’ eh nąy k’ak’anehtaa’ de’, shyąą’ t’ey hǫǫ’ nįh. Tł’aan naa’itnat-‘aak.
Doo dine’ łąą’ T’oodįht’ay xantsiin de’, T’oodįht’ay, Neeta’, ay dineh dąą’ ch’ah taadiił iniithanh: bidooniiłaagn iin ehts’exeh ukąy’ uch’a’ ehtiin iin huu’eh huuthay doodee’aan shiit huuk’atnahta’ tł’aan dii diixaa’k’atnalta’, jan nan’ thidaitdahdal ch’a’.
ShChristian  koht’iin iin, Neek’ach’ihohłe’, Jesus Christ, tth’idee’ay niign eh łah’uunąy eh huuhǫhchaah ts’ą’ k’ach’ihohłe’. Nühxon doo łąy eh yuunąy iin koht’iin ahłįį ts’ą’, nił yahch’įą’ koht’iin iin xaah ch’iduugn niign k’at’ey hihtal’iil, ntsąą’ nił ch’its’ąą’ heltsiin k’eexaan.
Ch’ii’etdąy dine’ nasaadiht’ay dine’ ch’ahnoo’ k’ałah’uudahnįh de’ tł’aan ch’ii’etdąy dine’ dąą’ dahnįh de’, “Uxaa’ uudįįt’eh danh ahk’eedn’ daadhįįdah;” t’oot’ey nasaadiht’ay dine’ dąą’ dahnįh de’, “Naa’iithat tł’aan sht’aadhįįdah,”
hǫǫ’ dahdį’ ts’ą’, ch’its’ąą’ niign dahdį’. Nühtah ts’anh dineh nah’aat dineh ch’ishuuy ch’ahnoo’ nsoon nahthanh. Hǫǫ’ dahdį’, ts’ahǫǫt’eh nahthanh k’eexaan.
ShChristian  koht’iin iin, nühxaa’ihtsiin, shdhahtth’ak! T’oodįht’ay nasaadiht’ay iin jan nan’ k’et hǫhchaah ts’ą’ shiit, Daa ch’itah haahuu’įįdlah, hǫǫchaa’ łąą’ huunąy hǫǫłįį xaah tł’aan ndeeh k’ach’ihohłe’ danh hihtaadał xaah. Ay danh ch’ale’, “Doo Shaa’įįtsiin iin huutł’aa’uutih’aał,” hǫǫ’ nąy.
Nühxon du’, nasaadiht’ay iin k’ałah’uudahnąy! Doo iin nüh’edajihdehkay iin tl’aan huu’edajahkay iin naał nühhuuniign huu’ii’atnáyh? Ch’ii’etdąy koht’iin, ay iin ch’ale’ nüh’eh hǫǫ’ dąy.
Ay iin ch’ale’ nüh’ǫǫsii’ suu’ T’oodįht’ay nühtł’aa’įį’aan ts’ahǫǫt’eh ts’ą’ eh k’įą’ huuhǫǫhee.
Ndeeh T’oodįht’ay k’ach’ihohłe’ danh nach’uudah’iinn’, T’oodįht’ay Aaneegn’ utnetł’adn ts’anh, ay ch’ah iik’oohahdee de’, hǫǫsuu’ ts’ą’ niign dahdį’. Dąą’ nįh, “Nühk’eh daa’intsiin k’eh nk’üü koht’iin nłiin ay haa’įįtsįį’.”
T’oot’ey dinee iin xaah dahdį’ de’, nts’ąą’ heltsiin k’eexaan, nühts’ant’ay’ hǫǫłįį tł’aan nach’uudah’iin hǫǫ’ ch’ah ich’ooneh’įh, uk’eetaat k’adahdąy xaah.
Doo Toodįht’ay nts’ąą’ koht’iin ahłįį hǫǫ’nąy ts’ehłagn k’įą’ el’ąy, hǫǫ’ det-shyaagn eh łahtthagn’ k’įą’ el’ąy k’eh hǫǫt’eh.
Doo dąą’ nąy, “Sǫ’ ts’exeh k’an’aat iiłay eh ǫǫda’,” ay ch’ale’ daa’ chih nąy, “Sǫ’dineh dhọhxay.” Ts’exeh k’an’aat iiłay eh k’adhįhday le’ t’oot’ey dineh įhxąą de’, ay tł’aan T’oodįht’ay nachuudah’iinn’ k’įą’ įl’įį’.
Doo iin nach’uudah’iinn’ xaa’ huu’edajatkay iin k’eh uutahheeł tł’aan ay iin k’eh tahdiił. Ay nach’uudah’iin nts’ąą’ koht’iin ahłįį honąy, ay xaan nühts’ą’ tet-‘ąą.
Doot’ey teejuh k’ayuudįįnay, ay dineh eh T’oodįht’ay teejuh k’ayutdahniil, ndeeh yidatjehkayh danh. T’oot’ey ay dineh teejuh yuudiinąy, ndeeh T’oodįht’ay yidatjahkayh danh, teejuh yutdaaniił.
ShChristian  koht’iin iin, dineh, “T’oodįht’ay łąy eh uudihnįh,” dąą’ nąy de’, t’oot’ey nts’ąą’ nąy k’eetaat k’ahǫǫ’ dąy, nts’ąą’ hǫǫ’ ch’ah niign uutaasuuł? Hǫǫ’ k’eh łąy eh uunąy de’ k’ayiitahshii.
Dii huudaatah k’ahuutł’aa’ahdlah de’, ay tł’aan dąą’ huudahnįh de’, “Thihąą’ T’oodįht’ay nüh’eh taat’eeł! Thihąą’ nelkün’ tahłeeł tł’aan dii at-‘aal uutaałeeł,” nts’ąą’ hǫǫ’ ch’ah niign taasuuł?
T’oodįht’ay łąy eh ts’uunąy niign jan k’eh nt’eh: T’oodįht’ay łąy eh ts’uunįh shįį’ de’ t’oot’ey nts’ąą’ neediinąy k’eetaat k’ahotdąy de’, T’oodįht’ay shyąą’ t’ey łąy eh ts’uunįh. Hǫǫ’ ch’ah niign iiłaagn iin k’eh tsįįłįį. Ay de’, T’oodįht’ay łąy eh k’ats’utdaaniil.
T’oot’ey doot’ey nühtah ts’anh dąą’ nįh le’, “Nan hu’, T’oodįht’ay łąy eh uudįįnąy, t’oot’ey shin hu’, nts’ąą’ nąy k’eetaat dihdį’.” Ay dineh dąą’ uudihnįh, “T’oodįht’ay łąy eh utdįįniił de’ tł’aan uk’eetaat k’atįįdiil de’, ay eh, T’oodįht’ay łąą’ uudįįnąy niign shiich’otnih’iił laa? T’oodįht’ay k’eetaat dihdąy xaa’, łąą’ uudihnąy niign niich’otnak-‘iił.
Ts’ehłagn T’oodįht’ay hǫǫłiin, hǫǫ’ ch’ah niign łąą’ uudįįnįh. Hǫǫ’ ch’ah nsǫǫ. T’oot’ey ts’ant’ay otdeegn’ iin chih hǫǫ’ ch’ah łąą’ huunąy tł’aan hihniljiit ts’ą’ hihdetniik.
Nan hu’ ts’ooniiniik! T’oodįht’ay łąy eh uudįįnąy ts’ą’ t’oot’ey T’oodįht’ay K’aanii’ k’eetaat k’adįįdąy ts’ą’, hǫǫ’ ch’ah niign shyąą’ t’ey nt’ay heetishnayh niithánh?
Neetthaay, Abraham, ntsąą’ niign T’oodįht’ay xaah tth’idee’ay eltsiin? Nts’ąą’ det-shyaagn xaa’, ndeeh diishye’e, Isaac, hach’ełeegn ahk’eedn’ k’et niinihtįį dą’, ishiit danh T’oodįht’ay xaah tth’idee’ay eltsįį’.
Hǫǫ’ k’ee’ilníík? Nts’ąą’ niign T’oodįht’ay łąy eh uunąy tł’aan Ik’eetaat det-shyaagn, ay nił eh hetnah. Nts’ąą’det-shyaagn xaa’ T’oodįht’ay łąy eh łąą’ uunąy.
Ay eh T’oodįht’ay Aaneegn’ utnetł’adn k’eetaat hut-shyaagn dąą’ nįh: “‘Abraham  T’oodįht’ay łąy eh uunąy. Ay eh ay xaah ch’ale’ doot’ey tth’idee’ay niign det-shyaagn nłiin yaa naniichithat.’ Tł’aan T’oodįht’ay yaanah dąą’ nįh: 2 T’oodįht’ay ‘Abraham  shtłąą nt’eh.’
Ay eh ay ts’anh dąą’ heetinnayh: ‘Dineh T’oodįht’ay ‘xaah tth’idee’ay eltsįį, nts’ąą’ det-shyaak xaa’ tł’aan k’ashįį’ T’oodįht’ay łąy eh xaa’.’”
Hǫǫ’ niign k’eh hut-shyaagn, Rahab  eh, ts’exeh lesüü diht’ah dineh eh eteegn. Ay ts’exeh T’oodįht’ay xaah tth’idee’ay eltsįį, nts’ąą’ Yaa det-shyaagn xaa’. Niithoo’ dą’ Joshua  dine’ nach’inel-’įį iin huuts’iniiniik. Ay ts’exeh ay dinee iin nts’ąą’ ch’iduugn tąy natahdał tahshih hǫǫ’ huu’ehnįh.
Ch’ishinh dotdeegn’ kol de’, ay ch’ishinh ehtiin. Hǫǫ’ niign k’eh, doo T’oodįht’ay łąy eh uunąy t’oot’ey T’oodįht’ay k’aanii’ k’eetaat k’a’el’ąy, ay ch’ale’ dineh ehtiin k’eh nt’eh. T’oodįht’ay łąy eh k’ayutdaaniil.
ShChristian  koht’iin iin, nühtah ts’anh ndlaan iin Christian  niign aanah hutdaldii xaah hahuuts’utnahtanh k’ahuhdaaniil. Ay ch’ah jan xaah. Neexon hu’ doo iin hutdaldii xaah hants’unehtan, ch’ishyon iin nts’ąą’ hihduudiin ts’enąy k’eetaat hǫǫ’ ch’ah tsaadiił. T’oodįht’ay hǫǫ’ ch’ah hihtaadiił iniithanh ts’ą’, ay xaah noo’ haathał danh nee’edatjatkayh.
Noon horse  mǫǫsii’, ch’iitsay gaay uthaat ts’įį’ąą, nts’ąą’ hǫǫ’ taadiił ts’iiniithan taadiił xaah. Ay tł’aan uk’et dats’eeday eh, ay xaa’ nuugn tuushya’ ts’iiniithan niign teeshyah.
Jan chih: ts’ayh chóh uk’et nach’eebal du’? Ehts’ayh choh eh naats’aihtettiik, t’oot’ey utaat’oo’ gaay eh naatthiit neh’aak. Ay tł’aan nts’ąą’ hinehthat niign aałał.
Dineh tthuul’ k’eh t’ey nt’eh. Dineh tthuull’ ntsuul nt’eh t’oot’ey hǫǫdląą niign xaah hǫǫchaa’ hǫǫhee.
Jan chih: ts’oo ch’inuu eh’aan choh kün’ gááy eh diik’aan hee’atnayh.
Tł’aan dineh tthuull’ kün’ k’eh nt’eh. Jan nan’ k’et họhchaah ts’ą’ ts’anh dii ts’ahǫǫt’eh ts’ą’ t’ey, dineh diitthuull’ xaa’ hǫǫ’ ch’ah hǫǫhee le’. Utthuull’ ts’ehłagn ch’danh ushinh shiit ee’ąą t’oot’ey huu’įhchaah ts’ą’ ushinh ts’ahǫǫt’eh ts’ą’ taltsayh. Ts’oo chinuu eh’aan choh kün’ gááy eh diik’aan, ay k’eh t’ey dineh dii huu’įhdląą ts’ą’ t’ey detshyaagn, ay ch’ah ts’ahǫǫt’eh ts’ą’ hohtsayh, diitthuull’ eh. Ts’ant’ay t’ay’ eh hǫǫ’ ch’ah hohtsayh.
Dineh noon ch’altsiił ts’ą’ eh nts’ąą’ niign taadiił hee’etnayh. Noon eh ts’eht’uudn eh nan’ k’et gǫǫ ts’eegn natnetduugn eh luugn eh, łahtthagn’ ts’ą’ dineh hǫǫ’ huu’ehnąy niign xaa’ hiik’eh alniik.
T’oot’ey doot’ey ch’its’ąą’ niign diitthuull’ eh hǫǫhee ch’a’ huu’įhdląą ts’ą’ danh k’ataałeel, utthuull’ ts’ahǫǫt’eh ts’ą’ nt’ay k’eh hǫǫt’eh xaah, tł’aan ntsąą’ nsoon shtthuul’ hǫǫ’ daaniił niithan, hǫǫ’ ch’ah nąy k’adii xaa’ hohtsay xaah. Ch’oonayh niit’ay ts’antłeegn k’eh t’ey k’eh hǫǫt’eh.
Neetthuull’ eh T’oodįht’ay, Neeta’ eh Neek’ach’ihohłe’, tsen-‘įį ts’enįh. Ay tł’aan neetthuull’ eh dinee iin ts’ahǫǫt’eh ts’ą’ dzehtsih, doo iin T’oodįht’ay xaa’ dineh eltsįį tł’aan hiik’eh t’ey nt’eh.
Ts’ehłagn dineh diithaat ts’anh heneek suu’ eh hǫǫhee, T’oodįht’ay tsen-’įį nąy, ay tł’aan heneek ts’ant’ay eh hǫǫhee, dinee iin ts’ahǫǫt’eh ts’ą’ dehtsii. ShChristian  koht’iin iin, hǫǫ’ ch’ah koht’iin k’atsaałeel.
Taak’at hatdįh’ah tuu ts’antłeegn nił eh t’ey k’ahatdah’aal.
ShChristian  koht’iin iin, ts’oo fig  mǫǫsii’ uk’et ts’anh elkąy et-‘aal Olive  mǫǫsii’ k’a’uunagn. Neshyee grape  mǫǫsii’ uk’et ts’anh elkąy et-‘aal fig  mǫǫsii’ k’a’uunagn. Jan chih: yaa tu’ ts’anh tuu suu’ k’at’ey uutidhahnagn. Yaa tu’ salt  tu’ shįį’ ehtsayh.
Doo dine’ T’oodįht’ay aanah hee’etnay tł’aan hǫǫshyaan nühtah ts’anh eeday de’, ay dineh hǫǫsuu’ ts’ą’ niign el’ąy eh dii koht’iin nłiin huu’uchotnah’iił. Hǫǫsuu’ ts’ą’ niign dį’ xaa’, hǫǫ’ ch’ah huu’ich’otnah’iił, k’at’ey ihchaah niithan ts’ą’ tł’aan hǫǫshyąą ts’ą’.
Hǫǫ’ ch’ah ts’oonahniign niign, hǫǫ’ ch’ale’ T’oodįht’ay ts’anh k’abehuułay nt’eh. Jan nan’ k’et ts’anh behǫǫłiin nt’eh. Ts’ant’ay ts’anh behǫǫłiin nt’eh ts’ą’, T’oodįht’ay Otdeegn’ ts’anh k’abehuułay nt’eh.
Dinee iin nił hultsiin iin tł’aan shin xaa’ diits’ą’ k’ahognthat shįį’ niign hiiniithan, ay iin tah ts’anh hotnoh niign huu’eh hutdaa’aał tl’aan nił tah ts’ą’ts’ahǫǫtłeek ts’ą’ chaltsiił niign.
T’oot’ey doo T’oodįht’ay ts’anh hǫǫshyaan nłiin, ay ch’ale’ tthee’ ushyüüt hǫǫsoon tth’idee’ah. Ay tł’aan jan k’eh koht’iin chih nłiin: k’ats’ahǫǫt’eh ts’ą’ hohtsay; aat koht’iin iin nts’ąą’ hiiniithan aanah naniich’ithat; shin xaa’ diits’ą’ k’ahognthat shįį’ niign k’ayiniithan ts’ą’, chishyon iin nts’ąą’ họọ’ henąy itdaatth’ak; teejuh utdaaniił tł’aan ch’shyon iin xaah họọsuu’ ts’ą’ taadiił; łąą’ niign xaah shįį’ nataathat; tł’aan ch’ishyon xaah shyąą’ t’ey ts’ą’ t’ey k’adeh’ąy.
Doo iin ts’ahọọt’eh ts’ą’ hohtsay k’ahiiłay iin, ch’ishyon iin eh k’ats’ahǫǫt’eh ts’ą’ hohtsay eh, nts’ąą’ daadąy xaa’ tthidee’ah niign uutaałeeł.
Nühxon hu’ dii xaah nühtah nił k’eek’et noo’ nił eh dotdalnoo tł’aan heneek eh łidadatxaan hee’atnayh? Hǫǫ’ ch’ah niign dahdąy, jan xaah: dii nił yahch’įą’ nühdzee’ shiit łihdatdexaan, ay iin kaah hǫǫtł’at daanii’atdee.
Ch’its’an nahthan ts’ą’ t’oot’ey ch’ishyon ts’an xaah, uts’an xaah t’ey ts’idhuhxay nahthanh. Ch’its’an kaah hǫǫtł’at daanii’atdee ts’ą’ t’oot’ey k’a’uu’ahnii ts’ą’, heneek eh lidadatxąą tł’aan łidadatxąą, ts’uunii xaah. Nühxon hu’ T’oodįht’ay eh k’ahithadalxoo, dii daatah nühtł’aahuułeel xaah. Hǫǫ’ xaah ch’ale’ dii daatah k’anühtł’aahuu-łeel.
Jan xaah chih dii daatah k’anühtł’aahuułeel: ndeeh T’oodįht’ay eh hǫǫ’ aanah hithadalxoo danh, hǫǫ’ shtł’aataałeel xaah ch’its’ąą’niign inahthan eh, k’at’ey nühtł’aachaałeel. Dąą’ nüh’ee’etnayh: hasaanayh tsaałeel xaah, ay shįį’ xaah hǫǫ’ xaah hǫǫ’ shtł’aitaałeel inahthanh.
Nühxon hu’ T’oodįht’ay łąą’ niign k’eetaat k’a’al’ąy, dąą’ ch’ah hee’atnayh: jan nan’ k’et niign k’eetaat tsaadiił inahthan ahłiin eh, T’oodįht’ay itsidal’ay ahłįį. Doo jan nan’ k’et niign k’eetaat tihdiił iniithan, ay ch’ah T’oodįht’ay itsidel’ay idiltsįį.
T’oodįht’ay Aaneegn’ Utnetł’adn dąą’ nįh, “Nee’otdeegn’ T’oodįht’ay łahtth’agn’ neeshyinh shiiyįhtiin ndeeh nee’ihtsiin danh, hǫǫ’ įhdląą dii nił yahch’įą’ altsiił kaah hǫǫtł’at daanii’et-thiit.” Ay Utnetł’adn shyąą’ t’ey hǫǫ’ nay.
T’oodįht’ay họọtł’at neets’iniiniik ts’ą’, ay ch’ah nee’otdeegn’ họọdląą dii nił yahch’įą’ altsiił kaah họọtł’at daanii’et-thiidn ch’ahnoo’ dįhtayh. T’oodįht’ay Aaneegn’ Utnetł’adn chih dąą’ nįh: “T’oodįht’ay doo ihcaah niithan koht’iin iin ithach’ihuudįh’a’ t’oot’ey doo k’at’ey ihchaah niithan koht’iin iin hǫǫtł’at ts’iniiniik.”
Ay eh T’oodįht’ay tł’aa’idalshee t’oot’ey ts’ant’ay k’įą’ al’įh, ay tł’aan nühch’a’ łtaa’iltthat.
T’oodįht’ay k’üü tahdał, tł’aan nühk’üü taadał. Nühxon ts’ant’ay niign dahdąy iin hǫǫsoon niign ninatdeeł. Hǫǫ’ dat-shyaagn eh, nühła’ küh kol ts’ą’ dahtanh k’eh t’ey nt’eh. Nühxon nts’ąą’ hǫǫ’ dahnąy k’eetaat k’adahdąy, nühxon hǫǫsoon niign niinatdeeł.
T’oodįht’ay naał nühxon xaa’ itdalteeł k’e’itdalthiił tł’aan ninühdahteeł.
ShChristian’ koht’iin iin, sǫ’ nił k’įą’ ts’idahuudalt’e’. Doo Christian  koht’iin k’įą’ hǫǫhee, hǫǫ’ dį’ de’, T’oodįht’ay nts’ąą’ họọ’ nąy k’įą’ el’įh. Doo Christian  koht’iin edatjahkayh k’eh dį’, hǫǫ’dąy xaa’ T’oodįht’ay nts’ąą’ hǫǫ’ nąy edatjehkayh k’eh dį’. T’oodįht’ay nts’ąą’ hǫǫ’ nąy edatjehkayh k’eh dįįdį’ de’, ay tł’aan T’oodįht’ay nts’ąą’ hǫǫ’ nąy ik’ahohthadn noo’ uudih k’a’iiłay. T’oot’ey T’oodįht’ay hǫǫ’ nąy etdatjehkay tįįłeeł. Hǫǫ’ ch’ah hǫǫ’ t’ey k’a’iiłay.
T’oot’ey T’oodįht’ay ay ch’ale’ diinach’udah’iin utł’aahǫǫ’ąą tł’aan Dishįį’ Diinach’uudah’įįn eh huu’etdatjahkayh. Diishįį’ dąą’ daaniił, “Ay dineh duunoo’ hǫhchaah ts’ą’ ch’oonelshaa danh ch’a’ talshih tł’aan ay ch’ishyon dineh ndeeh duunoo’ hǫhchaah ts’ą taahaał.” Ay eh dii xaah koht’iin idatjokkay inahthanh?
Doo iin nühtah ts’anh dąą’ henąy iin: “Dziin eh k’ahdąą nts’ąą’ tsaadiił heets’etnayh. Ay key ts’ą’ tsaadał tł’aan ishiit danh ts’ehłagn xay’ dzaltth’iił. Neexon xaa’ dii’eh tsootaltsayh. Lesüü nchaa tsahtsayh.” Nühxon t’ey nts’ąą’ nühdihnįh ts’ą’ shdahtth’ak.
Hǫǫ’ ch’ah k’atdahniil, ntsąą’ k’ahdąą’ de’ nüh’eh uutaałeel hits’atniign xaah. K’ahdąą de’ k’a’uutahnay le’. Ch’its’ał gaay hǫǫtsuul utniithat įį’aan ay tł’aan hantee’ t’ey ch’ikol, ay k’eh hǫǫtsuul utniithat uu’ahnayh tł’aan ahłaa.
Ay eh dąą’ch’ah dahniił, “Doo huuhǫhchaah ts’ą’ K’ach’hohłe’ hǫǫ’ niign niithanh de’, ts’ihonayh ts’ą’ noo’ haathał de’ hǫǫ’ ch’ah tsaadiił.”
T’oot’ey k’aaduu’, “Shin ch’ich’ahnoo’ dihchaah,” di’uudatnįh. Hǫǫ’ daanah uunahdee. Hǫǫ’ k’ahuusuuy ts’ą’ ch’ah dahnąy.
Ay eh, doo hǫǫsuu’ ts’ą’ niign tihdiił hee’etnay k’eetaat k’adiidiil, ay ch’ale’ ts’ant’ay niign det-shyaak.
Nüxon doo iin ch’ii’etdąy iin ahłiin, k’aaduu’ shdahtth’ak. Dii ts’ihahdąy nühttheh utdaa’aal xaah tahtsah tł’aan daa ts’ootahdąy.
Nühts’anh įhjiidn eltsįį tł’aan nühch’iill’ łahtthagn’ ts’ą’ gǫǫ gaay natnetdagn yaa eldeel tthidaidįhthat.
NühGold  elsüü’ delt’al eh nühsilver  elsüü’ ch’ookol taltsayh. Hǫǫ’ hut-shyaak ts’ą’, hǫǫ’ nüh’elsüü’ eh ch’its’ąą’ niign dahdiin hitnah’iił. Tł’aan ch’iitay nüh’elsüü’ hǫǫłiin eh nts’ąą’ uutahnayh niign tthidoodahthat. Nühtthįį’ deek’an’ k’eh nt’eh. Jan nan’ łaadalnąy ch’iitay nühdaatah eh nüh’elsüü’ hǫǫłįį.
Doo nühxaah etnay iin xaah ch’inah’įį, k’ahǫǫchaa’ huu’ihahkeedn xaah. Ch’its’ąą’ niign dahday aanah nts’ąą’ thahdelxoo hǫǫ’ ch’ah ich’itdahtth’ak. T’oodįht’ay, Doo dagn nan’ k’et ts’anh huuhǫhchaah ts’ą’ k’ach’hohłe’, nts’ąą’ thahdelxoo, hesal eh, idiitth’ak.
Doo nühk’eh ch’its’ąą’ niign k’adehdąy, ay ena’ k’anüh’ehnąy ts’ą’, boonahshaa tł’aan dhahxįį.
Ay eh, shChristian  koht’iin iin, k’aaduu’ts’anh noo’ ndeeh Doo Huuhọhchaah ts’ą’ K’ach’hohłe’ nataadaał danh, sǫ’ hee’altay’ shiit k’eh t’ey udootidhaltth’ih. Jah noonagn ch’ah dahtth’ak. Dineh neshyee t’aa’ełee diinann’ k’et diitł’adn taltsay k’eh k’ahee’eltay’ ts’ą’ t’ey idootaadaał. Saanįą chąą eh nọọłuut chąą xaah k’ahee’eltay’ ts’ą’ t’ey idootaadaał.
Nühxon t’ah, sǫ’ hee’altay’ ts’ą’ udootidhaltth’ih. Noo’ uudih łąy eh utdaaniił tł’aan datdįhtayh ts’ą’ na’ahdee, ndeeh Doo Huuhǫhchaah ts’ą’ K’ach’ihohłe’ nataadaał danh uuniik’uul danh hǫǫt’eh.
Christian  koht’iin iin, sǫ’ nił xaah hahheel, T’oodįht’ay yaa k’anühedatjatkay xaah. Hǫǫchaa’ nüh’edatjatkay jah t’ey nühxaah huu’ąą, nts’ąą dahdiin xaah nüh’edatjatkay xaah.
Christian  koht’iin iin, T’oodįht’ay xaah hǫǫhee iin doo iin Doo Huuhǫhchaah ts’ą’ K’ach’ihohłe’ Ǫǫsii’ eh hihhįįhaa’ ch’idą’, nts’ąą’ niign hihdiidiin hee’alnayh. Huu’ach’oodeedeegn eh, k’aheeheltay’ ts’ą’ t’ey hihdeltth’ih. Huuk’eh, sǫ’ hee’altay’ ts’ą’ idootidhaltth’ih.
Hǫǫ’ ch’ah hihdet-shyaagn k’aheeheltay’ ts’ą’ t’ey hihdeltth’ii eh, T’oodįht’ay huu’eh nt’ay heets’etnayh. Nts’ąą’ niign Job  k’ahee’altay’ ts’ą’ eeday el’ąy, hǫǫ’ ch’ah aanah hejahtth’ak. Tł’aan nts’ąą’ Doo Huhǫhchaah ts’ą’ K’ach’ihohłe’ saan tah ik’anehtaa’, hǫǫ’ hee’atnayh. Ay eh T’oodįht’ay koht’iin iin ts’ą’ łąy eh ninsoon tł’aan teejuh huu’uunay heets’etnayh.
ShChristian  koht’iin iin, nts’ąą’ dąą’ nühdihnįh, ch’idą’ hǫǫ’ nühdihnay ch’ich’ahnoo’ nłįį. Dineh hǫǫ’ tihdiił udahnąy de’, sǫ’ nühła’ it’aa’ahtthee eh sǫ’ hǫǫ’ dahnįį’. Sǫ’ nühła’ it’aa’ahtthee, ch’ǫǫsii’ eh dagn nan’ k’et ts’anh eh, jan nan’ k’et ts’anh eh, jan nan’ k’et hǫhchaah ts’ą’ ts’anh eh. Ndeeh, “Ąą’,” hǫǫ’ dahnįh danh, łąy eh dahniił. Sǫ’ shyąą’ t’ey dahnįį’. Ndeeh ch’ikol tł’aan ena’ hǫǫ’ dahnįh danh, łąy eh dahniił. Sǫ’ shyąą’ t’ey hǫǫ’ dahnįį’. Alshyak ts’ą’ shyąą’ t’ey hǫǫ’ dahnįh de’, T’oodįht’ay nüh’edatjatkayh.
Doo dine’ nühtah huuthay huu’aan, ay ch’ale’ hotnaadee. Doo dine’ hasaanayh nłiin, ay ch’ale’ saanayh eh jah’aał.
Doo dine’ nütah ts’anh ehts’iign nłiin, ay ch’ale’ Christianch’indadn’ iin doo ch’ittheh hǫǫsuu’ tatdaadal daa dahuudelshyah. Baa hithahdalxoh ts’ą’ tł’aan Doo Huuhǫhchaah ts’ą’ K’ach’ihohłe’ Ǫǫsii’ eh hiik’et xey nahiidiinał.
Hithahdelxoh ts’ą’ T’oodįht’ay ts’ą’ T’oodįht’ay łąy eh huunąy eh, ehts’iign dineh natat-suuł. Doo Huuhǫhchaah ts’ą’ K’ach’ihohłe’ hǫǫsuu’ ushyüüt duu’a’ kaah neetahteeł tł’aan ay dindeh ts’ant’ay’ its’ą’ utaa’aał.
Ay eh nühts’ant’ay’ nił k’įą’ dahdąy eh ch’ah hǫǫ’ nił datniił tł’aan łaahithdalxoh, nühxon natat-suuł xaah. Ndeeh tth’idee’ay dine’ hotniidee danh beh nahǫǫ’ay hǫǫłįį.
Elijah  dineh nłiin, dineh iin ts’iiłiin k’eh. K’atahchaan xaah łąy eh hotniidee ay tł’aan taagn xay’ ch’ixąą’noodeethat danh k’eh t’ey ehchaan.
ShChristian  koht’iin iin, ts’ehłagn nühtah ts’anh łąą’ niign ch’a’ niłtaaniishyah de’ tł’aan ch’ishyon łąą’ niign xaah niidaitnihtiin de’,
dąą’ heetalnayh: doo ts’ant’ay dine’ ts’ahǫǫt’eh ts’ą’niign ch’a’ łts’aadeeshyah yehtsiin, ay ch’ale’ ts’ant’ay dine’ shyüüt ndeeh duunoo’ hǫhchaah ts’ą’ ch’otnalshaa danh ch’a’ yitahshih tł’aan ay dineh ts’ant’ay hǫǫłiin uts’ą’ uutat-‘aał.
Shin ch’ah Peter  dąą’ jindhihtłat: Jesus Christ  daaneegn’ eh shtel’a’. Nühxon T’oodįht’ay ch’itah haanüh’įįdlah ts’ą’, Pontus  nan’ k’et, Galatia  nan’ k’et, Cappadocia  nan’ k’et, Asia  nan’ k’et, Bithynia  nan’ k’et nił ch’idanh danh daltth’ii iin, nühts’ą’ dąą’ jindhihtł’at.
T’oodįht’ay diixaah nüh’iniithan eh, ch’itah haanüh’įįdlah, Botdeegn’ xaa’ tth’idee’ay koht’iin tahłeeł xaah tł’aan Jesus Christ  ik’ootahdee xaah tł’aan udall’ xaa’ nühts’ant’ay ch’a’ nanühtaach’ot xaah. Tthihąą’ łąą’ hǫǫtł’at nühts’itaanak tł’aan łąą’ nühdzee’ shiit hǫǫsuu’ ts’ą’ nühtł’aach’ootaa’aał.
T’oodįht’ay, Neek’ach’ihohłe’ Jesus Christ  Uta’ tsen-‘įį utdzaaniił. T’oodįhtay hǫǫchaa’ teejuh nee’uunąy eh, Jesus Christ  įįłaagn iin tah tsanh niidit-that tł’aan nahotnayh ehtsiin xaa’, k’aadu’u ts’ihonayh ts’ą’ neetł’aahǫǫdlah. Duunoo’ hǫhchaah ts’ą’ ts’ihonay heets’etnayh. Hǫǫ’ k’eexaan nts’ąą’ noo’ haathał de’ uutaałeel aanah needzee’ shiit hǫǫsuu’ ts’ą’ hǫǫłįį.
Ay eh noo’ haathaał danh ndeeh T’oodįht’ay dii ch’ii’etdąy t’ey diichiil’ key’ iin xaah shign’ uudla’ huhtsiin ts’uutaanagn xaah ts’oonįh’įh. Ay ch’ah dagn nan’ k’et nühxaah eedlay huhtsiin. Ishiit danh ay ch’ah k’ałootdalnąy tł’aan ay ch’ah k’atthidadaaddhal tł’aan ay ch’ah k’at’ey k’otdatnagn.
Łahtthagn’ ay ch’ah nühts’an hǫǫłįį, nühxon hu’ T’oodįht’ay łąą’ uudahnąy xaah. Diit’ay’ xaa’ nühk’anehtaa’, diixaah nühdahtth’iil xaah. Hǫǫ’ det-shyaagn, nuutaathal t’ey ishiit nühtahshii suudelshyaagn hinah’iil danh xaah, uudoodaltth’iil eh.
Hǫǫ’ xaah ch’ah hasaanayh tahłeeł t’oot’ey t’axoh hǫǫdląą niign t’ey hǫǫtsuul utniithat nüh’ach’otdeedee xaah, daa ts’ihaldąy le’.
Hǫǫ’ ch’ah nüh’ach’otdeedee de’ t’ey, T’oodįht’ay łąy eh łąą’ uudahnąy hehtatnayh. Ch’iitsay Gold  mǫǫsi’ t’ey, ay ch’ah łotdalnąy, dinee iin ay eh kün’ deek’an’ eh hedį’, łąą’ nłiin de’ hitnah’iił xaah. Hǫǫ’ k’eh T’oodįht’ay łąą’ uudahnįh ts’ą’ t’ey, Gold  ch’ich’ahnoo’ diitł’adn, tthee’ k’a’ahnayh chih, łąą’ nłiin de’ kaah. Hǫǫ’ hut-shyaak ay tł’aan noo’ haathał dziinn’ndeeh Jesus Christ  nataadaał tł’aan nahitnal’iił danh, nühxaah tsen-‘įį hihdaaniił tł’aan nüh’aanah hǫǫsuu’ ts’ą’ hihdaaniił tł’aan nüh’aanah doodįhsoon hihdaaniił.
8-9 Jesus Christ  k’at’ey unah’ąy t’oot’ey baa’ahtsįį’. Ay ch’ale’ k’aaduu’ k’anah’ąy t’oot’ey łąą’ uudahnįh. Nühshyüüt talshii eh łąą’ uudahnąy xaah, hǫǫcháá’ hasaanayh ahłįį. Hǫǫcháá’ hasaanayh ahłiin eh, hǫǫ’ ch’ah aanah eh k’at’ey thatdalxoo.
T’oodįht’ay xaah hǫǫhee iin dinee iin italshih ts’ą’ t’ey aanah hǫǫsuu’ ts’ą’ uukotnehtaa’ tł’aan łąą’ huu’uudetnįh ts’ą’ uhdeldii. Tł’aan uuniithaadn dą’ nts’ąą’ T’oodįht’ay hǫǫtł’át nühts’itaanagn hoohǫǫhaa’.
Ndeeh danh hǫǫ’ ch’ah uutaałeel tł’aan nts’ąą’ hǫǫ’ ch’ah uutaałeel huutehdzayh ts’ą’ huudeh’ąą. Hǫǫ’ hihdet-shyaak, Christ  Botdeegn’ huushiit įį’ąy, Christ  ach’otdaathal ay tł’aan hii’aanah doodįhsoon utthiiłatdahdal huu’ich’ooneh’iin eh.
Ay eh nühįįnį’ hǫǫsuu’ nitnah’aay, hǫǫsuu’ ts’ą’ niign tahdiił xaah. Noo’ uudih suudaldee k’eh daht’eh, tł’aan T’oodįht’ay hǫǫchaa’ nühts’itaanak ndeeh Jesus  nataadaal tł’aan nahitnal’iil danh hee’atnayh ts’ą’, nts’ąą’ noo’ haathał de’ uutaałeeł aanah nühdzee’ shiit hǫǫsuu’ ts’ą’ uutaałeel.
T’oodįht’ay k’ootahdee’. Łąą’ niign hee’atnayh ttheh, ch’its’ąą’ niign kaah daanii’atdee k’eetaat dahdįį’. T’axoh sǫ’ hǫǫ’ k’eetaat dahdiin, tay’ t’ey ch’its’ąą’ niign koht’iin nühtaltsay xaah.
T’oot’ey diit’ey huu’įhdląą ts’ą’ dahdąy eh, ts’ahǫǫt’eh ts’ą’ kol koht’iin tahłeeł, T’oodįht’ay ch’itah haanüh’įįdlay ts’ahǫǫt’eh ts’ą’ kol koht’iin nłiin k’eh t’ey.
Hǫǫ’ ch’ah jan xaah: “Ts’ahǫǫt’eh ts’ą’ kol koht’iin tahłeeł, ts’ahǫǫt’eh ts’ą’ kol koht’iin ihłiin xaah,” T’oodįht’ay Aaneegn’ utnetł’adn hǫǫ’ nįh.
Ndeeh T’oodįht’ay ts’ą’ hithadalxoo danh, “Shta’,” dahniik. Ay ch’ah huuhįhdląą ts’ą’ dinee iin nił k’eh t’ey huu’etdatjahkayh, nts’ąą’ ts’ehłagn hįįłiin hǫǫ’ dąy xaah. Ay eh nühxon hu’ k’aaduu’ ts’anh noo’ jah nan’ k’et uutahnay eh, łah’utdahniił.
Ay ch’ah jan xaah. Ts’hǫǫtłeek ts’ą’ niign ch’idą’ dahdiin, nühtthaay iin (Adam  eh Eve) ts’anh uudaldiin t’ey, ay niign ch’a’ nühts’ą’ tat-aał xaah nts’ąą’ hutkeedn hee’atnayh. Christ  nühxon ehtiin xaa’, ay ts’ahǫǫtłeek niign ch’a’ tet-‘ąą. Christ  nühts’ą’ ehtįį ts’ą’ eh diitł’adn t’ey utkeet, nühts’ą’ tat-‘aał xaah. Dibee gaay ushinh nts’ąą’ t’ey k’adiit’ay k’eh nt’eh.
Nühts’ą’ tet-‘ąą t’oot’ey silver  eh Gold  xaa’ k’ahǫǫ’ hut-shyaagn. Tthidatdaathał tł’aan shyąą’ k’eh t’ey bootaashyah.
Nan’ teltsiin dą’ ttheh, T’oodįht’ay Christ  ch’itah haayįhtįį, dinee iin tahsii xaah. Tł’aan ay dziin heehuuthat danh nühxaah ich’oonih’įį’, Bi’atnay xaah.
Christ  xaa’ T’oodįht’ay łąą’ uudahnįh. T’oodįht’ay xaa’ įįłaagn iin tah ts’anh ay niidit-that tł’aan dinee iin hii’aanah doodįhsoon dįįnįį’. Hǫǫ’ k’eexaan T’oodįht’ay łąą’ uudahnįh. Tł’aan łąą’ nłiin Bi’atnay eh, nühdzee’ shiit hǫǫsuu’ ts’ą’ hǫǫłįį.
T’axoh łąą’ heneek ik’oo’ahdee xaa’ nühdzee’ shiit nahahch’odn xaah tł’aan nühChristian’ koht’iin iin xaa’ahtsiin łąą’ t’ey nłiin xaah, łąą’ niłxaah tat-tsįį’, nühdzee’ hǫhchaah ts’ą’ eh.
Ay ch’ah jan xaah: T’oodįht’ay Aaneegn’ hoonayh hohtsayh tł’aan duunoo’ hǫhchaah ts’ą’ taałeeł. Ay heneek xaa’ tay’ t’ey nüh’eehat-łįį. T’oodįht’ay, nühta’ k’at’ey tahteel xaa’, nüh’eehat-łįį. Nühta’ tahteel xaa’ k’anüh’ehat-łiin.
T’oodįht’ay aaneegn’ utnetł’adn dąą’ nįh k’eetaat hǫǫt’eh:
T’oot’ey Neek’ach’ihohłe’ Aaneegn’ duunoo’ hǫhchaah ts’ą’ taałeeł.”
Ay heneek dahtthak, T’oodįht’ay Aaneegn’ suu’ eh hanüh’uunehtaan eh.
Ay eh, ts’ahǫǫt’eh ts’ą’ niign dahdąy hedahtsiit. Elshyagn hedahtsiit! Nühdzee’ ts’anh thadalxoh ts’ą’ sǫ’ nühthaat ts’anh shįį’ thahdalxoo! Sǫ’ nił uu’alts’iin! Sǫ’ ts’ahǫǫt’eh ts’ą’ eh nił k’įą’ ts’idałhuudalt’e’!
K’aadu’u ts’eeniin beehǫǫłiin t’uu kaah udatniigąy k’eh t’ey, dii nüh’otdeegn xaah łąą’ t’ey nłiin kaah daaniitatdee. Hǫǫ’ ch’ah koht’iin taht’iin taht’eeł, nts’ąą’ T’oodįht’ay nüh’uunąy k’eetaat koht’iin taaht’eeł xaah nahshee xaah. Hǫǫ’ ch’ah xaah nüh’ehshih.
Hǫǫ’ nühdihnįh, Neek’ach’ihoh łe’ teejuh nüh’uunąy hee’atnay eh. Shi’ suu’ ahnay eh binühdehtłaan k’eh nt’eh.
Doo iin Doo Huuhǫhchaah ts’ą’ K’ach’ihohłe’ xaah nihniideel ahłįį. Ay ch’ah tthee choh hoonayh ts’ą’ nłiin, dinee iin k’ahiiniithan t’oot’ey ay ch’ah tthee choh diitł’adn nłiin, T’oodįht’ay ch’itah haayįhtįį.
Nühxon tah ts’anh tthee choh honay ts’ą’ k’eh ahłįį ts’ą’, ay tthee choh eh T’oodįht’ay shyah Dotdeegn’ xaa’ holtsayh, hach’ełeegn ts’ahǫǫt’eh ts’ą’ kol koht’iin iin kaah. Jesus Christ  xaa’ T’oodįht’ay xaah hachahłee. Ay hachahłee ts’ą’ t’ey T’oodįht’ay dii iiniithan nłįį tł’aan nüh’otdeegn’ ts’anh nłįį.
T’oodįht’ay Aaneegn’ utnetł’adn dąą’ nįh:
“Tthee choh diitł’adn ch’itah haa’ih’aan, ay ch’ah t’axoh ZION  koht’iin xaah shyah k’eetł’aat tthee’ k’eh shiit niinihtįį. Tł’aan doot’ey łąą’ yuunąy, hǫǫ’ dąy xaah k’a’utnat-shaał.”
Nühxon łąą’ uudahnąy xaah ay tthee choh diitł’at. T’oot’ey doo k’ałąą’ yuunąy iin xaah ay tthee choh k’a’iisuuy hiiyuunįh. Hǫǫ’ aanah T’oodįht’ay aaneegn’ utnetł’adn dąą’ nįh:
“Tthee choh shyah hohxaan iin shyah behhultsay xaah k’a’iisuuy yuunąy, ay tthee choh ch’ich’ahnoo’ ts’ą’ bihuudaa’aał.”
Tł’aan ch’idanh ts’anh dąą’ nįh:
Tthee choh eh nahdalnąy ch’ale’ ay.”
T’oodįht’ay Aaneegn’ k’ałąą’ hiiyuunąy xaah t’akehdalthak. T’oodįht’ay nts’ąą’ huu’eh hut-shyaagn huuxaah iniithanh.
T’oot’ey nühxon huu’ T’oodįht’ay łąą’ uudahnąy iin T’oodįht’ay ch’itah hanüh’įįdlay koht’iin ahłįį. Diichaa’ hach’ełeegn’ iin ahłįį. Dinee iin nił ch’įą’ altsiił ts’ą’ ts’ahǫǫt’eh kol koht’iin ahłįį. Dinee iin T’oodįht’ay ts’an koht’iin ahłįį. T’oodįht’ay ch’itah hanüh’įįdlah, hǫǫsuu’ ts’ą’ niign dąy aanah ch’ishyon iin eh uutahheeł xaah. Ay ch’ale’ uunat-tł’adn niign ch’a’, “Aan,” nüh’ehnįh, hǫǫtł’at neldzeegn niign ahdał ts’ą’, uk’eetaat tahdiił xaah.
Ch’idą’ T’oodįht’ay chiill’ key’ iin k’a’ahłay t’oot’ey t’axoh uchiil’ key’ iin ahłįį. T’oodįht’ay teejuh nüh’uudiinįį’ ch’idą’hits’atniign t’oot’ey teejuh nüh’uunąy t’axoh hee’atnayh.
Nühxaa’ihtsiin, haltthaan iin tł’aan diikoht’iin ch’a’ na’ogn deltth’ii iin ahłiin jan nan’ k’et daltth’ih ts’ą’, jan heneegn eh nühts’itihnak nihthanh. Ts’ahǫǫt’eh ts’ą’ niign nühshinh ts’anh kaah hǫǫtł’at daanii’atdee nühshyüüt k’įą’ thaaheh’ąy ts’ą’, sǫ’ hǫǫ’ k’eetaat dahdiin!
Doo iin T’oodįht’ay k’ałąą’ hiiyuunąy iin tah hǫǫsuu’ ts’ą’ niign tahdiił. Ay de’, “Ts’ahǫǫt’eh ts’ą’ dahdį’,” dąą’ hidaaniił de’, hǫǫsuu’ ts’ą’ niign dahdį’ hinah’iił tł’aan ndeeh Christ  nüh’eh nt’eh danh, T’oodįht’ay tsen-‘įį hitdaaniił.
Neek’ach’ihohłe’ kaah jah nan’ ch’dadiiłiin huuhįhdląą ts’ą’ nts’ąą’ nüh’ehnąy k’eetaat tahdiił. Haskeh choh, doo ch’ich’ahnoo’ nłiin, ch’idadiiłiin uk’eetaat tahdiił.
Haskeh choh ts’anh ch’inłiin iin, Governor  mǫǫsii’, huuk’eetaat chih tahdiił. Haskeh choh huuteh’a’, doo iin ch’its’ąą’ niign daadąy iin huu’otnalshaa xaah tł’aan doo iin hǫǫsuu’ ts’ą’ niign daadąy iin aanah heneek suu’ eh thatdalxoo xaah.
Dąą’ ch’ah T’oodįht’ay dąą’ tahdiił iniithan: ts’ooniiniign iin diixaah thahdelxoh ts’ą’ t’ey hits’ihetniign eh nüh’aanah henąy, hǫǫsuu’ ts’ą’ dahdąy eh, thaat-‘ehdanh k’adatjetküü danh huutahtsayh.
Nühxon hu’ dinee iin huuts’ą’ tet-‘aan k’eh taht’eeł. T’oot’ey nts’ąą’ ts’ahǫǫt’eh ts’ą’ niign dahdąy ts’ihuutsah hahtsay xaah, sǫ’ hǫǫ’ daht’e’. T’oodįht’ay xaah alnaa koht’iin iin k’eh that’eeł.
Łahtthagn’ dinee iin łah’utdahniił. Doo nüh’eh T’oodįht’ay łąą’ huunąy iin huuxaatahtsįį’. T’oodįht’ay inaljiit. Haskeh choh łah’utdahniił.
Nühtah ts’anh doo iin alnaa koht’iin hįįłiin, dineh huuts’ą’ k’aholthadn iin nts’ąą’ tahdiił dąą’nühhenąy k’eetaat tahdiił. Łąą’ łahhuu’utdahniił. Dąą’ ch’ah tahdiił, doo hǫǫsuu’ ts’ą’ nüh’ehnąy iin eh tł’aan doo ts’ahǫǫt’eh ts’ą’ nüh’ehnąy iin chih eh.
Ch’its’ąą’ niign dahdąy xaah nüh’įhtsüü tł’aan sǫ’hee’altay’ nüh’ach’oodeethiit de’, t’axoh ay ihchaa nahthanh. T’oot’ey hǫǫsuu’ ts’ą’ niign dahdąy xaah, sǫ’ hee’altay’ nüh’ach’oodeethiit de’, T’oodįht’ay hǫǫ’ xaah nühts’itaanak.
T’oodįht’ay, “Aan,” Nühdiinįį’, nühxon hu’ hǫǫ’ ch’ah tahdiił xaah. Christ  huu’ nühxaah bach’otniithat tł’aan ay eh nts’ąą’ niign tahdiił nüh’ich’ooneh’įį’, nts’ąą’ dąy k’eetaat tahdiił xaah.
Christ  ts’ant’ay k’at’ey dąy tł’aan ithaat eh k’at’ey elshyagn.
Ndeeh hiidehtsii danh k’ahuudehtsii. Ndeeh hii’ach’otnithadn danh k’enühtagn-‘iił k’ahuu’ehnąy t’oot’ey T’oodǫht’ay hǫǫsuu’ ts’ą’ dąy łąą’ yuunąy, th’idee’ay eh huu’etdatjahkay xaah.
Ndeeh Christ  jiliis k’et nihiinihtiin danh, neets’ant’ay’ diik’et da’elshyah, ts’ant’ay ts’ą’ ts’įįłaak ts’ą’ tth’idee’ay niign ts’ą’ ts’ootaanay xaah. Ukaak’eet hǫǫłiin xaa’ na’et-sǫǫ.
Nühxon huu’ dibee ehuushyaagn k’eh ch’idą’ daht’eh. T’oot’ey t’axoh nanühniidlah, dibee k’anehtaa’ k’eh tahdał xaah. Ay ch’ale’ nühshyüüt k’anehtaa’.
Nühtah ts’anh ch’i’aat iin hǫǫ’ k’eh tahdiił chih. Nühkąy’ nts’ąą’ nühhenąy k’eetaat tahdiił. Ay de’ doo iin huutah ts’anh T’oodįht’ay aaneegn’ k’ałąą’ hiiyuunąy iin, nts’ąą’ dahdąy xaa’ nts’ąą’ dahdąy xaa’ k’a’uu’ahheel t’ey eh, diihiit’ah łąą’ hitnahthiił.
Łahhuudahnąy eh tł’aan ts’ahǫǫt’eh ts’ą’ niign k’adahdąy eh, hǫǫsuu’ ts’ą’ niign łąą’ dahdį’ hitnah’iił.
Nts’ąą’ niign nühtthii’ xaa’ naa’ahts’iign tł’aan dii nsoon eh na’itdattł’uugn tł’aan chiil’ na’itdattł’uugn, ay xaa’ tsuusu’ kaah sǫ’ idal’iin.
T’oot’ey ts’uusu’ kaah idal’iin nühshiit ii’ay ts’anh taałeeł. Nühdzee’ shiit dinee iin xaah hǫǫsuu’ ts’ą’ daht’eh ts’ą’ tł’aan thaat-‘ehdanh k’adetjetküü danh daht’eh ts’ą’, ay koht’iin daht’eh ts’ą’ duunoo’ hǫhchaah ts’ą’ ts’uusu’ kaah idal’iił. Ay koht’iin daht’eh ts’ą’ T’oodįht’ay xaah ch’ich’ahnoo’ nłįį.
Ay ch’ah niign xaa’ ts’exee iin niithaadn dą’huuhonąy eh T’oodįht’ay xaah hįįtsiin, ts’uusu’ kaah ihdal’įį’. T’oodįht’ay łąą’ t’ey nłiin heehetnayh ts’ą’ łąą’ hiiyuudiinąy. Ay eh diikąy’ nts’ąą’ huuhenąy k’eetaat hihdiidįį’.
Sarah  ay ch’ah koht’iin nłįį. Abraham, diikąy’, ik’ahohthat tł’aan, “Shk’ach’ihohłe’,” hǫǫ’ yehnįh. Uyaats’e’e iin aahłįį, hǫǫsuu’ ts’ą’ niign dahdąy de’ tł’aan huu’įhdląą xaah k’analjiidn de’.
Jan t’aa’ay heneek nühts’ą’ jindhihtł’at. Dąą’ ch’ah koht’iin tahłeeł: ts’ehłagn mįįnii’ k’eh tahłeeł; nühshyüüt shiit hǫǫsuu’ ts’ą’ nił xaah tahtiił; Christian  kot’iin iin ahłiin eh, niłxaatattsįį’; nił’eh teejuh nahthiił; nił naał nühxon xaa’ noo’ itdalteeł k’e’itdalthiił;
doot’ey ts’ahǫǫt’eh ts’ą’ nühxaah dąy de’, sǫ’ ts’ahǫǫt’eh ts’ą’ dah’iin; doot’ey nühdehtsii de’, udihnah sǫ’ nadahtsii, t’oot’ey ay koht’iin huutsinahniign eh nahuu’atkeet. Hǫǫ’ ch’ah tahdiił, ndeeh T’oodįht’ay, “Aan,” nühdiinįį’ dą’ xaah, “Nühts’itihnak,” hǫǫ’ nühdiinįį’.
T’odįht’ay Aaneegn’ utnetł’adn dąą’ nįh k’eh nt’eh:
“Doot’ey hoonay eh shaa’uutaasuuł tł’aan dziin hasaanayh tihłeeł iniithan, ay dine’ ts’ahǫǫt’eh ts’ą’ nąy hetdaatsal taałeeł tł’aan elshyagn hetdaatsal taałeel.
Ay dine’ ts’ahǫǫt’eh ts’ą’ niign ch’a’ łts’aadǫǫhaa daa tł’aan hǫǫsuu’ ts’ą’ niign taadiił.
Ay dine’ diidzee’ shiit hǫǫsuu’ ts’ą’ hǫǫłiin kaah itnah‘iił tł’aan yehts’itaahaał.
Doo huuhǫhchaah ts’ą’ K’ach’ihohłe’ tth’idee’ay koht’iin iin huuk’anehtaa’ tł’aan ndeeh hithahdelxoo danh huudiitth’ak.
T’oot’ey doo iin ts’ahǫǫt’eh ts’ą’ hedąy k’įą’ łtsaadeeshyah.”
Hǫǫsuu’ ts’ą’ niign duhdįį’ kaah hǫǫtł’at daanii’atdee de’, doo bach’otdakthiit nüh’utdaaniił laah?
T’oot’ey hǫǫsuu’ ts’ą’ niign dahdąy xaah nüh’ach’otdeedee de’ t’ey, hǫǫ’ ch’ah nühxaah hǫǫsǫǫ! Dinee iin xaah sǫ’ naljiidn! Tł’aan sǫ’ łooni’atdaa!
Nühdzee’ shiit Christ  itł’aadalshah tł’aan nühk’ach’ihohłe’ nühxaah itdaltsayh. Ndeeh doot’ey nts’ąą’ xaa’ T’oodįht’ay Daaneegn’ k’eetaat taadiił hee’atnay aanah nühhuudehkadn danh, nts’ąą’ xaa’ hǫǫ’ ch’ah hee’atnay aanah beh utnahheel xaah sutdalnee.
T’oot’ey ndeehh hǫǫ’ aanah beh utnahheel danh, hǫǫsuu’ ts’ą’ niign hotdąy hee’etnayh ts’ą’, k’at’ey uts’anii’alt’eh ts’ą’ ahłay eh łah’uudahnąy eh uts’ą’ utnahheel. Hǫǫ’ xaa’, doo iin hǫǫsuu’ ts’ą’ niign Christ  niign k’eetaat dahdąy xaah ts’a’ahǫǫt’eh ts’ą’ nühk’įą’ hoohǫǫhee iin, ndeeh hǫǫ’ hoohǫǫhee danh, nts’ąą’ henąy xaah hunat-shaał.
Christ  hu’ nühxaah ehtįį. Ts’ehłagn danh noo’ haathał ts’ą’ łahtthagn’ ts’ą’ dinee iin huuts’ant’ay’ xaah ehtįį. Dineh suu’ nłiin dinee iin ts’ahǫǫt’eh ts’ą’ dąy iin xaah ehtįį, T’oodįht’ay xaah noo’ danühduułeel xaah. Jesus  shinh hiidhehxįį t’oot’ey Botdeegn’ nahotniik.
Ch’otdeegn’ nłįį ts’ą’huutah ts’anh huuniign xaah niiniishyah tł’aan hahuu’uunehtanh.
Ay ch’otdeegn’ iin dąą’ ch’ah hįįt’eh: ch’idą’ ndeehh Noah  ts’ayh chóó hohtsiin danh T’oodįht’ay dinee iin ch’its’ąą’ hǫǫsuu’ niign dįįnįį’ diniidlay xaah sǫ’ k’ahee’eltay’ utdoohohthadn eh, ay ch’otdeegn’ T’oodįht’ay k’ak’ahohdee. Ishiit dą’ dinee iin ntsiin ts’ayh chóó shiit deltth’ih. Tuu xaa’ ay łk’eedan iin ishiit ihshih ch’idą’.
Tuu xaa’ huu’ehshih ts’ą’, tuu ch’exaan ay tuu k’eh nt’eh. Jesus Christ  įįłaagn iin tah ts’anh niidihtįį tł’aan nahatniik. Hǫǫ’ hut-shyaagn xaa’ nee’ehshih ts’ą’, tuu ch’exaan hǫǫ’ ch’ah huu’ich’oonih’įh. Tuu nee’ehxaan eh, nts’ąą’ T’oodįht’ay tahdiił nüh’uunąy k’eetaat hotdąy heets’etnayh. T’oot’ey tuu nee’ehxaan tu’ needzee’ shiit k’at’ey nataach’odn.
Ch’idą’ Christ  dagn nan’ k’et niiniishyah tł’aan t’axoh T’oodįht’ay hǫǫsǫǫ ts’ąy danh eedah. T’oodįht’ay Aaneegn’ nadadełeegn iin eh dagn nan’ k’et ch’idadiiłiin eh dagn nan’ k’et huut’ay’ hǫǫłiin iin eh huk’ach’ihohłe’.
Ay eh Christ  ushinh ach’oodeethiidn eh, nühxon du’ nts’ąą’ naniich’ithadn k’eh naniich’atdee xaa’ dįhtayh ts’ą’ itdaltsayh, nüh’ach’oodeedeegn eh. Doot’ey ushinh ach’oodeethiidn hu’ ts’ant’ay dąy hedahtsiit.
Jah ts’anh noo’ tahteel danh nts’ąą’ T’oodiht’ay hǫǫ’ tįįdiił iniithan k’eetaat taadiił. Ts’ahǫǫt’eh ts’ą’ kaah hǫǫtł’at daanii’et-thiidn ik’eetaat k’ataadiil.
Doo doo iin T’oodįht’ay k’ahiiniithan niign k’eetaat dąy, nühxon hu’ ay ch’ah koht’iin ch’idą’ ahłe’. Ishiit dą’ dąą’ ch’ah koht’iin ahłe’: ch’iitay ts’ahǫǫt’eh ts’ą’ hetdąy xaah hetdąy xaah dineh eh ts’exeh eh kaah daanii’atdee; łahtthagn’ ch’altsiił ts’ą’ ts’ahǫǫt’eh ts’ą’ niign kaah hǫǫtł’at daanii’atdee; ch’etnąą dinee’ iin ahłe’; ch’i’atnaan eh, ethiihahshąą; ch’ihetnaan uudhahtsiin; tł’aan nach’uudah’iin k’įą’ dahdąy eh, t’oodįht’ay iin shyąą’ hįįłiin dineh xaa’ ehtsiin łah’uudahnąy eh dahdąy tł’aan huuts’ą’ ch’idą’ hithadalxuu.
Ay eh, t’axoh doo iin T’oodįht’ay k’a’ehiiniithan iin, huu’eh k’adahdąy eh tł’aan ethihuuhǫhshaan huuk’eh k’adahdąy eh, dii xaah lay hįįt’ay hiiniithanh. Hǫǫ’ xaah ch’ah nüh’aanah ts’ahǫǫt’eh ts’ą’ eh hoohǫǫhee.
T’oot’ey noo’ haathał danh T’oodįht’ay naał nahtatdee tł’aan hǫǫ’ hotdąy dąą’ hidaaniił. Ay ch’ale’ suudelshyaak, hoohǫǫnąy iin tł’aan įįłaagn iin edatjahkay xaah.
Ay eh, T’oodįht’ay Aaneegn’ suu’ dinee iin įįłaa ttheh yeh hahuu’uunehtaan, ay ch’ale’ dąą’ xaah hǫǫt’eh: huu’edatjehkayh ts’ą’ du’, ay heneek suu’ eh hahuu’uunehtąą, T’oodįht’ay huu’edatjatkay xaah. Ay ch’ah nts’ąą’ niign hedąy hoohǫǫnąy eh k’eetaat huu’edatjehkayh. Hoohǫǫnąy du’, ay heneek suu’ eh hahuu’uunehtąą, T’oodįht’ay nts’ąą’ iniithan niign k’eetaat. Botdeegn’ xaa’ huhtaanay xaah.
Huu’įhdląą ts’ą’ utnal’aal danh k’eh k’ahjiil nuuniithat. Nühxon xaa’ dii’atnay xaa’ nts’ąą’ duhdiin nahthan hǫǫ’ tahdiił tł’aan hǫǫsuu’ ts’ą’ huu’uudatnįh ts’ą’ hach’uudal’įį’, hithadalxuu xaah.
Nühxon xaa’ nühshyah niłxaah hǫǫsuu’ ts’ą’ k’atnahta’, k’at’ey nts’ąą’ łtiidhatniil eh.
T’oodhit’ay ts’anh hǫǫsuu’ ts’ą’ T’oodįht’ay ts’an hǫǫłiin huu’ahdląą ts’ą’ nühtł’aa’įį’ąą. Ay eh, huu’ahdląą ts’ą’ nts’ąą’ niign hǫǫsuu’ ts’ą’ niign ay T’oodįht’ay ts’an hǫǫłiin eh nts’ąą’ niłxaah tsaadiil heetatnayh.
Doot’ey hach’uunehtan nłiin, T’oodįht’ay Aaneegn’eh hach’utnahtanh. Doot’ey dinee iin ts’iniiniign T’oodįht’ay t’ay’ eh huuts’itaanak. Ay eh nts’ąą’ huu’įhdląą ts’ą’ hut-shyaagn eh, Christ Jesus  xaah T’oodįht’ay tsen-‘įį hitdaaniił. Ay ch’ale’ dinee iin hii’aanah doodįhsoon duunoo’ hǫhchaah ts’ą’ utthiłatdahdał tł’aan doonoo’ hǫhchaah ts’ą’ taałeeł. Hǫǫ’ huułe’.
Nühxaa’ihtsiin, hǫǫchaa’ nüh’ach’oodeedee k’atahnay xaah. Hǫǫ’ hut-shyaagn eh baa ch’aa’ k’atahteel. Doo Jesus  łąy eh uunąy iin eh noo’ uudih hǫǫ’ hut-shyaak.
T’oot’ey tsen-‘įį tahteeł, Christ  ach’oodeethiit k’eh nüh’ach’oodeedee xaah. Ay eh noo’ nataadaal tł’aan Diichaa nłiin hinah’iił danh, hǫǫchaa’ tsen-‘įį tahłeeł.
Nühk’įą’ dahdetdlih ts’ą’ nüh’etsidel’ay nüh’eh Christ  ǫǫsi’ xaah hut-shyaagn de’, hasaanayh ahłįį. Hǫǫ’ hut-shyaagn eh, T’oodįht’ay Otdeegn’, Diichaah nłiin, dǫ́ǫ́ ts’anh nühts’ą’ niishyah tł’aan nüh’eh nt’eh.
Nühtah ts’anh doot’ey bach’oodeethiit de’, Christ  Ǫǫsii’ xaah bach’otdaathał. Dąą’ ch’ah dį’ de’, ch’its’ąą’ niign dį’: dineh dehxįį de’, ch’ineh’įį de’, ts’ahǫǫt’eh ts’ą’ niign dį’ de’, ch’ishyon iin k’adoodognthadn niithanh de’, ch’its’ąą’ niign dį’. Nühxon hu’, ay k’eh koht’iin ahłįį de’, Christ  Ǫǫsii’ xaah k’at’ey nüh’ach’oodaadaa.
T’oot’ey Christian  niign k’eetaat dahdąy xaah nüh’ach’oodeedee de’, hǫǫ’ xaah ch’ah sǫ’ uunat-shya’. T’oot’ey T’oodįht’ay Ǫǫsii’ xaah dahdąy xaah, Baa tsen-įį tahłeeł.
Ishiit t’axoh nuuniithat huu’etdatjahkayh ts’ą’ teełe’. Tł’aan T’oodįht’ay chiil’ key’ iin ch’ittheh huu’etdatjahkayh. Neexon hu’, T’oodįht’ay chiil’ key’ iin ts’įįłiin, ch’ittheh nee’edatjahkayh de’, doo iin T’oodįht’ay Aaneegn’ suu’ k’ałąą’ hiiniithan iin eh nts’ąą’ noo’ uutaałeeł?
T’oodįht’ay aaneegn’ utnetł’adn dąą’ nįh k’eh hǫǫt’eh:
“Dineh suu’ hehǫǫtsüü hihtalshih. Ay eh, dinee iin T’oodįht’ay k’a’ehiiniithan iin “tł’aan ch’shuuy dinee huuts’ant’ay’ hǫǫłįį iin, ay iin du’ nts’ąą’ huu’eh uutaałeeł?”
Ay eh, doo iin nts’ąą’ huuxaah iniithan k’eetaat huu’ach’oodeedee iin, ay iin hǫǫsuu’ ts’ą’ niign hedąy eh, nts’ąą’ T’oodįht’ay huuxaah taadiil xaah łąy eh łąą’ hiiyutdaaniił. T’oodįht’ay huu’ehtsiin, nts’ąą’ nąy k’eetaat nił k’eenoo’ dį’.
T’oodįht’ay diidibee nühtł’aadiidlay iin huuk’atnahta’ xaah, huuk’atnahta’. Huu’ahdląą ts’ą’ nts’ąą’ T’oodįht’ay iniithan k’eetaat k’atnakta’ nahthiił. Doo shdibee’ k’ałah’uudiinąy iin ay ch’ah koht’iin sǫ’ ahłay. Lesüü dogntsay xaah, ay xaah shįį’ sǫ’ huuk’anahtaa’. Łąy eh huuk’atnakta’ nahthan xaah, ay xaah ch’ah huuk’atnahta’.
Doo huuk’atnahta’ xaah nühtł’aa’įįdlay iin huuk’ach’ootakłe’ k’atnahthiil. T’oot’ey nts’ąą’ dahdąy eh hǫǫsuu’ ts’ą’ niign huu’ich’otnah’iił.
Tł’aan ndeeh Dibee K’anehtaa’ Haske’ hinah’iil danh, tthiishoo suu’ crown  mǫǫsii’ noo’ uudih neldzeegn k’eh taat’eel nühtł’aatat-‘aał.
Nts’ąą’ ch’idą’ nühdihnąy k’eetaat, t’axoh tay’ t’ey dąą’ nühdihnįh: “Dineh iin nühtah ts’anh hu’ ch’itay iin k’eetaat tahdiił. Tł’aan nühxon łahtthagn’ k’e’idelthiit eh nüh’įįnį’ suudaldee, niłxaah tatnaal xaah, T’oodįht’ay aaneegn’ utnetł’adn dąą’ nąy xaah:
“T’oodįht’ay doo ihchaah niithan koht’iin iin ithach’ihuudįhh’a’ t’oot’ey doo k’at’ey ihchaah niithan koht’iin hǫǫtł’at ts’iniiniik.”
Ay eh, T’oodįt’ay Uła’ dįht’ay nühnaadaagn hǫǫłiin eh, nühxon xaa’ noo’ itdalteeł k’e’itdalthiił. Ay tł’aan noo’ hǫǫ’t’ey nühxaah haathal ishiit nuuniithat danh niinühdahteeł, hǫǫsuu’ ts’ą’ nüh’aanah huutahheel xaah.
Łahtthagn’ dii baa łonii’atdaa t’ey uk’et daataałeeł, ay nühxeel’ nühxaah tihteeł iniithan xaah.
Hǫǫsuu’ ts’ą’ huu’uudatnįh! Ts’ant’ay, nüh’its’idel’ay, huu’uhniik nüh’uunįh. Noon lion  mǫǫsii’ k’eh nt’ay thaat tsach’ushshiil kaah uneh’įh, nach’utnexon natetdaagn eh.
NühChristian  koht’iin iin jah nan’ k’et hǫhchaah ts’ą’ ts’anh nüxon k’eh huu’ach’oodeedee. Hǫǫ’ ch’ah hee’atnay eh, datdįhtay eh natahdee T’oodįht’ay łąą’ uudahnąy eh tł’aan Satan  ithach’utdah’aal eh.
T’oot’ey ha’gaay niithoo’ nüh’ach’oodeedee eh, T’oodįht’ay, huu’įhdląą ts’ą’ niign eh hǫǫtł’at huutsiniiniign, nts’ąą’ tahłeel diixaa’ nühtahtsayh. Ay ch’ale’ duunoo’ hǫhchaah ts’ą’ diichaah nłiin, diichaah Beh tahłeeł xaah, “Aan,” nühdiinįį’. Nühxon ts’ehłagn Christ  eh ahłiin xaa’, hǫǫ’ ch’ah det-shyaak. Uxaa’ datdįhtayh ts’ą’ naatahdee. Uxaa’ datdįhtayh ts’ą’ taht’eeł. Uxaa’ ttheeniideltth’at k’eh taht’eeł.
Ay ch’ale’ ut’ay’ duunoo’ hǫhchaah ts’ą’ taałeeł. Hǫǫ’ huułe’.
Jah dinahtł’aa ntsuul Silvanus  sts’iniiniign eh nühts’ą’ jindhihł’at. Ay dine’ Christian  koht’iin łąą’ nłiin hǫǫ’ nihthanh. T’oodįht’ay łąy eh hǫǫtł’at ts’iniiniign aanah shaaneegn’ eh nühts’itihnak nihthanh. T’oodįht’ay łąy eh hǫǫtł’at ts’iniiniign eh nühts’ą’ uhhee. Nühts’iniiniign xaa’ łąą’ natahdee.
Christian  xantsiin eh nił’eh nanalts’uu’ eh, niłts’ą’ nidajinah’ąą. Nühxon Christ  ts’an ahłiin łahtthagn’ t’ey, tthihąą’ nühshyüüt shiit hǫǫsuu’ ts’ą’ taałeeł.
Shin ch’ah Simon Peter  dąą’ jindhihtł’at. Jesus Christ  xaah alnaa diht’eh tł’aan Daaneegn’ eh shteh’a’. Jesus Christ  T’oodįht’ay eh Nee’ehshii nłiin tth’idee’ay nłiin xaa’, nühxon T’oodįht’ay łąą’ inahthanh ts’ą’, nühts’ą’ jindhihtł’at. Neexon hu’ T’oodįht’ay łąą’ ts’uunąy diitł’adn k’eh, nühxon hu’ T’oodįht’ay łąą’ uudahnąy chih diitł’at.
T’oodįht’ay eh Jesus  Neek’ach’ihohłe’ hee’atnay xaa’, tthihąą’ hǫǫtł’át nühts’itaanak tł’aan nühshyüüt hǫǫsuu’ ts’ą’ t’ey tahłeeł.
Dii huuhįhdląą ts’ą’ needaatah T’oodįht’ay niign k’eetaat tsaadiil xaah t’ey T’oodįht’ay diit’ay’ xaa’ neetł’aa’įįdlah. Diichaah beh tsaałeel xaahtł’aan hǫǫsuu’ ts’ą’ koht’iin beh tsaałeel xaah, “Aan,” neediinįį’. Ay ch’ah bits’etnay xaa’ T’oodįht’ay niign k’eetaat tsaadiił.
Hǫǫ’ neetł’aa’įįdlay eh, diitł’adn t’ey eh łąą’ nchaah t’ey nühxaah tihdiił họọ’ neediinįį’. Họọ’ det-shyaak, ntsąą’ nee’ehnąy k’eetaat hodąy xaa’, neets’itaanagn xaah. Nts’ąą’ nühxaah tihdiił iniithan xaa’, jah nan’ k’et koht’iin ts’ahǫǫt’eh ts’ą’ niign kaah họọtł’át daaniihetdee uts’anh haatahdał tł’aan T’oodįht’ay honayh ts’ą’ nühtł’aahǫǫdlay koht’iin tahłeeł.
Họọ’ k’eexaan dąą’ ch’ah łąy eh tihdiił utdahniił: T’oodįht’ay łąą’ uudahnįh ts’ą’, hǫǫ’ ch’ah k’et hǫǫsuu’ ts’ą’ koht’iin tahłeeł; hǫǫsuu’ ts’ą’ koht’iin ahłiin ts’ą’, hǫǫ’ ch’ah k’et T’oodįht’ay niign heetatnayh;
T’oodįht’ay niign heetatnayh ts’ą’, hǫǫ’ ch’ah k’et nühxon xaa’ dii’atnaay xaa’ nts’ąą’duhdiin nahthan hǫǫ’ heetatnayh; nühxon xaa’ dii’atnay xaa’ nts’ąą’ duhdiin nahthan hǫǫ’ hee’atnayh ts’ą’, hǫǫ’ ch’ah k’et hantee’ t’ey k’at’ey hitidhahtsal niign t’ey heetatnayh; hantee’ k’at’ey hitidhahtsal niign hee’atnayh ts’ą’, hǫǫ’ ch’ah k’et T’oodįht’ay niign łąą’ tahdiił;
T’oodįht’ay niign łąą’ dahdį’ ts’ą’, hǫǫ’ ch’ah k’et Christian  koht’iin xaa’ahtsįį’; Christian  koht’iin xaa’ahtsiin ts’ą’, hǫǫ’ch’ah k’et huuhįhdląą ts’ą’ t’ey xaatahtsįį’.
Hǫǫ’ ch’ah niignłahtthagn’ ts’an al’įh. Hǫǫ’ ch’ah niign k’eetaat hǫǫchaa’ dahdį’ de’, ay tł’aan Neek’ach’ihohłe’, Jesus Christ, łąą’ bitatnayh. Ay de’ Christian  honayh niign ts’ą’ k’ashyąą’ t’ey al’ąy tł’aan hǫǫ’ dahdį’ ts’ą’ T’oodįht’ay nüh’eh hasaanayh nłįį.
T’oot’ey doot’ey hǫǫ’ch’ah niign k’eetaat k’adąy, k’ahjiil unaagn’ kol k’eh hǫǫt’eh tł’aan ha’gaay noo’ danh shįį’ neh’įh. Diits’ant’ay’ ch’idą’ det-shyaagn its’ą’ tet-‘aan tł’aan udzee’ na’įįch’odn heedhildah.
Ay eh, shChristian  koht’iin iin, nts’ąą’ dahdįį’ xaa’ T’oodįht’ay, “Aan,” nühdiinįį’ tł’aan ch’itah haanüh’įįdlay łąą’ huu’ich’otnah’iil. Hǫǫ’ ch’ah niign dahdį’ de’, k’at’ey t’aaketidhalthagn.
Hǫǫ’ ch’ah dahdąy eh, noo’ haathał ndeeh duunoo’ hǫhchaah ts’ą’ Neek’ach’ihohłe’ tł’aan Nee’ehshii, Jesus Christ, k’achihohłe’ danh daanahdeeł danh hǫǫchaa’ t’ey nühxaah hǫǫtiił.
T’oot’ey tth’ihtah huhnay eh hǫǫ’ aanah nüh’ehhuhhee kaah ayt’oo nsoon nihthanh. Hǫǫ’ nühdihnąy xaa’ hee’alnay xaah nühdhaktsayh, hǫǫ’ k’eetaat tahdiil xaah.
Nts’ąą’ Neek’ach’ihohłe’, Jesus Christ, hǫǫ’ shdiinįį’ k’eetaat ha’gaay niithoo’ tihteel hee’ishnayh.
Ay eh, (hǫǫchaa’ T’oodįht’ay t’ay’ eh) ay łąą’ heneek nühtł’ootihłeeł, noo’ takteeł danh nił k’eenoo’ hǫǫ’ aanah heetalnay xaah.
Neek’ach’ihohłe’, Jesus Christ, dadįhtay eh niishay aanah nüh’eh ts’ihǫǫhaa’ eh, nts’ąą’hut-shyaagn aanah k’ałąą’ noonagn eh nüh’eh k’ats’ihuuheel. Diinaagn’ eh nchaah ehutnay ts’ineh’įį’.
Ndeeh T’oodįht’ay, Uta’, maanah doodįhsoon idiinįį’ tł’aan diichaah ehtsiin dą’, ishiit dzaltth’ii’. Ishiit dą’ T’oodįht’ay ch’ich’ahnoo’ diichaa nłiin dąą’ Yehnįh, “Jan ch’ah Sts’eeniinn’ nt’eh. Baa’ihtssįį’. Nts’ąą’ dį’ eh łąą’ Shaahǫǫsǫǫ.”
Dagn nan’ k’et ts’anh ch’idą’ hǫǫhaa’ dziitth’ak, Jesus  eh ch’otnel-’iin ddhaall’ k’et hihdeltth’ii eh.
Ay eh, hǫǫ’ k’eexaan T’oodįht’ay xaah hǫǫhee iin aaneegn’ łąą’ t’ey nłiin łąy eh heets’etnayh. Huu’aaneegn’ k’eetaat nühdzee’ eh al’įh de’, hǫǫ’ hǫǫsǫǫ. Kün’ neldzeegn uunatł’adn danh shiit nildzee k’eh hǫǫt’eh. Ay kün’ neldzeegn shiit họọ’ hachaa’aal eh k’ahmann’ sann’ naldzee danh nildzee. Ay ch’ah jan k’eh nt’eh. Ndeeh Christ  nataadaal danh, ishiit diineldzeegn’ nühdzee’ shiit naldzee.
T’oot’ey dąą’ hee’alnah ts’ą’ ch’ich’ahnoo’ nt’eh: T’oodįht’ay Aaneegn’ T’oodįht’ay xaah hǫǫhee iin xaa’ utnetł’adn, doot’ey diixaa’ k’at’ey nts’ąą’ nąy daaniil.
Hǫǫ’ ch’ah hǫǫt’eh, T’oodįht’ay xaah hǫǫhee iin aaneegn’ dinee iin shįį’ ts’anh k’a’iiłay xaah. T’oot’ey dineh iin heneek T’oodįht’ay ts’anh eh hoohǫǫhaa’. Nts’ąą’ T’oodįht’ay Otdeegn’ họọ’ hitdaaniił iniithan k’eetaat hoohǫǫhaa’.
T’oodįht’ay xaah hǫǫhee k’ałąą’ hiiłay iin tah ch’idą’ huu’ehǫǫłįį. Hǫǫ’ k’eh doo iin ch’its’ąą’ niign eh hach’uunehtan nühtah huutaałeeł. Tsiniishiign eh k’ałąą’ niign hach’uunehtanhts’ą’, łoodelnąy niign hach’uunehtanh tł’aan doo huuts’ą’ k’aholthadn huuxaah ch’idą’ hǫǫkeedn du’, “Uts’an k’ats’iiłay,” dąą’ hitdaaniił. Hǫǫ’ hihtaadiil eh diihiixaa’ t’ey cheldak k’eh t’ey det-shyaak łahdalnąy.
T’oot’ey hǫǫcháá’ diishinh eh ts’exee iin ts’ahǫǫt’eh ts’ą’ ts’inuhshey kaah daaniihetdee ts’ą’, hǫǫ’ ch’ah haadal niign ndlaaniin huuk’eh taadał. Huuk’eh ts’ahǫǫt’eh ts’ą’ niign tsaadiil kaah hǫǫtł’at daaniihetdee. Tł’aan nts’ąą’ hedąy xaah, dineh iin łąą’niign t’ey aanah ts’ahǫǫt’eh ts’ą’ eh huutaaheeł.
Lesüü kaah hǫǫtł’át daaniihetdee eh, ay ch’its’ąą’ niign hach’uunehtan iin k’ałąą’ noonagn eh nüh’eh hoohǫǫhee eh lesüü hitdaltsay. Niithaadn dą’ ts’anh huu’edatjahkay huuxaah suudelshyaak. Tł’aan doo huu’eh łotdahnąy k’a’eetiin.
Niitháádn dą’ nan’ k’et hǫhchaah ts’ą’ T’oodįht’ay ch’oonehshaa. Etuuniithan eh nan’ k’et ts’ahǫǫt’eh ts’ą’ koht’iin ch’idą’ huu’oonehshaa. Noah  tth’idee’ay niign eh ha’uunehtan eh ahts’ąy uk’et łaakey ch’shyon dinee iin shįį’ huu’ehshih.
T’oodįht’ay Sodom  key eh Gomorrah  key huu’eh oonehshaa, huudihk’aan eh łoodelnąy xaa’. Nts’ąą’ hut-shyaagn eh, ts’ahǫǫt’eh ts’ą’ koht’iin nts’ąą’ deh uutaałeel hitnah’iił.
T’oodįht’ay dineh Lot  mǫǫsii’ ehshih. Ay ch’ah dineh suu’ nt’ay, nach’uudah’iin k’įą’ dinee iin hǫǫchaa’ diishinh eh ts’exee iin eh dineh iin eh ts’ahǫǫt’eh ts’ą’ eh ts’inuhshey kaah daniihetdee ts’ą’ hedąy xaah ay shįį’ naniich’ehthat.
Ay dineh suu’ dziin eh nił k’eenoo’ ts’ahǫǫt’eh ts’ą’ niign hedąy ineh’ąy eh tł’aan idiitth’agn eh, diishyüüt beh tth’idee’ay hutnoo hultsįį.
Neek’ach’hohłe’ nts’ąą’ niign dineh T’oodįht’ay iniithan iin huu’ach’oodeedee ch’a’ huutakshih hee’etnayh. Tł’aan noo’ haathał huu’edatjahkay dziinn’ danh nts’ąą’ niign ts’ahǫǫt’eh ts’ą’ koht’iin hee’etnayh.
Doo iin ts’ahǫǫt’eh niign kaah hǫǫtł’at daaniihetdee k’eetaat hel’ąy tł’aan T’oodįht’ay behnahǫǫ’ay k’ałahhuudiinąy iin, ay iin eh nts’ąą’ tihdiił łąą’ hee’etnayh.
Ay ch’its’ąą’ niign hach’uunehtan iin k’at’ey doot’ey k’a’its’iniljiidn k’eh t’ey ihdilthan tł’aan diixa’ diits’ą’ k’aholthat niign shįį’ hedį’. Dagn nan’ k’et koht’iin diichaah nłiin iin k’ałahhuhdiinąy t’oot’ey huukįą ts’ahǫǫt’eh ts’ą’ hoohǫǫhee.
Angels, T’oodįht’ay nadadełeegn iin ay ch’its’ąą’ niign hach’uunehtan iin ch’ahnoo’ dįhtayh tł’aan ch’ahnoo’ huu’ehnahǫǫ’ah. T’oot’ey ay nadadełeegn iin t’ey Doo Huuhǫhchaah ts’ą’ K’ach’hǫhłe’ naał dadįhtayh ts’ą’ k’ahidahdehtsiidn.
Nts’ąą’ hodąy aanah k’ananiich’ihetdee ts’ą’, tsaadiił ihiiniithanh k’eetaat hedį’. Noon huuhuuniign xaah tł’aan huhdhahxaan xaah eehǫǫłiin k’eh hįįt’eh. Dii k’at’ey hiik’enii’įįdee k’įą’ ts’ahǫǫt’eh ts’ą’ hoohǫǫhee. Hǫǫ’ hedąy eh, ay iin noon k’eh chih łotdalnay.
Ay iin ch’ishyon iin huu’ach’ihohnihdee xaah, huu’ach’oodeedeegn eh nahuutaakeet. Diishyinh xaa’ diit’ey ts’ahǫǫt’eh ts’ą’ niign kaah hǫǫtł’at daaniihetdee k’eetaat dziin hedį’. Hǫǫ’ hedąy eh haasaanayh hįįłįį. Nüh’eh nach’ihe’aał t’oot’ey uushyąą nühhihtsįį tł’aan hǫǫ’ hedąy eh dinee iin k’ahǫǫsuu’ k’ahuuxaan naniich’ihetdee, nadanaa’aa niign hedąy niign ch’ah łąą’ ehiiniithan xaah.
Nił k’eek’et noo’ ch’its’ąą’ ts’exee’ tah ts’inuh’įį’ ehiiniithanh. Ts’ant’ay kaah hǫǫtł’at daaniihetdee łanelt’eh ts’ą’ t’ey k’a’iit’ay. Dinee dadįht’ay k’anaa’ethadn koht’iin iin eeł shiit huuhełee. Hiidzee’shiit ts’anh dii nił k’eenoo’ tay’ t’ey kaah daaniitsatdee uudildii ch’idą’. Łąy eh T’oodįht’ay huu’otnahshaa.
Tth’idee’ay niign ch’a’ łtahniideeł tł’aan nuugn hihtaadał niign hehoohuhshyaak. Balaam, Bosor  ushye’e, nuugn teeshay k’eh hihteedeeł. Ch’its’ąą’ taadiil niign xaah lesüü utł’aahiitaałeel kaah hǫǫtł’át daanii’et-thiit.
Ay ch’its’ąą’ niign hach’uunehtan iin taak’et haadįh’ąą’ et-süü k’eh hįįłįį. K’oh ehts’ayhchoh eh ts’ayh yaałeeł k’eh hįįłįį. T’oodįht’ay uunat-tł’at hǫǫchaa’ huhhuuxaah hohtsįį.
Nchaa hoohǫǫhee tł’aan ts’ooniiniign hoohǫǫhee. Hǫǫchaa’ diishyinh eh ts’exee iin ts’ahǫǫt’ehts’ą’ eh ts’inuhshey kaah daaniihetdee eh, ch’ishyon iin huuhih’eel. Ay ch’ishyon iin doo iin ch’its’ąą’ niign hedąy ch’a’ an’ hedeldah itdilthanh t’oot’ey ch’idą́ą́’ k’e’ehay.
Ch’its’ąą’ niign hach’uunehtan iin, “Nühts’ą’ tat-aał, nts’ąą’ inahthan tahdiił xaah,” ay ch’ishyon iin hǫǫ’ huuhenįh. T’oot’ey naxan iin hu’ ts’ahǫǫt’eh ts’ą’ niign xaah alnaa iin k’eh hįįłįį ts’ą’, ts’ahǫǫt’eh ts’ą’ niign huu’eh łotdalnay noo’ uudih hǫǫ’ hedį’. Dii t’ey dineh ch’ǫt’üh, ay dineh ay ch’ah xaah alnaa.
Doo iin dinee iin jah nan’ k’et ts’ahǫǫt’eh ts’ą’ niign ch’a’ hihdelshih, Neek’achihohłe’ tł’aan Nee’ehshii, Jesus Christ, hii’etnay xaa’, ay tł’aan jah nan’ k’et t’ay’ tay’ t’ey huutł’aadet-that de’ tł’aan huu’uut’üü kaah na’ehnay de’, hǫǫ’ch’ah niign k’ahuusuy. T’axoh hįįłiin hetsihuuthadn dą’ ch’ahnoo’ k’ahuusuy.
Doo iin tth’idee’ay niign heehetnay ay tł’aan uuch’a’ łtsaadeedeel iin, ay iin du’, k’at’ey tth’idee’ay niign heehetnay ch’ida’ ch’ahnoo’ łąą’nsǫǫ. T’oodįht’ay nts’ąą’ koht’iin ahłįį nąy t’ey huutł’aa’įįdlay ch’a’ łts’aadeedeeł.
Nts’ąą’ huu’eh hut-shyaagn dąą’ nąy łąy eh nłįį ich’ooneh’įh: “Łii na’etkuy thaayitaldał. Tł’aan noon pig  mǫǫsii’ na’įįch’odn t’ey łeech’ak shiit talmǫǫ xaah natatdaał.”
Nühxaa’ihtsiin, jan ch’ah łaakey danh dinahtł’aa nühts’ą’ utnidhihtł’at. Łaakey danh dinahtł’aa nühts’ą’ utnidhihtł’adn eh, nts’ąą’ hee’atnay eh nühts’ą’ utnidhihtł’adn eh, nüh’įįnį’ shiit hǫǫsoon tthidee’ay naniichahdee inihthanh.
T’oodįht’ay xaah hǫǫhee suu’ iin heneek hoohǫǫhaa’, nts’ąą’ henąy heetalnayh inihthanh. Doo Huuhǫhchaah ts’ą’ K’ach’ihohłe’ eh Huu’ehshii nts’ąą’ koht’iin ahłįį hǫǫ’ nąy hǫǫ’ nüh’ehnąy, doo iin Daneegn’ eh huuteh’a’ iin xaa’, hǫǫ’ ch’ah nüh’ehnąy heetalnayh inihthanh.
Ch’ittheh dąą’ ch’ah k’eniitahdee: t’aa’ay dziiinn’ danh dinee iin ts’ahǫǫt’eh niign kaah hǫǫtł’at daaniihetdee k’eetaat huu’įhdląą hihdiidį’ iin uutaałeeł. Ay iin nühtsahuudlii eh dąą’ hitdaaniił,
“‘Naatihdaał,’ hǫǫ’ nąy t’oot’ey ay ch’ah ndáy? Neetthaay ch’idą’ įįłaak t’oot’ey nan’ eltsiin dą’ ts’anh noo’uudih nił k’eh t’ey huut’eh.”
Ay iin dąą’ ch’ah heetsatnayh k’a’ehiiniithan. Niithaadn dą’ T’oodįht’ay hǫǫhee xaa’, yaa eh jah nan’ k’et ehtsįį. Jah nan’ k’et tuu ts’anh ehtsįį tł’aan tuu xaa’ ehtsįį.
Tł’aan niithaadn dą’, jah nan’ k’et łoodelnąy, tuu niihaan xaa’.
Nühxaa’ihtsiin, t’oot’ey sǫ’ dąą’ hee’alnaa. Ts’ehłagn dziinn’ ts’ehłagn deetaan deetaan deetaan xay’ k’eh nt’ay T’oodįht’ay hǫǫ’ niithanh. Tł’aan ts’ehłagn deetaan deetaan deetaan xay’ ts’ehłagn dziinn’k’eh ntay T’oodįht’ay hǫǫ’ niithanh. Nił k’eh t’ey huut’eh, T’oodįht’ay eh.
Doo Huuhǫhchaah ts’ą’ K’ach’ihohłe’ Daaneegn’ k’eetaat k’at’ey nde’ uudetton’ hǫǫ’ taadiił. Ay ch’ale’teejuh nüh’uudiinąy hantee’ t’ey k’at’ey hedahtsiidn, k’ałohdulnąy k’a’iniithan xaah. Huuhįhdląą ts’ą’ huuts’ant’ay’ niign ch’a’ łts’ahdaadał iniithanh.
Doo Huuhǫhchaah ts’ą’ K’ach’ihohłe’ Dziinn’ noo’ haathał, ch’ine’iin dineh niishay k’eh t’ey. Ndeeh de’ hǫǫ’ uutaałeeł ts’ą’ hints’etniign. Ishiit dziin yaa nahtan k’eh t’ey doonay eh teenii k’eh t’ey taadiił. Dii yaa shiit t’ey kün’ deek’an’ eh łotdalnay. Tł’aan jan nan’ k’et eh huu’įhdląą ts’ą’ uk’et k’at’ey utdahłeel.
Ay ch’ah huu’įhdląą ts’ą’ łotdalnąy eh, nts’ąą’ koht’iin taahłeeł? Ts’ahọọt’eh ts’ą’ kol koht’iin tahłeeł tł’aan T’oodįht’ay itł’aa’idalshay koht’iin tahłeeł.
Ay ch’ah koht’iin tahłeeł, T’oodįht’ay Dziinn’ utdoodaltth’ii eh tł’aan hantee’ t’ey ch’ahnoo’ haathał xaah tahdiił eh. Ishiit dziin yaa uudiik’aan eh łotdalnay. Tł’aan saa eh ch’aldzeegn eh san’ eh kün’ eh uunelkün’ eh na’elxįį.
T’oot’ey T’oodįht’ay, “K’ahdu’u yaa tł’aan k’ahdu’u nan’ k’et uutaktsayh,” hǫǫ’ nįh. Ishiit tth’itdee’ay niign uutaałeeł. Ay ch’ah xaah utdoodzeltth’ih.
Tł’aan ay eh, nühxaa’ihtsiin, ay dziin utdoodaltth’ii eh, sdzee’ shiit na’itdishch’ot łąy eh inahthanh tł’aan ch’its’ąą’ niign k’atihdiil łąy eh inahthanh tł’aan sdzee’ shiit hǫǫsuu’ ts’ą’ taałeeł łąy eh inahthanh. Ay ch’ah koht’iin tahłeeł iniithanh.
Neek’ach’ihohłe’ tay’ dinee iin huutalshii xaah teejuh nüh’uudįįnąy hantee’ t’ey k’at’ey hedahtsiidn. Hǫǫ’ ch’ah Maanah nahthiił. NeeChristian’ koht’iin, Paul, bats’įįtsiin, huushyąą’ niign T’oodįht’ay hitł’aahoh’aan eh nühts’ą’ utnetł’adn k’eh hǫǫt’eh.
Hǫǫ’ aanah dinahtł’aa eh utnetł’adn eh, hǫǫ’ ch’ah niign utnetł’at. Ch’ehładn’ niign dinahtł’aa utnettł’adn ts’anh hehǫǫtsüü k’enii’eedeek. Dinee ts’otneldąy iin tł’aan mįįnį’ nił ch’itah ts’ą’ naniich’ehthadn koht’iin iin nts’ąą’ t’ey nąy k’ałąą’niign eh hihdehnįh. T’oodįht’ay Aaneegn’ utnetł’adn ehłaadn’ ch’danh eh hedąy k’eh hǫǫt’eh. Hǫǫ’ het-shyaagn eh deh łotdalnąy ihdeltsayh.
T’oot’ey, nühxaa’ihtsiin, hǫǫ’ niign ch’idą’ ts’anh hee’atnayh. Ay eh huu’udatnįh, nach’uudah’iin k’įą’ koht’iin ch’its’ąą’ niign ha’uhnehtan xaa’ k’at’ey ts’ahǫǫt’eh ts’ą’ niign ninühhihtahteel xaah tł’aan dadįhtayh ts’ą’ na’atdee k’at’ey hetidhahtsal xaah.
T’oot’ey Nühxon hu’ T’oodįht’ay nił k’eenoo’tay’ hǫǫtł’at nühts’iniiniign uu’uhniik noo’ uudih nahthanh, tł’aan Neek’ach’ihohłe’ tł’aan Nee’ehshii Jesus Christ  aanah nił k’eenoo’ tay’ Bitishnayh noo’ uudih nahthanh. Ay ch’ale’ k’aaduu’ diichaah nłiin tł’aan duunoo’ hǫhchaah taałeeł. Hǫǫ’ huułe’.
Heneek koht’iin honay ehtsiin aanah neexon nühts’ą’ ndzineetł’at. Ay ch’ale’ hetsihuuthadn ts’anh nłįį. Ay ch’ale’ idziitth’agn ch’dą’. Ay ch’ale’ neenaagn’ eh ts’inih’įį’. Ay ch’ale’ hǫǫsuu’ ts’ą’ ts’inih’įį’. Ay ch’ale’ neeła’ eh ch’idą’ bidzeltsat.
Dii ts’inih’iin tł’aan dii idziitth’agn ch’idą’ hǫǫ’ aanah nüh’eh ts’ihǫǫhee. Hǫǫ’ hotdį’, hǫǫ’ hee’atnayh eh, T’oodįht’ay, Neeta’, eh Jesus Christ, Ushye’e, eh ts’ehłagn įįnįį’ k’eh daht’e’ xaah, Huu’eh ts’ehłagn įįnįį’ k’eh neexon hǫǫt’eh k’eh t’ey.
Hǫǫ’ ch’ah ndzineetł’at, nee’eh hǫǫchaa’ haasaanayh tahłeeł chih xaah.
“T’oodįht’ay neldzeegn niign nłįį. Tł’üh k’at’ey ushiit įį’ay,” T’oodįht’ay Ushye’e hǫǫ’ nee’ehnąy tł’aan k’aaduu’ hǫǫ’ nühts’enįh.
Ay eh, “T’oodįht’ay eh ts’ehłagn įįnįį’ k’eh ts’įįłiin,” ts’enįh de’ t’oot’ey tł’üh shiit nats’etdagn de’, elshyagn koht’iin ts’įįłįį tł’aan łąą’ niignk’eetaat k’ahotdąy.
T’oot’ey neldzeegn shiit nats’etdagn de’, T’oodįht’ay neldeegn shiit nłiin k’eh, łahtthagn nił k’eh ts’ehłagn įįnįį’ k’eh ts’įįł įį tł’aan T’oodįht’ay Ushye’e, Jesus, dall’ neech’a’ neets’ant’ay’ nanii’iich’ot.
Neetah ts’anh doot’ey, “Sts’ant’ay’ kol,” nąy de’, ay ch’ah diihaa’ na’itnat-‘aa tł’aan łąą’ niign k’eetaat k’adehnąy.
T’oot’ey neetah ts’anh doot’ey, “Łąą’ ts’ant’ay dihdįį’,” T’oodįht’ay ehnįh de’, its’ant’ay’ its’ą’ uutaa’aał tł’aan its’ahǫǫt’ay’ ch’a’ naitaach’ot. T’oodįht’ay hǫǫ’ dit-shyaagn, tth’idee’ay nłiin xaah tł’aan nts’ąą’ nąy k’eetaat dį’ xaah.
Neetahts’anh doot’ey, “Sts’ant’ay’ kol,” nąy de’, ay ch’ah T’oodįht’ay nts’ąą’ nąy k’įą’ hǫǫhee tł’aanT’oodįht’ay Aaneegn’ udzee’ shiit k’a’ii’ay ts’ą’ k’at’ey k’ahohthadn.
Nühxon hu’ sts’įįkey iin k’eh daht’eh. Ay eh nühts’ą’ hǫǫ’ jindhihtł’at, ts’ant’ay niign k’atahdiil xaah. T’oot’ey doot’ey ts’ant’ay dį’ de’, Neets’iniiniign T’oodįht’ay, Neeta’, naał neexaah hǫǫhee. Jesus Christ  Doo tth’idee’ay, ch’ale’ ay.
Neexaah hǫǫ’ det-shyaak, Uxaa’ neets’ant’ay’ neets’ą’ uutet-‘aan xaah. Neexaah hǫǫ’ det-shyaagn tł’aan Uxaa’ jah nan’ k’et koht’iin iin łahtthagn’ ts’ant’ay’ huuts’ą’ chih uutat-‘aał.
Nts’ąą’ Christ  nee’ehnąy k’eetaat hotdąy eh, Bints’etnay heets’etnay.
Doot’ey, “Bi’ishnayh,” dąą’ nįh de’, t’oot’ey nts’ąą’ nąy k’eetaat k’adąy, ay dineh elshyak tł’aan łąą’niign k’eetaat k’adąy.
Doot’ey, “T’oodįht’ay eh ts’ehłagn k’eh dihdį’,” hǫǫ nąy, ay dineh Jesus  dąy k’eetaat taadiił.
Nühxaa’ihtsiin, nts’ąą’ koht’iin tahteel aanah nühts’ą’ jindhihtł’adn, ay ch’ah k’aadu’u k’a’iiłay. Nts’ąą’ koht’iin tahłeel niithaadn dą’ dahtth’agn, ndeehh T’oodįht’ay Aaneegn’ ch’ittheh łąą’ utdahnay dą’, ay ch’ah aanah nühts’ą’ jindhihtł’at shįį’.
T’oot’ey tay’ t’ey nts’ąą’ koht’iin tahłeel k’aadu’u na’et-łįį, t’axoh maanah nühts’ą’ jindhihtł’and xaah. Ay nts’ąą’ koht’iin tahłeel k’aadu’u k’eetaat Christ  k’ashyąą’ t’ey dinee iin xantsiin tl’aan nühxon hu’ k’ashyąą’ t’ey Christ  xaa’ dinee iin xaa’ahtsįį’. Hǫǫ’ k’eexaan neldzeegn eh nat-tł’adn k’odatniik tł’aan łąą’ neldzeegn nildzeek.
Doot’ey, “Neldzeegn niign k’eetaat koht’iin ihłii,” hǫǫ’ nąy t’oot’ey diiChristian  koht’iin ts’ida’uudiht’ay, ay ch’ale’ tth’ihtah na-tł’adn niign k’eetaat koht’iin nłįį.
Doot’ey niłk’eetaat noo’diiChristian  koht’iin xantsiin, ay ch’ale’ neldzeegn niign k’eetaat łąą’ eh koht’iin nłįį tł’aan diit’ey k’a’uttheh diitay t’aak’et dalthagn.
T’oot’ey doo diiChristian  koht’iin ts’ida’uudiht’ay, ay ch’ale’ nat-tł’adn niign k’eetaat koht’iin nłįį tł’aan nat-tł’adn natetdaak. Nuugn tidhihshay hits’etniik, nat-tł’adn eh unaagn’ kol eh.
Nühxon ts’įįkey gaay daht’ay iin nühts’ą’ jindhihtł’at, Jesus  Ǫǫsii’ xaa’ nühts’ant’ay’nühts’ą’ uutet-’aan xaah.
Nühxon ch’itay daht’ay iin nühts’ą’ jindhihtł’at, T’oodįht’ay Ushye’e Doo ch’ittheh hetsihuuthadn dą’ ts’anh nłiin bi’atnay xaah. Dineh iin chiił nłiin iin nühts’ą’ jindhihtł’at, ts’ant’ay, doo ts’ahǫǫt’ay nłiin, ch’idhaht’üü xaah.
Nühxon ts’įįkey gaay daht’ay iin nühts’ą’ jindhihtł’at, Neeta’, T’oodįht’ay, Bi’atnay xaah. Nühxon ch’itay daht’ay iin nühts’ą’ jindhihtł’at, T’oodįht’ay Ushye’e doo ch’ittheh hetsihuuthadn dą’ ts’anh nłiin bi’atnay xaah. Dineh iin chiił nłiin iin nühts’ą’ jindhihtł’at, dahtay xaah. T’oodįht’ay Aaneegn’ nühdzee’ shiit eedlah tł’aan doo ts’ahǫǫt’ay nłiin ch’idhaht’üü.
Jah nan’k’et bihǫǫłiin eh jah nan’ k’et ts’an kaah k’adaaniitatdee. Doot’ey jah nan’ k’et bihǫǫłiin kaah daaniitatdee de’, k’at’ey T’oodįht’ay, Neeta’, haa’iitsiin.
Dinee iin shiit ts’anh ts’ahǫǫt’eh ts’ą’ kaah daaniihetdeee eh, dinee iin nts’ąą’ hiineh’ąy tł’aan hiiniithan kaah daaniihetdee eh, dinee iin huuts’an xaah, “Ihchaa,” nahetdee eh, łahtthagn’ jah nan’k’et ts’an hǫǫłįį tł’aan jah nan’k’et bihǫǫłįį. T’oodįht’ay Neeta’, ts’anh k’abihuułay.
Jah nan’ k’et tł’aan, dinee iin dii huuįhdląą ts’ą’ kaah daaniihetdee, łahtthagn’ bootahkol. T’oot’ey doo dine’ nts’ąą’ T’oodįht’ay niithan k’eetaat dąy, ay ch’ale’ duunoo’ hǫhchaah ts’ą’ hoonayh.
Ay iin neetah ts’anh łąą’ k’ahiiłay eh, neech’a’ łtahteedeeł. Neetah ts’anh hįįłiin de’, noo’ uudih nee’eh hihdeltthii de’. T’oot’ey neech’a’ łtahteedeeł, łahtthagn’ iin neetah ts’anh k’ahiiłay, huu’iich’otnah’iil xaah.
T’oot’ey Jesus, ts’ant’ay kol koht’iin nłiin, T’oodįht’ay Otdeegn’ nühtł’aa’įį’ąą. Ay xaa’ łahtthagn’ nühxon hu’ łąą’ niign hee’atnayh.
Ay eh nühts’ą’ jindhihtł’at, łąą’ niign hee’atnay k’eexaan. Łąą’ niign hits’atniign ts’ą’ t’ey, hǫǫ’ xaah k’anühts’ą’ jindhihtł’andn. Ts’ehłagn elshyak ts’ą’ t’ey łąą’ niign ts’anh k’a’iiłay hee’atnayh chih.
Doo t’ey, “Jesus  ay Christ  k’a’iiłay,” hǫǫ’ nąy, ay ch’ale’ elshyak dine’ nłįį. Ay ch’ale’ Christ  itsidelay. Ay dine’ T’oodįht’ay, Neeta’, eh Ushye’e ena’ ihtsiin.
Doot’ey T’oodįht’ay Ushye’e ena’ ihtsiin, ay ch’ah Neeta’, T’oodįht’ay, chih ena’ ihtsiin. Doot’ey T’oodįht’ay Ushye’e iniithanh, ay ch’ah Neeta’, T’oodįht’ay, chih iniithanh.
Heneek T’oodįht’ay Aaneegn’ ch’ittheh łąą’ utdahnay dą’ ts’anh idahtth’agn, noo’ uudih łąą’ utdahniił. Ay heneek noo’ uudih nühdzee’ shiit eedlay de’, T’oodįht’ay Ushye’e eh Neeta’, T’oodįht’ay, eh ts’ehłagn k’eh tahdił.
Jan heneek suu’ neetł’aahǫǫdlah tł’aan łąy eh dąą’ nee’ehnąy, “Duunoo’ hǫhchaah ts’ą’uutahnayh.”
Doo iin nadahuuts’inuu’aa nühhuunay aanah hǫǫ’ jindhihtł’at.
T’oot’ey nühxon du’, Christ  T’oodįht’ay Otdeegn’ nühtł’aa’įį’aan, nühshiit noo’ uudih eedah, ch’ishyon t’axoh ay utdaldii xaah hanüh’utnahtanh xaah. T’oodįht’ay Otdeegn’ huu’įhdląą ts’ą’ aanah utdaldii xaah hanüh’uunehtanh tł’aan łąą’ niign nłįį tł’aan elshyak ts’ą’ k’a’iiłay. Tł’aan nts’ąą’ Christ  utdaldii xaah hanüh’uunehtąą k’eetaat, noo’ uudih beh ts’ehlagn k’eh tahdiił.
Ay eh t’axoh, nühxon ts’eeniin daht’ay iin, noo’uudih beh ts’ehłagn k’eh tahdiił. Ay de’, ndeeh Jesus  nataadaal tł’aan hutnah’iil danh neexon nats’elsee k’eh t’ey hǫǫt’eh tł’aan unaał k’ats’utnat-shaal.
Christ  tth’idee’ay nłiin bi’atnay eh, doo tth’idee’ay niign dąy iin T’oodįht’ay ts’eeniinn’ hįįłiin hee’atnayh chih.
Shdahtth’ak! Neexon hu’ T’oodįht’ay, Neeta’, hǫǫchaa’ neexantsiin eh, T’oodįht’ay Ts’eeniinn’ nee’itnii’ąą. Tł’aan Uts’eeniinn’ iin łąą’ ts’įįłii. Hǫǫ’ k’eexaan, jah nan’ k’et koht’iin nee’its’ihetniik. T’oot’ey T’oodįht’ay t’ey Bits’ihetniik.
Huuhįhdląą ts’ą’ dąą’ uutaałeel heehetnay iin ts’ant’ay hotdąy an’ hihdeltth’ih, Christ  ts’ant’ay dąy an’ hetdeldah k’eetaat.
Doot’ey ts’ant’ay niign dąy, ch’ale’ T’oodįht’ay Aaneegn’ k’a’ik’ahohthadn. Doot’ey ts’ant’ay niign dąy, T’oodįht’ay Aaneegn’ k’a’ik’ahohthadn eh, ay ch’ale’ ts’ant’ay ii’etdąy.
Christ  dinee iin ts’ant’ay’ łtaa’uułee niishyah. Hoo’ hee’atnayh. T’oot’ey ts’ehłagn ts’ant’ay t’ey Christ  k’a’ushiit įį’ay.
Ay eh huuhįhdląą ts’ą’ Christ  eh ts’ehłagn k’eh dąy, noo’ uudih ts’ant’ay k’adąy. T’oot’ey doot’ey noo’ uudih ts’ant’ay niign dąy, ay ch’ale’ ch’idą’ ts’anh kat’ey ineh’ąy tł’aan k’at’ey ii’itnąy.
Nühxon ts’eeniin daht’ay, sǫ’ nadanühnuu’aa! Doot’ey tth’idee’ay niign dąy tth’idee’ay koht’iin nłįį, Christ  tth’idee’ay nłiin k’eh.
Doot’ey noo’ uudih ts’ant’ay niign dąy, ts’ant’ay ts’anh bihǫǫłįį. Ts’ant’ay ch’ittheh T’oodįht’ay k’įą’ ts’ant’ay niign det-shyaagn dą’ ts’anh ts’ant’ay niign dį’. Hǫǫ’ xaah ch’ale’ T’oodįht’ay Ushye’e niishyah, nts’ąą’ ts’ant’ay dąy łootdalnąy xaah.
Doot’ey T’oodįht’ay ts’eeniinn’ nłiin, ay ch’ale’ noo’ uudih ts’ant’ay k’adet-shyaagn, T’oodįht’ay honayh ts’ą’ ushiit įį’ay xaah. T’oodįht’ay uta’ nłiin eh, noo’ uudih ts’uuts’ąą’ ts’ant’ay k’ataadiil.
Dąą’ xaa’ doo iin T’oodįht’ay ts’eeniinn’ hįįłiin tł’aan doo iin ts’ant’ay ts’eeniinn’ hįįłiin hitnah’iił: huuhįhdląą ts’ą’ tth’idee’ay niign k’adąy eh k’at’ey diiChristian  koht’iin xantsiin, ay ch’ale’ T’oodįht’ay ts’eeniinn’ k’a’iiłay.
Jan heneek ch’ittheh T’oodįht’ay Aneegn’ łąą’ uudahnąy dą’ ts’anh idahtth’ak: “Niłxaah tat-tsįį’.”
Dineh Cain  mǫǫsįį’ t’ey k’eh k’atsaałeel. Ay dineh doo ts’ahǫǫt’ay nłiin ts’an nłįį tł’aan diichiil dhehxįį. Dii xaah idhehxįį? Hǫǫ’hut-shyaagn, nts’ąą’ dąy ch’its’ąą’ niign nłiin xaah, tł’aan nts’ąą’ uchiil dąy’ hǫǫsu’ ts’ą’ nłiin xaah.
Ay eh, shChristian  koht’iin iin, jan nan’ k’et koht’iin iin ts’idanühdiht’eh de’, sǫ’ ch’aa’ uu’alshyaagn.
Ehtįį ts’ą’ niign ch’a’ łtaatseedeel tł’aan honayh ts’ą’ niign xaah niits’niideel heets’etnayh, Christian  koht’iin iin xaah ts’įįtsiin xaah. Doot’ey k’ahuuxantsiin tth’ihtah ehtįį ts’ą’ niign natetdaak.
Jan xaa’ xantsiin niign aanah heets’etnayh: Jesus  tł’aa’idiltįį, neexaah uhte’ xaah. Neexon chih tł’aa’idzaltįį, Christian  koht’iin xaah ts’uhte’ xaah.
Dineh uts’an hǫǫłiin de’ tł’aan diiChristian  koht’iin nił k’eenoo’ nasaaįht’ay ineh’įh de’, t’oot’ey teechuh k’a’iniithan de’, “T’oodįht’ay xaa’ihtsįį’,” hǫǫ’ nąy eh, shyąą’ t’ey hǫǫhee.
Nühxon ts’eeniin daht’ay, sǫ’ heneegn xaa’ shįį’ niłxaa’at-tsiin t’oot’ey nts’ąą’ dahdį’ xaa’. Sǫ’ nühtthuul’ eh shyąą’ t’ey uunahhee xaa’ niłxaa’at-tsiin t’oot’ey łąą’ niigndahdį xaa’.
Ay eh, hǫǫ’ k’eetaat niłxaats’et-tsiin eh, T’oodįht’ay ts’an ts’įįłiin heets’etnayh. T’oodįht’ay łąą’ niign nłįį. Ay xaah neexon T’oodįht’ay naa needzee’ shiit hǫǫsu’ ts’ą’ taałeeł.
Needzee’ neets’ą’ hidadehtsiidn de’ t’ey, T’oodįht’ay t’ay’ neet’ay’ ch’ahnoo’ nłiin heets’etnayh. Needzee’ nee’etnayh ch’ahnoo’ T’oodįht’ay nee’etnayh. T’oodįht’ay huu’įhdląą ts’ą’ hee’etnayh.
Ay eh, nühxaa’ihtsiin, needzee’ neets’ą’ k’ahidadehtsiidn de’ t’ey, T’oodįht’ay naał nats’elsee k’eh t’ey hǫǫt’eh.
Diit’ey xaah T’oodįht’ay uudzehkadn neetł’aa’įį’ąą, nts’ąą’ koht’iin tahłeeł hǫǫ’ nee’ehnąy k’eetaat ik’ats’ihohdee xaah tł’aan nts’ąą’ Baahǫǫsoon ehtsayh k’eetaat hotdį’ xaah.
Nts’ąą’ koht’iin tahłeeł T’oodįht’ay nee’uudįįnąy dąą’ ch’ah nt’eh: Ushye’e Ǫǫsii’, Jesus Christ  łąą’ utdahniił tł’aan niłxaatat-tsįį’, nts’ąą’ koht’iin tahłeeł Christ  hǫǫ’nee’ehnąy k’eetaat.
Doo iin t’ey nts’ąą’ koht’iin tahłeeł T’oodįht’ay uudįįnąy noo’ uudih ik’ahohdee iin T’oodįht’ay eh ts’ehłagn k’eh hel’įh tł’aan noo’ uudih huushiit įį’ay. Dotdeegn’ neetł’aa’įį’ąą xaa’ T’oodįht’ay neeshiit įį’ay heets’etnayh.
Nühxaa’ihtsiin, sǫ’ huuhįhdląą ts’ą’, “T’oodįht’ay Otdeegn’ shiit įį’ay,” hǫǫ’ nąy łąą’ uudahnąy! T’oot’ey ay tthee’ k’ahahnayh, T’oodįht’ay Otdeegn’ ushiit įį’ay de’ utdaldii xaah. Hǫǫ’ ch’ah tahdiił, dąą’ xaah: ndlaan iin holshyak niign otdeegn’ huushiit įį’ay iin, Toodįht’ay xaah hǫǫhee iin k’eh hii’ihdeltsįį tł’aan nił ch’idanh danh key nahtetdak.
Dąą’ ch’ah eh T’oodįht’ay Otdeegn’huushiit įį’ay de’ heetatnayh: ay iin tah ts’anh huuhįhdląą ts’ą’, “Jesus Christ  jan nan’ k’et dineh beehǫǫłįį,” hǫǫ’ nąy, ay ch’ale’ T’oodįht’ay Otdeegn’ ushiit įį’ay.
T’oot’ey doot’ey Jesus  aanah k’ałąą’ hǫǫ’ nąy, ay ch’ale’ T’oodįht’ay Otdeegn’ k’a’ushiit įį’ay. Ay holshyak niign otdeegn’ Christ  itsidel’ay ts’anh niishyah. Christ  itsidel’ay taahaał idahtth’agn ch’idą’ tł’aan t’axo jah nan’ k’et shiit eedah.
Ay holshyak niign otdeegn’ iin jah nan’ k’et ts’anh beehǫǫłįį tł’aan jah nan’ k’et aanah hihhǫǫhee tł’aan jah nan’ k’et koht’iin ay iin huhdiitth’ak.
T’oot’ey T’oodįht’ay ts’anh nee’ehǫǫłįį. Doot’ey bi’etnay neediitth’ak. Doot’ey T’oodįht’ay ts’anh k’abehuułeel k’aneediittth’agn. Ay eh hǫǫ’ xaa’ łąą’ t’ey Otdeegn’ tł’aan holshyak niign otdeegn’ iits’etnayh. Nts’ąą’ niign ch’its’ąą’ łits’et nayh.
Nühxaa’ihtsiin, niłxaatsat-tsįį’, xantsiin niign T’oodįht’ay ts’anh beehǫǫłiin xaah. Doo dinee iin xantsiin T’oodįht’ay ts’eeniinn’ nłįį tł’aan T’oodįt’ay ii’etnayh.
Doo dinee iin k’ayaa’iitsiin, ay ch’ah T’oodįht’ay k’a’ii’itnay, T’oodįht’ay xantsiin niign nłįį xaah.
Dąą’ ch’ah eh T’oodįht’ay neexantsiin nee’iich’ooneh’įį’: T’oodįht’ay Diishye’e t’aa’ay jah nan’ k’et tuushya’ xaah iteh’a’, Ushye’e xaa’ uutsaanayh xaah.
Xantsiin t’ey jan k’eh nt’eh: T’oodįht’ay neexantsįį’ tł’aan Diishye’e iteh’a’, uxaa’ neets’ant’ay’ neets’ą’ uutat-‘aał xaah. K’at’ey T’oodįht’ay xaah ts’įįtsiin t’oot’ey neexantsįį’.
Nühxaa’ihtsiin, T’oodįht’ay hǫǫ’ ch’ah neexantsiin eh, ay tł’aan niłxaatat-tsįį’.
Doot’eych’idą’ ts’anh k’at’ey T’oodįht’ay ineh’ąy. Niłxaats’it-tsįį’ de’, T’oodįht’ay neeshiit įį’ay tł’aan nts’ąą’ niign neexantsiin k’eh uxaa’ ts’įįtsįį’.
Dąą’ ch’ah eh T’oodįht’ay eh ts’ehłagn k’eh ts’el’įh tł’aan neeshiit įį’ay łąą’ heets’etnayh: T’oodįht’ay Dotdeegn’ neetł’aadih’ąą.
Tł’aan Jesus  ts’ineh’įį’ tł’aan, “T’oodįht’ay Diishye’e jan nan’ k’et koht’iin huutahshih xaah iteh’a’,” ch’ishyon iin hǫǫ’ tsenih.
Doot’ey, “Jesus  T’oodįht’ay Ushye’e nłįį,” hǫǫ’ nay, T’oodįht’ay ay shiit įį’ay tł’aan ay ch’ale’ T’oodįht’ay eh ts’ehłagn k’eh el’įh.
Neexon hu’ nts’ąą’ niign neexaah det-shyaagn eh, neexantsiin heets’etnayh. Hǫǫ’ det-shyaagn eh, chih neexantsiin łąą’ uts’uunįh.
Hǫǫ’ ch’ah eh T’oodįht’ay xantsiin niign nee’eh łanelt’eh nt’eh, noo’ haathał danh ndeeh nts’ąą’ hotdąy xaah nee’etdatjahkay danh ts’uutaaheel xaah k’ats’utnat-shaal xaah. Christ  Diita’ xantsiin eh t’axoh dagn nan’ k’et yeh ts’ehłagn nłiin k’eh, jah nan’ k’et T’oodįht’ay eh ts’ehłagn k’eh hotdąy.
Dinee iin du’ hǫǫ’ helt’eh ts’ą’ T’oodįht’ay xantsiin niign k’eetaat hetdąy, ay iin ch’ale’ k’ahniljiidn. Łanelt’eh ts’ą’ xantsiin niign hǫǫłiin eh, uuneljiit niign k’odatniik. Nił’eh k’a’it-łay. Ay ch’ah jan xaah: uuneljiit niign ch’oonelshaa danh niiniishyah. Tł’aan doot’ey neljiidn, ay ch’ale’ T’oodįht’ay niign xantsiin eh łanelt’eh ts’ą’ k’a’iiłay.
T’oodįht’ay ch’ittheh neexantsiin eh ch’ishyon iin xaats’įįtsįį’.
Doot’ey, “T’oodįht’ay xaa’ihtsįį’,” hǫǫ’ nįh de’, t’oot’ey diiChristian  koht’iin ts’idayuudiht’ay, ay ch’ale’ elshyak dine’ nłįį. Ay ch’ah k’at’ey T’oodįht’ay, Doo k’a’ineh’ąy, xaa’iitsiin, k’at’ey diiChristian  koht’iin, doo ineh’iin, xantsiin de’ t’ey.
Ay eh T’oodįht’ay nts’ąą’ koht’iin tahłeeł hǫǫ’ehnąy dąą’ ch’ah nt’eh: doo T’oodįht’ay xantsiin diiChristian  koht’iin xantsįį’ chih.
Jesus, Doo T’oodįht’ay ch’itah haa’įįtiin, huutahshii xaah, Christ  nłįį. Doot’ey ay ch’ah łąą’ uunąy, ay ch’ale’ T’oodįht’ay ts’anh eehǫǫłįį. Doot’ey Neeta’, T’oodįht’ay, xantsiin T’oodįht’ay ts’eeniinn’ iin chih xantsįį’.
T’oodįht’ay ts’eeniinn’ iin xaats’įįtsiin heetsetnayh, T’oodįht’ay xaats’įįtsįį’ de’ tł’aan nts’ąą’ koht’iin ahłįį hǫǫ’ nąy k’eetaat hotdąy de’.
Łąy eh T’oodįht’ay xaats’įįtsįį’ de’, nts’ąą’ koht’iin ahłįį hǫǫ’ nąy k’eetaat hotdąy. Tł’aan nts’ąą’ koht’iin ahłįį hǫǫ’ nee’ehnąy, xeeł ndüü tsaaxeeł k’eh k’ahuut’ay.
Ay ch’ah jan xaah. Diit’ey T’oodįht’ay ts’anh eehǫǫłiin jan nan’ k’et chaat’üh. T’oodįht’ay łąą’ ts’iiniithan xaa’ jan nan’ k’et ntsaat’üh.
Tł’aan doo jan nan’ k’et chaat’ǘh? Doo Jesus T’oodįht’ay Ushye’e nłiin łąą’ uunąy, ay ch’ah jan nan’ k’et chaat’üh.
Jesus Christ, Ay ch’ale’ niishay xaah, tuu eh tuu yehtsįį tł’aan dał eh ehtįį. Tuu xaa’ shįį’ k’aniishay t’oot’ey tuu xaa’ eh dał xaa’ niishyah. Tł’aan Toodįht’ay Otdeegn’ hu’ hǫǫ’ ch’ah niign łąą’ niign nłiin huu’ich’ooneh’įh. Botdeegn’, ay xaa’ ch’ah dinee iin łąą’ niign hehtatnayh.
Taagn t’ey hǫǫch’ah łąą’ niign nłiin huu’ich’ooneh’įh.
T’oodįht’ay hǫǫ’ ch’ah łąą’ niign Diishye’e aanah nłiin huu’ich’ooneh’įh. Dinee iin du’ dii łąą’ niign nłiin nee’ich’ohneh’ąy łąą’ ts’uunįh t’oot’ey T’oodįht’ay łąą’ niign nłiin nee’ich’ooneh’ąy eh ch’ahnoo’ nt’eh.
Doo T’oodįht’ay Ushye’e łąą’ uunąy, ay ch’ale’ dii hi’ich’ooneh’ąy uuniik. T’oot’ey doo T’oodįht’ay k’ałąą’ uunąy, T’oodįht’ay elshyak ts’ą’ k’eh yehtsįį, łąą’ niign Diishye’e aanah hich’ooneh’ąy k’ałąą’ uunąy xaah.
Ay eh łąą’ niign nłiin nee’ich’ooneh’ąy dąą’ ch’ah nt’eh: duunoo’ hǫhchaah ts’ą’ huuhonayh ts’ą’ neetł’aa’įį’ąą. Shye’e xaa’ duunoo’ hǫhchaah ts’ą’ ts’oonayh.
Doo Ushye’e uuniign, ay ch’ale’ ay honayh ts’ą’ uts’an hǫǫłįį. Doo T’oodįht’ay Ushye’e k’auuniign, ay ch’ale’ ay honayh ts’ą’ k’a’uts’an huułay.
Hǫǫ’ ch’ah nühjindhihtł’at, duunoo’ hǫhchaah ts’ą’ huhnayh heetatnay xaah. Nühxon hu’ T’oodįht’ay Ushye’e Ǫǫsii’ łąą’ uudahnąy nühjindhihtł’at.
Hǫǫ’ k’eexaan T’oodįht’ay xaah hithadzelxoo k’ats’ineljiidn. Ndeeh hithadzelxoo danh nts’ąą’ ts’iiniithanh de’, nts’ąą’ niithan niign k’eetaat nłiin, neediitth’agn heets’etnayh.
Ndeeh t’ey uts’ą’ hithadzelxoo danh, neediitth’ak. Hǫǫ’ ch’ah łąą’ niign nłiin heets’etnay eh, diit’ey xaah hithadaelxoo neetł’aa’įį’aan heets’etnayh chih.
Doot’ey diiChristian  koht’iin ts’ant’ay dąy ehtįį ts’ą’ k’a’ideltsay ineh’įh de’, yaa hotnaadee tł’aan T’oodįht’ay honayh ts’ą’ yitł’aataa’aał. Łahtthagn’ ay koht’iin iin xaah hǫǫ’ ch’ah uutaałeeł. T’oot’ey ts’ant’ay dąy ehtįį ts’ą’ ideltsay nłįį. Ay aanah hotnahdee k’ahǫǫ’ nühdihnąy.
Huu’įhdląą ts’ą’ ts’ahǫǫt’eh ts’ą’ niign ts’ant’ay nłįį. Tl’aan ts’ant’ay dąy ehtįį ts’ą’ k’a’ideltsay nłii.
Huuhįhdląą ts’ą’ T’oodįht’ay ts’anh eehǫǫłiin noo’ uudih ts’ant’ay k’adąy heets’etnayh. T’oot’ey Ushye’e ay hǫǫsu’ ts’ą’ ik’anehtaa’, doo ts’ahǫǫt’ay nłiin k’at’ey uutaanagn xaah.
T’oodįht’ay ts’an ts’įįłiin heets’etnayh tł’aan doo ts’ahǫǫt’ay nłiin jan nan’ k’et hǫhchaah ts’ą’ k’ach’ihohłe’ heets’etnayh.
Tł’aan T’oodįht’ay Ushye’e niishay heets’etnayh tł’aan Uxaa’ uuk’eenits’įįdeek ts’ą’ heets’etnayh, Doo łąą’ T’oodįht’ay nłiin heets’etnay xaah. Tł’aan T’oodįht’ay eh ts’ehłagn ts’įįłįį tł’aan Ushye’e, Jesus Christ, eh ts’ehłagn ts’įįłįį. Łąą’ T’oodįht’ay eh duunoo’ hǫhchaah ts’ą’ honayh ts’ą’ hįįłįį.
1-2 Ch’indadn’ diht’ay nan hu’ ts’exeh T’odįht’ay ch’itah haa’įįtiin eh nts’įįkey’ iin ts’ą’ jindhihtł’at. Nühxon hu’ łąą’ niign łąą’ uunąy tah ts’anh ahłiin, nühxaa’ihtsįį’. Shin shįį’ k’ahǫǫ’ dihdąy. Łahtthagn’ doo łąą’ niign hee’atnay iin, ay iin chih łąą’ nühxaahįįtsįį’, łąą’ niign t’axoh neeshiit įį’ay xaah tł’aan duunoo’ hǫhchah ts’ą’ hǫǫ’ uutaałeel xaah.
Tthihąą’ Neeta’, T’oodįht’ay, eh Jesus Christ, T’oodįht’ay Ushye’e, hǫǫtł’at neets’ihtaanak tł’aan teejuh neehuhdaaniił tł’aan needzee’ shiit hǫǫsuu’ ts’ą’ neetł’aahiitaa’aał, łąą’ niign eh xantsiin niign k’eetaat hotdąy eh.
Ch’ehładn’ nts’įįkey’ iin tah ts’anh łąą’ niign hel’įh, Neeta’, T’oodįht’ay, nts’ąą’ koht’iin ahłiin hǫǫ’ nee’ehnąy k’eetaat. Ijaktth’agn eh hǫǫchaa’ shaahǫǫsǫǫ.
Tł’aan t’axoh, stsǫǫ, T’oodįht’ay ntsąą’ koht’iin ahłiin hǫǫ’ nąy dąą’ njindhihtł’at: nił xaah tsattsįį’. Ay heneegn k’adu’u k’a’iiłay ts’ą’, ndeeh T’oodįht’ay Aaneegn’ ch’ittheh łąą’ ts’uunąy dą’ ts’anh ay heneegn neehenąy.
Xantsiin niign k’eetaat ts’el-‘įh de’, T’oodįht’ay nts’ąą’ koht’iin ahłiin hǫǫ’ nee’ehnay k’eetaat ts’al’iił. Jan nts’ąą’ koht’iin ahłiin ch’idą’ ts’anh hetjahtth’ak: xantsiin niign k’eetaat tal-‘iił.
Ndlaan ts’ant’ay eh tthidach’ełee iin jah nan’ k’et ch’idą’ hǫǫłįį. Ay iin, “Jesus Christ  eehǫǫįį,” k’a hǫǫ’ henay koht’iin hįįłįį. Ay koht’iin tth’idach’ełee tł’aan Christ  itsidel’ay.
Ay eh, huu’uudatnįh! Ch’its’ąą’ niign eh hach’uunehtan eh, sǫ’ nadanühnuu’aa. Hǫǫ’ dahdį’ de’, nts’ąą’ nühtah ts’įįdiin k’amọọtahshay t’oot’ey huu’įhdląą ts’ą’ dii T’oodįht’ay huutłaa’ihdlah nüh’utdaaniil nühtł’aataałee.
Doot’ee nts’ąą’ Christ  hach’uunehtan diixaa’ k’ashign’ uudetton’ tł’aan ich’a’ łtaaniishay, T’oodįht’ay ay ch’ah k’abeh diit’ay. T’oot’ey doot’ey nts’ąą’ hach’uunehtan k’eetaat noo’ uudih dąy, Neeta’, T’oodįht’ay, tł’aan Ushye’e beh hįįt’eh.
Ay eh, doot’ey T’oodįht’ay Aaneegn’ hǫǫ’ dihnąy nühxaah niishay de’, t’oot’ey nts’ąą’ Christ  hach’uunehtan k’eetaat k’ahuuheel, diit’ey sǫ’ nühshyah shiit utł’aa’ahłee tł’aan sǫ’ baa hithadalxoo, T’oodįht’ay uts’itaanak xaah.
Doot’ee T’oodįht’ay uts’itaanak xaah yaa hotniidee de’, utłąą k’eh nt’eh, ts’ahǫǫt’eh ts’ą’ dąy eh.
Hǫǫdląą t’ey dąą’ nühdihniił nihthanh t’oot’ey nühts’ą’ dąą’ k’ajindhihtł’adn. T’oot’ey nühxaah tihhaał nihthanh tł’aan dąą’ aanah thadzalxoh, łehchinh tseedeel eh hǫǫchaa’ hasaanayh tsaałeeł xaah.
Ndia’ hu’ T’oodįht’ay ch’itah haa’įįtiin uts’įįkey iin nts’ą’ nidach’ihnii’ąą.
Naa’ihtsiin, naahotnihdee, hǫǫsuu’ts’ą’ neh uutaałeel xaah tł’aan nshyüüt hǫǫsuu’ ts’ą’ nłiin k’eh, hǫǫsuu’ ts’ą’ tįįt’eeł xaah.
Ch’ehłaadn’ Christian  koht’iin iin naahindel eh, heneek suu’ naanah hǫǫ’ shihenąy eh hǫǫchaa’ shaahǫǫsǫǫ. “Łąą’ niign k’eetaat dąy eh, łąą’ niign koht’iin nłįį,” naanah hǫǫ’ shihenįh.
Sts’įįkey iin łąą’ niign k’eetaat hetdąy idihtth’agn, hǫǫ’ ch’ah eh ch’ich’ahnoo’ hasaanayh ihłįį.
Naa’ihtsiin, Christian  koht’iin iin haltthaan iin hįįłiin noo’ uudih ts’inįįniign eh, hǫǫsuu’ ts’ą’ dįįdį’.
Ay iin tah tsanh ch’ehłaadn’ Jesus  łąą’ ts’uunąy łehchinh tseedel danh huuxaah įįtsiin aanah hǫǫ’ neehenąy. Ay koht’iin iin hǫǫ’ huuts’iniiniign eh, niithaadn niign nahtetdak xaah, hǫǫsuu’ ts’ą’ dahdį’.
Jesus  Ǫǫsii’ xaah hihteedeł tł’aan doo Jesus  k’ałąą’ uunąy iin ts’anh ch’ikol hiiniithanh.
Ay koht’iin iin łahtsutdaaniił tł’aan hǫǫ’ hotdąy eh huu’eh łąą’ niign ts’etnah.
Jesus  łąą’ uunąy iin ndeeh dhįhdah danh łehchinh heedel danh huuts’ą’ ch’idą’ jindhihtł’at. T’oot’ey ts’ehłagn huutah ts’anh, Diotrephes, huuch’inłiinn’ tihłeeł kaah hǫǫtl’at daanii’et-thiit. Hǫǫ’ k’eexaan nts’ąą’ dihnąy k’ahǫǫ’ iiniithan.
Ay eh ndeeh nühxaah tihhaał de’, ts’ahǫǫt’eh ts’ą’ neekįą’ det-shyaagn aanah dąą’ nühdihniił. Neek’įą’ hǫǫhee tł’aan nee’aanah elshyak. Hǫǫ’ ch’its’ąą’ niign ch’ahnoo’ dąy t’ey. Christian  koht’iin iin uuniithaadn niign nahtetdagn iin k’a’uuniign tł’aan doo iin huuts’ootaanak hiiniithan uk’ee’e huutehdzayh ts’ą’ nihuuteedlah. Ay iin ndeeh łehchinh heedel danh ch’a’ łtaahuutah’aał iiniithanh t’ey.
Naa’ihtsiin, dinee iin ts’ahọọtłeek hetdąy niign k’eetaat sǫ’ dǫǫdiin! T’oot’ey dinee iin hǫǫsuu’ ts’ą’ hetdąy niign k’eetaat dįįdį’! Doot’ey hǫǫsuu’ ts’ą’ niign k’eetaat dąy T’oodįht’ay ts’an nłįį. Doot’ey ts’ahǫǫtłeek ts’ą’ niign k’eetaat dąy, k’at’ey noo’ họhchah ts’ą’ T’oodįht’ay ee’itnay.
Demetrius  hu’, nts’ąą’ niign dąy eh, huuhįhdląą ts’ą’ maanah họọsuu’ ts’ą’ hihhǫǫhee. Łąą’ niign dąy eh, hǫǫọsuu’ ts’ą’ niign dąy hiineh’įh. Neexon hu’ chih hǫǫsuu’ ts’ą’ maanah ts’ihǫǫhee tł’aan nts’ąą’ tsihǫǫhee łąą’niign nłiin hee’innayh.
Hǫǫdląą t’ey dąą’ ndihniił nihthanh t’oot’ey t’axoo nts’ą’ dąą’ k’ajindhihtł’adn.
Tthihąą’ nshyüüt shiit hǫǫsuu’ ts’ą’ taałeeł.
Ntłąą łahtthagn’ iin nts’ą’ nidach’ihnii’ąą. Nan hu’ neetłąą łahtthagn’ iin neexaah huuts’ą’ nidachinįį’ąą.
© 2014, Paul G. Milanowski Sr. All rights reserved.
This translation is made available to you under the terms of the
Creative Commons license (Attribution-Noncommercial-No Derivative
Works).  http: creativecommons.org/licenses/by-nc-nd/4.0
Your are free to share — copy, distribute, transmit, and extract
portions or quotations from this work, provided that you include the
above copyright information under the following conditions:
• Attribution. You must attribute the work to the author (but not in
any way that suggests that they endorse you or your use of the work).
• Noncommercial. You do not sell this work for profit.
change any of the actual words or punctuation of the Scriptures.
Notice — For any reuse or distribution, you must make clear to others
the license terms of this work. Permissions beyond the scope of this
license may be available if you contact us with your request.
