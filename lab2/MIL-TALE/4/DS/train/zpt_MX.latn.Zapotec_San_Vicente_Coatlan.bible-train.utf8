Le'a Abraham ngop Isaac, Isaac ngop Jacob, Jacob ngop Judá no stapla be wit‑xa.
Judá cha ngop Fares no Zara, le'a xna'a bexa usalea' Tamar. Fares ngop Esrom, Esrom ngop Aram,
Aram ngop Aminadab, Aminadab ngop Naasón, Naasón ngop Salmón.
Salmón ngop Booz, le'a xna'a Booz usalea' Rahab. Booz ngop Obed, le'a xna'a Obed usalea' Rut. Obed ngop Isaí,
Isaí ngop David xa nibe'e, David ngop Salomón, le'a xna'a Salomón xa ngok xagots ten Urías.
Salomón ngop Roboam, Roboam ngop Abías, Abías ngop Asa,
Asa ngop Josafat, Josafat ngop Joram, Joram ngop Uzías.
Uzías ngop Jotam, Jotam ngop Acaz, Acaz ngop Ezequías.
Ezequías ngop Manasés, Manasés ngop Amón, Amón ngop Josías.
Josías ngop Jeconías no be wit‑xa, zha na lajuers ngwa'yo'o bexa Israel gast gezh Babilonia.
Tso'o na li ngwa'a bexa Israel gast Babilonia wa, le'a Jeconías ngop Salatiel, Salatiel ngop Zorobabel.
Zorobabel ngop Abiud, Abiud ngop Eliaquim, Eliaquim ngop Azor.
Azor ngop Sadoc, Sadoc ngop Aquim, Aquim ngop Eliud.
Eliud ngop Eleazar, Eleazar ngop Matán, Matán ngop Jacob.
Jacob ngop Kosé. Le'a xagots ten Kosé usalea' Marí, xa ngop Jesús, xa nak Cristo, xa mtu'ub Dios.
Li le'a Abraham no gast David le'a ta wa dub tida' bexa. Le'a David no gast zha na ngwa'yo'o bexa Israel gast Babilonia wa, le'a zha we'e uyo'o stub tida'‑gal bexa. No zha na ngwa'a bexa Babilonia no gast zha na ngol Jesucristo wa uyo'o stub tida'‑gal bexa.
Lnde'e ngol Jesús xa nak Cristo: le'a dub xagots nsalea' Marí yá msa'a‑la di'izh uchilya'a xa dub xabgi'i nsalea' Kosé.Parea zha biseata ika'a xa Kosé, le'a xa nso'no‑la me'ed, le'a me'ed wa ta msa'a Espíritu ten Dios.
Le'a Kosé wa mbinbe'e ula'a xa Marí, ná le'a ta na wen nak xa ta we'e xaga'‑tsa ndi'izh ula'a xa Marí, ndo'ontsa na'anpa idoladna Marí.
Le'a zha mbinbe'e‑la Kosé li gun, le'a dub ángel ten Dios mlundo'‑la ndo' xa cuent dub ta mche'aladna xa, ndab ángel ndo' xa:
—Kosé xin David, lá yu'ladna lu ika'a lu Marí gak xagots ten lu, le'a me'ed nso'no Marí le'a ta wa msa'a Espíritu ten Dios.
Le'a Marí gap dub me'ed bgi'i, cha usalea' lu me'ed wa Jesús, geal le'a me'ed wa ko'o be xmen Dios ndo' be ke ten bexa.
Le'a ta wa li ngok ndo'ontsa gak cumplir lak ndab dub xabgi'i mbidi'izh sakndo' Dios polta, ndab xa:
Bla'ach bega, le'a dub xagots ben
gol ni'í xabgi'i iso'no me'ed,
cha gap xa dub me'ed bgi'i.
Le'a me'ed wa isalea' Emanuel.
(Le'a Emanuel dub di'izh hebreo gab: Dios ncho wats beuna.)
Le'a gor uban Kosé ndo' ta mche'aladna xa wa, cha mbin xa lak unibe'e ángel ten Dios, uka'a xa Marí gak xagots ten xa.
Ná le'a xa na'anpa ugal Marí zha biseata gap Marí me'ed ned ten na wa. Cha msalea' Kosé me'ed wa Jesús.
Cha unabdi'izh bexa ndo' be men, ndab bexa:
—¿Ma me'ed ngol gak xa nibe'e ten bega xa judío zha? Le'a besa uni'í ulen mbeal ten xa zha bi ncho besa lad nlen wizh. Ta we'e nseabe besa yanke'a besa xa.
Le'a Herodes nsea itea bexa ndencho Jerusalén wa ni ko lá ini'í xte'e gun gor na mbi'ín bexa ta wa.
We'e cha mchealte Herodes itea be ule'ay nibe'e no be mech ten ley ten bexa judío. Cha unabdi'izh Herodes ndo' bexa na pa nsabndo' gal Cristo xa na ndi'izh ga utu'ub‑ka Dios.
Le'a bexa wa cha uka'ab ndab:
—Gal xa gezh Belén ten distrit Judea ndee, lak mke'a dub xa mbidi'izh sakndo' Dios polta ndab Dios:
Lu Belén, gezh ten Judá,
nsak‑ka lu ndo' itea be gezh ten Judá,
geal le'a Belén ito'o dub xa nibe'e,
xa ula'ach be xmen‑na' bexa Israel.
We'e le'a Herodes cha xga'ach utezh bexa ndak wa, cha unabdi'izh Herodes na xá wizh na ned uni'í bexa mbeal wa.
Cha mtu'ub Herodes bexa wa gezh Belén, ndab xa:
—Wa'be bega, cha bkwa'an bega pa ncho me'ed wa. Le'a gor mzheal bega me'ed, cha gidyab bega‑ya ndo' na', ndo'ontsa no na' gaa sa wa cha ganke'a na' me'ed.
Le'a gor na mbi'ín bexa ta li ndab Herodes wa, le'a bexa cha uto'o ncha'be. Le'a mbeal na li uni'í bexa lad nlen wizh wa cha mlundo'‑gal ncha'a ned ndo' bexa, gast ngwa'isob‑a ga'ap sa ncho me'ed wa.
Le'a gor na uni'í‑gal bexa ndak wa mbeal nsob sa wa, uzhe'eb‑pa mtenladna bexa.
Cha uyote bexa len ni'i wa, cha uni'í bexa me'ed nsea Marí xna'a me'ed. Cha usaxib bexa ngwanke'a bexa me'ed. Cha mxa'al bexa be caj no'o bexa, cha ulo'o bexa be ta uzhe'eb‑pa uyap: be ta oro no dub ta uxe'e ta nyol' no mirra.  Cha msa'a bexa be ta wa ndo' me'ed.
Tso'o wa le'a Dios ndab ndo' bexa gor ndeyats bexa lá yach bexa ndo' Herodes. Ta we'e cha nsea' bexa lazh bexa ndi stub nes xa'aga.
Le'a gor na nsea'‑la bexa ndak wa, le'a dub ángel ten Dios mlundo' ndo' Kosé gor naxyats xa, ndab ángel:
—Goste, cha bi'i me'ed ba' no xna'a me'ed. Bxo'on wa' nación Egipto. Cha we'e‑tsa uyo'o bega gast zha na gáp na' yach bega, le'a Herodes ukwa'an me'ed ba' gut xa me'ed.
Bi le'a te'al wa le'a Kosé cha uto'o no me'ed no xna'a me'ed, ncha'be bexa Egipto.
We'e kwen uyo'o bexa sa wa gast ngut Herodes. Le'a be ta wa li ngok ndo'ontsa gak cumplir lak nkeani'i di'izh ten Dios ta ndab dub xa sakndo' Dios: “Ute'ezh na' xi'ín‑na' ito'o xa Egipto.”
Le'a gor uni'í Herodes le'a bexa ndak wa yá lá yach‑tabe, cha uzhe'eb‑pa ngoklo xa. Cha unibe'e xa ndo' be soldad, ndab xa ya'yut bexa itea be me'ed ncho top li'in, no gast be medo'o gezh Belén no be gezh nde gax sa wa. Li unibe'e xa geal le'a bexa ndak wa ndab utop‑la li'in ulen mbeal wa.
Li ngok ta wa lak nkeani'i di'izh ten Dios, ta mke'a Jeremías sakndo' Dios ndab xa:
Mgen dub ruid si'il gezh Ramá,
Uzhe'eb‑pa nbezhat bexa no ndó'on bexa.
Le'a ta wa ta ndó'on‑no Raquel be xin‑na.
Yá lá ka'ab‑ta xa itayó'on, le'a be xin‑xa ngutbe.
Le'a ngol tso'o wa ngut Herodes, we'e le'a dub ángel ten Dios mlundo' ndo' Kosé nación Egipto gor naxyats xa,
cha ndab ángel:
We'e le'a Kosé cha ngwaste, cha myo'o xa me'ed no xna'a me'ed le'aka Israel.
Ná le'a gor na mbi'ín Kosé le'a Arquelao xin Herodes myatso'‑gal nibe'e Judea, cha mzheb xa ya' xa sa wa. We'e le'a Dios uní'i‑gal gor naxyats Kosé, ndab Dios lá ya' xa Judea. Ta we'e cha ncha'a xa ndi distrit Galilea.
Ngwa' bexa yoo bexa dub gezh nsalea' Nazaret, lak ndab bexa polta sakndo' Dios, ndab xa: “Le'a be men gab le'a xa dub xa Nazaret.”
Mas tso'o wa le'a Juan xa ulalea' be men ngwa'yo'o ge'e sa bid sa uxee ncho men, dub sa ten distrit Judea. Ndadi'izh xa ndo' be men,
ndab xa:
—Bla'a bega be ta ugap nak bega, le'a zha inibe'e Dios lado'o be men wa yá gax‑la nak.
Le'a cuent ten Juan wa mbidi'izh Isaías sakndo' Dios polta, ndab Isaías:
Le'a xa wa ikeseaní'i ge'e sa bid, uge' gab xa:
“Bin parej bega nes ilen Xa Nibe'e.
Bkeaso' bega nes ten xa.”
Le'a xab Juan nakcha'aw gich las came, no dub sinch gid nde len xa.Le'a xa ndaw mbit, nsea mzhin ser ndo xa.
Le'a kwa'ad bexa Jerusalén no bexa idub distrit Judea no bexa ncho gax to'o yowbe'e Jordán uto'o, ndabeyo'ón bexa xta'an ndadi'izh xa.
Mgondo' bexa be ke ten bexa, cha ulalea' Juan bexa len nits yowbe'e Jordán.
Ná le'a gor uni'í Juan le'a kwa'ad bexa fariseo nsea bexa saduceo nseabe italea', cha ndab Juan ndo' bexa wa:
—¡Bega bexa ugap cuent be uzhib! ¿Ton ndab ndo' bega italea'‑tsa bega we'e cha na'anpa utsaksi Dios bega zha?
Bin bega be ta wen, ta uluu le'a bega mla'a‑ka ta ugap nak bega.
No ni lá gunbe'e bega gab bega le'a bega ras ten Abraham, ta we'e le'a Dios na'anpa utsaksi bega. Le'a na' gáp le'a Dios syo'o gan gun‑no be ge' ndee bexa ras ten Abraham.
Le'a Dios list‑la nso' utsaksi bexa ndun ta ugap, cuent dub xa nsen dub gibya kabto'og xa itea be ya lá nsa'a ngus wen, cha utsa'ab xa‑ya ndo' gi' yol'‑a.
’Le'a na' ndee nits‑tsa ngolea' be men, ta nluu le'a bexa mla'a‑ka be ta ugap nak bexa. Parea tso'o na' ilen stub xa kolea' be men Espíritu ten Dios no gi'. Le'a xa wa mas nsak ndo' na' gast ni lá isaya na' go'o na' gelgid ten xa wa.
Le'a xa wa list‑la nso' uti be men wen lat bexa ugap, cuent dub men nti bid ten trig lat be gix xab‑a. Cha kocha'aw xa trig wa len ni'i, nsea utso'ol xa xab‑a wa ndo' gi' nunk lá yu'u.
We'e le'a Jesús uto'o Galilea ncha'a xa yowbe'e Jordán sa nso' Juan ndo'ontsa kolea' Juan xa.
Ná le'a Juan lá ka'ab, ndab xa:
—Nki'in na' le'a go kolea' na', ná nat go ndi nsea kolea' na' ga.
Le'a Jesús cha uka'ab ndab:
—Li‑tsa gun una nat, le'a una nsabndo' gun lak nlad Dios.
Le'a Juan cha ulalea' xa.
Le'a tso'o na utalea' Jesús le'a gor uto'o Jesús len nits, le'a gibe'a ba' cha mya'al. No mna' Jesús Espíritu ten Dios cuent dub palom ula' tso'o xa.
Cha ulen ti Dios gibe'a ndab:
—Ta ndee Xi'ín‑na'. Le'a na' nkwea'ladna xa, no ntennolad na' xa.
Le'a ngol zha dub top ga'al wizh gol gaw Jesús, uzhe'eb‑pa nda'na xa.
We'e ulen mxu'u gun xa preb Jesús, ndab mxu'u ndo' xa:
—Tal le'a lu Xin Dios, nat gud ndo' be ge' ndee yak pan.
Le'a Jesús cha uka'ab ndab:
—Le'a di'izh ten Dios nkeani'i ndab‑a: “Na'anpa nab‑tsa ta ndaw men nban bexa. Mas nsak nxobgek men ndo' di'izh ten Dios, le'a ta wa ndun nban xa.”
We'e le'a mxu'u cha mbi'i‑gal Jesús gezh Jerusalén gek ni'i ten Dios, sa ndon le'a ga'ap.
Cha ndab mxu'u:
—Tal le'a lu Xin Dios, nat btsa'ab brink gast ndo' yo ba', le'a di'izh ten Dios nkeani'i ndab‑a:
Le'a Dios utu'ub be ángel ten na ula'ach lu.
Le'a bexa wa go'o lu ndo' ya'a‑na,
ndo'ontsa ni lá ikate'eb lu ndo' ni dub ge'.
Le'a Jesús cha ndab:
—No nkeani'i‑ga di'izh ten Dios, ndab‑a: “Lá gun lu preb Dios Xa Nibe'e.”
We'e le'a mxu'u cha mbi'i Jesús gek dub ge'e ga'ap‑pa, cha mluu mxu'u itea be gezh nde ndo' gizhliyo no be ta nsak ncho be gezh wa.
Cha ndab mxu'u:
—Itea be ta ba' usa na' ika'a lu tal lu isaxib ndo' na', yanke'a lu na'.
We'e le'a Jesús cha ndab ndo' mxu'u:
—Bxo'on wats na', mxu'u. Le'a di'izh ten Dios nkeani'i ndab‑a: “Wanke'a Dios Xa Nibe'e, no bin ta nlad‑tsa xa.”
Le'a mxu'u cha mla'a Jesús, cha ulen be ángel ten Dios mla'ach bexa Jesús.
Ngol dub wizh le'a Jesús mbi'ín le'a Juan nke'a latgi'ib, cha nsea' Jesús le'aka Galilea.
Parea lá ngayo'o xa Nazaret, ndi ngwa'yo'o xa gezh Capernaum to'o lagun si'il, yo ten bexa ras Zabulón no bexa ras Neftalí.
Li ngok‑a lak nkeani'i di'izh ten Dios, ta mas polta mke'a Isaías sakndo' Dios ndab xa:
Bega ncho yo ten Zabulón no yo ten Neftalí,
sa ntid nes to'o lagun,
lad nda'as wizh sa nax yowbe'e Jordán;
bega ncho Galilea,
sa no ncho bexa na'anpa xa judío:
Le'a bega nde sa ukaw,
parea le'a nat uni'í bega dub xe'a si'il.
parea nat mgondo' bega xe'a ten Dios.
Le'a zha we'e cha usaxan Jesús ndadi'izh di'izh ten Dios ndo' be men, ndab xa:
—Bla'a bega be ta ugap nak bega, le'a zha inibe'e Dios lado'o be men wa yá gax‑la nak.
Le'a dub gor nchasea Jesús to'o lagun si'il nsalea' Galilea wa, cha uni'í xa top xabgi'i ndeutsa'ab red ten na len nits, le'a bexa wa xa nsen mbeal. Le'a dub xa wa Simón, xa no nsalea'‑ga Pedr. Le'a stub xa wa nsalea' Ndres wit Simón Pedr wa.
Cha ndab Jesús ndo' bexa:
—Usenke'a bega tso'o na', le'a na' uluu xte'e yunjunt bega be men ndo' Dios.
Le'a bexa wa cha uxax mla'a be red ten na, cha usenke'a bexa tso'o Jesús.
Le'a gor usea bexa stub tuzh sa, cha uni'í Jesús stop xabgi'i, dub xa nsalea' Jacob nsea stub xa nsalea' Juan. Le'a bexa wa nde‑no Zebedeo xus bexa ndo' dub ni'iya, ndego bexa ramient be red ten bexa. Le'a Jesús cha utezh itop wit bexa.
Le'a itop bexa cha uxax mchanso' xus‑na ndo' ni'iya wa, cha usenke'a bexa tso'o Jesús.
Le'a Jesús cha nchasea idub distrit Galilea, nluu xa be men len be ni'i sa nzhealbe bexa judío sa wa. Mbidi'izh xa di'izh wen ten Dios na xte'e nibe'e Dios be men, no myunyakna xa be men nsen guni'i xá gelgizh na no bexa kwea' nsak.
Le'a ta li ndun Jesús wa mgen idub distrit Siria. Ta we'e le'a kwa'ad be men ulen‑no bexa nsen isando' be gelgizh no bexa gizh ncho mbi bxin len lado'o‑na no bexa nsak gizhkaw no bexa lá yoo gan isea. Cha myunyakna Jesús bexa wa.
Cha usenke'a kwa'ad be men tso'o Jesús: bexa distrit Galilea no distrit Decápolis no gezh Jerusalén no idub distrit Judea no bexa ncho stub to'o yowbe'e Jordán.
Le'a gor uni'í Jesús be men kwa'ad wa, cha ukea xa dub bet, cha usob xa. Le'a be xmen‑xa cha ulaya' wats xa.
Cha usaxan xa nluu xa bexa wa, ndab xa:
—Uzhe'eb wen yooladna bexa na ngondo' le'a bexa nki'in Dios, le'a Dios nibe'e lado'o bexa.
’No uzhe'eb wen yooladna bexa na ndó'on, le'a Dios gal gor gun itenladna bexa wa.
’No uzhe'eb wen yooladna bexa na bcha'an nak, le'a Dios usa'a gizhliyo ika'a bexa wa.
’No uzhe'eb wen yooladna bexa na nkwa'an gun lak nlad Dios, le'a Dios sa'a ta nlad bexa wa.
’No uzhe'eb wen yooladna bexa na nlatsladna be men, le'a Dios ilatsladna bexa wa.
’No uzhe'eb wen yooladna bexa na umbi'i nak lado'o‑na, le'a bexa wa igondo' Dios.
’No uzhe'eb wen yooladna bexa na nkwa'an xte'e lá kuyo be men, le'a bexa wa isalea' xin Dios.
’No uzhe'eb wen yooladna bexa na ntid be gelkwea' ta na ndun bexa ta nsakladna Dios, le'a Dios nibe'e lado'o bexa.
’No uzhe'eb wen yooladna bega gor na ugap ndun‑no be men bega, ta na ndangealadna bega na'. Le'a bexa wa xela iní'i ndo' bega, no ukwi'in bexa gab bexa le'a bega sian ta ugap ndun.
Uzhe'eb‑pa btenladna bega itea be zha li wa, le'a Dios uzhe'eb‑pa usa'a be ta wen ndo' bega gibe'a. Le'a polta li‑kaga ugap mbin‑no be men bexa mbidi'izh sakndo' Dios.
’Le'a bega nak cuent‑ta sed lat be men ndo' gizhliyo ndee, parea tal le'a sed ito'o ta utix ten na, ¿xte'e‑ma yak utix‑a stub biaj zha? Le'a‑ya na'anta xti'in, ta we'e yabi‑tsaya tso'o juer sa ulako be men‑a.
’Le'a bega nak cuent xe'a ndo' be men gizhliyo ndee, cuent dub gezh nde ga'ap gek dub ge'e lá yoo gan xga'ach kwe.
Le'a na'an ton usobgi' dub xe'a cha usob xa‑ya len dub caj, ndi usob xa‑ya dub sa ga'ap, ndo'ontsa usu‑ya xe'a ndo' itea bexa ncho len ni'i wa.
No li‑ga usu bega xe'a ten bega ndo' be men, ndo'ontsa ina' bexa be ta wen ndun bega, cha no gab bexa si'il nak Dios Xus bega nsob gibe'a.
’Lá gunbe'e bega le'a na' ndal unitndo' ley mke'a Moisés no be ta mke'a bexa sakndo' Dios polta. Le'a na' ndi ndal gun cumplir be ta wa.
Ta we'e tal ton lá uxobgek ndo' dub ta ndon le'a tuzh ndo' ley wa, no li‑ga nluu xa stub‑ga men li gun, le'a xa wa ndon le'a lá nsak lat bexa nibe'e Dios. Ná le'a xa na nxobgek‑ka ndo' itea ta ndab ley ten Dios no li‑ga nluu xa be men, le'a xa wa nsak‑ka lat bexa nibe'e Dios.
Le'a na' gáp ndo' bega tal le'a bega na'anpa mas uxobgek ndo' Dios ndo' lak ndun bexa fariseo no be mech ten ley, le'a bega lá yoo gan gak bexa le'a Dios nibe'e.
’Le'a bega mbi'ín‑la ta ndab Dios ndo' be men polta, ndab xa: “Lá gut bega men, le'a tal ton gut men le'a be men utsaksi xa wa.”
Parea le'a na' ndi gáp le'a tal ton gaklo ndo' stub men, le'a Dios utsaksi xa wa. No tal ton inisi stub men, le'a xa wa iso' ndo' bexa nibe'e. No tal ton gab “tont” ndo' stub men, le'a xa wa ya' ndo' gi' infierno.
’No tal le'a bega ncha'lo dub ta'a sa nsa'a men ta'a ndo' Dios, ná sa we'e utse'aladna bega le'a stub ltsa'a bega ndakloo ndo' bega,
bla'a bega sa we'e‑tsa ndi'ib‑a. Cha wa' bega ndo' ltsa'a bega, bin bega ta gun wen ya'an bega ndo' xa. Cha we'e byach bega bsa'a bega ta wa ndo' Dios.
’No tal ton nlad usake bega, wa'yadi'izh‑no bega xa gor biseata iso' xa ndo' juez. Le'a tal xa usake bega ndo' juez, le'a juez cha yun cuent bega ndo' polici, cha go'o xa bega latgi'ib.
Le'a na' gáp le'a bega na'anpa ito'o sa wa gast kix‑ka bega itea be ta'a nsa'ab bega wa.
’Le'a bega mbi'ín‑la ta ndab di'izh ten Dios: “Lá ugal lu dub xagots na'anpa xagots ten lu.”
Parea le'a na' ndi gáp ndo' bega le'a tal ton iwi'i ndo' dub xagots ndanbe'e xa ugal xa xagots wa, le'a xa wa ndap ke ndo' Dios cuent mgal‑la xa xagots wa.
’Ta we'e tal le'a bega ndun dub ta ugap ta na' dub ngusndo' bega, mas wen ito'o‑ya. Ndi mas wen na'an dub ngusndo' bega nat, nika idub bega ya' infierno.
No li‑ga tal bega ndun dub ta ugap nsea ya'a bega, mas wen yabto'og‑a. Ndi mas wen na'an dub ya'a bega nat, nika idub bega ya' infierno.
’No ndab di'izh ten Dios: “Le'a tal ton dub xabgi'i nlad ula'a xagots ten na, le'a ndo' xagots wa usa'a‑tsa xa dub git gab le'a xa mla'a xagots wa.”
Parea le'a na' ndi gáp ndo' bega le'a tal ton dub xabgi'i ula'a xagots ten na, cha ika'a xagots wa stub‑ga xabgi'i, le'a xabgi'i ned wa ndun le'a xagots wa ndap ke ndo' Dios. No li‑ga le'a stub xabgi'i na ika'a‑ga xagots wa no‑ga ndap ke ndo' Dios. Ná tal ton dub xagots ugal stub‑ga xabgi'i, le'a xabgi'i ten xa wa sak ula'a xa.
’No mbi'ín‑la bega stub ta'a ndab Dios ndo' bexa polta, ndab xa: “Tal le'a bega ndab Dios nsobwi'i sun‑ka bega dub ta'a, we'e le'a bega juers‑ka li gun. Na'anpa ula'a bega lá gun bega ta wa.”
Parea le'a na' ndi gáp ndo' bega, le'a gor na ndab bega gun bega dub ta'a, na'anpa use'at bega Dios, ndi gab‑tsa bega gun bega ta wa. No na'anpa use'at bega gibe'a, le'a gibe'a ba' sa nsob Dios.
No ni na'anpa use'at bega gizhliyo, le'a gizhliyo ndee wa sa nibe'e Dios. No ni lá use'at bega Jerusalén, le'a Jerusalén wa gezh ten Dios xa ndon le'a nibe'e.
No ni lá use'at bega gek bega, le'a bega lá yoo gan uche'a ni dub gich gek bega xa'aga color.
Ndi gor na gun bega dub ta'a, li‑tsa gud bega. No tal na'anpa gun bega dub ta'a, li‑tsa gud bega. Le'a itea ta na ko‑ta bega ndo' ta ndee wa, le'a ta wa ta ten mxu'u.
’No mbi'ín‑la bega ta ndab di'izh ten Dios: “Tal ton guzha'a ngusndo' dub men, le'a men wa no‑ga li gun‑no xa wa. No tal ton ko'o‑ga dub ndeay dub men, le'a men wa no‑ga li gun‑no xa wa.”
Parea le'a na' ndi gáp na'anpa ukixke bega ta ugap mbin‑no dub men bega. Tal ton kichya'a lad ga'al ndo' bega, bla'a bega kichya'a xa no stub‑ga lad.
No tal ton usake bega ulat xa dub xab bega, bla'a bega gast no stub‑a go'o xa.
No tal ton gab juers‑ka go'o bega dub ta ten xa dub kilómetro nes nsea xa, ndi top li sa bi'i bega‑ya.
No tal ton inab dub ta'a ndo' bega, usa'a bega‑ya. No tal ton inab dub ta'a iki'in xa, lá gab bega le'a bega lá usa'a‑ya.
’No mbi'ín‑la bega stub‑ga ta'a ndab be men: “Bkwea'ladna bega be ltsa'a bega, no bxeladna bega ndo' bexa ugap ndun‑no bega.”
Parea le'a na' ndi gáp ndo' bega bkwea'ladna bega bexa ugap ndun‑no bega. No utsin bidi'izh bega ndo' bexa xela ní'i ndo' bega. No utsin gok bega ndo' bexa nxeladna ndo' bega. No unab bega ndo' Dios gakno Dios bexa na kwea' ní'i ndo' bega no bexa na ugap ndun‑no bega.
Li ndo'ontsa uluu le'a bega nak xin‑ka Dios Xus beuna, xa nsob gibe'a. Le'a xa ndun le'a wizh nsu xe'a ndo' itea be men, bexa wen no bexa ugap. No nla' xa gi ndanti'in itea be men, bexa wen no bexa ugap.
Le'a tal bega nkwea'ladna sbe'en bexa na nkwea'ladna bega, ¿xte'e nsak bega le'a Dios usa'a ta wen ndo' bega zha? ¿Lá ini'í bega zha le'a gast bexa nsen med ten gobier Roma wa li‑ga nkwea'ladna be ltsa'a‑na?
No tal bega utsin nidi'izh ndo' be ltsa'a‑tsa bega, ¿xte'e nsak bega zha le'a bega wen ndun? ¿Lid no bexa lá nchando' Dios li ndun?
’Bla'ach bega le'aka bega le'a gor na ndun bega ta wen ndo' stub men, na'anpa gun bega‑ya ndo' ga'al be men ndo'ontsa ini'í bexa ta ndun bega. Le'a tal bega li gun, le'a Dios Xus bega xa nsob gibe'a lá kix ta li mbin bega wa.
Ta we'e le'a gor nsa'a bega ta nki'in dub men uban nak, na'anpa gudi'izh bega ta wa ndo' be men,  lak ndun bexa ndunta xa wen ná xa xa ugap. Le'a bexa wa ndadi'izh‑a len be ni'i sa nzhealbe beuna xa judío no ndadi'izh bexa‑ya be nes, ndo'ontsa gab be men le'a bexa xa wen‑ka. Le'a na' gáp ndo' bega le'a ta wen iní'i be men ndo' bexa wa, le'a ta we'e‑tsa gun bexa gan.
Ná le'a gor nsa'a bega ta nki'in bexa uban nak, na'anpa gab bega ta wa ndo' ni dub men.
Tal le'a bega li xaga'‑tsa gakno stub men, le'a Dios Xus bega ini'í ta wa cha ga'al‑ka usa'a xa ta ika'a bega.
’Le'a gor gudi'izh‑no bega Dios, lá gak bega lak nak bexa ndunta xa wen ná xa xa ugap. Le'a bexa wa ndaladna nso'yadi'izh ndo' Dios sbe'en len ni'i sa nzhealbe beuna xa judío no be sa skin nes ndo'ontsa ini'í be men‑a. Ná le'a na' gáp ndo' bega le'a ta wen ní'i be men ndo' bexa wa, le'a ta we'e‑tsa gun bexa gan.
Ná le'a bega gor gudi'izh‑no bega Dios, uyo'o bega len lid bega, cha btsaw bega to'o puert, cha bidi'izh‑no bega Dios Xus bega dub mod na ni dub men lá ini'í‑ya. Le'a ta na li xaga'‑tsa ndun bega, le'a Dios Xus bega ini'í ta wa cha ga'al‑ka usa'a xa ta ika'a bega.
’Le'a gor na ndadi'izh‑no bega Dios, na'anpa gun bega repetir sian be di'izh wa, lak ndun bexa lá nchando' Dios, ndanbe'e bexa le'a ta na uzhe'eb‑pa ndadi'izh bexa, ta we'e mas go'ón Dios ta ndab bexa.
Lá gak bega lak nak bexa wa, le'a Dios Xus bega xa nsob gibe'a ba' yá uni'í‑la xta'an nki'in bega gor na biseata inab bega‑ya.
Ta we'e lnde'e bidi'izh‑no bega Dios:
Go Dios Xus besa, go nsob gibe'a ba',
yanke'a itea be men lea'‑go.
No uxax ilen tiemp inibe'e ga be men.
Gak ta nlad ga ndo' gizhliyo, lak ndak‑a gibe'a ba'.
Nab besa usa'a ga ta gaw besa wizh nat,
lak nki'in besa‑ya itea wizh.
No binge'ladna ga itea be ke ten besa,
lak ndange'ladna besa ndo' be men ugap ndun‑no besa.
Lá ula'a ga gaila' besa ndo' ta ugap,
ndi ulo'o ga besa ndo' itea be ta ugap.
Le'a idub tiemp le'a go xa ndon le'a nibe'e
no xa ndon le'a nsak no xa ndon le'a si'il.
Li‑ka nak‑a.
’Le'a tal bega gunge'ladna be ta ugap ndun‑no be men bega, we'e le'a Dios Xus bega xa nsob gibe'a ba' no‑ga sunge'ladna be ke ten bega.
Parea tal le'a bega lá gunge'ladna ndo' be men ugap ndun‑no bega, we'e le'a Dios Xus bega no‑ga lá gunge'ladna ndo' bega.
’Le'a zha na lá ndaw bega dub tiemp,  na'anpa gun bega uban ina' ndo' bega, lak ndun bexa ndab le'a xmen Dios parea na'anpa ta ugea‑ya. Le'a bexa li ndun ndo'ontsa ini'í be men le'a bexa lá ndaw wizh wa. Ná le'a na' gáp ndo' bega le'a ta wen ní'i be men ndo' bexa wa le'a ta we'e‑tsa gun bexa gan.
Na' le'a bega zha na li lá gaw bega, ndi ulo bega ta uxe'e gek bega no uda'ab bega ndo' bega,
ndo'ontsa na'anpa ina' be men ti lá ngaw bega wizh wa. Nab‑tsa Dios ina' ta li xaga'‑tsa ndun bega, cha ga'al usa'a Dios ta ika'a bega.
’Lá yunjunt bega be ta sian ndo' gizhliyo ndee, le'a ncho be mbexo'ol sazha'a‑ya no slen yaso'o‑ya no ncho wa'an sgowa'an‑a.
Ndi bin bega ta nsak ndo' Dios, li kocha'aw bega sian ta'a gibe'a, sa na ni mbexo'ol lá gazha'a‑ya no ni yaso'o lá gaw‑a no ni wa'an lá kowa'an‑a.
’Le'a ngusndo' dub men le'a nak xe'a ten xa. Tal le'a ngusndo' bega ta wen, le'a bega nkesea ndo' xe'a.
Ná tal ngusndo' bega na'anpa ta wen, le'a bega nkesea ndi sa ukaw. No tal xe'a ncho len lado'o bega ndi nyak sa ukaw, ¡uzhe'eb‑pa dub sa ukaw nkesea bega!
’Na'an ton yoo gan gun ti'in ten top xa nibe'e xa. Le'a gal gor le'a xa ixeladna ndo' dub xa nsea ikwea'ladna xa stub xa, no uxobgek xa ndo' dub‑tsa xa nsea lá uxobgek xa ndo' stub xa wa. Li‑ga tal le'a bega nkwa'an sian med, le'a bega lá yoo gan gun ti'in ndo' Dios.
’Ta we'e gáp na' ndo' bega lá yu'ladna bega xta'an gaw bega no xta'an goo bega ndo'ontsa iban bega. No ni lad gak bega lá yu'ladna bega. ¿Lá ini'í bega zha le'a gelnban ten bega mas nsak ndo' be ta gaw bega, no le'a bega mas nsak ndo' xab bega?
Binbe'e bega lak nak be migin ni lá ndas ma bid, no ni lá ntele'e ma ta gaw ma, no ni lá ndap ma sa nyocha'aw ta gaw ma. Ná le'a Dios Xus beuna nsob gibe'a ngaw‑ka bema. ¿Lá ini'í bega zha le'a ndo' Dios le'a bega uzhe'eb‑pa mas nsak ndo' be migin wa?
’¿Ton bega gun gan tal uzhe'eb‑pa yu'ladna bega ga'al bega stol metr?
¿No xta'an nyu'ladna bega lad gak bega zha? Bwi'i bega ndo' be gé'e no xte'e ndi'ibya'al‑a, ná ni lá ndun‑a ti'in, no ni lá ndande'e‑ya lad.
Ná le'a na' gáp ndo' bega le'a lat itea be lad uzhe'eb‑pa wen ngok Salomón na'an dub lad chul lak‑ta dub gé'e.
Le'a Dios li‑ta chul ndun‑no be gé'e ndi'ib ge'e, na ta gal ge'a yabto'og‑a cha yol'‑a. ¿Lid mas uzhe'eb gakno Dios bega, maska ndido‑tsa ndangealadna bega xa?
Lá yu'ladna bega xta'an gaw bega no xta'an goo bega no lad gak bega.
Le'a be men lá nchando' Dios wa itea be ta ndee nkwa'an bexa, ná le'a Dios Xus bega ncho gibe'a ba' uni'í‑la xta'an nki'in bega.
Ndi bkwa'an bega xte'e uxobgek bega ndo' Dios, no xte'e gun bega ta nlad xa. We'e le'a Dios sa'a‑ka itea ta nki'in bega wa.
Ta we'e lá yu'ladna bega xte'e itid bega wizh ge'a, le'a itea be wizh ncho ta'a itid bega. Le'a kad‑ga wizh binbe'e‑tsa bega be ta nsatid bega wizh wa.
’Lá gab bega le'a be men lid le'a ndun, ndo'ontsa na'anpa no Dios gab le'a bega lid le'a ndun.
Le'a lak ndab bega ndo' be men, no li‑ga gab Dios ndo' bega. No lak ndun‑no bega be men, no li‑ga gun‑no Dios bega.
¿Xta'an nwi'i bega gix tuzh ncho ndo' ltsa'a bega zha, ná ni lá na' bega le'a ndo' bega ntsaw dub ble'a ya si'il?
¿Xte'e‑ma yoo gan gab bega ndo' ltsa'a bega: “Bsa'a ndo'‑lu ko na' gix tuzh ncho ndo'‑lu”, ná le'a ndo' bega ntsaw dub ble'a ya si'il?
Ndab bega ugap nak stub‑ga men, ná le'a bexa ndi mas ugap nak. Ned udob bega ya si'il ntsaw ndo' bega, we'e‑ta sun bega gan ko'o bega gix tuzh ncho ndo' ltsa'a bega.
’Lá uluu bega ta ten Dios ndo' bexa lá nsakyo'ón‑a. Le'a bexa ndun lak ndun dub kuch tal dub men ncha'a‑no dub ngusnik uyap ndo' ma, le'a ma slako tso'o‑ya, ni lá ini'í ma xta'an‑a. No ta ndun bexa wa cuent ta ndun dub mbek ndawke'a ya'a men gor ngaw xa ma.
’Unab bega be ta nki'in bega ndo' Dios, cha sa'a‑ka Dios ta wa. Bkwa'an bega ta ten Dios, cha szheal‑ka bega‑ya. Utezh bega Dios, cha sakno‑ka Dios bega.
Le'a itea bexa na nab ta nki'in‑na, le'a xa nka'a‑kaya; le'a itea bexa nkwa'an ta ten Dios, le'a bexa nzheal‑kaya; le'a itea bexa nbezh Dios, le'a Dios ndakno‑ka.
’Le'a bego na ndap me'ed, tal le'a dub xme'ed bega inab dub pan, ¿cha sa'a bega ndi dub ge' ndo' me'ed zha?
No tal le'a xme'ed bega inab dub mbeal, ¿cha sa'a bega ndi dub uzhib ndo' me'ed zha?
Le'a bega bexa ugap, ná sbe'en be ta wen nsa'a bega ndo' be xin bega, ma ta Dios Xus beuna nsob gibe'a ba' sa'a sbe'en be ta wen ndo' bexa inab‑a.
’Ta we'e utsin bin bega ndo' be men lak nlad bega utsin gun be men ndo' bega. Le'a ta ndee nak xan itea be ta'a unibe'e Dios, no be ta'a mluu bexa mbidi'izh sakndo' Dios polta.
’Nsabndo' yate bega to'o puert uya'a. Ncho dub nes uxen ncha'a sa nsob dub puert uxen. Kwa'ad‑pa men nyote puert wa, ná le'a bexa wa gak perdid ndo' Dios.
No ncho dub nes uya'a ncha'a sa nsob dub puert uya'a. Ndido‑tsa men nzheal puert wa, ná le'a bexa wa gap gelnban ndo' Dios.
’Lá ula'ach bega be men nkwi'in ndab le'a ndadi'izh sakndo' Dios. Bcha'an nlu'u bexa cuent borreg, ná le'a len lado'o‑xa le'a bexa ugi'i cuent dub mbee.
Le'a be ta ndun bexa wa ta we'e sgondo' bega na xte'e nak xa, lak dub yagich na'anpa usa'a uv no ni ngus la'aw lá usa'a‑ya.
Le'a dub ya wen na'anpa nsa'a ngus lá isu'u gaw men. No li‑ga dub ya nsa'a ngus lá ndaw men lá yoo gan usa'a‑ga ngus wen.
Le'a itea ya na lá nsa'a ngus wen, gal gor yabto'og‑a cha yol'‑a.
Li‑ga nak bexa ukwi'in wa, le'a ta ndun‑tsa xa sgondo' bega xte'e nak xa.
’Le'a kwa'ad be men ndab le'a na' ndee nak xa nibe'e xa, parea na'anpa itea bexa wa yate sa nibe'e Dios gibe'a ba'. Le'a sa we'e yate bexa nxobgek‑tsa ndo' Dios Xus‑na' xa nsob gibe'a.
Gal wizh gab Dios na ton bexa yate sa wa, le'a kwa'ad bexa gab ndo' na' ndee: “Señor xa nibe'e, ¿lá ini'í ga zha le'a besa juers ten ga mbidi'izh sakndo' Dios, no juers ten ga ulantu'ub besa mbi bxin nsea sian be uyon mbin besa?”
Cha ndi gáp na' ndo' bexa wa: “Le'a na' lá nchando' bega. Nat bxo'on bega wats na', bego xa ndun ta ugap.”
’Le'a itea bexa na ndo'ón ta ndáp na' ndee, cha li‑ga ndun xa, le'a na' gáp le'a xa wa nak cuent dub xabgi'i list, dub xa mbinde'e lid‑na ndo' ge'da'a.
Ngol gor ulen gi, ngopyo'o nits yo'ow no ulen mbi si'il sa nde ni'i wa no uke'a nits wa ni'i wa, ná ni'i wa na'ankapa ilate, le'a xan‑a nsob ndo' ge'da'a.
Ná le'a bexa na ndo'ón ta ndáp na' ndee, ná lá uxobgek bexa ndo'‑ya, le'a xa wa cuent dub xa lá ndanbe'e, dub xa mbinde'e lid‑na ndo' yux.
Ngol gor ulen gi no ngopyo'o nits yo'ow no ulen mbi si'il sa nde ni'i wa no uke'a nits wa ni'i wa, cha ulate idub ni'i wa.
Le'a gor mtayadi'izh Jesús ta ndee, le'a be men wa ndanseana xte'e nluu xa,
geal le'a ta ndadi'izh xa wa nluu le'a xa uzhe'eb ndap juers, na'anpa lak ndadi'izh be mech ten ley.
Le'a gor ncha'la' Jesús bet wa, le'a kwa'ad be men usenke'a tso'o xa.
Cha ulen dub xabgi'i nsa'gea las‑na, nsen dub gelgizh nsalea' lepra xa. Cha msaxib xa ndo' Jesús gast ndo' yo ngol xtuzh‑xa, ndab xa:
—Señor, tal go nlad yunyakna go na', le'a na' uní le'a ga sun‑ka gan.
Le'a Jesús cha mxo'ob ya'a‑na tso'o‑xa, cha ndab Jesús:
—Nlad‑ka na' yakna lu. ¡Nat myakna lu!
Cha bi le'a gor wa le'a gelgizh wa cha mnitndo'.
We'e le'a Jesús cha ndab ndo' xa:
—Bla'ach, na'an ton ndo' na gudi'izh lu xte'e myakna lu. Ndi wa' ndo' ule'ay ndo'ontsa ini'í xa le'a lu myaklana. No bi'i be man xnab lak unibe'e ley mke'a Moisés usa'a be men zha nyakna bexa, ndo'ontsa ini'í be men le'a lu myaklana.
Le'a gor ulaya' Jesús gezh Capernaum, le'a wats Jesús ulen dub soldad, dub xa Roma nibe'e dub gayo'o‑ga be soldad. Cha unab xa ndo' Jesús,
ndab xa:
—Señor, le'a dub xa ndun ti'in ndo' na' uzhe'eb kwea' nsak. Le'a xa lá yoo‑ta gan isea, uzhe'eb‑pa gelkwea' nax ni'í xa ta lid‑na'.
Le'a Jesús cha ndab:
—Na' gaa yunyakna xa.
Ná le'a soldad nibe'e wa cha ndab:
—Señor, na'anpa uzhe'eb nsak na' ya' ga len lid‑na'. Nat gud‑tsa ga yakna xa, le'a xa syak‑kana.
Le'a na' ndee nxobgek ndo' xa mas nibe'e ndo' na'. No ncho be soldad nibe'e na' ndo' na. Le'a gor na ndáp ndo' dub xa ya' xa, le'a xa cha nda'‑kaga. No gor na ndáp na' gi'id stub xa, le'a xa cha ndi'id‑kaga. No gor na nibe'e na' ndo' xa na ndun ti'in ndo' na', le'a xa wa cha ndun‑kaga ta ndáp na' wa.
Le'a gor na mbi'ín Jesús ta wa, cha ngwanseana xa, ndab xa ndo' be men nchanke'a tso'o xa:
No gáp na' ndo' bega le'a gal dub wizh le'a kwa'ad be men ito'o lad nlen wizh no lad nda'as wizh, cha kwe bexa wats Abraham no Isaac no Jacob sa nibe'e Dios gibe'a ba'.
Na' le'a bexa Israel, bexa na ndi'izh nsabndo' ya'be sa nibe'e Dios, le'a bexa wa ndi itatebe tso'o juer sa ukaw. Sa we'e gó'on bexa gast ndeay bexa gaw bexa tant dub gelkwea' si'il ini'í bexa.
We'e cha ndab Jesús ndo' soldad nibe'e wa:
—Nat bya' ga, le'a lak mge'ladna go na', li gak‑a.
Cha bi le'a gor wa le'a xa ndun ti'in ndo' soldad wa cha myakna.
Cha ncha'a Jesús ta lid Pedr, cha uni'í Jesús xnazha'ap Pedr nax ndo' lo'on uzhe'eb‑pa ncho xlea.
Cha mgal Jesús ya'a‑xa, cha mto'o xlea xa. Le'a xagots wa cha ngwaste msa'a ta gaw bexa.
Le'a gor uyo'o te'al le'a be men ulen‑no kwa'ad‑pa bexa ncho mbi bxin len lado'o‑na. Le'a Jesús cha ulantu'ub be mbi bxin nsea sbe'en di'izh‑tsa, no myunyakna xa itea bexa gizh.
Li ngok‑a lak nkeani'i di'izh ten Dios ta polta mke'a Isaías, ndab xa sakndo' Dios: “Le'a xa le'a ulo'o beuna ndo' itea be gelgizh nsen beuna no be gelkwea' ncho‑no beuna.”
Le'a gor uni'í Jesús idub gangeak wats xa nde be men kwa'ad, cha ndab xa ndo' be xmen‑xa itakea bexa stub to'o lagun Galilea.
Le'a gor wa cha ulen dub mech ten ley wats Jesús, ndab xa:
—Mech, le'a na' no isenke'a tso'o ga guni'i pa ya' ga.
Le'a Jesús cha ndab:
—Le'a be mbeas ndap ge'ed nyo'o na, no le'a be migin ndap be xu'un ten na, parea le'a Xa Myak Men Ndo' Gizhliyo lá ndap sa une'e xa.
Le'a stub xa na no nkesea‑no Jesús cha ndab:
—Señor, bla'a ga ned ya'uka'ach na' xus‑na'. We'e‑ta isenke'a na' tso'o ga.
Le'a Jesús cha ndab ndo' xa wa:
—Usenke'a ga tso'o na'. Bla'a ga le'a bexa lá ndap gelnban ndo' Dios uka'ach ltsa'a ngut‑na.
We'e le'a Jesús nsea be xmen‑xa cha ukea ndo' ni'iya wa, cha ncha'be bexa ndo' nits wa.
Le'a sa wa cha ulen dub mbi si'il gast nyo'o nits wa len ni'iya. Ná le'a Jesús ndi naxyats.
We'e le'a be xmen‑xa cha mkwa'an xa, ndab bexa:
—¡Señor, lá ula'a ga gat beuna, le'a beuna ngi slayo'o len nits!
Le'a Jesús cha ndab:
—¿Xta'an lba'a‑ta nzheb bega zha? ¿Lid ndangealadna bega na' zha?
We'e cha ngwaste xa, cha uteyo xa mbi no nits, cha uleas mbi no ndon xe' ute nits.
Le'a bexa wa cha ngwanseana, ndab bexa ndo' ltsa'a‑xa:
—¿Ton‑xá xa ndee zhaga, gast mbi nsea nits nxobgek ndo' di'izh ten xa?
Le'a gor ulaya' bexa stub to'o lagun sa nibe'e gezh Gadara, we'e cha ulen wats Jesús top xabgi'i uto'o lat be gelo'o nga'ach be men ngut. Le'a bexa wa ncho mbi bxin len lado'o bexa, no uzhe'eb‑pa ugi'i bexa, gast ni dub men lá yoo gan itid nes nax sa wa.
Cha uge' ndab bexa ndo' Jesús:
Le'a gax sa wa ndeseayaw kwa'ad‑pa kuch.
Cha ndab be mbi bxin ndo' Jesús:
—Tal ga kontu'ub besa, bla'a ga ya'be besa len be kuch ba'.
Le'a Jesús cha ndab:
—Wa'be bega.
Le'a be mbi bxin wa cha uto'o lado'o be xabgi'i wa cha uyo'o bexa len be kuch wa. Le'a itea be kuch wa cha karrel ncha'a gek dub we'a to'o nits. Cha ubix bema gast len nits ula'yo'o bema, cha ngut bema.
Le'a bexa nkeno kuch wa cha mxo'on. Ngol gezh wa cha mbidi'izh bexa itea be ta uyo'o sa wa, gast xte'e myakna bexa ncho mbi bxin len lado'o‑na.
We'e cha kwa'ad‑pa bexa gezh wa uto'o ncha'be sa nso' Jesús. Le'a gor uni'í bexa Jesús, cha unab bexa ika'an xa sa wa.
We'e cha ukea Jesús ndo' ni'iya wa, cha utakea xa stub to'o lagun, nsea' xa gezh Capernaum sa ncho xa.
Le'a sa we'e cha ulen‑no pla bexa dub xabgi'i gizh lá yoo gan isea nax ndo' dub yalo'on. Le'a Jesús cha mna'‑la le'a bexa nge'ladna le'a Jesús sun gan yunyakna xa gizh wa, cha ndab Jesús ndo' xa gizh wa:
—Amig, btenladna lu, le'a ke ten lu myu'u‑la.
We'e ncho be mech ten ley nde sa wa cha mbinbe'ebe: “Le'a ta ndab xa ba' uzhe'eb dub ta'a lá nsakladna Dios.”
Ná le'a Jesús mgenna xte'e ndanbe'e bexa wa, cha ndab Jesús:
—¿Xta'an lba'a ugap ndanbe'e bega zha?
¿Xta'an mas lid bid gáp na' le'a ke ten xa ndee myu'u‑la, nati gáp na' gaste xa, cha isea xa?
Le'a nat ini'í bega le'a na', Xa Myak Men Ndo' Gizhliyo, no syo'o gan utsu'u ke ten be men.
We'e cha ndab Jesús ndo' xa gizh wa:
—Goste, cha udob yalo'on ten lu ba', cha bya' ta lid‑lu.
Le'a xa cha ngwaste cha nsea' xa ta lid‑xa.
Le'a gor uni'í be men ta wa, cha uzhe'eb‑pa ngwanseana bexa, no ndab bexa le'a Dios uzhe'eb dub Dios si'il ta na li msa'a xa juers ndo' men.
Le'a gor ncha'a Jesús cha uni'í xa dub xa nsalea' Mateo nsobyun ti'in nsen xa med nkix be men ndo' gobier Roma. Cha ndab Jesús ndo' xa:
—¡Utsea! ¡Usenke'a tso'o na'!
Le'a Mateo cha ngwaso' cha usenke'a xa tso'o Jesús.
Ngol tso'o wa le'a Jesús nsea be xmen‑xa ngwa'daw ta lid Mateo. Le'a sa wa no nde kwa'ad bexa ndun ti'in ltsa'a ti'in ndun Mateo wa, no kwa'ad‑ta bexa na ndab be men ugap nak bexa.
Le'a gor uni'í bexa fariseo ta wa, cha ndab bexa ndo' be xmen Jesús:
—¿Xta'an lba'a ndaw‑no mech ten bega bexa nsen med no bexa ugap ba' zha?
Le'a gor na mbi'ín Jesús xte'e ndab bexa, cha ndab Jesús:
—Le'a bexa na'anpa gizh lá nki'in doctor, ná le'a bexa gizh nki'in‑ka xa wa.
Wa'utsid bega na xte'e gab di'izh ten Dios sa ndab Dios: “Le'a na' mas nlad ikwea'ladna bega men, ndo' lak nlad na' usa'a bega man xnab ndo' na'.”Le'a na' na'anpa ndaltezh bexa ndanbe'e le'a lá ndap ke. Le'a na' ndi ndaltezh bexa ngondo' le'a ndap‑ka ke, ndo'ontsa yach bexa wats Dios.
—Le'a besa ndee no bexa fariseo ncho sian be wizh lá ndaw besa.  Ná le'a be xmen‑ga zha, ¿xta'an lid no bexa li ndun ta wa?
Le'a Jesús cha uka'ab ndab:
—¿Nsak bega zha le'a dub sa nchilya'a men le'a bexa nde sa wa nsabndo' uban yooladna bexa zha bi ncho xabgi'i nchilya'a wa? Parea gal dub wizh le'a be men go'o xabgi'i mchilya'a wa. Le'a zha we'e le'a be men nde sa wa lá gaw dub tiemp.
’Na'an ton ngo ramient dub lad gox nsea dub ble'a lad kub, le'a lad kub wa sya'ad, cha ndi mas stsaw‑a lad gox wa.
No na'an ton ngo vin kub len dub bols gid gox, le'a bich ten vin kub wa stsaw bols gid gox wa. Le'a vin wa cha ibid stsi'i no sazha'a bols gox wa. Le'a vin kub wa nsabndo' yo'o len bols gid kub‑ga, ndo'ontsa ni dub‑a lá gazha'a.
Ndalen li nso'yadi'izh Jesús, le'a dub xabgi'i nsak ten bexa judío ulen cha usaxib xa ndo' Jesús, ndab xa:
—Le'a me'ed gots ten na' ti'i ngut‑ma. Wa' una uxo'ob ga ya'a‑ga tso'o me'ed, ndo'ontsa iban me'ed.
We'e le'a Jesús no be xmen‑xa cha ncha'a‑no xa wa.
Le'a nes wa ulen dub xagots nsak dub gelgizh nle'a ten dub tibtop‑la li'in. Le'a xa ubii ndi tso'o Jesús, cha mgal xa ndats xab Jesús,
le'a xa mbinbe'e: “Tal le'a na' ugal masa xab Jesús, le'a na' syak‑kana.”
Ná le'a Jesús cha mgeakso' mwi'i ndo' xa, cha ndab Jesús:
—Xagots, btenladna lu, le'a ta na mge'ladna lu na' wa, ta we'e mbin myakna lu.
Cha bi le'a gor wa myakna xa.
Ngol gor ulaya' Jesús ta lid xabgi'i nsak wa, uni'í‑la Jesús bexa ndo'ol bzhee no xte'e‑ta uge' ndeyó'on be men.
Cha ndab Jesús ndo' bexa wa:
—Utate bega, le'a me'ed ba' na'anpa ngut, le'a me'ed ga naxyats.
Le'a be men wa cha ndi mxi'id‑no Jesús.
Ná le'a gor utate‑la bexa, cha uyo'o Jesús len ni'i, cha usen xa ya'a me'ed, cha ngwaste me'ed.
Le'a ta li mbin Jesús wa mgen itea be gezh nde gax sa wa.
Le'a gor uto'o Jesús sa wa le'a top xabgi'i lá na' nseabenke'a tso'o Jesús, uge' ndab bexa:
—¡Go xa ras David xa nibe'e! ¡Blatsladna go besa!
Le'a gor uyo'o Jesús len ni'i cha ulen bexa wa wats Jesús. Le'a Jesús cha ndab ndo' bexa:
—¿Ndangealadna bega le'a na' sun gan yakna bega zha?
Le'a bexa cha ndab:
—Señor, le'a besa ndangeakaladna‑ya.
We'e le'a Jesús cha mgal ngusndo' bexa, ndab Jesús:
—Nat yakna bega lak ndangealadna bega‑ya.
Cha mna'‑la bexa. Le'a Jesús cha uzhe'eb‑pa ndab lá gudi'izh bexa‑ya ndo' ni dub men.
Ná le'a gor nsea'be bexa, cha mbidi'izh bexa ta li mbin Jesús wa ndo' be men ncho itea be gezh nde gax wa.
Le'a Jesús cha ulantu'ub mbi bxin len lado'o‑xa wa, cha usaxan ndadi'izh xabgi'i wa. Le'a be men uzhe'eb‑pa ndanseana, ndab bexa:
—¡Ta ndee dub ta nunk beuna gol ni'í idub Israel ndee!
Ná le'a bexa fariseo ndabbe:
—Le'a juers ten mxu'u nibe'e be mbi bxin ngontu'ub Jesús be mbi bxin len lado'o be men.
Tso'o wa le'a Jesús ukesea itea be gezh ubi'i no be gezh byux sa wa, mluu xa be men len be ni'i sa nzhealbe bexa judío be gezh wa. Mbidi'izh xa di'izh wen ten Dios na xte'e gak bexa dub xa le'a Dios nibe'e, no myunyakna xa be men nsen isando' gelgizh no be gelkwea'.
Le'a gor uni'í Jesús be men kwa'ad, cha mlatsladna Jesús bexa, le'a bexa nyu'ladna no ni lá ini'í bexa xte'e gun bexa, cuent be borreg ni lá ndap ton ula'ach ma.
We'e cha ndab Jesús ndo' be xmen‑na:
—Ncho kwa'ad be men nlad go'ón di'izh wen ten Dios, nak bexa cuent dub sa ncho sian‑pa be ta'a iganle'e, parea le'a bexa gun ti'in wa pla‑tsa.
Ta we'e unab bega ndo' Dios Xwan ti'in utu'ub‑ta bexa gun ti'in ndee.
We'e cha utezh Jesús isatibtop be xmen‑xa, cha msa'a xa juers ndo' bexa kontu'ub bexa be mbi bxin no yunyakna bexa be men nsen isando' gelgizh no be gelkwea'.
Le'a bexa wa bexa mtu'ub Jesús, gun bexa ti'in ten Jesús. Le'a ta wa Simón Pedr, no Ndres wit‑xa; nsea Jacob no Juan wit Jacob be xin Zebedeo.
Nsea Julip no Bartol no Tomás no Mateo xa nsen med ten gobier Roma, no Jacob xin Alfeo, no Lebeo xa no nsalea' Tadeo.
No Simón xa partid Caná, nsea Judas Iscariot xa le'a yun cuent Jesús tso'o wa.
Le'a isatibtop bexa ndee mtu'ub Jesús, ndab Jesús xte'e gun bexa ndab xa:
—Lá ya'be bega sa ndencho bexa na'anpa xa judío, ni lá ya' bega be gezh ten bexa Samaria.
Ndi wa'be bega sa ndencho bexa Israel, bexa nak cuent be borreg ula'.
Cha bidi'izh bega ndo' bexa wa le'a zha inibe'e Dios lado'o be men yá gax‑la nak.
No byunyakna bega bexa gizh, no bexa nsen gelgizh lepra. No uxiste bega bexa ti'i ngut. No ulantu'ub bega be mbi bxin len lado'o be men. Lak na'anpa ikix bega nsa na' juers li gun bega ta wa, no li‑ga ga'bin bega be ta wa na'anpa gun bega cobr.
’Lá go'o bega ni med oro, ni plata, ni cobre,
no ni bols go'o bega nes. No ni lá go'o bega top nes xab bega, no ni stub nes ndab bega, ni bordón lá go'o bega. Le'a dub xa ndun ti'in nsabndo'‑ka kix bexa ti'in ndun xa, ta we'e no bega ika'a ta nki'in bega wa.
’Le'a guni'i xá gezh na ilaya' bega, tal gezh si'il‑a natal gezh tuzh‑a, bkwa'an bega dub men utsin nak, cha uyo'o bega ta lid‑xa gast zha ika'an bega gezh wa.
Le'a gor na yoo bega len dub ni'i, cha utsin unidi'izh bega ndo' xa ncho sa wa.
Le'a tal xa utsin ndun‑no bega, we'e le'a xa wen yooladna. Ná tal le'a xa na'anpa utsin ndun, le'a xa wa na'anpa wen yooladna.
’Ná tal be men lá utsin ndun‑no bega no ni lá ula'ach xa ta gudi'izh bega, bka'an bega sa wa guni'i tal ta lid dub men‑a no tal dub gezh‑a. Cha blate bega gast yakol ngwa'al xo'o bega, ta uluu le'a Dios lá nsakladna lak nak bexa wa.
Le'a na' gáp ndo' bega le'a gal wizh gab Dios na ton ndap ke, le'a bexa gezh wa mas gelkwea' ini'í ndo' bexa uyo'o gezh Sodoma nsea gezh Gomorra.
’Bla'ach bega le'a na' ntu'ub bega ya'be bega cuent‑ta be borreg nde lat be mbee. Ta we'e list gok bega cuent‑ta list be uzhib. No bcha'an gok bega lak‑ta bcha'an nak be palom.
No gop bega cuent ndo' be men, bexa na yun cuent bega ndo' bexa nakti'in, no kin bexa bega len be ni'i sa nzhealbe bexa judío.
Le'a bexa gast ndo' bexa nakti'in ubi'i no ndo' be xa nibe'e go'o bega ke na nak bega xmen‑na'. Le'a gor we'e gudi'izh bega cuent ten na' ndo' bexa wa no ndo' bexa na'anpa xa judío.
Parea le'a gor na yun bexa cuent bega, lá yu'ladna bega xte'e ika'ab bega, le'a gal gor wa le'a Dios le'a usa'a di'izh ika'ab bega.
’Le'a ncho bexa le'aka wit‑na yun cuent gat xa ke ndangealadna xa na'. No ncho bexa li‑ga yun cuent le'aka xin‑na. No ncho bexa le'akaga gaklo‑no xus‑na gast gab bexa gat xus bexa.
No itea be men ixenoladna bega ke na ndangealadna bega na'. Na' le'a tal ton bega uxik ndo' be gelkwea' wa, le'a bega gap gelnban ndo' Dios.
Le'a zha na ugap gun‑no bexa bega dub gezh, bxo'on bega, wa' bega stub‑ga gezh. Le'a na' gáp ndo' bega le'a zha biseata itid bega itea be gezh Israel, le'a na', Xa Myak Men Ndo' Gizhliyo, ilen‑gal.
’Le'a dub xin utsid dub mech na'anpa mas nsak ndo' mech ten na. No li‑ga le'a dub mos na'anpa mas nsak ndo' xa nibe'e ten xa.
Le'a xin utsid dub mech itid lak ntid mech wa. No li‑ga dub mos itid lak ntid xa nibe'e ten xa. Tal le'a be men ní'i ndo' na' ndee mxu'u Beelzebú, mata gal ndo' bega nak be xmen‑na', ¿xte'e‑ma ugap gab bexa wa?
’Lá izheb bega ndo' be men, le'a itea be ta uga'ach, le'a gal gor le'a ta wa ulu'u‑kabe. No itea be ta ngachyo'o, le'a gal gor le'a be men ini'í‑ka ta wa.
Le'a be ta ndáp na' ndo' bega gor te'al, gud bega‑ya gor tezhea ndo' ga'al be men. Le'a be ta xga'ach ndo'ón bega, gast gek ni'i uso' bega uge' gudi'izh bega‑ya ndo' be men.
Lá izheb bega ndo' be men. Le'a bexa sun gan gut bexa bega, ná le'a gelnban ncho len lado'o bega le'a bexa wa lá gun gan gut. Ndi mas bzheb bega ndo' Dios xa na sun gan gut be men, cha utsa'ab xa gelnban ten bexa wa infierno.
’Le'a top migin nzhe'a dub med tuzh, parea ni dub bema lá gat tal Dios lá ula'a gat ma.
Le'a Dios uzhe'eb‑pa nla'ach bega gast uni'í xa plo gich gek bega ncho.
Ta we'e lá izheb bega, le'a bega mas nsak ndo' itea be migin.
’Le'a tal ton gab ndo' ga'al be men le'a xa xmen‑na', le'a na' no‑ga gáp ndo' Xus‑na' xa nsob gibe'a ba' le'a xa wa xmen‑kana'.
Ná le'a tal ton gab ndo' be men le'a xa na'anpa xmen‑na', le'a na' no‑ga gáp ndo' Xus‑na' xa nsob gibe'a ba' le'a xa wa na'anpa xmen‑na'.
’Lá gunbe'e bega le'a na' ndal ndo'ontsa uzhe'eb wen kwe be men ndo' gizhliyo. Le'a na' ndi ndal le'a be men iteltsa'a.
Le'a na' ndal le'a be xabgi'i kuyo‑no le'aka xus‑na, le'a be xagots kuyo‑no le'aka xna'a‑na, le'a xinxix‑xa kuyo‑no le'aka xnazha'ap‑xa.
Le'a bexa na mas gaklo ndo' dub xa, le'a bexa wa le'aka bexa ta lid‑xa.
’Le'a tal ton mas ndanke'a xus‑na no xna'a‑na ndo' lak ndanke'a xa na', le'a xa we'e na'anpa isaya' gak xmen‑na'. Li‑ga tal ton mas nkwea'ladna be xme'ed‑na ndo' na', le'a xa wa na'anpa isaya' gak xmen‑na'.
Le'a tal ton lá go'o cruz ten na cha lá isenke'a xa tso'o na', le'a xa wa lá isaya' gak xmen‑na'.
Le'a tal ton ukwa'an xte'e wen yoo xa, le'a xa wa ndi gun perdid gelnban ten na ndo' Dios. Ná tal ton gat geal ndangealadna xa na', le'a xa wa gap gelnban ndo' Dios.
’Le'a tal ton utsin gak ndo' bega, le'a ta wa cuent‑kata ndo' na' utsin nak xa. No li‑ga le'a tal ton utsin nak ndo' na' wa, le'a xa wa utsin‑ga nak ndo' Dios xa mtu'ub na'.
Le'a tal ton utsin gak ndo' dub profet geal profet xa, le'a Dios no ndo' xa wa usa'a ltsa'a ta usa'a Dios ndo' be profet. No li‑ga tal ton utsin gak ndo' dub xa wen geal wen xa, le'a Dios no ndo' xa wa usa'a ltsa'a ta usa'a Dios ndo' bexa wen wa.
Le'a tal ton usa'a masa dub vas nits myal' goo dub xmen‑na', geal le'a xa xmen‑na', le'a na' gáp ndo' bega le'a Dios usa'a‑ka ta wen nsabndo' ika'a xa.
Le'a gor na mtayadi'izh Jesús ndo' isatibtop be xmen‑xa na xte'e nsabndo' gun bexa, cha uto'o xa ncha'uluu xa be men be gezh nde gax wa.
Le'a zha na nke'a‑la Juan latgi'ib, ndo'ón xa be ta ndun Jesucristo. Ta we'e cha mtu'ub xa top xmen‑xa,
ngwa' inabdi'izh bexa ndo' Jesús ndab bexa:
—¿Go nak xa na ndab Dios ilen wa? ¿Nati kweas besa ilen stub‑ga xa?
Le'a Jesús cha uka'ab ndab:
—Bya' bega, cha gud bega ndo' Juan be ta na' bega no be ta ndo'ón bega.
Le'a bexa lá yoo gan iwi'ibe wa, nat le'a bexa na'‑la. Le'a bexa lá yoo gan isea wa, nat le'a bexa nsea‑la. Le'a bexa nsen gelgizh lepra, nat le'a bexa myaklana. Le'a bexa ngwa'ad, nat le'a bexa ndo'ón‑la. Le'a bexa ngut, nat le'a bexa nban‑la. No bexa uban nak wa ndo'ón di'izh wen ten Dios.
Le'a gor nsea'be itop be xmen Juan, le'a Jesús cha usaxan mbidi'izh ndo' be men cuent ten Juan wa, ndab xa:
—Le'a gor na ngwa'be bega ge'e sa uxee ncho men, ¿xta'an ngwa'iwi'i bega zha? ¿Dub yalod nkwi'in mbi zha?
Nati, ¿xta'an ngwa'iwi'i bega zha? ¿Dub xabgi'i nak dub lad uzhe'eb‑pa uyap nsak zha? Le'a bega uni'í‑ka le'a bexa ndak lad uyap wa, le'a bexa wa ncho ta lid bexa nibe'e.
¿Xta'an ngwa'iwi'i bega zha? ¿Ngwa'iwi'i bega dub xa ndadi'izh sakndo' Dios zha? Le'a na' gáp ndo' bega le'a Juan ta ugea‑ka ndadi'izh sakndo' Dios, parea le'a xa mas nsak ndo' itea‑ta bexa wa.
Le'a di'izh ten Dios nkeani'i ndab Dios cuent ten Juan:
Bla'ach le'a na' utu'ub dub xa ya' ned ndo' lu,
le'a xa wa uxa'al nes isea lu.
No gáp na' ndo' bega le'a lat itea be men ngol ndo' gizhliyo na'an ni stub xa mas nsak ndo' Juan xa ulalea' be men. Parea tal ton dub xa na'anpa nsak lat bexa nibe'e Dios, le'a xa wa mas nsak ndo' Juan.
’Le'a zha ulen Juan xa ulalea' be men wa no gast nat, le'a ncho bexa ugi'i nka inibe'e Dios be men, nlad bexa initndo' ta nibe'e Dios be men.
Le'a ta mke'a itea bexa mbidi'izh sakndo' Dios no ley mke'a Moisés mbidi'izh xte'e nibe'e Dios be men gast zha ulen Juan.
Le'a tal bega nlad gungealadna‑ya, le'a Juan le'a nak Elí, xa na ndab be profet gi'id‑ka.
Bego na ndap ncha'‑na, bla'ach bega ta ndáp na' ndee.
’¿Xta'an‑ma dub ta nak cuent ta ndun be men ncho nat? Le'a bexa wa nak cuent be me'ed nde ndo' xge'e, uge' ndab be me'ed ndo' ltsa'a me'ed:
“Gor na mbi'il besa bzhee, le'a bega ni lá ngolndatsbe. No gor na mbilto'o‑ga besa be kant yoo ubanladna bega, le'a bega ni lá ngó'on‑ga.”
Le'a zha ulen Juan ncho zha lá ngaw xa dub tiemp, no ni lá ndo xa vin. Cha ndab bega le'a xa ncho mbi bxin len lado'o‑na, ta we'e li ndun xa.
Ná le'a nat nsea‑ga na', Xa Myak Men Ndo' Gizhliyo. Le'a na' ndaw no ndo'o na', ná le'a bega ndab le'a na' uzhe'eb‑pa ndaw no uzhe'eb‑pa ndo'o na' vin. Ndab bega le'a na' nchealtsa'a bexa ugap nak no bexa nsen med nkix be men ndo' gobier Roma. Parea le'a bexa ndak lak nsa'a Dios, le'a be ta wen ndun bexa wa nluu le'a bexa ndak‑ka.
We'e cha usaxan uteyo Jesús bexa be gezh na mas sian be uyon mbin xa, geal le'a bexa wa ni lá ula'a be ta ugap nak bexa. Ndab Jesús:
—¡Pro'ob bega xa gezh Corazín no gezh Betsaida! Tal le'a be uyon mbin na' lat bega wa ndi ngun na' gezh Tiro no gezh Sidón, polta ngok‑la bexa lad wach no usob‑la bexa ndo' di', ta uluu le'a bexa uban myo'oladna no mla'a‑la bexa be ta ugap nak bexa.
Ta we'e gáp na' le'a gal wizh na gab Dios na ton ndap ke, le'a bega xa gezh Corazín no gezh Betsaida mas uzhe'eb ini'í gelkwea' ndo' bexa Tiro no Sidón wa.
No bega bexa gezh Capernaum, ¿ndanbe'e bega zha gibe'a ya' bega? Le'a Dios ndi utsa'ab bega infierno. Tal itea be uyon mbin na' lat bega wa ndi ngak gezh Sodoma, nal gast gor nat bi nde gezh wa.
Le'a na' gáp le'a gal wizh na gab Dios na ton ndap ke, le'a bega xa Capernaum wa mas uzhe'eb ini'í gelkwea' ndo' bexa uyo'o gezh Sodoma wa.
Le'a zha wa cha ndab Jesús ndo' Dios:
—Nsa na' xno ndo' go, Xus‑na', go Xa Nibe'e gibe'a no gizhliyo, le'a ga lá ula'a le'a bexa ndak wa no bexa ntsid wa yakbe'ena be ta ndee. Ndi mluu ga‑ya ndo' bexa na'anpa ndak, bexa nak cuent be me'ed.
Li ngok‑a, Xus‑na', geal le'a ga li nlad gak‑a.
Cha ndab Jesús ndo' be men nde sa wa:
—Le'a Dios Xus‑na' msa'a itea be ta'a ndo' na'. No na'an ton nchando' na', nab‑tsa Xus‑na' Dios nchando' na'. No na'an ton nchando' Dios Xus‑na', nab‑tsa na' xa nak Xin‑xa nchando' xa, no bexa na nlad na' uluu na' na ton nak Dios ndo' bexa.
Utseabe itea bega no'o be yo'o kwe'a no mzhannabe, le'a na' gakno bega une'e lado'o bega.
Bin bega lak nluu na' bega, no btsid bega ndo' na', le'a na' bcha'an nak no na'anpa zhin nak na'. Li ndo'ontsa une'e lado'o bega.
Le'a ta ndáp na' ndo' bega wa dub ta na'anpa bid gun bega, cuent dub yo'o ta uxax‑tsa.
Le'a ncho bexa fariseo uni'í ta wa cha ndab bexa ndo' Jesús:
—Bwi'i ga na xta'an ndun be xmen‑ga, ta lá nsabndo' gun bexa wizh ne'e beuna.
Ná le'a Jesús cha uka'ab ndab:
—¿Ni lá ndo'ol bega sa ndab di'izh ten Dios ta mbin David dub biaj zha na uzhe'eb‑pa nda'na xa no bexa ndesea‑no xa zha?
Le'a David wa uyo'o len ni'ilad ten Dios, cha udaw xa be pan le'ay, ta lá nsabndo' gaw xa no bexa ndeno xa, nab be ule'ay ndaw‑a.
¿No ni lá ndo'ol bega ndo' ley ten Dios le'a be ule'ay wa ndun ti'in len ni'i ten Dios wizh ne'e be men, ná le'a ta wa na'anpa dub ke?
Le'a na' gáp ndo' bega le'a nat le'a sa ndee ncho‑la dub xa mas nsak ndo' ni'i ten Dios wa.
Le'a di'izh ten Dios nkeani'i ndab Dios: “Le'a na' mas nlad ikwea'ladna bega men, ndo' lak nlad na' usa'a bega xnab ndo' na'.”Tal le'a bega yakbe'ena ta ndee wa, le'a bega lá gab ugap ndun bexa ndee, dub ta'a na'anpa dub ke.
Le'a na', Xa Myak Men Ndo' Gizhliyo, no‑ga nibe'e wizh ne'e beuna.
Cha ncha'a Jesús uyo'o xa len ni'i sa nzhealbe bexa judío gezh wa.
Le'a sa we'e nsob dub xabgi'i ubidya dub ya'a‑na. Le'a bexa fariseo nkwa'an na xte'e usake bexa Jesús, ta we'e cha unabdi'izh bexa ndo' Jesús, ndab bexa:
—¿Syo'o gan yunyakna men dub xa gizh wizh ne'e beuna zha?
Le'a Jesús cha uka'ab ndab:
—Tal dub bega ndap dub borreg cha ula'yo'o ma len dub ge'ed wat wizh ne'e beuna, ¿lid ya'lo'o bega ma le'aka wizh wa zha?
¿Lá ini'í bega zha le'a dub men uzhe'eb‑pa mas nsak ndo' dub borreg? Ta we'e le'a beuna syo'o‑ka gan gakno stub xa be wizh ne'e beuna.
We'e cha ndab Jesús ndo' xa gizh dub ya'a‑na wa:
—Bkea ya'a‑lu.
Le'a xa wa cha mkea ya'a‑na, cha uxax myakna‑ya lak nak stub‑a.
Cha nsea'be bexa fariseo, mzhealbe bexa mbidi'izh bexa xte'e gun bexa gan gat Jesús.
Le'a Jesús mgenna ta li nlad gun bexa wa, ta we'e cha mka'an xa sa wa. No kwa'ad be men usenke'a tso'o xa, cha myunyakna xa itea bexa gizh wa.
No uzhe'eb‑pa ndab Jesús ndo' bexa lá gudi'izh bexa ton myunyakna bexa.
Li ndab xa ndo'ontsa gak cumplir ta ndab profet Isaías polta, ndab Dios:
Bwi'i bega le'a xa ndee xa na ndun ti'in ndo' na',
le'a na' mti xa no nkwea'lad na' xa no ntennolad na' xa.
Na' usa Espíritu ten na' yoo len lado'o‑xa,
le'a xa gudi'izh ndo' be men itea be ras,
gab xa xte'e wen ya'an bexa ndo' na'.
Le'a xa ni lá kuyoto'o, no ni lá kwezhat xa;
No ni na'anpa uge' gudi'izh xa ndo' be men be nes.
bexa nak cuent dub xos ya yamer gach
no cuent nak dub beal' ndido‑tsa nyol'.
Li gun‑no xa bexa wa gast gal wizh gun xa gan
le'a be men wa wen ya'an ndo' Dios.
Le'a bexa itea be ras men ige'ladna xa.
We'e cha ulen‑no be men dub xabgi'i gizh wats Jesús. Le'a xa wa ncho mbi bxin len lado'o‑xa, ta we'e lá na' xa no mud xa. Le'a Jesús cha myunyakna xa ndo'ontsa na' xa no ní'i xa.
We'e le'a be men kwa'ad wa ngwatena', ndab bexa ndo' ltsa'a‑xa:
—¿Syo'o gan gak xa ndee xa ras David xa ndi'izh utu'ub‑ka Dios zha?
Ná le'a gor na mbi'ín bexa fariseo ta wa, cha ndab bexa ndo' be ltsa'a‑xa:
—Le'a Jesús ngontu'ub be mbi bxin len lado'o be men juers ten Beelzebú, mxu'u nibe'e be mbi bxin.
Le'a Jesús cha mgenna xte'e ndanbe'e bexa, cha ndab Jesús ndo' bexa wa:
—Tal le'a be xmen dub xa nibe'e uteltsa'abe, cha bi le'akaga bexa kuyo, we'e le'a bexa wa yá na'antapa gak juertbe. No tal le'a be men ncho dub gezh natal dub ni'i bi le'aka kuyobe, le'a juers ten bexa idub.
No li‑ga tal le'a mxu'u kuyo‑no le'aka be mbi bxin ten na, we'e le'a mxu'u wa no be mbi bxin wa iteltsa'abe, cha idub juers ten mxu'u.
Ndab bega le'a na' ngontu'ub be mbi bxin juers ten Beelzebú. ¿Ná ton nsa'a juers ngontu'ub be xmen bega be mbi bxin wa zha? Ta we'e le'a ta na ndun be xmen bega wa le'a nluu le'a bega na'anpa utsin ndanbe'e.
Ná le'a na' ngontu'ub be mbi bxin juers ten Espíritu ten Dios, ta na nluu le'a Dios ngol tiemp nibe'e len lado'o be men.
’¿No xte'e‑ma yoo gan yate dub men len lid dub xabgi'i juert, kowa'an xa be ta ten xa wa, tal men wa lid ned uxi xa juert wa zha? Li‑ma syo'o gan kowa'an xa be ta'a len lid‑xa juert wa.
’Le'a tal ton na'anpa dub‑tsa nak no na', le'a xa wa ndakloo ndo' na'. No li‑ga le'a tal ton na'anpa ndakno na' nyakjunt be men ndo' Dios, le'a xa wa ndi ndun nsasit be men wats Dios.
’Ta we'e gáp na' ndo' bega le'a itea be ta ugap ndun be men no itea be ta kwea' ní'i bexa, le'a ta wa dub ke syo'o‑ka gan gunge'ladna Dios. Ná le'a tal ton inisi Espíritu ten Dios, we'e le'a Dios lá gunge'ladna ke wa.
Le'a tal ton inisi na' ndee, Xa Myak Men Ndo' Gizhliyo, le'a ke we'e syo'o‑ka gan yu'u. Ná le'a tal ton inisi Espíritu ten Dios, le'a ke we'e yá lá yu'u‑ta, ni tiemp ndee no ni tiemp ilen.
’Le'a dub ya wen nsa'a sbe'en ngus wen. No dub ya na'anpa wen nsa'a sbe'en ngus lá yoo gan gaw men. Le'a be ngus ten dub ya nluu xá ya na‑ya.
¡Le'a bega xa ugap cuent be uzhib! ¿Xte'e‑ma yoo gan gudi'izh bega be ta wen zha, ná bega bexa ugap? Le'a ta na ncho lado'o dub men, ta we'e‑tsa ndadi'izh xa.
Le'a be men wen wa ndadi'izh ta wen, lak ta wen ncho lado'o‑xa. No li‑ga le'a bexa ugap ndadi'izh be ta ugap, lak ta ugap ncho lado'o‑xa.
Parea le'a na' gáp le'a gal wizh gab Dios na ton ndap ke, le'a itea be men iso' ndo' Dios gab bexa na xta'an mbidi'izh bexa itea be di'izh ugap.
Tal le'a bega ndadi'izh ta wen, we'e le'a Dios gab le'a bega na'anpa ndap ke. Ná tal le'a bega ndadi'izh ta ugap, we'e le'a Dios gab le'a bega ndap‑ka ke.
We'e ncho bexa fariseo no be mech ten ley uka'ab ndab ndo' Jesús:
—Mech, le'a besa nlad gun ga dub ta'a uluu le'a ga Dios‑ka mtu'ub.
Le'a Jesús cha uka'ab ndab:
—Le'a be men ncho nat uzhe'eb‑pa be men ugap no ndanke'a bexa be ta'a na'anpa ta ugea‑pa nak Dios. Unab bega gun na' dub ta uluu ton nak na', parea le'a na' lá gun ta unab bega wa. Ndi ini'í‑tsa bega le'a na' iti'id ltsa'a ta utid Jonás, xa mbidi'izh sakndo' Dios polta.
Lak uyo'o Jonás len dub mbeal si'il chon wizh no chon te'al, no li‑ga le'a na', Xa Myak Men Ndo' Gizhliyo, yoo len yo chon wizh no chon te'al.
No gal wizh wa le'a xagots unibe'e be men lad sur iso', gab xa le'a bega ndee ndap‑ka ke. Le'a xa wa uzhe'eb‑pa sit uto'o ndo'ontsa mbidyo'ón xa itea be ta mbidi'izh Salomón xa nibe'e, ta uzhe'eb ngok xa. Le'a sa ndee nso' dub xa mas nsak ndo' Salomón wa, parea le'a bega lá nsakyo'ón ta ndab xa.
’Le'a gor na nto'o dub mbi bxin len lado'o dub men, le'a mbi bxin wa cha ncha'a sa na'an men, ncha'kwa'an na pa yoo na. Ná le'a gor na lá izheal pa yoo mbi bxin wa,
cha ndab xa: “Nsea' na' le'aka ta lid‑na' sa uto'o na'.” Le'a gor mtansea' mbi bxin wa, le'a lado'o men wa cuent dub ni'i tach, ndon umbi'i nak‑a no chul nsaxkwa'a‑ya.
We'e le'a mbi bxin wa cha ncha'gi'i stub sga'ad be mbi bxin mas ugap nak, cha yoo itea be mbi bxin wa lado'o men wa. Cha mas juert yoo xa wa ndo' zha ned wa. No li‑ga yasea be men ugap ncho tiemp nat.
Bi li nso'yadi'izh Jesús ndo' be men, le'a xna'a Jesús no be wit‑xa ulaya' sa wa. Ndebe bexa tso'o juer, nlad bexa gudi'izh‑no Jesús.
Le'a dub men cha ndab ndo' Jesús:
—Una' go le'a xna'a‑ga no be wit‑ga ndebe tso'o juer ndee nlad gudi'izh‑no ga.
Le'a Jesús cha uka'ab ndab ndo' xa wa:
—Le'a na' gáp ndo' ga na ton xa na ta ugea‑ka nak xna'a‑na' nsea be wit‑na'.
Cha mluya'a Jesús be xmen‑xa ndab xa:
—Le'a bexa nde ndee nak xna'a‑na' no be wit‑na'.
Le'a itea bexa ndun lak nlad Xus‑na' xa nsob gibe'a ba', bexa we'e nak wit‑na' no bsan‑na' no xna'a‑na'.
Bi le'a wizh wa uto'o Jesús len ni'i wa, cha ncha'a xa to'o lagun Galilea cha usob xa.
We'e le'a kwa'ad‑pa be men mzhealbe wats xa, ta we'e cha ukea xa ndo' dub ni'iya, cha usob xa. Le'a itea be men wa utebe ndo' yo bid to'o‑tsa nits.
We'e cha sian ta'a mluu xa msaktabe'e xa be ta'a, ndab xa:
—Bla'ach bega le'a dub xabgi'i ndun ti'in ge'e uto'o ncha'utob xa bid ten trig ndo' yo.
Le'a gor na mte'ach xa‑ya, ncho‑ya ulate to'o nes. Le'a be migin cha ulen udaw‑a.
No ncho‑ya ulate ndo' yo ge', sa uxee yo. Ta we'e uxax ulen‑a,
parea ngol gor mna' bea le'a na wa cha mgo'ol cha ubid‑a, geal le'a‑ya na'anpa wat ndi'ib lo'‑na.
No ncho‑ya ulate lat be gix nso' gich. Ngol gor le'a gix wa uzhe'eb ngo'ol, cha ulo xlea‑ya.
Parea le'a ncho‑ya ulate sa uta'a yo, cha msa'a‑ya sian bid. Ncho be trig wa msa'a dub gayo'o‑ga bid. No ncho‑ya msa'a dub chon ga'al bid. No ncho‑ya msa'a dub galnti'i bid.
Bego na ndap ncha'‑na, bla'ach bega ta ndáp na' ndee.
We'e cha ulen be xmen Jesús wats xa, cha ndab bexa:
—¿Xta'an sbe'en nsaktabe'e ga be ta'a no be ta na nluu ga?
Le'a Jesús cha uka'ab ndab:
—Le'a Dios nsa'a ta yakbe'ena bega be ta uga'ach cuent ten xte'e nibe'e Dios. Ná le'a ndo' bexa ba' na'anpa nsa'a Dios yakbe'ena bexa‑ya.
Le'a ndo' bexa nyakbe'ena, le'a Dios gun mas yakbe'ena bexa. Ná le'a bexa na lá nyakbe'ena, le'a Dios slat gast dub tuzh ta na nyakbe'ena bexa wa.
Ta we'e li sbe'en be ta'a nsaktabe'e na' be ta nluu na' ndo' be men. Le'a bexa nwi'i, ná lá nyakbe'ena bexa ta na' bexa. No ndo'ón bexa ta ndáp na', ná ni lá isakyo'ón bexa‑ya no ni lá yakbe'ena bexa‑ya.
Le'a ta ndun bexa wa ndun cumplir ta mke'a Isaías sakndo' Dios, ndab Dios:
No nwi'i bega‑ya, parea lá ini'í bega xta'an‑a.
Le'a be men ndee uzhe'eb‑pa myak ngud lado'o‑na.
No lá ndo'ón bexa,
no nso'nyaw be ndo' bexa.
Ta we'e lá ina' bexa,
no ni lá go'ón bexa,
no ni lá yakbe'ena bexa,
no ni na'anpa ilen bexa wats na' utsu'u na' be ke ten bexa.
Cha no ndab Jesús:
—Ná le'a Dios ndun wen nyoladna bega, geal le'a bega ni'í be ta ndee no ndo'ón bega‑ya.
Le'a na' gáp le'a kwa'ad bexa mbidi'izh sakndo' Dios no bexa wen nak ncho polta, mlad bexa ini'í bexa ltsa'a ta ni'í bega nat, ná le'a bexa lá ini'í ta wa. No mlad bexa go'ón bexa ltsa'a ta ndo'ón bega nat, ná le'a bexa lá ngo'ón ta wa.
’Bla'ach bega nat na xta'an gab ta mbidi'izh na' cuent ten xa ngwa'yas trig.
Le'a to'o nes sa ulate bid ten trig wa nak cuent bexa na ndo'ón di'izh ten Dios na xte'e nibe'e Dios be men, parea lá nyakbe'ena bexa‑ya. Cha nlen mxu'u, cha ngo'o mxu'u di'izh wa len lado'o‑xa.
Le'a yo ge' wa nak cuent bexa ntenladna ndo'ón di'izh ten Dios.
Ná le'a ta ndun bexa wa nak cuent dub ya trig lá ndap sian lo'‑na. Ndangealadna bexa di'izh ten Dios dub nde'ep, ná le'a gor na juert ncho bexa geal ndangealadna xa di'izh ten Dios, cha nla'a xa‑ya.
Le'a yo nso' gix nso' gich wa nak cuent bexa na ndo'ón di'izh ten Dios, ná le'a bexa nyu'ladna be ta'a ndo' gizhliyo ndee, no nge'ladna bexa be ta sian‑tsa ndap xa. Le'a ta wa nak cuent dub trig na'an xta'an usa'a‑ya.
Parea le'a sa uta'a yo wa nak cuent bexa na ndo'ón di'izh ten Dios no nyakbe'ena bexa‑ya. Le'a bexa wa wen nak cuent‑la be trig nsa'a dub gayo'o bid no dub chon ga'al bid no dub galnti'i bid.
Le'a Jesús cha msaktabe'e stub ta'a, ndab xa ndo' be men:
—Le'a lak nibe'e Dios be men nak cuent ta ngwasea dub men ngos sbe'en bni wen ten trig ge'e ten xa.
Parea ndalen ndeyats be men cha ulen dub xa ndakloo ndo' xa. Cha ngos xa be gix lá isu'u lat be bni ten trig wa, cha nsea' xa.
Le'a zha ulen trig no ulen‑ga be bid ndo'‑ya, cha no gix ulen lat‑a.
We'e le'a bexa ndun ti'in sa wa cha ngwa'yab‑a ndo' xwan yo wa, ndab bexa: “Señor, le'a go ngos sbe'en bni wen ge'e ten ga. ¿Ná nat pa uto'o be gix ncho lat‑a zha?”
Le'a xa cha ndab: “Dub xa ndakloo ndo' na' ngos‑a.” Le'a bexa wa cha unabdi'izh ndab: “¿Nlad ga ya'bedi'ib besa be gix wa zha?”
Le'a xa cha ndab: “Lá ya'di'ib bega‑ya. Le'a tal bega ki'ib be gix wa, le'a be trig wa no sgi'ib.
Bla'a bega li junt ga'al‑a gast gal zha ibele'e be bid ten trig. Zha we'e le'a na' gáp ndo' bexa gun ti'in wa utele'e bexa ned lak be gix, cha uxi bexa gen‑a, cha utso'ol bexa‑ya. Cha we'e utele'e bexa be bid trig wa, cha kocha'aw bexa‑ya ta lid‑na'.”
We'e stub ta'a msaktabe'e Jesús, ndab xa:
—Le'a lak nibe'e Dios be men nak cuent ta ngwasea dub bid ten mostas, ta ngos dub xabgi'i ge'e ten xa.
Le'a ta wa dub bid ndon le'a tuzh ndo' itea be bid, parea ngo'ol‑a cuent dub ya si'il, mas si'il ndo' itea be ta xge'a ndas be men, gast be migin ndande'e xu'un ten na ndo' be xos‑a.
Cha msaktabe'e xa stub ta'a, ndab xa:
Itea be ta ndee wa msaktabe'e Jesús be ta'a ndo' be men, le'a xa sbe'en li mbidi'izh ndo' be men.
Li ngok cumplir lak ndab dub xa polta ndadi'izh sakndo' Dios, ndab‑xa:
Sbe'en usaktabe'e na' be ta'a gor na gudi'izh na' ndo' be men.
Gáp na' be ta'a uga'ach nak,
be ta'a ni dub men gol ni'í idub ncho gizhliyo.
We'e cha mla'a Jesús be men kwa'ad wa, cha uyo'o xa len dub ni'i. Le'a be xmen‑xa cha no ulen wats xa, ndab bexa:
—Bidi'izh ga na xte'e nak ta msaktabe'e ga wa cuent ten gix ncho ge'e wa.
Le'a Jesús cha ndab:
—Le'a xa ndas bni wen wa, le'a ta wa Xa Myak Men Ndo' Gizhliyo.
Le'a ge'e wa le'a ta wa ndo' gizhliyo ndee. Le'a bni wen wa le'a ta wa bexa nibe'e Dios. Le'a be gix wa, le'a ta wa bexa nibe'e mxu'u.
Le'a xa ugap ngos gix wa, le'a ta wa mxu'u. Le'a gor utele'e bexa trig wa, le'a ta wa zha idub tiemp ndee. Le'a bexa utele'e be ta wa, le'a bexa wa be ángel ten Dios.
Le'a lak igi'ib be gix no yol'‑a, li‑ga gak‑a gal zha idub tiemp ndee.
Le'a gal zha wa le'a na', Xa Myak Men Ndo' Gizhliyo, utu'ub be ángel ten na' utele'e itea bexa ugap nak no bexa nki'il be men gun ta ugap.
Cha utsa'ab be ángel bexa ugap wa ndo' gi', sa gó'on bexa no gast ndeay bexa gaw bexa tant dub gelkwea' si'il ini'í bexa.
We'e le'a bexa wen wa iluu cuent xe'a wizh sa nibe'e Dios Xus bexa. Bego na ndap ncha'‑na, ¡bla'ach bega ta ndáp na' ndee!
’No le'a lak nibe'e Dios nak cuent‑ta dub ta uzhe'eb‑pa nsak ngachyo'o dub ble'a yo. Le'a gor mzhe'al dub men‑a, cha mkichko xa‑ya le'aka sa wa. Cha ntenladna xa nsea' xa, ngwa'udo'o xa iteanak ta ndap xa, cha usi'i xa yo wa.
’No le'a lak nibe'e Dios nak cuent ta ngwasea dub xa nsi'i uti'ix be ta'a, nkeseakwa'an xa be perla wen isi'i xa.
Le'a gor na mzheal xa dub‑a ndon le'a nsak, cha ngwa'udo'o xa iteanak be ta ten xa, cha usi'i xa perla wa.
’No le'a lak nibe'e Dios nak lak ndun‑no be men dub red ntsa'ab bexa ndo' nits, nsen‑a isando' mbeal.
Le'a gor nzhea‑ya cha ngo'o bexa‑ya to'o nits. Cha nsob bexa sa wa nti xa be mbeal wen wa ngocha'aw xa len zhum. Le'a bema lá isu'u wa ngote bexa dub lad.
No li‑ga gak‑a gal zha idub tiemp ndee. Le'a be ángel ten Dios ilen ko'o bexa ugap lat bexa wen.
Cha utsa'ab be ángel bexa ugap wa ndo' gi'. Sa we'e gó'on bexa no gast ndeay bexa gaw bexa tant dub gelkwea' si'il ini'í bexa.
Le'a Jesús cha unabdi'izh ndo' be xmen‑na ndab xa:
—¿Nyakbe'ena bega iteanak ta ndáp na' ndee zha?
Le'a bexa cha uka'ab ndab:
—Besa nyakbe'ena‑ya, Señor.
We'e le'a Jesús cha ndab:
—Le'a bexa ntsid ley ten Dios le'a gor na ndak‑ka xa lak nibe'e Dios be men, le'a bexa wa nak cuent dub xwan ni'i ngote be ta ten na sa nchocha'aw‑a, be ta kub no be ta gox.
Le'a gor mtayadi'izh Jesús be ta na li msaktabe'e xa be ta'a wa, cha nsea' xa.
—¿Pa mtsid xa ba' be ta ndak xa ba' zha? ¿No xte'e‑ma ndun xa be uyon wa?
¿Na'anpa xa ndee xin carpinter wa zha? ¿Na'anpa Marí xna'a‑xa zha? ¿No na'anpa wit‑xa Jacob no Kosé no Simón no Judas?
¿Na'anpa be bsan‑xa ncho lat beuna gezh ndee zha? ¿Xte'e‑ma ndak xa ta nluu xa ba'? ¿No xte'e‑ma ndun xa be uyon ba' zha?
We'e na'anpa isakyo'ón bexa ta ndab Jesús, ná le'a Jesús cha ndab ndo' bexa wa:
—Le'a itea be men ndap mod ndo' dub xa ndadi'izh sakndo' Dios. Parea le'a bexa lazh‑xa no bexa ncho ta lid‑xa na'anpa ndap bexa mod ndo' xa.
Ta we'e lá ngun Jesús sian uyon sa wa ke na lá ndangealadna bexa wa xa.
Le'a tiemp we'e le'a Herodes xa nibe'e sa wa mbi'ín be ta ndun Jesús.
Cha ndab Herodes ndo' bexa ndun ti'in ndo' xa:
—Le'a Jesús wa le'a nak Juan xa ulalea' be men wa mban‑gal ndo' gelgut. Ta we'e ndap xa juers ndun xa be uyon wa.
Le'a mas polta le'a Herodes unibe'e ndo' xmen‑na isen bexa Juan, cha uxi bexa Juan caden, no uke'a bexa Juan latgi'ib. Li mbin xa ke ten Herodías xagots ten Julip wit Herodes,
geal le'a Juan ndab‑la ndo' Herodes le'a Herodes lá nsabndo' ika'a Herodías.
Ta we'e le'a Herodes nlad gut Juan, parea le'a xa nzheb ndo' be men le'a bexa ndab le'a Juan dub xa ndadi'izh sakndo' Dios.
Le'a ngol dub wizh ngol lea' Herodes ulo xa dub gast. Le'a sa wa uto'o xingots Herodías mbilndats xa ndo' ga'al iteanak bexa nde ndo' gast wa. We'e le'a Herodes uzhe'eb‑pa ngoladna xte'e mbilndats nagots wa,
ta we'e cha ndab Herodes ndo' xa:
—Nsobwi'i Dios usa na' guni'i xta'an inab lu.
We'e cha ndab nagots wa ndo' Herodes lak ndab xna'a‑na wa:
—Nat bsa'a ga gek Juan xa ulalea' be men, ixo'ob‑a ndo' dub plat.
We'e le'a Herodes cha uban myo'oladna. Parea ke na ndab xa Dios nsobwi'i no ke na mbi'ín be men nde ndo' mes ta ndab xa wa, ta we'e unibe'e xa ndo' be xmen‑xa usa'a bexa gek Juan,
ndab xa le'a len latgi'ib yabto'og gen Juan.
Cha myo'o bexa gek Juan uxo'ob‑a ndo' dub plat, cha msa'a xa‑ya ndo' nagots wa. Le'a xa wa cha ngwa'usa'a‑ya ndo' xna'a‑na.
We'e ulen be xmen Juan cha mbi'i bexa Juan mka'ach bexa xa. Cha ngwa'yab bexa‑ya ndo' Jesús.
Le'a zha na mbi'ín Jesús ta wa, cha ukea xa ndo' dub ni'iya ncha'a xa dub sa na'an men. Ná le'a gor na mbi'ín be men pa ncha'a Jesús, cha uto'o bexa be gezh ncha'a ndats bexa sa ncha'a Jesús.
Le'a sa wa le'a gor ula' Jesús ndo' ni'iya wa cha uni'í xa kwa'ad be men wa, cha mlatsladna xa bexa wa. Cha myunyakna xa be men gizh nde lat bexa wa.
Le'a ngol gor uzhe‑lapa le'a be xmen Jesús cha ubii wats Jesús cha ndab bexa:
—Le'a sa ndee dub sa na'anpa ncho men, no nat yá uzhe‑la. Gud ga ndo' bexa kwa'ad ba' ya'be bexa be gezh isi'i bexa ta gaw bexa.
Le'a Jesús cha ndab:
—Na'anpa juers‑ka ya'be bexa. Ndi bsa'a bega ta gaw bexa.
Le'a be xmen Jesús cha ndab:
—Le'a besa ndap sga'ay‑tsa pan no stop‑tsa mbeal.
—Utsea‑no bega‑ya sa ndee.
We'e cha ndab xa ndo' be men kwa'ad wa kwe bexa ndo' gixgi. Cha usen xa isaga'ay pan wa no itop mbeal wa, cha mwi'i xa gibe'a msa'a xa xno ndo' Dios. Cha ule'a xa be pan sian ble'a, cha msa'a xa‑ya ndo' be xmen‑xa. Le'a bexa cha mtse'a‑ya ndo' be men kwa'ad wa.
Le'a itea bexa wa udaw gast plo mzhea bexa. We'e mtele'e be xmen Jesús tibtop zhum be ta mya'an sobr wa.
Le'a lat bexa li udaw wa pa dub ga'ay mil xabgi'i, parea na'anpa iga'ab be xagots no be me'ed.
Cha ndab Jesús ndo' be xmen‑na:
—Bkea bega le'aka ndo' ni'iya ba', cha wa'ned bega ndo' na' stub to'o nits ba'.
Ndalen wa le'a Jesús ndab ndo' be men kwa'ad wa ya'be bexa.
Le'a gor na yá nsea'be be men wa, le'a Jesús nab ukea dub bet ngwa'yadi'izh‑no Dios. Le'a gor na nsea‑la te'al le'a Jesús nab nso' sa wa.
Le'a gor we'e le'a ni'iya wa sit‑la ncha'a itol‑la nits wa. Le'a be golp ten nits uzhe'eb‑pa nke'a las ni'iya wa, no le'a mbi uzhe'eb‑pa nlen ndo' nits wa lad ndo' ni'iya.
Ngol gor yamer gat xe'a, le'a Jesús nchasea ndats ndo' nits, ncha'bii xa sa ncha'be bexa wa.
Le'a be xmen Jesús cha uni'í xa nseandats xa ndo' nits wa, cha mzheb bexa no uge' ndab bexa:
—¡Le'a ta ba' dub ta uxin!
Ná le'a Jesús cha ndab ndo' bexa:
—¡Gop bega valor! ¡No lá izheb bega! Le'a ta ndee na'‑ka.
We'e le'a Pedr cha uka'ab ndab:
—Señor, tal le'a go Jesús, unibe'e ga gal na' wats ga ndo' nits ba'.
Le'a Jesús cha ndab ndo' xa:
—¡Utsea!
Le'a Pedr cha ula' ndo' ni'iya nchasea ndats ndo' nits, ncha'a xa wats Jesús.
Parea ngol gor uni'í Pedr li‑ta nso' mbi si'il wa, cha mzheb xa. Cha usaxan ncha'layo'o xa len nits wa. Cha utezhat xa ndab xa ndo' Jesús:
—¡Señor, utsealo'o ga na'!
Cha bi le'a gor wa le'a Jesús cha mke'a ya'a‑na, cha usen xa ya'a Pedr. Cha ndab Jesús ndo' xa:
—¡Ndido‑tsa nge'ladna lu na'! ¿Xta'an lá ndangealadna lu na' zha?
Le'a gor ukea Jesús no Pedr ndo' ni'iya wa, le'a mbi wa cha uleas.
We'e le'a bexa nde ndo' ni'iya wa cha ngwanke'a Jesús, ndab bexa:
—Ta ugea‑ka le'a go nak Xin Dios.
Tso'o na utakea bexa ndo' nits wa, ulaya' bexa sa nsalea' Genesaret.
Le'a gor uni'í be men ncho sa wa le'a ta wa Jesús, cha mtu'ub bexa men ngwa'yab‑a ndo' bexa ncho idub gangeak sa wa. We'e cha ulen‑no be men itea bexa gizh wats Jesús.
Cha unab bexa ula'a xa masa ndats xab‑xa ugal bexa gizh wa. Le'a itea bexa na li ngal xab Jesús wa cha myaknabe.
—¿Xta'an ni lá ndanke'a be xmen‑lu be costumbr mcha'an be usan gox polta? Lba'a‑tsa na'a bexa gor ndaw bexa parea na'anpa na'a bexa lak nibe'e costumbr wa.
Le'a Jesús cha uka'ab ndab:
—¿Xta'an lá ndun bega lak nibe'e ley ten Dios, ndi ndanke'a‑tsa bega be costumbr ten le'aka bega?
Le'a Dios unibe'e ndab: “Wanke'a xus‑lu nsea xna'a‑lu.”No ndab xa: “Le'a tal ton kwea' iní'i ndo' xus‑na natal ndo' xna'a‑na, le'a xa wa nsabndo' gat.”
Ná le'a bega ndi ndab le'a tal ton gab ndo' xus‑na natal ndo' xna'a‑na: “Le'a itea ta'a ndi'izh gakno na' ga, le'a ta wa ndi usa na' ndo' Dios”,
we'e le'a xa wa yá na'antapa juers‑ka gakno xus‑na no xna'a‑na. Li nla'a bega ta unibe'e Dios, ndanke'a bega ndi sbe'en costumbr ten bega.
Le'a bega ndunta xa wen, ná bega ugap nak. Ugea‑ka ndab Isaías sakndo' Dios polta, ndab xa lak nak bega:
Le'a be men ndee di'izh‑tsa ndanke'a na',
parea le'a lado'o‑xa sit nak ndo' na'.
Na'an xti'in ta ndanke'a bexa na',
le'a cuent di'izh ten na' nluu bexa,
parea di'izh ten be men‑tsaya.
We'e le'a Jesús cha utezh be men kwa'ad wa, ndab xa:
—Bla'ach bega ta gáp na' ndee. No byakbe'ena bega‑ya.
Le'a ta ndaw be men na'anpa le'a ndun bzhi'ik bexa ndo' Dios. Ndi ta ugap ndadi'izh be men ndun bzhi'ik bexa.
Cha ulen be xmen Jesús wats xa, ndab bexa:
—¿Uni'í ga le'a bexa fariseo ngoklo gor na mbi'ín bexa ta li ndab ga wa?
Le'a Jesús cha uka'ab ndab:
—Le'a bexa cuent dub ya na'anpa ngas Xus‑na' xa nsob gibe'a, ta we'e gal dub wizh le'a xa ki'ib‑a.
Bla'a bega bexa, le'a bexa cuent dub xa lá na' ncha'a‑no stub xa lá na'. Le'a tal li go'o dub xa lá na' stub‑ga xa lá na', le'a bexa itop slayo'o len dub ge'ed.
Le'a Pedr cha ndab:
—Bluu ga xte'e nak ta msaktabe'e ga wa ndo' besa.
Le'a Jesús cha ndab:
—¿No‑ga bega ni lá nyakbe'ena ta ndáp na' zha?
¿Lá nyakbe'ena bega zha le'a ta ndaw dub men ncha'a len‑xa, cha ncha'a‑gaya len letrina?
Ná le'a ta ugap ndadi'izh be men wa lado'o‑kaxa nto'o. Cha ndun bzhi'ik‑a xa cuent ten Dios.
Le'a len lado'o men nto'o itea be ta ugap ndanbe'e bexa. Ta we'e ncho xa ndut men. No ngal xa xa ten stub‑ga men. No ndun xa ta ugap ltsa'a ta li nak wa. No ndun xa gelwa'an no gelkwi'in. No nisi xa be ltsa'a‑na.
Le'a itea be ta ugap ndee ndun bzhi'ik bexa cuent ten Dios. Parea ta na lá una'a dub xa lak nibe'e bexa wa cha gaw xa, le'a ta wa na'anpa gun bzhi'ik xa cuent ten Dios.
Cha uto'o Jesús ncha'a xa dub sa gax gezh Tiro no gezh Sidón.
—¡Señor, xa ras David xa nibe'e! ¡Blatsladna go na'! Le'a xi'ín gots na' ncho mbi bxin len lado'o‑na uzhe'eb‑pa kwea' nsak xa.
Ná le'a Jesús ni lá ika'ab ndo' xa. We'e le'a be xmen Jesús cha ulen wats xa, cha ndab bexa:
—Gud ga ndo' xa ba' ya' xa, le'a xa uzhe'eb‑pa ndun ruid nsenke'a xa tso'o beuna.
Le'a Jesús cha ndab ndo' xagots wa:
—Le'a Dios mtu'ub na' gakno na' bexa Israel‑tsa, bexa nak cuent be borreg ula'.
Parea le'a xagots wa ubii cha usaxib xa ndo' Jesús, ndab xa:
—¡Señor, gokno ga na'!
Le'a Jesús cha ndab ndo' xagots wa:
—Na'anpa utsin nak ulat besa pan ndo' be me'ed, cha usa'ab besa‑ya ndo' be mbek.
Le'a xagots wa cha ndab:
—Ta ugea‑ka ta wa, Señor, parea le'a be mbek gast ndaw be ta nlate xan mes ten xwan‑ma.
We'e le'a Jesús cha ndab:
—Xagots, uzhe'eb nge'ladna lu na'. Nat gak ta nlad lu.
Bi le'a gor wa le'a xingots‑xa wa cha myakna.
Le'a Jesús cha uto'o sa wa ncha'a‑gal to'o lagun Galilea. Cha ukea xa dub bet, cha usob xa.
We'e le'a kwa'ad‑pa men ulen wats xa nsea‑no bexa lá yoo gan isea, no bexa lá na', no bexa lá yoo gan gudi'izh, no bexa moch, nsea kwa'ad‑ta bexa gizh. Cha mte bexa bexa gizh wa ndo' Jesús, cha myunyakna Jesús bexa.
Le'a be men wa ngwanseanabe gor uni'í bexa le'a bexa lá yoo gan gudi'izh wa ndadi'izh‑la, no bexa moch wa myaklana, no bexa lá yoo gan isea wa utsin‑la nsea, no bexa lá na' wa nwi'i‑la. Le'a iteanak bexa kwa'ad wa cha ndab le'a Dios ten bexa Israel wa uzhe'eb dub Dios si'il.
Cha utezh Jesús be xmen‑na, cha ndab xa:
—Nlatslad na' be men kwa'ad ndee, le'a bexa wizh nyon‑la nde wats na', parea lá ndap‑ta bexa ta gaw na. Le'a na' lá nlad utu'ub na' bexa lba'a‑tsa lá gaw bexa, ncha'a bexa lá uxik ilansea' ta lid‑na.
Le'a be xmen Jesús cha ndab ndo' xa:
—¿Pa izheal beuna pan gaw dub lba'a‑ta men kwa'ad ba'? Le'a sa ndee sit nde be gezh.
Le'a Jesús cha unabdi'izh ndab:
—¿Plo pan ndap bega zha?
Le'a bexa cha ndab:
—Sga'ad pan nsea stapla mbeal byux.
Cha ndab Jesús ndo' be men kwa'ad wa kwebe ndo' yo.
Cha usen xa isaga'ad pan nsea be mbeal wa, cha msa'a xa xno ndo' Dios no ule'a xa be ta wa sian ble'a. We'e msa'a xa‑ya ndo' be xmen‑xa, utse'a bexa‑ya ndo' be men kwa'ad wa.
Le'a be men wa itea udaw‑a gast plo mzhea bexa. Cha mtele'e be xmen Jesús sga'ad zhum be ta mya'an sobr wa.
Le'a lat bexa udaw wa ncho pa dap mil xabgi'i‑tsa, parea na'anpa iga'ab be xagots no be me'ed.
Cha ulen pla bexa fariseo no bexa saduceo wats Jesús, nlad bexa gun bexa preb Jesús, ndab bexa ndo' Jesús:
—Le'a besa nlad gun ga dub ta'a uluu le'a ga Dios‑ka mtu'ub.
Parea le'a Jesús cha ndab:
—Le'a ncho uzhe le'a gibe'a ba' nane na', ta we'e ndab bega le'a ge'a xe' kwe mbi.
No ncho tempran le'a gibe'a ba' nane na' no nde xkaw, ta we'e ndab bega nat uzhe'eb‑pa uxo'on mbi. ¡Bega ndunta xa wen ná bega ugap nak! Nyakbe'ena bega xte'e nak be ta na' bega gibe'a ba', ná ni lá nyakbe'ena bega be ta ndun Dios tiemp nat.
Le'a be men ncho nat uzhe'eb‑pa be men ugap no nkwa'an bexa be ta'a na'anpa ta ugea‑pa nak Dios. Ndab bega gun na' dub ta'a uluu ton nak na', parea le'a na' lá gun ta ndab bega. Ndi ini'í‑tsa bega le'a na' iti'id ltsa'a ta utid Jonás, xa mbidi'izh sakndo' Dios polta.
Cha mla'a Jesús bexa, cha ncha'a xa.
Cha utakea Jesús nsea be xmen‑xa stub to'o nits, parea myalad bexa ngo'o bexa pan gaw bexa.
Le'a Jesús cha ndab ndo' bexa:
—Bla'ach bega, uzhe'eb‑pa gop bega cuent nsea levadur ten bexa fariseo no levadur ten bexa saduceo.
Le'a bexa cha ndabbe ndo' ltsa'a‑na:
—Li ndab xa ba' geal le'a beuna lá ngo'o pan.
Le'a Jesús cha mgenna ta li ndanbe'e bexa wa, ta we'e ndab xa:
—¿Xta'an lba'a nyu'ladna bega le'a bega lá no'o pan zha? ¡Ndido‑tsa nge'ladna bega na'!
¿Bi lá nyakbe'ena bega ta uni'í bega uyo'o wa zha? ¿Ni lá ntse'aladna bega xte'e msa na' ga'ay pan udaw ga'ay mil xabgi'i wa, no plo zhum ta mya'an sobr mtele'e bega zha we'e zha?
¿No ni lá ntse'aladna bega xte'e msa na' dub ga'ad pan udaw dub dap mil xabgi'i zha, no plo zhum ta mya'an sobr mtele'e bega zha we'e zha?
¿Xta'an lá nyakbe'ena bega le'a na' na'anpa ndadi'izh cuent ten pan gor ndáp na' gop bega cuent nsea levadur ten bexa fariseo no levadur ten bexa saduceo zha?
We'e myakbe'ena bexa le'a Jesús na'anpa ngab gap bexa cuent nsea levadur ten pan. Le'a xa ndi ndab gap bexa cuent nsea ta nluu bexa fariseo no bexa saduceo.
Le'a gor ulaya' bexa gax dub gezh nsalea' Cesarea Filipo, le'a Jesús cha unabdi'izh ndo' be xmen‑na, ndab xa:
—¿Xte'e ndab be men ton nak Xa Myak Men Ndo' Gizhliyo zha?
Le'a bexa cha uka'ab ndab:
—Le'a ncho be men ndab le'a ga nak Juan xa ulalea' be men. No ncho bexa ndab le'a ga nak Elí. No ncho‑ga bexa ndab le'a ga Jeremías, natal stub‑ga xa mbidi'izh sakndo' Dios polta.
Le'a Jesús cha ndab:
—¿Le'a bego zha xte'e gab ton nak na'?
Le'a Simón Pedr cha uka'ab ndab:
—Le'a go nak Cristo Xin Dios nban.
We'e le'a Jesús cha ndab ndo' xa wa:
—Simón xin Jonás, uzhe'eb‑pa wen yooladna lu, le'a ta ndab lu na'anpa men mluu ndo' lu, ndi Xus‑na' xa ncho gibe'a mluu‑ya ndo' lu.
Le'a lu nsalea' Pedr.  Le'a ndo' ge'da'a ndee kwe dub xkwa'a men gungealadna na'. Le'a juers ten gelgut na'anpa gun gan ndo' bexa wa.
We'e le'a Jesús cha unibe'e ndo' be xmen‑na na'anpa gab bexa ndo' ni dub men le'a Jesús nak Cristo xa mtu'ub Dios.
Le'a zha we'e usaxan Jesús ndadi'izh ndo' be xmen‑na le'a xa juers‑ka ya' Jerusalén, ndab xa:
—Le'a Jerusalén wa le'a bexa gox nsak nsea be ule'ay nibe'e nsea be mech ten ley ugap gun‑no na'. No gut bexa na', parea le'a wizh yon le'a na' iban ndo' gelgut.
We'e le'a Pedr cha mbi'i Jesús dub lad, cha uteyo Pedr xa, ndab Pedr:
—¡Na'anpa li gak‑a, Señor! ¡Le'a Dios lá ula'a li yasea ga!
Ná le'a Jesús cha myach mwi'i ndo' Pedr, ndab xa:
—Utatso' wats na', le'a lu ndadi'izh cuent mxu'u, lá nlad lu gun na' ta nlad Dios. Le'a lu lá ndanbe'e lak ndanbe'e Dios, le'a lu ndi ndanbe'e lak ndanbe'e be men‑tsa.
Cha ndab Jesús ndo' be xmen‑na:
—Tal ton nlad isenke'a tso'o na', nsabndo' ula'a xa iteanak ta nlad xa, cha go'o xa cruz ten xa, cha isenke'a xa tso'o na'.
Le'a tal ton ukwa'an xte'e wen yoo xa, le'a xa wa ndi gun perdid gelnban ten na ndo' Dios. Ná le'a tal ton gat geal ndangealadna xa na', le'a xa we'e gap gelnban ndo' Dios.
Tal le'a dub men ndap iteanak be ta ncho ndo' gizhliyo ndee, cha gak perdid gelnban ten xa ndo' Dios, ¿xti'in iteanak be ta ndap xa wa? Le'a be ta wa na'anpa ugal isi'i xa gelnban ten xa.
Le'a na', Xa Myak Men Ndo' Gizhliyo, ilen‑no xe'a si'il ten Dios Xus‑na' no be ángel. Cha kix‑ga na' ika'a kad dub men be ta mbin xa.
Le'a na' gáp ndo' bega le'a ncho bexa nde ndee bi na'anpa gat gast ini'í xa le'a na', Xa Myak Men Ndo' Gizhliyo, ilen‑gal inibe'e ndo' gizhliyo.
Ngol sxo'op wizh tso'o wa le'a Jesús mbi'i Pedr no Jacob no Juan wit Jacob, ukea bexa dub bet ga'ap sa na'an men.
Le'a sa wa le'a Jesús mtixndo' ndo' ga'al bexa wa, le'a ndo' Jesús myak cuent xe'a wizh no xab‑xa ndon mbe mna' cuent xe'a.
Zha le'a sa wa mlundo' Moisés no Elí ndeyadi'izh‑no Jesús.
We'e le'a Pedr cha ndab ndo' Jesús:
—Señor, uzhe'eb‑pa wen nde beuna sa ndee. Tal ga nlad‑a gunde'e besa chon ramad: dub‑a na ten go, le'a stub‑a na ten Moisés, nsea stub‑a na ten Elí.
Ndalen li nso'yadi'izh Pedr, cha ulen dub xkaw msu xe'a idub sa ndebe bexa. Le'a lat xkaw wa mgen ti Dios ndab:
—Le'a ta ndee Xi'ín‑na'. Na' nkwea'ladna xa no ntennoladna xa. Bsakyo'ón bega ta ndab xa.
Le'a gor na mbi'ín be xmen Jesús ta wa, cha msaxib bexa gast ndo' yo ngol xtuzh bexa, no uzhe'eb‑pa mzheb bexa.
We'e le'a Jesús cha ubii gax wats bexa, cha mgal Jesús gek bexa, cha ndab xa:
—Goso' bega, lá izheb‑ta bega.
Le'a gor na mwi'i bexa wa yá na'anla ton ndebe sa wa, le'a Jesús nab‑la nso'.
We'e ndalen ncha'layo'o bexa bet wa, le'a Jesús ndab ndo' bexa:
—Na'an ton ndo' na gudi'izh bega ta li uni'í bega wa, gast gor na le'a na', Xa Myak Men Ndo' Gizhliyo, iban ndo' gelgut.
Le'a bexa wa cha unabdi'izh ndo' Jesús ndab:
—¿Xta'an ndab be mech ten ley zha le'a Elí ned ilen, we'e‑ta ilen Cristo xa ntu'ub Dios?
Le'a Jesús cha uka'ab ndab:
Le'a na' gáp ndo' bega, le'a Elí wa mbi'id‑la. Ná le'a be men lá igondo' xa, ndi ugap mbin‑no bexa xa lak‑ta nlad bexa. No li‑ga gun‑no bexa na', Xa Myak Men Ndo' Gizhliyo.
We'e le'a be xmen Jesús myakbe'ena le'a Jesús mbidi'izh cuent ten Juan xa ulalea' be men.
Le'a gor na mlancha' bexa wats sa nde be men kwa'ad, le'a dub xabgi'i cha ulen wats Jesús cha msaxib xa ndo' Jesús ndab xa:
—Señor, blatsladna ga xi'ín‑na' uzhe'eb‑pa kwea' nsak gizhkaw. Sian biaj nlayat me'ed ndo' gi' no ndo' nits.
Le'a na' yá mbi'i‑la me'ed ndo' be xmen‑ga, ná le'a bexa lá ngun gan yakna me'ed.
Le'a Jesús cha ndab ndo' be men:
—Uzhe'eb ngud nak bega no ndido‑tsa nge'ladna bega Dios. ¿Plo‑xá tiemp yo'o na' lat bega zhaga? ¿Sta plo‑xá tiemp uxik na' ndo' bega zhaga? Utsea‑no bega me'ed bgi'i ba' sa ndee.
Le'a Jesús cha uteyo mbi bxin ncho lado'o me'ed bgi'i wa. Le'a mbi bxin wa cha uto'o, cha bi le'a gor wa myakna me'ed.
Tso'o wa le'a be xmen Jesús nsea nab‑tsa Jesús, unabdi'izh bexa ndo' Jesús, ndab bexa:
—¿Xta'an lá ngun besa gan igontu'ub besa mbi bxin wa zha?
Le'a Jesús cha ndab:
—Le'a bega ndido‑tsa nge'ladna Dios. Le'a na' gáp ndo' bega tal le'a bega nge'ladna Dios lak tuzh dub bid ten ya mostas, le'a bega sun‑ka gan gab ndo' bet ndee: “Bxo'on sa ndee, wa' sa ba'”; le'a bet cha uxo'on. Tal le'a bega li ige'ladna Dios, le'a bega itea ta'a sun‑ka gan.
Parea le'a be ltsa'a mbi bxin ndee lá yoo gan ito'o xaga'. Nki'in lá gaw bega dub tiemp no mas gudi'izh‑no bega Dios ndo'ontsa sla'a be mbi bxin wa xa.
Le'a dub wizh zha ndencho bexa wa Galilea, le'a Jesús ndab‑gal ndo' be xmen‑na:
—Le'a na', Xa Myak Men Ndo' Gizhliyo, yak cuent ndo' ya'a be men.
Le'a bexa wa cha gut na', parea le'a wizh yon le'a na' iban‑gal.
Le'a be xmen Jesús cha uzhe'eb‑pa uban myo'oladna.
Le'a bexa wa cha ncha'a‑gal gezh Capernaum. We'e le'a bexa nab med ten ni'i ten Dios wa ulen ndo' Pedr, ndab bexa:
—¿Nkix mech ten bega med ndanti'in bexa ni'i ten Dios zha?
Le'a Pedr cha uka'ab ndab:
—Le'a xa nkix‑kaya.
Le'a gor uyo'o Pedr len ni'i, le'a Jesús ned uní'i ndo' Pedr, ndab xa:
—¿Xte'e nsak lu, Simón? Le'a bexa ndon le'a nibe'e ndo' gizhliyo, ¿ton ndo' na ndun bexa cobr be med zha? ¿Ndo' bexa lazh‑xa nate ndo' bexa nto'o sit?
Le'a Pedr cha uka'ab ndab:
—Ndo' bexa nto'o sit ndun bexa cobr.
Le'a Jesús cha ndab:
—Ta we'e le'a bexa lazh xa nibe'e wa na'anpa juers‑ka kix ta wa.
Parea ndo'ontsa lá gaklo bexa, wa' to'o lagun, cha utsa'ab gibganch ndo' nits wa. Le'a mbeal ned isen‑a, le'a to'o‑ma wa izheal lu dub med. Cha bi'i‑ya wa'tix ta ten itop beuna.
Le'a gor we'e le'a be xmen Jesús ulen ndo' Jesús ndab bexa:
Le'a Jesús cha utezh dub me'ed cha mso' Jesús me'ed tlaw bexa.
Cha ndab xa ndo' bexa:
—Le'a na' gáp ndo' bega le'a tal bega lá yak lak nak be me'ed, le'a bega lá yoo gan yate lat bexa le'a Dios nibe'e.
Ta we'e le'a tal ton yak tuzh ndo' Dios lak nak dub me'ed ndee, xa we'e mas nsak lat bexa le'a Dios nibe'e.
Le'a tal ton dub xmen‑na' utsin gak xa ndo' dub me'ed nak cuent me'ed ndee, le'a xa wa cuent‑kata ndo' na' utsin nak.
’Le'a tal ton utsa'abgix dub xa ndangealadna na' ndo' ta ugap, le'a xa wa mas dub gelkwea' si'il ini'í ndo' dub xa nkea dub ge' si'il gen‑na, cha utsa'ab be men xa sa mas wat len nitsdo'o.
Pro'ob be men nde ndo' gizhliyo isa'abgix ndo' ta ugap. Idub tiemp ncho ta'a ntsa'abgix be men ndo' ta ugap, parea uzhe'eb‑pa pro'ob bexa le'a utsa'abgix stub‑ga men.
’Ta we'e tal le'a bega ndun dub ta ugap no ya'a bega nsea xo'o bega, mas wen yabto'og‑a cha yabi‑ya. Mas wen yoo bega wats Dios moch bega, ndo' ndap bega itop ya'a bega nsea itop xo'o bega ya' bega ndo' gi' nunk lá yu'u.
No tal le'a bega ndun ta ugap ke ten ta na' dub ngusndo' bega, mas wen ito'o‑ya cha yabi‑ya. Mas wen yoo bega wats Dios dub‑tsa ngusndo' bega, ndo' itop ngusndo' bega ya' bega ndo' gi' infierno.
’Bla'ach bega lá uxelad bega ni dub men ndangealadna na' lak dub me'ed. Le'a na' gáp ndo' bega le'a be ángel ndeso' ula'ach bexa wa idub tiemp nde wats Xus‑na', xa nsob gibe'a.
Le'a na', Xa Myak Men Ndo' Gizhliyo, ndal kwezh na' bexa ula', bexa sit nak wats Dios, ndo'ontsa gap bexa gelnban ndo' Dios.
’¿Xá nsak bega zha? Tal le'a dub xabgi'i ndap dub gayo'o borreg, cha ila' dub ma, ¿na'anpa ula'a xa isadap ga'al ncho ti'in bdap ma, cha ndi ya' xa be ge'e ya'kwa'an xa ma li ula' wa?
Le'a na' gáp ndo' bega, le'a gor nzheal xa ma, le'a xa mas itennoladna ma ula' wa ndo' isadap ga'al ncho ti'in bdap bema na'anpa ila'.
No li‑ga le'a Dios Xus bega xa nsob gibe'a ba' lá nlad ila' ni dub bexa ndangealadna na'.
’Tal dub ltsa'a‑ga ugap gun‑no ga, cha wa'yadi'izh‑no ga nab xa. Tal xa nsakyo'ón ta ndab ga wa, le'a ga mbin‑ka gan mchealtsa'a xa wa.
Ná tal le'a xa lá isakyo'ón ta ndab ga, bi'i ga stub xa natal stop xa ndo'ontsa top bega natal chon bega gab ndo' xa na xta'an ta ugap mbin xa, lak ndab di'izh ten Dios.
Tal le'a xa wa lá isakyo'ón ta ndab bexa wa, cha gab ga‑ya sa nzhealbe bexa ndangealadna na'. No bin‑no bega xa cuent dub xa lá nchando' Dios natal cuent dub xa ugap nsen med nkix be men ndo' Roma.
’Le'a na' gáp ndo' bega le'a ta na lá nla'a bega gun be men ndo' gizhliyo ndee, le'a ta wa no Dios lá ula'a gun bexa wa. No li‑ga ta na nsa'a bega di'izh gun be men ndo' gizhliyo, le'a ta wa no Dios usa'a di'izh gun bexa.
’No gáp na' stub biaj, tal le'a top bega dub‑tsa gudi'izh inab dub ta'a ndo' Xus‑na' xa nsob gibe'a, le'a xa sun‑ka ta inab bega wa.
Le'a sa nde top xa natal chon xa ndangealadna na', le'a na' no nso' tlaw bexa sa wa.
We'e cha ulen Pedr wats Jesús cha unabdi'izh Pedr, ndab xa:
—Señor, ¿plo biaj nsabndo' gunge'ladna na' ndo' dub ltsa'a‑na' tal xa ugap gun‑no na' zha? ¿Nati ga'ad biaj?
Le'a Jesús cha uka'ab ndab:
—Na'anpa gáp na' ga'ad‑tsa biaj gunge'ladna lu ndo' xa, le'a na' ndi gáp gast chon ga'al ncho ti'i biaj gunge'ladna lu ndo' xa, cha li gun lu gast ti'i biaj.
’Le'a lak nibe'e Dios be men nak lak ndun dub rey nibe'e, gor na nlad xa ini'í xa na plo med nsa'ab be xmen‑xa ndo' xa.
Le'a gor na ti'i usaxan rey ndun ta wa, cha nsea‑no bexa dub xmen rey uzhe'eb‑pa sian mil med nsa'ab ndo' rey.
Le'a xa wa na'anpa ndap xta'an kix xa, ta we'e le'a rey wa unibe'e ndo' be xmen‑na udo'o bexa xa nsa'ab med wa no xagots ten xa no be xin‑xa no iteanak be ta ndap xa wa, ndo'ontsa kix xa med wa.
We'e le'a xmen rey wa cha msaxib ndo' rey, ndab xa: “Señor, kweas ga dub nde'ep le'a na' skix‑ka itea med wa.”
Le'a rey wa cha mlatsladna xa wa, mbinge'ladna rey ta li nsa'ab xa wa, cha mxa'ak rey xa.
Le'a xa nsa'ab‑ga wa cha usaxib, ndab xa: “Kweas ga dub nde'ep le'a na' skix‑ka itea‑ya.”
Ná le'a xa wa lá nlad li gun, cha ndi ngwa'uke'a xa xa nsa'ab med wa latgi'ib gast kix xa iteanak ta nsa'ab xa wa.
Le'a gor uni'í stapla be xmen rey wa ta li mbin xa wa, cha uzhe'eb uban myo'oladna bexa. Cha nseabeyab bexa ndo' rey ta na li ngok wa.
We'e le'a rey cha utezh xa na li mbin wa, cha ndab ndo' xa: “¡Uzhe'eb‑pa ugap nak lu! Le'a na' mbinge'ladna iteanak be ta nsa'ab lu ndo' na' na'anpa ikix lu‑ya, geal le'a lu li unab ndo' na'.
¿Lid no lu nsabndo' ilatsladna ltsa'a‑lu wa zha, lak mlatslad na' lu?”
Le'a rey cha ngoklo cha unibe'e xa ndo' be soldad ten xa wa utsaksi bexa xa wa gast kix xa itea be med nsa'ab xa.
We'e no ndab Jesús:
—No li‑ga le'a Xus‑na' xa nsob gibe'a ba' gun‑no bega tal le'a bega lá gunge'ladna ndo' be ltsa'a bega idub ncholadna bega be ta ugap ndun‑no bexa bega.
Le'a gor mtayadi'izh Jesús ta wa, cha mka'an xa distrit Galilea ncha'a xa Judea stub to'o yowbe'e Jordán.
Le'a sa wa le'a kwa'ad‑pa men usenke'a tso'o xa, cha myunyakna Jesús bexa gizh sa wa.
We'e ulen pla bexa fariseo wats Jesús, nlad bexa gab Jesús dub ta lid le'a nak, ndab bexa ndo' Jesús:
—¿Utsin nak ula'a dub xabgi'i xagots ten na tal xa lá nsakladna xta'an‑la dub ta ndun xa zha?
Le'a Jesús cha uka'ab ndab:
—¿Lá ndo'ol bega zha sa nkeani'i di'izh ten Dios le'a Dios le'a mbinde'e xabgi'i no xagots zha ned wa?
Cha ndab Dios: “Ta we'e ula'a xabgi'i xus‑na no xna'a‑na zha na nka'a xa xagots ten xa. Le'a cuent ten Dios le'a itop xa wa yak dub‑tsa men.”
We'e le'a cuent ten Dios le'a bexa wa dub‑tsa men myak, yá lid top‑ta xa. Ta we'e gáp na' le'a bexa na mchealte Dios, lá nsabndo' dub men uteltsa'a.
Le'a bexa fariseo wa cha unabdi'izh‑gal ndab:
—¿Xta'an ndab ley mke'a Moisés zha le'a dub xabgi'i syo'o gan ula'a xagots ten na wa, tal ned usa'a xa dub git ndo' xagots wa, gab‑a le'a xa nla'a xa wa?
Le'a Jesús cha ndab:
—Geal ngud nak lado'o bega, ta we'e mke'a Moisés syo'o gan li ula'a bega xagots ten bega. Ná le'a zha ned na'anpa li ngak‑a.
Le'a na' gáp ndo' bega le'a tal ton dub xabgi'i ula'a xagots ten na, cha ika'a xa stub‑ga xagots, le'a xabgi'i wa ndap‑ka ke ndo' Dios. No li‑ga tal stub xabgi'i ika'a‑ga xagots wa, le'a xa wa no ndap ke ndo' Dios. Ná le'a tal ton dub xagots ndap xabgi'i ugal stub‑ga xabgi'i, le'a xabgi'i ten xa wa sak ula'a xa.
Le'a be xmen Jesús cha ndab ndo' Jesús:
—Tal li nsabndo' lá ula'a xabgi'i xagots ten na, mas wen na'anpa ukwa'an xa xagots.
Le'a Jesús cha ndab:
—Na'anpa itea xabgi'i syo'o gan lá ukwa'an xagots, ndi ncho bexa li msa'a Dios nak bexa.
No ncho be xabgi'i lá ukwa'an xagots geal le'a zha ndal‑kata xa lá yoo gan gap xa xin‑na le'a xa lá utsin nak. No ncho be xabgi'i le'aka be men li ndazha'a xa. No ncho be xabgi'i lá ukwa'an xagots ndo'ontsa mas gun xa ti'in ten Dios. Le'a tal ton bexa na syo'o gan li gun, le'a bexa nsabndo'‑ka li gun ta wa.
We'e le'a be men ulen‑no be me'ed ten na wats Jesús, ndo'ontsa uxo'ob Jesús ya'a‑na gek be me'ed, inab xa ula'ach Dios be me'ed. Le'a be xmen Jesús cha uteyo bexa nsea‑no me'ed wa.
Ná le'a Jesús cha ndab ndo' be xmen‑na:
—Bla'a bega gi'id be me'ed ba' wats na'. Lá uka bega gi'id be me'ed, le'a sa nibe'e Dios wa yate bexa na yak lak nak be me'ed ndee.
We'e ulen dub xabgi'i wats Jesús unabdi'izh ndo' xa ndab:
—Mech wen, ¿xta'an ta wen nsabndo' gun na' ndo'ontsa no na' gap gelnban ndo' Dios, ta nunk lá idub zha?
Le'a Jesús cha uka'ab ndab:
—¿Xta'an ngi wen ndab lu ndo' na' zha? Na'an ton wen ndo' gizhliyo, ndon nab‑tsa Dios wen nak. Parea tal lu nlad gap gelnban ta nunk lá idub, bxobgek ndo' be ta'a nibe'e Dios.
Le'a xabgi'i wa cha ndab:
—¿Xta'an‑ma be ta unibe'e Dios gun na' zha?
Le'a Jesús cha ndab:
—Lá gut lu men. Lá ugal lu xa ten stub‑ga men. Lá gun lu gelwa'an. Lá gun lu gelkwi'in.
Wanke'a xus‑la nsea xna'a‑la. Bkwea'ladna be ltsa'a‑lu lak‑kata lu.
Le'a xabgi'i wa cha ndab:
—Iteanak ta ndab ga wa ndun‑ka na' idub zha tuzh‑ta na'. ¿Xta'an ndun jwalt gun na'?
Le'a Jesús cha ndab:
—Tal lu nlad gak lak nlad Dios, bya' cha bdo'o iteanak ta ndap lu, cha btse'a med wa ndo' bexa uban nak. We'e gap lu sian ta'a ndo' Dios. Cha utsea usenke'a tso'o na'.
Le'a gor na mbi'ín xabgi'i wa ta wa, cha uban myo'oladna xa cha nsea' xa, le'a xa uzhe'eb‑pa sian ta'a ndap.
We'e le'a Jesús cha ndab ndo' be xmen‑na:
—Le'a na' gáp ndo' bega uzhe'eb ugan yate dub xa rik sa nibe'e Dios.
Stub biaj gáp na'‑ya: ndi mas lid bid itid dub came ge'ed xan dub yagux, ndo' yate dub xa rik sa nibe'e Dios.
Le'a gor na mbi'ín be xmen Jesús ta wa, cha uzhe'eb‑pa ngwanseana bexa, ndab bexa ndo' be ltsa'a‑xa:
—¿Ton‑xá syo'o gan yate sa nibe'e Dios zhaga?
Le'a Jesús cha mwi'i ndo' bexa ndab xa:
—Le'a cuent ten nab‑tsa be men le'a‑ya lá yoo gan. Ná le'a cuent ten Dios itea ta'a syo'o‑ka gan.
Le'a Pedr cha ndab ndo' Jesús:
—Una' go, le'a besa mla'a itea be ta'a ndap na, cha ndi usenke'a besa tso'o ga. ¿Ta we'e xta'an ika'a besa zha?
Le'a Jesús cha ndab ndo' bexa wa:
—Le'a na' gáp ndo' bega le'a gal dub wizh yuncha'aw Dios iteanak be ta'a, zha na le'a na', Xa Myak Men Ndo' Gizhliyo, iso'ob wats Dios sa inibe'e na'. Le'a gal zha wa le'a itea bega na nsenke'a tso'o na' nat no‑ga gap tibtop sa isob bega inibe'e bega ndo' isatibtop be ras bexa Israel.
Le'a tal ton ula'a lid‑xa no wit‑xa no bsan‑xa no xus‑xa no xna'a‑xa no xagots ten xa no xme'ed‑xa no be yo ten xa ndo'ontsa gun xa ti'in ten na', le'a xa we'e ikaya'a dub gayo'o biaj mas be ta wa. No gap xa gelnban nunk lá idub.
Ná kwa'ad bexa nsak nat wa yak bexa na'anpa nsak; no le'a bexa na'anpa nsak nat wa yak bexa nsak.
’Le'a lak nibe'e Dios nak lak mbin dub xabgi'i ndap dub ble'a yo ncho ya uv. Uto'o xa dub tempran gor nseayat xe'a ncha'kwa'an xa bexa gun ti'in ten uv.
Ndab xa ndo' bexa gun ti'in wa le'a xa kix dub med denario dub wizh, cha uni‑ka bexa. Cha mtu'ub xa bexa ndo' ti'in wa.
Cha ndab xa ndo' bexa wa: “No bega wa'yun ti'in ndo' ya uv ten na'. Le'a na' kix dub lak ta nsabndo' ika'a bega.” Le'a bexa wa cha ncha'a‑ga.
We'e cha li‑ga uto'o‑gal xa gor gawizh no gor nke'a yon uzhe, no li‑gal ndab xa ndo' be men.
No uto'o‑gal xa pa gor nke'a uga'ay uzhe, cha mzheal xa stapla bexa lá ndap ti'in gun na. Cha unabdi'izh xa ndab xa: “¿Xta'an lnde'e nde bega sa ndee idub wizh, ni lá ndun bega ti'in?”
Le'a bexa wa cha ndabbe: “Na'an ton nsa'a ti'in gun besa.” Le'a xwan ge'e wa cha ndab: “Wa'yun bega ti'in ndo' ya uv ten na'. Le'a na' kix dub lak ta nsabndo' ika'a bega.”
’Le'a gor na yá ngwa'as wizh le'a xwan ti'in wa cha ndab ndo' xa nchansu ndo' ti'in wa: “Utezh bexa ndun ti'in ba'. Cha ndon ned bexa tso'o uyote ba' utix ika'a bexa, we'e‑ta utix ika'a bexa ned uyote ba'.”
Le'a gor nseabe bexa uyote gor nke'a uga'ay gor uzhe, cha utix xa dub med denario ika'a kad‑ga dub bexa wa.
Le'a tso'o wa gor nseabe bexa ned uyote gor tempran wa, mbinbe'e bexa mas sian med ika'a bexa. Ná le'a bexa no uka'a dub‑tsa denario kad‑ga dub bexa.
Le'a gor usen bexa med uka'a bexa wa, cha ngoklo bexa ndo' xwan ti'in wa,
ndab bexa ndo' xa wa: “Le'a bexa tso'o uyote mbin ti'in ba' dub gor‑tsa mbin ti'in. Ná go dub‑tsa utix uka'a bexa ba' no besa na mxik uzhe'eb utii mbin ti'in idub wizh.”
Le'a xwan ti'in wa cha ndab ndo' dub bexa wa: “Amig, na' na'anpa dub ta ugap ndun‑no lu. ¿Cha lid uni lu ika'a lu dub denario dub wizh zha?
Nat bya', cha byo'o ta uka'a lu ba'. Le'a na' nlad usa dub lak‑ta uka'a lu ndo' bexa tso'o uyote ba'.
¿Lid syo'o gan gun‑no med ten na' guni'i xte'e nlad na' zha? ¿Xta'an ndaklo‑no lu stub xa ba' geal le'a na' utsin nak ndo' xa?”
We'e cha no ndab Jesús:
—Li le'a kwa'ad bexa nsak nat wa yak bexa na'anpa nsak; le'a bexa na'anpa nsak nat wa yak bexa nsak. Le'a Dios nbezh kwa'ad men, parea na'anpa nti Dios kwa'ad xa.
Le'a gor na nso' bexa nes ikea bexa gezh Jerusalén, le'a Jesús mbi'i isatibtop be xmen‑na dub lad, cha ndab xa:
—Bla'ach bega le'a beuna ncha'be Jerusalén, sa le'a na', Xa Myak Men Ndo' Gizhliyo, yak cuent ndo' ya'a be ule'ay nibe'e no be mech ten ley. Le'a bexa wa gab nsabndo' gat na',
cha yun bexa cuent na' ndo' bexa na'anpa xa judío. Le'a bexa wa inisi na' no kin bexa na' no gut bexa na' ndo' cruz. Parea le'a gal wizh yon le'a na' iban ndo' gelgut.
We'e le'a xna'a Jacob no Juan be xin Zebedeo ubii wats Jesús nsea itop xin‑xa wa. Cha msaxib xagots wa ndo' Jesús, inab xa dub ta'a ndo' Jesús.
Le'a Jesús cha ndab ndo' xagots:
—¿Xta'an nlad lu gun na' zha?
Le'a xa wa cha ndab:
—Nlad na' gab ga kwe itop xi'ín‑na' ndee sa inibe'e ga, dub xa wats lad ga'al ga no stub xa wats lad raves ga.
Le'a Jesús cha ndab ndo' bexa wa:
—Le'a bega lá nyakbe'ena xta'an unab bega. ¿Sxik bega itid bega gelkwea' cuent gelkwea' iti'id na' zha? ¿No sni bega gat lak gat na' zha?
Cha ndab bexa:
—Sni‑ka besa.
We'e le'a Jesús cha ndab:
—Le'a na' gáp le'a bega stid‑ka be gelkwea' cuent gelkwea' iti'id na', no sat bega lak gat na'. Parea le'a sa kwe bega, dub bega wats lad ga'al na' no stub bega wats lad raves na' wa, le'a sa wa na'anpa na' inibe'e. Le'a Dios Xus‑na' le'a gab na ton kwe sa wa.
Le'a gor na mbi'ín isati'i xmen Jesús ta li unab Jacob nsea Juan wa, cha ngoklo bexa.
—Le'a bega uni'í‑ka le'a bexa nibe'e be nación na'anpa ula'a gun be men dub ta na'anpa nibe'e bexa, no bexa mas nsak ten bexa uzhe'eb‑pa nibe'e ndo' be men.
Ná le'a bega ndee na'anpa li nsabndo' gak. Ndi tal ton bega nlad gak dub xa nsak lat bega, le'a xa wa nsabndo' gakno iteanak bega.
No tal ton bega nlad yansu lat bega, le'a xa wa nsabndo' gun ti'in ndo' bega.
Le'a na', Xa Myak Men Ndo' Gizhliyo, na'anpa ndal por na gun be men ti'in ndo' na'. Le'a na' ndi ndalyun ti'in ndo' be men no usa na' gelnban ten na' gat na' kix na' ke ten kwa'ad men.
Le'a gor nsea' Jesús nsea be xmen‑na uto'o bexa gezh Jericó wa, le'a kwa'ad‑pa men nchabenke'a tso'o xa.
Le'a to'o nes wa ndebe top xabgi'i lá na'. Le'a gor na mbi'ín bexa le'a Jesús nsatid sa wa, cha uge' ndab bexa:
—¡Señor, xa ras David! ¡Blatsladna go besa!
Le'a be men cha uteyo bexa natsa na'anta xte'e gab bexa. Ná le'a bexa ndi mas uge' ndab:
—¡Señor, xa ras David! ¡Blatsladna go besa!
We'e le'a Jesús cha ngwa'iso' utezh itop xa lá na' wa. Cha unabdi'izh Jesús ndo' bexa ndab xa:
—¿Xta'an nlad bega gun‑no na' bega?
Le'a bexa wa cha ndab:
—Señor, le'a besa nlad ina'.
We'e le'a Jesús cha mlatsladna bexa, cha mgal Jesús ngusndo' bexa. Cha bi le'a gor wa le'a bexa wa cha mna'‑labe. Cha no bexa usenke'a tso'o Jesús.
Le'a ngol gor na yá nsalaya' gax Jesús no be xmen‑na wa Jerusalén, ulaya' bexa gezh Betfagé sa nsalea' Bet Olivo. Le'a Jesús cha mtu'ub top xmen‑na,
ndab xa:
—Wa' bega len gezh nde mas ndo' ndee, cha izheal bega dub burr gots nso' nchii, no dub xin‑ma. Cha uxa'ak bega bema go'o bega ma sa ndee.
No tal ton uka ma ndo' bega, gud bega: “Le'a Mech gunti'in ma.” Cha ula'a xa go'o bega ma.
Li ndab Jesús ndo'ontsa gak‑a lak ndab dub profet sakndo' Dios, ndab xa:
Gud bega ndo' bexa gezh Sion:
“Bwi'i bega, le'a xa nibe'e ten bega nsea sa ndee.
Bcha'an nak xa nsob tso'o dub burr,
tso'o dub burr tuzh, xin dub man yo'o.”
We'e le'a be xmen Jesús wa cha ncha'be, cha mbin bexa lak‑ka unibe'e Jesús ndo' bexa.
Cha mbi'i bexa burr wa nsea burr tuzh wa, cha mti'ib bexa dub‑ga xab bexa tso'o‑ma. Cha usob Jesús tso'o‑ma.
Le'a kwa'ad be men cha mte be lad nbix bexa ndo' nes sa itid Jesús, no ncho bexa ulabto'og be xos ya gin, cha mte bexa‑ya nes wa.
Le'a be men ncha'be ned ndo' Jesús no be men nseabenke'a tso'o Jesús uge' ndab:
—¡Si'il nak xa ba' le'a xa ras David xa nibe'e! ¡Dios uzhe'eb‑pa nla'ach xa ba', xa na mtu'ub Dios Xa Nibe'e!¡Si'il nak Dios nsob ga'ap!
Le'a gor na uyote Jesús len gezh Jerusalén, le'a iteanak be men usaxan ndeseyoch, unabdi'izh bexa ndab bexa:
Le'a be men ndesea‑no Jesús wa cha ndab:
—Le'a xa ndee Jesús, xa ndadi'izh sakndo' Dios, xa gezh Nazaret ten Galilea.
Le'a Jesús cha ncha'a ni'i ten Dios, cha ulantu'ub xa bexa ndo'oti'ix ta'a sa wa. No mtixte xa be mes ten bexa ntil be med, no be yaxil ten bexa ndi'ibudo'o be palom.
Cha ndab xa ndo' bexa wa:
—Le'a di'izh ten Dios nkeani'i ndab‑a: “Le'a lid‑na' isalea' dub sa ndadi'izh‑no be men na'.”Ná le'a bega ndi ndun‑noya cuent dub gelo'o ten be wa'an.
We'e cha ulen pla bexa lá na' no bexa koj wats Jesús tale ten ni'i ten Dios wa, cha myunyakna Jesús bexa.
Parea le'a be ule'ay nibe'e no be mech ten ley uzhe'eb‑pa ngoklo gor uni'í bexa be uyon ndun Jesús wa, no mbi'ín bexa ta uge' ndab be me'ed tale ten ni'i ten Dios: “¡Si'il nak xa ras David xa nibe'e ba'!”
Cha ndab bexa ndo' Jesús:
—¿Lid ndo'ón lu xta'an ndab be me'ed ba' zha?
Le'a Jesús cha uka'ab ndab:
—Na' ndon‑kaya. ¿Parea lá ndo'ol bega zha sa nkeani'i di'izh ten Dios cuent ten ta ndee? Ndab‑a:
Le'a go Dios gun le'a be me'ed nsea be medo'o gab xte'e si'il nak go.
Le'a Jesús cha mla'a bexa mka'an xa gezh Jerusalén. Cha ncha'a xa gezh Betania, sa uyo'o xa te'al wa.
Le'a stub‑tsa wizh gor tempran myach xa ncha'a xa gezh Jerusalén. Le'a nes wa le'a Jesús nda'na.
We'e uni'í xa dub ya la'aw gax to'o nes wa, cha ncha'kwa'an xa ngus gaw xa ndo' ya wa. Parea na'anpa izheal xa ngus ndo'‑ya, ndi la‑tsa nso' ndo'‑ya. Cha ndab Jesús ndo' ya wa:
—Idub isob lu na'antapa iso' ngus ndo' lu.
Le'a ya la'aw wa cha ubid.
Le'a gor uni'í be xmen Jesús ta wa cha ngwanseana bexa, unabdi'izh bexa ndo' Jesús, ndab bexa:
—¿Xte'e uxax ubid ya la'aw ba'?
Le'a Jesús cha uka'ab ndab:
—Le'a na' gáp ndo' bega le'a tal bega idub ncholadna nge'ladna Dios le'a bega sun gan gun lak mbin na' ndo' ya la'aw ndee, no sun bega gan gab bega ndo' bet ndee: “Utatsob, wa' len nitsdo'o”, le'a‑ya cha li‑ka gak.
Le'a itea be ta'a inab bega ndo' Dios tal nge'kaladna bega xa, le'a Dios sa'a‑kaya.
Le'a gor na mlansea‑gal Jesús ni'i ten Dios wa, cha usaxan xa nluu xa be men. We'e le'a be ule'ay nibe'e no bexa gox nsak ten bexa judío ulen wats Jesús, ndab bexa:
—¿Ton ulaxo'ob lu gun lu be ta wa zha? ¿Nati ton mtu'ub lu gun lu ta wa?
Le'a Jesús cha uka'ab ndab:
—Le'a na' no inabdi'izh dub ta'a ndo' bega. Tal bega ika'ab, we'e no na' gáp na ton ulaxo'ob na' li gun na' ta wa.
¿Ton mtu'ub Juan ulalea' Juan be men zha? ¿Dios nati dub men?
We'e le'a bexa wa cha ndabbe ndo' ltsa'a‑na:
—Tal le'a beuna gab le'a Dios le'aka mtu'ub Juan, le'a Jesús inabdi'izh na xta'an lá ngungealadna beuna xa.
Ta we'e ndab bexa ndo' Jesús:
—Le'a besa lá ini'í ton mtu'ub Juan.
Le'a Jesús cha no‑ga ndab:
—Ni na'‑ga lá gáp ton ulaxo'ob na' gun na' be ta ndee.
We'e le'a Jesús cha unabdi'izh ndo' bexa wa ndab xa:
—¿Xte'e nyakbe'ena bega ta gáp na' ndee wa? Uyo'o dub xabgi'i ndap top xin‑na. Cha ngwa' xa ndo' xin ned xa ndab xa: “Xi'ín‑na', wa'yun ti'in ndo' yo ten na' sa ncho ya uv.”
Le'a xin‑xa wa cha uka'ab ndab: “Na' lá nlad gaa.” Parea tso'o wa le'a xa mgondo' le'a xa ugap ndab, cha ncha'a‑ka xa ndo' ti'in wa.
Le'a xabgi'i wa no ngwa' ndo' stub‑ga xin‑na wa, cha le'akagal li ndab xa ndo' xin‑xa. Le'a xin‑xa wa cha uka'ab ndab: “Le'a na' saa‑ka, tad.” Ná le'a xa ndi ni lá nga.
¿Ton ndo' itop xa wa mbin ta nlad xus‑na zha?
Le'a bexa wa cha ndab:
—Xin ned xa.
Le'a Jesús cha ndab ndo' bexa:
—Le'a na' gáp ndo' bega le'a bexa nsen med nkix be men ndo' gobier Roma no be xagots ndun juis mgi'i ndo'o bexa las bexa, le'a ncho bexa we'e syote‑ka sa nibe'e Dios. Ná le'a bega lá yate sa wa.
Li ndáp na' geal le'a Juan xa ulalea' men mbidyadi'izh xte'e nsabndo' wen gun bega, ná le'a bega ni lá ngungealadna xa. Ná le'a bexa nsen med wa no be xagots ndun juis mgi'i wa mbingealadna Juan. Parea mas li uni'í bega le'a bexa wa mbingealadna Juan, ná bega ni lá igondo' ti no bega nsabndo' gungealadna Juan.
’Bla'ach bega stub ta'a usaktabe'e na': Uyo'o dub xabgi'i ndap dub ble'a si'il yo. Cha ngos xa ya uv ndo'‑ya, cha ulo xa lo idub gangeak wats‑a. No cha udan xa ndo' ge'da'a mbinde'e xa dub sa kichke'e xa uv wa ko'o xa nits ten na. No mbinde'e xa dub sa ga'ap isob xa ula'ach‑a. Cha mkwa'an xa pla men ula'ach sa wa, le'a gal zha cha ite bexa be ta usa'a ya wa. Le'a xa ten yo wa cha ncha'a dub sa sit.
Le'a zha na yamer ngol tiemp ten uv wa, cha mtu'ub xa pla xmos‑xa ya' ndo' be men nla'ach uv wa, ya'yo'o bexa itea na ndal xwan yo wa.
Ná le'a be men wa ndi usen be mos wa, udin bexa dub xa, cha mbit bexa stub xa, cha mla'ge' bexa stub xa.
Le'a xwan yo wa cha mtu'ub‑gal mas kwa'ad mos ndo' zha ned wa. Ná le'a be men wa li‑gal mbin‑no iteanak be mos wa.
Tso'o wa le'a xwan yo wa mtu'ub xin‑na, mbinbe'e xa le'a be men wa gap mod ndo' xa wa.
Ná le'a gor uni'í be men wa xin xwan yo wa, cha ndi ndab bexa ndo' ltsa'a‑na: “Le'a xa ba' le'a ya'an‑no yo ndee. Ncha'yut beuna xa, ndo'ontsa le'a beuna ya'an‑no yo ndee.”
Cha usen be men wa xa, cha ulo'o bexa xa dub lad to'o yo wa, cha mbit bexa xa.
Cha unabdi'izh Jesús ndo' be men nde wats xa ndab xa:
—¿Xte'e nsak bega zha? ¿Le'a gor gi'id xwan yo wa xte'e gun‑no xa bexa mla'ach yo wa?
Le'a bexa cha ndab:
—Le'a xa utsaksi‑ka bexa ugap wa gast gat bexa. Cha usa'a xa yo wa ndo' be men xa'aga ula'ach‑a, bexa na usa'a be ta ndal xwan yo wa gal tiemp ten uv wa.
We'e cha ndab Jesús ndo' bexa:
—¿Ni lá ndo'ol bega di'izh ten Dios zha? Ndab‑a:
Le'a ge' na mxelad bexa ndande'e ni'i,
le'a ta wa nat nak ge' ndon le'a nsak, nak skin ni'i.
Ta we'e le'a na' gáp le'a Dios ulat ndo' bega ta na nak bega xmen‑xa, cha ndi usa'a Dios ta wa ndo' bexa nxobgek ndo' xa.
Le'a itea bexa na ilayat tso'o ge' wa, le'a bexa wa syu'be. Le'a bexa ila' ge' wa tso'o na wa, le'a bexa wa sachke'e.
Le'a gor na mbi'ín be ule'ay nibe'e nsea bexa fariseo wa be ta li msaktabe'e Jesús wa, cha myakbe'ena bexa le'a Jesús li ndab cuent ten bexa.
Cha nlad bexa isen bexa Jesús, parea le'a bexa nzheb ndo' be men kwa'ad, le'a be men ndangealadna le'a Jesús ndadi'izh sakndo' Dios.
Cha msaktabe'e Jesús stub ta'a, ndab xa ndo' bexa wa:
—Le'a lak nibe'e Dios be men nak lak mbin dub rey ngo dub ujest nchilya'a dub xin‑xa.
Cha mtu'ub xa be mos ten xa ncha'yab ndo' be men ulo‑la rey kombid ndo' na wa gi'id bexa ujest wa. Ná le'a be men wa lá ka'ab ya'.
We'e cha mtu'ub‑gal xa stapla mos ten xa, ndab xa ndo' bexa: “Wa'yab bega ndo' bexa uyo'o kombid ndo' na wa, le'a be ta gaw beuna yá list‑la nak. Le'a be ngon no be man nda'al ten na' yá ngut‑la. No itea‑ta be ta'a list‑la nak. Nat gi'id bexa ujest nchilya'a xi'ín‑na'.”
Parea le'a bexa ulo xa kombid ndo' na wa ni lá isakyo'ón be ta ndab be mos wa. Dub bexa ncha'a ge'e ten na, no stub xa ncha'be ndo' ti'in ten na.
No ncho bexa usen be mos ten rey wa, mtsawi'i bexa gast ngut be mos.
Le'a gor na mbi'ín rey ta wa cha ngoklo xa, cha mtu'ub xa be soldad ten xa ya'yut bexa be men na li mbit be mos wa no utso'ol be soldad gezh ten bexa.
Cha ndab rey ndo' stapla mos ten na: “Le'a ujest nchilya'a xi'ín‑na' yá list‑la nak. Parea le'a bexa uyo'o kombid ndo' na wa lá isaya' gi'id.
Nat wa' bega be nes, cha ndab bega ndo' guni'i ton izhe'al bega gi'id xa ujest.”
Le'a be mos cha uto'o ngwa'kesea be nes, cha myunjunt bexa iteanak be men mzhe'al bexa, bexa wen no bexa ugap. We'e le'a sa ncho ujest wa mzhea nde be men wa.
’We'e le'a rey ulen iwi'i ndo' bexa nde sa wa. Cha uni'í xa dub xabgi'i na'anpa nak lad nsabndo' gak bexa sa wa.
Le'a rey wa cha ndab ndo' xa wa: “Amig, ¿xte'e uyo'o lu sa ndee, ná lu na'anpa nak lad ndak bexa nde sa ndee, sa nchilya'a men zha?” Ná le'a xabgi'i wa ni lá ika'ab ndo' rey.
We'e le'a rey cha ndab ndo' be mos ten na: “Bxi bega xo'o‑xa no ya'a‑xa, cha btsa'ab bega xa tso'o juer sa ukaw, sa gó'on xa no gast ndeay‑xa gaw xa tant dub gelkwea' si'il ini'í xa.”
We'e no ndab Jesús:
—Li‑ga le'a Dios nbezh kwa'ad men, parea na'anpa nti Dios kwa'ad xa.
We'e le'a bexa fariseo cha nsea'be, cha mbidi'izh bexa na xte'e ukwi'in‑no bexa Jesús gab Jesús dub ta lid le'a nak.
Cha mtu'ub bexa pla be xmen bexa no stapla be xmen Herodes wats Jesús. Le'a bexa cha unabdi'izh ndo' Jesús, ndab bexa:
—Mech, le'a besa uni'í le'a go ndadi'izh sbe'en gelngea no wen nluu ga lak nlad Dios gak be men, ni lá nla'ach ga ta ndab be men no ni tal xte'e nak bexa.
Ta we'e nat gud ga na xte'e nsak ga: ¿Nsabndo' kix beuna med nab César xa nibe'e Roma nate na'anpa kix beuna‑ya?
Ná le'a Jesús mgenna ta ugap ndanbe'e bexa, cha ndab Jesús:
—Le'a bega ndunta xa wen, ná bega xa ugap. ¿Xta'an li ndun bega preb na' zha?
Bluu bega dub med nkix be men ndo' xa nibe'e wa.
We'e cha msa'a bexa dub med denario.
Le'a Jesús cha unabdi'izh ndo' bexa:
—¿Ton gek‑na no lea'‑na nkea las med ndee zha?
—Gek César no lea' César.
Le'a Jesús cha ndab:
—Bsa'a bega be ta ten César ndo' César. Le'a ndo' Dios bsa'a bega be ta ten Dios.
Le'a gor na mbi'ín bexa ta wa cha ngwanseana bexa xte'e uka'ab Jesús, cha ncha'a bexa mla'a bexa Jesús.
Bi le'aka wizh wa le'a pla bexa saduceo ulen wats Jesús. Le'a itea bexa saduceo ndangealadna le'a bexa ngut yá lá iban‑tabe. Ta we'e unabdi'izh bexa ndo' Jesús, ndab bexa:
—Mech, le'a ta mke'a Moisés ndab le'a tal ton dub xabgi'i gat, ná lá ngap xa xin‑xa, le'a wit‑xa wa nsabndo' uchilya'a‑no xagots ten xa ngut wa, ndo'ontsa tal gap bexa dub me'ed le'a me'ed wa gak cuent xin xa ngut wa.
Le'a sa ndee uyo'o dub ga'ad wit‑xa. Le'a xa ned wa mchilya'a‑no dub xagots, cha tso'o wa ngut xa. Le'a ta na lá ngap xa xin‑xa, le'a stub‑ga wit‑xa cha mchilya'a‑no xagots wa.
Cha li ngwasea wit itop xa no xa yon wa no gast isaga'ad bexa.
Le'a tso'o na ngut itea be xabgi'i wa le'a xagots wa no‑ga ngut.
Le'a zha na iban bexa ngut wa zha, ¿ton lat isaga'ad bexa wa gak xabgi'i ten xagots wa, xa na li mchilya'a‑no itea be xabgi'i wa?
Le'a Jesús cha uka'ab ndab:
—Uzhe'eb‑pa lid le'a ndanbe'e bega, geal le'a bega lá nyakbe'ena xte'e ndab di'izh ten Dios, no ni lá nchando' bega juers ten Dios.
Le'a gal zha na iban bexa ngut, le'a be men yá na'antapa uchilya'a‑no be ltsa'a‑na zha wa. Le'a bexa ndi yak cuent be ángel ten Dios ncho gibe'a.
Parea le'a cuent ten ta iban bexa ngut wa, ¿lá ndo'ol bega di'izh ten Dios ta ndab Dios zha? Ndab xa:
“Le'a na' nak Dios ndanke'a Abraham no Isaac no Jacob.”Le'a Dios na'anpa Dios ten bexa ngut, le'a xa ndi Dios ten bexa nban, ta we'e uni'í beuna le'a bexa wa bi nban‑ka maska ngut bexa ndo' gizhliyo.
Le'a gor na mbi'ín be men ta wa, cha ngwanseana bexa xte'e nluu Jesús.
We'e le'a bexa fariseo, gor na mbi'ín bexa le'a Jesús mbin gan yá lá utsakndo'‑ta bexa saduceo wa, cha mzhealbe bexa wats Jesús.
Le'a dub bexa wa xa nak mech ten ley mbin preb Jesús, unabdi'izh xa ndab xa ndo' Jesús:
—Mech, ¿ma ta na mas nsak lat be ta unibe'e Dios zha?
Le'a Jesús cha uka'ab ndab:
—“Wanke'a Dios Xa Nibe'e idub ncholadna lado'o‑lu no idub gelnban ten lu no idub lak ndanbe'e lu.”
Le'a na ndee wa mas nsak ndo' iteanak be ta unibe'e Dios.
Le'a ná itop ndee lak‑kaga nak ná ned wa: “Bkwea'ladna be ltsa'a‑lu lak‑kata lu.”
Le'a itop be na ndee wa nak xan iteanak be ta'a unibe'e Dios, ley mke'a Moisés nsea ta mke'a be profet.
Le'a bi li ndebe bexa fariseo sa wa, le'a Jesús unabdi'izh ndo' bexa,
ndab xa:
—¿Xte'e ndanbe'e bega ton nak Cristo xa ntu'ub Dios, xa ras na xa?
Le'a bexa wa cha uka'ab ndab:
—Le'a xa wa gak dub xa ras ten David.
—Ta ugea‑ka ta wa, ná le'a David le'aka ndab sakndo' Espíritu ten Dios le'a Cristo nak xa nibe'e ten xa. Ndab David:
Le'a Dios Xa Nibe'e ndab ndo' Xa Nibe'e ten na':
“Usob wats lad ga'al na' ndee,
gast gal gor ute na' bexa ndaklo‑no la xan ndats‑la.”
Le'a David ndab le'a Cristo nak Xa Nibe'e ten xa. Parea tal ta ugea‑ka ta wa, ¿ná xte'e ndab bega le'a Cristo wa nak xa ras ten David zha?
We'e le'a ni dub bexa wa lá ika'ab ni stub di'izh. No idub tso'o wa ni lá ngun bexa rages inabdi'izh‑ta bexa ndo' Jesús.
Cha mbidi'izh Jesús ndo' be men no ndo' be xmen‑kaxa ndab xa:
—Le'a be mech ten ley no bexa fariseo wa nak bexa nsabndo' le'a uluu xte'e gab ley mke'a Moisés.
Ta we'e bla'ach bega xta'an ndab bexa no bxobgek bega ndo' be ta nluu bexa. Parea lá gun bega lak ndun bexa, le'a bexa na'anpa ndun ta ndab bexa gun bega.
Le'a be ta sian nluu bexa wa nak cuent dub yo'o uzhe'eb kwe'a nsa'a bexa go'o bega. Parea ni dub ngutsya'a‑xa lá ndakno bexa go'o bega‑ya.
Le'a iteanak ta wen ndun bexa, li ndun bexa ndo'ontsa ini'í be men‑a. Ndaladna bexa nke'a be caj byux xtuzh‑xa no ya'a‑xa, ta ncho git tuzh nkea di'izh ten Dios len‑a. No ndaladna bexa ndak bexa be lad nsob be ta ko'ol to'o‑ya.
No nti bexa be yaxil sa nsob bexa mas nsak sa nda'daw bexa sa nyo'o dub gast, no len be ni'i nzhealbe beuna xa judío.
No nlad bexa utsin inidi'izh be men ndo' bexa be ndo' xge'e, gab be men “mech” ndo' xa.
’Ná le'a bega na'anpa ukwa'an xte'e gab be men “mech” ndo' bega, le'a dub‑kama mech ndap bega le'a ta wa xa nak Cristo. No le'a itea bega dub‑tsa nak.
No na'an ton ndo' na gab bega “tad” ndo' gizhliyo ndee, le'a dub‑tsa tad ndap bega le'a ta wa Dios nsob gibe'a.
No lá ula'a bega gab be men le'a bega xa nibe'e, le'a xa nibe'e dub‑tsa ncho le'a ta wa xa nak Cristo.
Le'a tal ton mas nsak lat bega, le'a xa wa nsabndo' gun ti'in ndo' iteanak bega.
Le'a tal ton gunbe'e le'a mas nsak, le'a gal gor le'a be men ini'í le'a xa wa na'anpa nsak. No li‑ga le'a tal ton gunbe'e le'a xa na'anpa nsak, le'a gal gor le'a be men ini'í le'a xa wa nsak‑ka.
’¡Pro'ob bega, mech ten ley no xa fariseo! Le'a bega ndunta xa wen, ná bega xa ugap. Nka bega yak be men bexa le'a Dios nibe'e. Ni le'a bega nak bexa le'a Dios nibe'e, no ni lá nla'a bega li gak be men.
’¡Pro'ob bega, mech ten ley no xa fariseo! Le'a bega ndunta xa wen, ná bega xa ugap. Nlat bega itea be ta'a ndap be xagots ngut mgi'i ten na. No kwen‑pa ndadi'izh bega ndo' Dios ndo'ontsa gab be men le'a bega ndanke'a‑ka Dios. Le'a bega na li ndun wa mas uzhe'eb gelkwea' ini'í.
’¡Pro'ob bega, mech ten ley no xa fariseo! Le'a bega ndunta xa wen, ná bega xa ugap. Le'a bega ndesea itea lad ndo' gizhliyo no ndo' nitsdo'o, ndeseakwa'an bega be men gungealadna be ta nluu bega. Ná le'a gor mbin bega gan ndangealadna dub xa ta wa, le'a ke ten ta mluu bega ndo' xa wa le'a xa mas nsabndo' ya' infierno ndo' lak nsabndo' ya' bega.
’¡Pro'ob bega, le'a bega cuent dub xa lá na' nlad go'o stub‑ga men! Le'a bega ndab le'a tal ton gab lak segur‑kapa ncho ni'i ten Dios no li‑ga segur‑kapa gun xa dub ta'a, le'a xa wa na'anpa juers‑ka li gun. Parea no ndab bega tal xa gab lak segur‑kapa ncho ta oro len ni'i ten Dios, we'e le'a xa wa juers‑ka li gun ta ndab xa wa.
¡Ugap ndanbe'e bega, nak bega cuent dub xa lá na'! ¿Xta'an mas nsak zha? ¿Be ta oro wa nate ni'i ten Dios, ta na ndun umbi'i nak oro wa ndo' Dios?
No ndab bega le'a tal ton gab lak segur‑kapa ncho altar wa, no li‑ga segur‑kapa gun xa dub ta'a, le'a xa wa na'anpa juers‑ka li gun. Parea no ndab bega tal xa gab lak segur‑kapa ncho be xnab, we'e le'a xa wa juers‑ka li gun ta ndab xa wa.
¡Ugap ndanbe'e bega no nak bega cuent dub xa lá na'! ¿Xta'an mas nsak zha? ¿Xnab wa nate altar wa, ta na ndun umbi'i nak xnab wa ndo' Dios?
Le'a tal ton nse'at altar wa gor na ndab xa gun xa dub ta'a, le'a ta wa cuent no be xnab ndi'ib ndo' altar nse'at xa wa.
No tal ton nse'at ni'i ten Dios gor na ndab xa gun xa dub ta'a, le'a ta wa cuent no Dios xa ncho sa wa nse'at xa.
No tal ton nse'at gibe'a gor na ndab xa gun xa dub ta'a, le'a ta wa cuent no sa nsob Dios nsea Dios nse'at xa wa.
’¡Pro'ob bega, mech ten ley no xa fariseo! Le'a bega ndunta xa wen, ná bega xa ugap. Le'aka nak nsa'a bega dub gen benxtil lat dub ti'i gen‑a uxen bega, no li‑ga ndun‑no bega eneldo no komin. Parea le'a bega lá ndun be ta mas nsak nibe'e ley ten Dios, ta na ndab utsin gun‑no bega be men lak nsabndo'‑ya no ilatsladna bega be men, no ige'ladna bega Dios. Be ta wen ndee nsabndo' gun bega no usa'a‑ka bega be ta wa lak‑ka ndun bega nat.
’¡Pro'ob bega, mech ten ley no xa fariseo! Le'a bega ndunta xa wen, ná bega xa ugap. Le'a bega uzhe'eb‑pa nyu'ladna nyat tso'o vas nsea plat, parea le'a len lado'o bega uzhe'eb‑pa ugap nak no uzhe'eb‑pa nsa'abladna bega be ta'a.
¡Bego xa fariseo cuent dub xa lá na'! Tal ned isambi'i len lado'o bega wa, we'e‑ta umbi'i gak idub bega.
’¡Pro'ob bega, mech ten ley no xa fariseo! Le'a bega ndunta xa wen, ná bega xa ugap. Le'a bega nak cuent dub ba'a nagud chul‑pa nlu'u tso'o‑ya. Ná le'a len‑a ndi ncho tit men ngut no uzhe'eb‑pa ta bzhi'ik.
Li nak bega, ndab be men le'a bega xa wen, parea len lado'o bega uzhe'eb ncho gelkwi'in no sian‑ta be ta ugap.
’¡Pro'ob bega, mech ten ley no xa fariseo! Le'a bega ndunta xa wen, ná bega xa ugap. Le'a bega ndancha'aw ta chul nsob sa mga'ach bexa mbidi'izh sakndo' Dios polta no nsaxkwa'a bega be ba'a ten bexa mxobgek ndo' Dios.
No ndab bega tal le'a bega yo'o zha uyo'o be usan gox polta ten bega, na'anpa no bega ngakno bexa wa gor na mbit bexa bexa mbidi'izh sakndo' Dios wa.
Parea le'a ta li ndab bega wa nluu le'a bega dub‑tsa nak‑ka no bexa na li mbit bexa wa.
¡Bega usando' be ta ugap mbin be usan gox ten bega polta!
’¡Le'a bega xa ugap cuent be uzhib! ¿Xte'e ni bega na'anpa utsaksi Dios bega, utsa'ab xa bega infierno?
Le'a na' utu'ub‑kata bexa gudi'izh sakndo' Dios, no bexa ndak, no be mech uluu bega. Ná le'a bega ndi gut ncho bexa uke'a bega bexa wa ndo' cruz. No kin bega ncho bexa len be ni'i sa nzhealbe bexa judío wa. No isenke'a bega tso'o bexa guni'i tal pa gezh na ncha'be bexa.
Ta we'e le'a bega gap ke ten itea bexa ugap li ndut be men wen. Le'a ta wa gast zha ngut Abel no gast zha ngut Zacarías xin Berequías, gor na mbit be usan gox polta ten bega xa wats altar dub lad ni'i ten Dios.
Le'a na' gáp ndo' bega le'a Dios utsaksi bexa ncho nat ke ten iteanak be ta wa.
’Le'a bega ndencho Jerusalén, le'a bega ndut bexa ndadi'izh sakndo' Dios no nla'ge' bega bexa na ntu'ub Dios ndo' bega. Sian biaj nlad na' yunjunt na' bega lak nyunjunt dub ngidtsan be ngid ben ten ma len xkwag‑ma, parea le'a bega nunk lá ka'ab.
Bla'ach bega, le'a nat le'a Dios ula'alad bega.
No gáp na' ndo' bega le'a bega yá na'antapa ini'í na' gast gal wizh gab bega: “Dios uzhe'eb‑pa nla'ach xa ba', xa na mtu'ub Dios Xa Nibe'e.”
Le'a Jesús cha uto'o tale ten ni'i ten Dios cha nsea' xa. Le'a be xmen‑xa cha ubii wats xa mluu bexa ndo' xa xte'e ta chul nakcha'aw ni'i ten Dios wa.
Le'a Jesús cha uka'ab ndab:
—¿Na' bega itea ta ndee zha? Le'a na' gáp ndo' bega le'a gal dub wizh ilate iteanak be ta ba', gast ni stub ge' ba' lá kwi'ib‑tabe tso'o ltsa'a‑na.
Cha ncha'be bexa Bet Olivo cha usob Jesús sa wa. Le'a be xmen‑xa nab cha ubii wats xa, cha unabdi'izh bexa ndab bexa:
—Gud ga, ¿pol gak be ta ndab ga wa zha? ¿No xte'e ini'í besa zha na yamer ilen‑gal ga no zha yamer idub tiemp ndee?
Le'a Jesús cha uka'ab ndab:
—Bla'ach bega na'an ton ukwi'in‑no bega.
Le'a kwa'ad be men ilen gab le'a xa na', gab xa: “Le'a na' nak Cristo”; cha ukedi‑no bexa kwa'ad be men.
Le'a gor na go'ón bega ncho guerr be sa sit no be sa gax, lá yu'ladna bega. Le'a ta wa nsabndo'‑ka yoo, ná le'a zha wa biseata gal be wizh lult.
Le'a gal zha wa kuyo be nación no stub‑ga nación. Le'a be xmen dub xa nibe'e kuyo‑no be xmen stub‑ga xa nibe'e. No yoo gelgizh ugi'i no win no be xo'o ubi'i.
Parea le'a itea be ta ndee wa pen isobxan‑ma be gelkwea' ilen wa.
’Le'a be men yun cuent bega ndo' bexa nibe'e. Le'a bexa wa kin bega no gast gut bexa ncho bega. No iteanak be men ixenoladna bega ke na nak bega xmen‑na'.
Le'a kwa'ad bexa ula'a ta na ndangealadna bexa na'. No yun bexa cuent be ltsa'a‑xa ndo' men utsaksi bexa. No ixenoladna bexa be ltsa'a‑xa.
No ilen kwa'ad bexa ukwi'in gab le'a xa ndadi'izh sakndo' Dios. Le'a bexa wa gun gan ukedi‑no kwa'ad‑pa be men.
Ná le'a tal ton uxik ndo' be gelkwea' wa no bi nge'ladna xa na', le'a xa wa gap gelnban ndo' Dios.
Le'a di'izh wen ten Dios na xte'e nibe'e Dios be men wa ite'achso idub nax ndo' gizhliyo, natsa be men itea be ras go'ón‑a. We'e‑ta ilen be wizh lult.
’Le'a Daniel xa mbidi'izh sakndo' Dios wa ndab le'a yoo dub ta uzhe'eb‑pa ugap no bzhi'ik len sa umbi'i ten ni'i ten Dios (le'a xa ndo'ol ta ndee nsabndo' yakbe'ena‑ya). Le'a gal zha ini'í bega ta wa,
we'e le'a bexa ndencho Judea ndee nsabndo' uxo'onbe ya'be bexa be ge'e ubi'i.
Le'a be men ndi'ib gek lid‑na wa no nsabndo' uxo'onbe, ni lá ko'o xa be ta'a len lid‑na.
Le'a bexa ndeyun ti'in ge'e ni lá nsabndo' yach‑ta ilenyo'o be xab‑na.
Le'a gal zha wa uzhe'eb‑pa kwea' itid be xagots nso'no me'ed no be xagots ndap medo'o.
Unab bega ndo' Dios natsa le'a tiemp uxo'on bega wa na'anpa gal tiemp kwal natal dub wizh ne'e be men.
Le'a be wizh we'e yoo dub gelkwea' si'il, dub ta nunk gol yo'o zha mbinde'e‑ta Dios gizhliyo ndee, no ni lá yoo‑taya stub biaj.
Tal le'a Dios ula'a sian wizh yoo ta uzhe'eb wa, le'a be men stea gat. Parea lá ula'a Dios yoo sian wizh wa, geal le'a xa nlatsladna bexa mti xa.
’We'e le'a tal ton gab ndo' bega: “Bwi'i bega, le'a ta ndee Cristo”, no tal gab xa: “Una' bega, le'a ta ba' Cristo”, lá gungealadna bega ta wa.
Yoo bexa ukwi'in gab le'a nak Cristo, no ncho bexa ukwi'in gab le'a ndadi'izh sakndo' Dios. Le'a bexa wa no gun sian ta'a yanseana be men ndo'ontsa ukedi‑no xa bexa. No gun bexa juers ukedi‑no bexa wa gast bexa mti Dios.
Bla'ach bega le'a na' yá ndáp ned‑la ta ndee ndo' bega.
Ta we'e tal ton gab ndo' bega: “Wa'wi'i bega, le'a xa nak Cristo nkesea ge'e”, na'anpa ya' bega sa wa. No tal ton gab: “Utseawi'i bega, le'a Cristo ncho len ni'i ba'”, lá gungealadna bega ta wa.
Le'a lak nla' beal' usi'i nsu‑ya xe'a lad nlen wizh no gast lad nda'as wizh, no li‑ga gak‑a zha ilen‑gal na', Xa Myak Men Ndo' Gizhliyo.
Le'a lak sa nyakjunt be bech nluu le'a sa wa nax dub man ngut, no li‑ga le'a be ta ndee wa uluu le'a na' ndee yamer ilen‑gal.
’Le'a gor utid‑la tiemp ncho be gelkwea' wa, le'a ndo' wizh ikaw, le'a mbe'e yá lá usu‑ta xe'a, le'a be mbeal ndi'ib ga'ap ba' ilate, no gast idub gibe'a iwi'in.
Le'a gor ulundo' be ta gibe'a wa le'a na', Xa Myak Men Ndo' Gizhliyo, yamer ilen‑gal. Cha gó'on be men itea be ras ncho ndo' gizhliyo, no ini'í bexa le'a na', Xa Myak Men Ndo' Gizhliyo, ilen‑no juers ten Dios lat xkawno dub xe'a si'il.
Cha kwezh dub trompet cha utu'ub na' be ángel ten na', yunjunt bexa wa bexa mti Dios idub ndo' gizhliyo.
’Bwi'i bega lak nak be ya la'aw. Le'a zha na nsaxan‑a nxich‑a, le'a zha wa uni'í‑ka bega le'a tiemp bigi yá gal.
No li‑ga le'a zha na yá na' bega ncho itea be ta mbidi'izh na' ndee, we'e ini'í bega le'a be wizh lult wa yamer‑la ilen.
Le'a na' gáp ndo' bega le'a itea be ta ndee itid zha biseata gat be men ncho gal zha wa.
Le'a gibe'a no gizhliyo initndo', parea le'a itea be ta ndáp na' ndee na'anpa initndo'.
’Parea na'an ton ini'í xá wizh na no xá gor yoo be ta ndee. Ni be ángel ncho gibe'a lá ini'í ta wa. Nab‑tsa Dios Xus‑na' uni'í‑ya.
Le'a lak ngok‑a zha uyo'o Noé, no li‑ga gak‑a zha ilen‑gal na', Xa Myak Men Ndo' Gizhliyo.
Le'a tiemp ten Noé zha biseata ilen gilog wa le'a be men ndeyaw no ndo bexa no ndeuchilya'a bexa no ngodi'in bexa xin‑xa, gast wizh uyo'o Noé len ni'iya si'il wa.
Le'a be men wa lá ini'í xta'an yoo gast gor ulen gilog wa cha mbit‑a itea bexa. No li‑ga gak‑a gor ilen‑gal na', Xa Myak Men Ndo' Gizhliyo.
Le'a zha wa le'a top xabgi'i junt ndeyun ti'in ge'e, cha yo'o Dios dub‑tsa xa, le'a stub xa wa ya'an.
No li‑ga le'a top xagots junt ndeyajw, cha yo'o Dios dub‑tsa xa, le'a stub xa wa ya'an.
Parea nsabndo' yakbe'ena bega ta ndee: tal le'a xwan dub ni'i ini'í xá gor gi'id wa'an ta lid‑xa, le'a xa isob ula'ach ndo'ontsa na'an ton yoo len lid‑xa kowa'an ta ten xa.
Ta we'e no bega list ute, le'a na', Xa Myak Men Ndo' Gizhliyo, ilen‑gal dub gor na ni lá ndanbe'e bega ti ilen na'.
’¿Ton bega nak cuent dub mos ndak ndun lak‑ta ndab dub xwan ni'i? Le'a xwan ni'i wa ucha'an mos wa inibe'e xa stapla bexa ndun ti'in ten xa wa no usa'a mos ta gaw bexa gor nsabndo'‑ya.
Le'a gor ilancha' xwan ni'i wa uzhe'eb‑pa wen yooladna mos na ndun lak ndab xa wa.
Le'a na' gáp ndo' bega le'a xwan ni'i wa uso' mos wen wa yansu xa itea be ta'a ndap xa wa.
Ná tal le'a mos wa dub xa ugap, gunbe'e xa gab xa: “Le'a xa nibe'e ten na' nle'a‑ta ilen.”
Cha ndi isaxan xa kin xa itea‑ta be mos wa. No nchealtsa'a xa bexa gu, gaw bexa no goo bexa.
We'e le'a xwan ni'i wa ilancha' dub wizh no gor na ni lá ndanbe'e mos ti ilen xa.
Le'a xa wa cha uzhe'eb utsaksi mos wa, cha utsa'ab xa mos wa wats bexa ndunta xa wen ná bexa xa ugap. Le'a sa we'e gó'on xa no gast ndeay‑xa gaw xa tant gelkwea' si'il ini'í xa.
’Le'a zha we'e le'a lak nibe'e Dios be men wa nak cuent ta ngwasea dub ti'i xagots ben usen be xe'a aceit ten na, cha ncha'ukanes dub xabgi'i nchilya'a.
Le'a ga'ay bexa wa xa list nak, parea le'a stub sga'ay bexa wa na'anpa xa list nak.
Le'a bexa na'anpa list nak wa mbi'i be xe'a ten na, parea na'anpa ngo'o‑ta xa aceit.
Ná le'a bexa list nak wa mbi'i be xe'a ten na no stub‑ga bot aceit.
Le'a xabgi'i nchilya'a wa na'anpa ilaya' gor mbinbe'e bexa wa, ta we'e ulen xka'al itea bexa, cha ngwadgats bexa.
Le'a utol te'al cha mgen dub ti men uge' ndab: “¡Yá nsea‑la xabgi'i nchilya'a wa! ¡Uto'o bega, ukanes bega xa!”
We'e cha itea be xagots wa ngwastebe, cha usaxan bexa ndeusaxkwa'a bexa xe'a ten bexa.
Le'a bexa na'anpa list nak wa ndab ndo' bexa list nak wa: “Bsa'a bega dub tuzh aceit ten bega ika'a besa, le'a xe'a ten besa yamer yu'u.”
Ná le'a bexa list nak wa cha ndab: “Tal le'a besa usa'a‑ya le'a‑ya lá ugal gun ti'in beuna. Mas wen wa' bega sa nda'ad‑a, cha usi'i bega na gun ti'in bega.”
Parea ndalen ncha'isi'i sga'ay xagots wa aceit, le'a xabgi'i nchilya'a wa ulansea. Le'a be xagots list nde wa uyo'o len ni'i no xabgi'i wa sa nchilya'a xa, cha myaw to'o ni'i wa.
Tso'o wa mlancha' be xagots na'anpa list nak wa, ndab bexa: “¡Señor, señor, bxa'al ga to'o ni'i yo'o besa!”
Ná le'a xabgi'i wa cha ndi uka'ab ndab: “Le'a na' gáp ndo' bega le'a na' lá nchando' bega.”
Cha no ndab Jesús:
—Ta we'e list ute bega, le'a bega lá ini'í xá wizh na no xá gor ilen‑gal na', Xa Myak Men Ndo' Gizhliyo.
’Le'a lak nibe'e Dios nak lak mbin dub xabgi'i ika'an sit, utezh xa be mos ten xa. Cha msa'a xa be med ten xa gun‑no bexa‑ya ti'in.
’Le'a ndo' dub mos wa msa'a xa ga'ay med uzhe'eb‑pa nsak. Le'a ndo' stub xa wa msa'a xa top‑a, no ndo' stub xa msa'a xa dub‑a. Lak ndak bexa wa, li‑ga sian‑a msa'a xabgi'i wa. Cha uka'an xa ncha'a xa sit.
We'e le'a xa usen dub ga'ay med wa mbinti'in ta wa, cha mbin xa gan stub sga'ay‑ga med ndo'‑ya.
No li‑ga mbin xa usen top‑a wa, cha mbin xa gan stop‑gaya.
Ná le'a xa usen dub‑a wa, cha ndi uto'o ngwa'udan xa dub ge'ed len yo, cha mkichko xa med ten xa nibe'e wa.
’Tso'o wa kwen‑la le'a xa nibe'e wa mtansea', cha nlad xa ini'í xa na xte'e mbin‑no bexa med wa.
Le'a xa nibe'e wa cha ndab: “Uzhe'eb‑pa wen lu mos. Wen mbin lu ti'in nsea dub tuzh med ndee. Nat le'a na' usa sian ta'a inibe'e lu. Uyo'o, cha junt itenladna beuna.”
Tso'o wa ulen xa li usen top med wa, cha ndab xa: “Señor, le'a go msa'a top med ndee. Le'a na ndee stop na mbin na' gan.”
Le'a xa nibe'e wa cha ndab: “Uzhe'eb‑pa wen lu mos. Wen mbin lu ti'in nsea dub tuzh med ndee. Nat le'a na' usa sian ta'a inibe'e lu. Uyo'o, cha junt itenladna beuna.”
’Ná le'a gor ulen xa usen dub med wa, cha ndab xa ndo' xa nibe'e wa: “Señor, na' uní le'a ga uzhe'eb‑pa dub xa nibe'e. Nsen ga be ta'a ni lid ta ten ga, no ntele'e ga be ta'a ni lid go ngas.
Ta we'e mzheb na', cha ngwa'ukichko'o na' med ten ga len yo. Bwi'i ga le'a med ten ga ndee.”
Le'a xa nibe'e wa cha ndab: “Le'a lu dub mos ugap no zha'ab. Tal le'a lu uni'í le'a na' nsen be ta'a ni lid ta ten na', no ntele'e na' be ta'a ni lid na' ngas,
¿xta'an lid nga'ula'a lu med ten na' banco, ndo'ontsa nat nseal na' isen na' be xin med wa?”
Cha ndab xa ndo' bexa nde sa wa: “Blat bega med nsen xa ba', cha bsa'a bega‑ya ndo' xa nsen dub ti'i med ba'.
Le'a bexa utsin ndun wa, le'a bexa wa mas sian ta'a ika'a. Ná le'a xa na na'anpa utsin ndun wa, le'a bexa slat be ta ndido ndap xa wa.
Le'a mos ugap ndee xa lá isu'u. Btsa'ab bega xa tso'o juer sa ukaw wa, sa gó'on xa no gast ndeay‑xa gaw xa, tant dub gelkwea' si'il ini'í xa.”
’Le'a zha le'a na', Xa Myak Men Ndo' Gizhliyo, ilen‑gal no xe'a si'il ten Dios no itea be ángel ten na', cha iso'ob na' sa nibe'e na' no idub juers ten na',
we'e le'a itea be men nde ndo' gizhliyo ndee yakjunt ndo' na'. Cha uteltsa'a na' bexa lak nteltsa'a dub xa nla'ach man be borreg lat be chiv.
Le'a bexa cuent nak borreg kwe lad ga'al wats na', le'a bexa cuent nak chiv kwe lad raves.
We'e le'a na' nak xa nibe'e cha gáp ndo' bexa nde lad ga'al wa: “Utsea bega le'a Dios Xus‑na' gun wen yooladna bega. Uyote bega sa nibe'e na', sa na ngoknde'e yoo bega zha ngoknde'e‑kata gizhliyo.
Li ndáp na' geal le'a gor na nda'na na', le'a bega msa'a ta udaw na'. Le'a gor ndaklad na', le'a bega msa'a nits ngu'u na'. Le'a gor ukesea na' sit, le'a bega msa'a sa ngot na'.
Le'a gor lá ndap na' xab‑na', le'a bega msa'a lad ngok na'. Le'a gor kwea' usak na' no zha uke'a na' latgi'ib, le'a bega mbidina' na'.”
Le'a bexa wen wa cha inabdi'izh gab: “Señor, ¿Pol uni'í besa nda'na ga, cha msa'a besa ta udaw ga? ¿No pol ndakladna ga, cha msa'a besa nits ngu ga?
¿No pol ukesea ga sit, cha msa'a besa sa ngot ga? ¿No pol lá ndap ga xab‑ga, cha msa'a besa lad ngok ga?
¿No pol uni'í besa kwea' usak ga no uke'a ga latgi'ib, cha ngwa'ina' besa ga?”
We'e le'a na' cha gáp ndo' bexa: “Le'a na' gáp ndo' bega le'a gor li utsin mbin‑no bega dub xa na'anpa nsak, dub xa cuent nak wit‑na' no bsan‑na', le'a bega no ndo' na' ndee li utsin mbin.”
’We'e le'a na' cha gáp ndo' bexa nde lad wats raves na': “Utate bega wats na', bego na ndap ke ndo' Dios. Wa'be bega ndo' gi' nunk lá yu'u sa msaxkwa'a Dios ya'be mxu'u no be mbi bxin ten mxu'u.
Li ndáp na' geal le'a gor na nda'na na', le'a bega ni lá usa'a ta ngaw na'. Le'a gor ndaklad na', le'a bega ni lá usa'a nits ngo'o na'.
Le'a gor ukesea na' sa sit, le'a bega ni lá usa'a sa ngat na'. Le'a gor lá ndap na' xab‑na', le'a bega ni lá usa'a lad ngak na'. Le'a gor kwea' usak na' no gor uke'a na' latgi'ib, le'a bega ni lá ngi'idina' na'.”
We'e le'a bexa wa cha inabdi'izh gab bexa: “Señor, ¿pol uni'í besa nda'na ga, no ndakladna ga, no sa sit ukesea ga, no ni lá ndap ga xab‑ga, no kwea' usak ga, no uke'a ga latgi'ib, ná le'a besa ni lá ngakno ga?”
We'e le'a na' cha ika'ab ndáp: “Le'a na' gáp ndo' bega le'a gor na na'anpa li utsin ngun bega ndo' dub xa na'anpa nsak, dub xa cuent nak wit‑na' no bsan‑na', le'a bega no ndo' na' li na'anpa utsin ngun.”
We'e le'a bexa ugap wa ya'be sa ini'í bexa gelkwea' nunk lá idub. Ná le'a bexa wen wa ya'be sa gap bexa gelnban nunk lá idub.
Le'a gor mtayadi'izh Jesús itea be ta wa, cha ndab xa ndo' be xmen‑xa:
—Le'a bega uni'í‑ka le'a stop wizh ndun jwalt yoo ujest Pascua, zha yak cuent na', Xa Myak Men Ndo' Gizhliyo, ndo' ya'a be men uke'a na' ndo' cruz.
We'e ngol dub wizh le'a be ule'ay nibe'e no be mech ten ley no bexa gox nsak ten bexa judío mzhealbe tale ten lid Caifás, xa nak ule'ay ndon le'a nsak.
Parea ndab bexa:
—Na'anpa isen beuna xa len ujest, ndo'ontsa lá ixa'ach be men gaklo ndo' beuna.
Le'a dub wizh nsob Jesús ta lid Simón xa Betania, xa na polta usak gelgizh lepra.
We'e ulen dub xagots sa nsob Jesús ndo' mes, nsea dub bot tuzh nakcha'aw ge' alabastro ncho ta uxe'e len‑a, dub ta uyap‑pa nsak. Cha mtsi'i xa ta uxe'e wa gek Jesús.
Le'a gor uni'í be xmen Jesús ta wa cha ngoklo bexa, ndab bexa ndo' ltsa'a‑na:
—¿Xta'an ngi mbizha'a xagots ndee ta ba' zha?
Tal le'a xa ndi udo'o‑ya, le'a xa yoo gan utse'a med wa ndo' bexa uban nak, le'a‑ya uzhe'eb‑pa dub ta nsak.
Le'a gor na mbi'ín Jesús ta wa cha ndab xa ndo' bexa:
—¿Xta'an ngi li nisi bega xagots ndee zha? Le'a xa dub ta wen mbin‑no na'.
Le'a bexa uban nak wa guni'i pol‑ga ncho lat bega, parea le'a na' ndee na'anpa kwen‑ta ncho'o‑no bega.
Le'a ta na li mbin xagots ndee mtsi'i xa ta uxe'e gek‑na', le'a ta wa li mbin xa ndo'ontsa list‑la nak na' zha iga'ach na'.
Le'a na' gáp ndo' bega guni'i pa ndo' gizhliyo gudi'izh be men di'izh wen ten Dios, no ta li mbin xagots ndee gudi'izh bexa, ndo'ontsa ini'í be men ta wen mbin xa.
We'e le'a Judas Iscariot, dub xa nak isatibtop xmen Jesús, ngwa' ndo' be ule'ay nibe'e,
cha unabdi'izh xa ndab:
—¿Plo med usa'a bega ika na' yun na' cuent Jesús ndo' bega?
Cha msa'a bexa galnti'i med plata ndo' xa.
Zha we'e le'a Judas cha usaxan nkwa'an na xte'e yun xa cuent Jesús ndo' ya'a bexa.
Le'a ngol wizh ned ten ujest zha ndaw bexa judío pan na'an levadur, le'a be xmen Jesús ulen wats Jesús, cha ndab bexa:
—¿Pa nlad ga ya'yunde'e besa ta gaw beuna ujest Pascua?
Le'a Jesús cha ndab:
—Wa' bega gezh Jerusalén ba' ta lid xa na li‑ka ndáp na' ndo' bega wa, cha gud bega ndo' xa le'a Mech ten bega ndab: “Le'a tiemp wa yá ngol. Le'a ta lid‑ga gaw na' ta ten ujest Pascua no be xmen‑na'.”
We'e le'a be xmen Jesús cha mbin lak ndab Jesús, cha mbincha'aw bexa ta gaw xche'e bexa ujest Pascua.
Le'a ngol gor uyo'o te'al le'a Jesús nsea isatibtop be xmen‑xa mzhealbe sa wa cha usaxan bexa gaw bexa.
Ndalen li ndeyaw bexa wa, le'a Jesús cha ndab:
—Le'a na' gáp ndo' bega le'a dub bega na no nsob sa ndee yun cuent na' ndo' bexa isen na'.
Le'a bexa cha uzhe'eb uban myo'oladna, usaxan nabdi'izh dub ga'ga bexa ndo' Jesús:
—¿Lid na' ta wa zha, Señor?
Le'a Jesús cha uka'ab ndab:
—Le'a dub bega na nsobyaw‑no na' plat ndee yun cuent na'.
We'e le'a Judas, xa na yun cuent Jesús, cha unabdi'izh ndab:
—¿Lid na' ta wa zha, Mech?
Le'a Jesús cha ndab:
—Lu‑ka ta wa lak ndab lu.
Le'a gor na li ndeyaw bexa wa, le'a Jesús cha usen dub pan, cha msa'a xa xno ndo' Dios. Cha ule'a xa‑ya, no mtse'a xa‑ya ndo' be xmen‑xa, ndab xa:
—Usen bega pan ndee cha udaw bega‑ya, le'a ta ndee be'al las‑na'.
Cha li‑ga usen Jesús dub vas ncho vin, cha msa'a xa xno ndo' Dios. Cha msa'a xa‑ya ndo' bexa, ndab xa:
—Iteanak bega gu ta ncho len vas ndee,
le'a ta ndee ten ten na' usa na' ndo'ontsa utsu'u Dios ke ten be men. Le'a ta ndee nluu le'a nat le'a Dios mbin‑no be men dub trat kub na xte'e wen ya'an bexa ndo' Dios.
No gáp na' ndo' bega le'a na' yá na'antapa go'o vin ten uv, gast gal wizh go'o‑no na' bega‑ya stub biaj sa nibe'e Dios Xus‑na'.
Cha mbilto'o bexa dub kant ndo' Dios. Cha uto'o bexa ncha'be bexa Bet Olivo.
We'e le'a Jesús cha ndab ndo' bexa:
—Le'a te'al ndee le'a iteanak bega ula'a na', lak nkeani'i di'izh ten Dios, ndab‑a: “Le'a na' gut xa nla'ach be borreg, cha ite'achso bema.”
Ná le'a tso'o na iban na' le'a na' ned ilaya' ndo' bega Galilea.
Le'a Pedr cha ndab:
—Maska itea bexa ba' ula'a ga, ná le'a na' nunk lá ula ga.
Le'a Jesús cha ndab ndo' Pedr:
—Le'a na' gáp ndo' lu le'a te'al ndee gor biseata kwezh boy, le'a lu ta ugea‑ka mkwi'in‑la chon biaj ndab lu le'a lu lá nchando' na'.
Ná le'a Pedr cha ndab:
—Maska gat na' gor na gat ga, le'a na' nunk lá gáp le'a na' lá nchando' ga.
We'e le'a itea‑ta be xmen Jesús ndab lak ndab Pedr.
We'e cha ulaya' Jesús sa nsalea' Getsemaní nsea be xmen‑xa. Cha ndab Jesús ndo' bexa:
—Nde'e‑tsa ute bega, ndalen nda'yadi'izh‑no na' Dios sa ba'.
Cha mbi'i Jesús chon bexa stub tuzh sa, le'a ta wa Pedr no itop xin Zebedeo. Le'a Jesús cha uzhe'eb‑pa uban myo'oladna no kwea' myo'oladna xa.
Cha ndab Jesús ndo' yon bexa wa:
—Uzhe'eb‑pa uban ncholad na' gast ngi sat na'. Nde'e‑tsa ute bega, no utena'‑no bega na'.
Cha usea Jesús stub tuzh sa, cha usaxib xa gast ndo' yo ngol xtuzh‑xa, cha uní'i xa ndo' Dios, ndab xa:
—Ta', tal syo'o gan, lá ula'a ga iti'id na' ndo' be gelkwea' uzhe'eb ndee. Parea lá gak‑a lak nlad na', ndi gak‑a lak nlad go.
We'e le'a gor na nsea' Jesús sa nde yon xmen‑xa, le'a bexa ndeyats. Cha ndab xa ndo' Pedr:
Utena' bega no bidi'izh‑no bega Dios, ndo'ontsa na'anpa utsa'abgix mxu'u bega. Le'a lado'o bega nlad gun ta wen, ná le'a idub bega lá uxik.
Cha ncha'a‑gal Jesús ncha'yadi'izh‑no Dios, ndab xa:
—Ta', tal na' juers‑ka iti'id ndo' be gelkwea' ndee, gak‑a lak nlad go.
Le'a gor nsea'‑gal Jesús sa nde bexa wa, le'a bexa ndeyats‑gal, geal le'a bexa uzhe'eb‑pa nyo'o xka'alna.
Cha mla'a‑gal xa bexa, ncha'yadi'izh‑nogal xa Dios biaj yon, cha ndab‑gal xa lak‑ka ndab‑la xa ndo' Dios.
We'e cha nsea'‑gal xa sa nde bexa, cha ndab xa:
—¿Galka bi ndeyats bega zha, no bi ndeune'e bega zha? Nat bwi'i bega yá ngol gor le'a na', Xa Myak Men Ndo' Gizhliyo, yak cuent ndo' ya'a bexa ugap.
Goste bega, ncha'be beuna. Bwi'i bega le'a xa yun cuent na' yá nsea‑la ba'a.
Bi li nso'yadi'izh Jesús le'a Judas, xa no nak dub tibtop xmen Jesús, ulen‑nola be men kwa'ad no'o be spad nsea garrot. Le'a ta wa bexa mtu'ub be ule'ay nibe'e no bexa gox nsak isen bexa Jesús.
Le'a Judas, xa li yun cuent Jesús, ndab ned‑la ndo' be men wa: “Le'a xa na uchealto'o na' ndo' na, xa we'e isen bega.”
Le'a gor ulaya' Judas sa wa cha uxax ubii xa wats Jesús, cha ndab xa:
—Tyux ga, Mech.
Cha mchealto'o xa ndo' Jesús.
Le'a Jesús cha ndab:
—Amig, ¿xti'in nsea lu?
We'e cha ubii gax bexa kwa'ad wa, cha usen bexa Jesús.
Ná le'a dub xa nso' wats Jesús ulo'o spad tuzh ten na, cha ulabto'og xa ncha' dub xmen ule'ay ndon le'a nsak.
Le'a Jesús cha ndab ndo' xa ten spad wa:
—Ulocha'aw spad ten lu len lid‑a. Le'a itea bexa ndanti'in spad, le'a xa wa ndo' spad‑ka gat.
¿Lá ini'í lu le'a na' syo'o gan ina'ab ndo' Xus‑na' bi le'a nat, cha utu'ub xa mas‑la dub tibtop xkwa'a si'il be ángel gakno na'?
Parea tal na' li gun, we'e na'anpa gak‑a lak nkeani'i di'izh ten Dios be ta nsabndo' iti'id na'.
Cha ndab Jesús ndo' be men kwa'ad wa:
—¿Xta'an nsea‑no bega spad nsea garrot isen bega na' cuent dub wa'an? Itea wizh nsobuluu na' be men dub lad ni'i ten Dios lat bega, ná lá isen bega na' sa wa.
Parea le'a iteanak be ta ndee nsatid ndo'ontsa gak‑a lak nkeani'i di'izh ten Dios, ta ndab bexa mbidi'izh sakndo' Dios.
We'e le'a itea be xmen Jesús cha mxo'on, mla'a bexa Jesús.
Le'a bexa na li usen Jesús wa cha mbi'i xa ta lid Caifás ule'ay ndon le'a nsak, sa nzhealbe‑la iteanak be mech ten ley no bexa gox nsak.
Le'a Pedr sit‑tsa nchanke'a tso'o Jesús, gast uyo'o Pedr len tale ten ta lid ule'ay wa. Cha usob Pedr gax wats bexa nla'ach sa wa natsa ini'í xa na xta'an yasea Jesús.
Le'a be ule'ay nibe'e no bexa gox nsak no itea‑ta bexa nsak wa nkwa'anbe be men ukwi'in gab le'a Jesús ndap‑ka ke, ta nsabndo' gat xa.
Maska kwa'ad be men mkwi'in nsake Jesús, ná lá izheal bexa nibe'e wa ni dub ke nsabndo' gat Jesús. We'e ulen stop bexa
—Le'a xa ba' ndab le'a xa sun gan ulate ni'i ten Dios, cha gal wizh yon le'a xa mbinde'e‑galya.
We'e le'a ule'ay ndon le'a nsak wa ngwaso', ndab ndo' Jesús:
—¿Ni lá utsakndo' lu zha? ¿Ta ugea‑ka ta ndab bexa ndee le'a lu li ndab zha?
Ná le'a Jesús na'an xte'e ngab. We'e le'a ule'ay wa cha ndab‑gal ndo' Jesús:
—Le'a Dios nban nsobwi'i, le'a na' nibe'e ndo' lu gud ndo' besa naga lu nak Cristo Xin Dios zha.
Le'a Jesús cha ndab:
—Go‑ka ndab‑a. No gáp na' le'a nat idub ncha'a ndo' ndee le'a bega ini'í‑ka le'a na', Xa Myak Men Ndo' Gizhliyo, isob wats lad ga'al Dios xa ndon le'a nibe'e, no ilen‑gal na' lat xkaw.
We'e le'a ule'ay ndon le'a nsak wa cha utsaw xab‑na tant ndakloo xa, cha uge' ndab xa ndo' bexa nde sa wa:
—¡Le'a xa ndee unisi Dios! ¿Xta'an‑ta nki'in beuna kwa'ad‑ta xa usake xa? Le'a bega mbi'ín xte'e ugap uní'i xa.
¿Nat xte'e gab bega xte'e gun‑no beuna xa?
Le'a bexa wa cha uka'ab ndab:
—¡Le'a xa ndap‑ka ke nsabndo' gat xa!
Cha mchuko bexa ndo' Jesús no udin bexa Jesús. No ncho bexa utichya'a ndo' Jesús,
ndab bexa ndo' Jesús:
—Tal lu ta ugea nak Cristo, ¡gud na ton udin lu!
Ndalen wa le'a Pedr nsob tso'o juer tale wa. Cha ubii dub xagots ndun ti'in sa wa wats Pedr, ndab xa:
—Go no ukesea‑no Jesús xa Galilea, ¿la?
Ná le'a Pedr cha mkwi'in ndo' ga'al iteanak bexa wa ndab:
—Na' lá iní xta'an ndab ga ndo' na'.
Cha ncha'a Pedr mas gax to'o puert. We'e cha uni'í stub‑gal xagots Pedr, ndab xa ndo' bexa nde sa wa:
—Le'a xa ndee no ukesea‑no Jesús xa Nazaret.
Ná le'a Pedr cha mkwi'in‑gal ndab xa:
—Le'a Dios nsobwi'i le'a na' lá nchando' xabgi'i ba'.
Tso'o‑ma wa le'a bexa nde sa wa ubii wats Pedr ndab bexa:
—Ta ugea‑ka le'a go no nak dub xmen‑xa ba', le'a go ndadi'izh lak ndadi'izh bexa ndesea‑no xa.
Le'a Pedr cha ndab ndo' bexa:
—¡Tios‑pa le'a na' lá nchando' xa ba'!
Zha le'a dub boy utezh‑la.
We'e le'a Pedr cha mtse'aladna ta ndab Jesús: “Le'a te'al ndee gor biseata kwezh boy, le'a lu mkwi'in‑la chon biaj ndab lu le'a lu lá nchando' na'.” Cha uto'o Pedr tso'o juer, cha uzhe'eb‑pa mbí'in xa.
Cha mxi bexa Jesús cha mbi'i bexa xa ndo' Poncio Pilat, xa nibe'e idub región wa.
Le'a Judas xa na li myun cuent Jesús wa gor uni'í xa le'a bexa wa dub‑tsa mbidi'izh gat Jesús, cha mgondo' xa le'a xa ugap mbin. Cha mbi'i xa isagalnti'i med plata wa sa nde be ule'ay nibe'e no bexa gox nsak wa.
Cha ndab Judas ndo' bexa:
—Le'a na' mbin dub ta ugap, myun na' cuent dub xa gat, mas ni lá ndap xa ke.
Ná le'a bexa wa cha ndab:
—Le'a besa na'an‑xa gelnyu' na ta li mbin lu wa. Le'a ta wa cuent ten lu nak.
We'e le'a Judas cha udabi be med wa len ni'i ten Dios. Cha uto'o xa sa wa, nseautsebe xa gen‑xa.
Le'a be ule'ay nibe'e cha mkanle'e be med wa, cha ndab bexa:
—Lá nsabndo' gunti'in beuna med ndee cuent be med gon, le'a‑ya ngokti'in ndo'ontsa gat dub men.
Cha mbidi'izh bexa isi'i bexa dub ble'a yo ten dub xa ndande'e be ta btsi'in, ndo'ontsa sa we'e iga'ach tal ton bexa sit gat gezh Jerusalén.
Ta we'e le'a yo wa gast nat nsalea' Yo Ten.
Li ngok‑a lak ndab Jeremías xa mbidi'izh sakndo' Dios polta, ndab xa: “Usen bexa galnti'i med plata, lak mbidi'izh bexa Israel kix bexa.
Le'a med wa cha usi'i bexa yo ten xa ndande'e be ta btsi'in. Le'a ta wa ta unibe'e Dios ndo' na'.”
Le'a gor na nso' Jesús ndo' Pilat xa nibe'e wa, le'a Pilat cha unabdi'izh ndab ndo' Jesús:
—¿Lu nak xa nibe'e ten bexa judío zha?
Le'a Jesús cha ndab:
—Go‑ka ndab‑a.
We'e le'a be ule'ay nibe'e no bexa gox nsak wa sian ta'a msake Jesús, ná le'a Jesús ni lá utsakndo'.
Le'a Pilat cha ndab‑gal ndo' Jesús:
—¿Lá ndo'ón lu be ta sian li nsake bexa ba' lu zha?
Parea le'a Jesús ni dub di'izh lá ika'ab, ta ngwanseana Pilat.
Le'a itea li'in zha ndal ujest Pascua wa, le'a Pilat ngo'o dub men nke'a latgi'ib, tal ton nlad be men ito'o.
Le'a zha wa uyo'o dub xabgi'i nsalea' Barrabás nke'a latgi'ib, dub xa uni'í itea be men xta'an ta ugap mbin xa.
Le'a gor mzhealbe be men kwa'ad wa ta lid Pilat, le'a Pilat cha ndab ndo' bexa:
—¿Ton nlad bega ula na'? ¿Barrabás nate Jesús xa ndab be men nak Cristo?
Li ndab Pilat geal le'a xa uni'í le'a be ule'ay nibe'e nxeladna ndo' Jesús ta na mas kwa'ad men ndesea‑no Jesús, ta we'e myun bexa cuent Jesús.
Le'a gor na li nsob Pilat sa nibe'e Pilat wa, le'a xagots ten xa mtu'ub dub xa gab ndo' xa: “Na'an xte'e gun‑no lu xabgi'i wen wa, le'a na' uzhe'eb‑pa mzheb dub ta mche'anoladna xa te'al.”
Parea le'a be ule'ay nibe'e no bexa gox nsak mki'il be men kwa'ad wa inab bexa igo'o Pilat Barrabás latgi'ib, cha gat Jesús.
Ta we'e le'a gor na unabdi'izh‑gal Pilat ndo' be men na ton ndo' itop xa wa nlad bexa igo'o Pilat, le'a be men kwa'ad wa cha ndab:
Le'a Pilat cha unabdi'izh ndo' bexa ndab xa:
—¿Xte'e gun‑no na' Jesús xa ndab be men nak Cristo zha?
Le'a iteanak bexa wa cha uge' ndabbe:
—¡Ikea xa ndo' cruz!
Le'a Pilat cha ndab:
—¿Xta'an ta ugap mbin xa zhaga?
Parea le'a be men wa ndi mas uge' ndab:
—¡Ikea xa ndo' cruz!
Le'a gor uni'í Pilat le'a Pilat lá gun gan ndo' bexa le'a bexa ndi mas ndaklobe, cha usen Pilat dub ta ncho nits. Cha mna'a Pilat ndo' ga'al itea be men wa, ndab xa:
—Le'a na' na'anpa le'a ndap ke gat xa wen ndee. Le'a ta wa cuent ten bego nak.
We'e le'a iteanak be men wa cha ndabbe:
—Le'a besa ndee no be xin besa le'a ndap ke gat xa ba'.
We'e le'a Pilat cha mgo'o Barrabás latgi'ib. Cha ndab Pilat ndo' be soldad kin bexa Jesús, cha uke'a bexa Jesús ndo' cruz.
Le'a be soldad ten Pilat cha mbi'i Jesús len lid Pilat sa nsalea' pretorio. Cha mzhealbe idub xkwa'a be soldad wa gangeak wats Jesús.
Cha ulate bexa xab Jesús no mgak bexa Jesús dub lad ko'ol ta nane.
No msob bexa dub ta rued cuent coron gek Jesús, ta naknde'e xos yagich. Cha msob bexa dub bar ya'a lad ga'al Jesús. Cha msaxib bexa ndo' Jesús mbin usalad‑no bexa Jesús, ndab bexa:
—¡Si'il nak xa nibe'e ten bexa judío!
Cha nchuko bexa ndo' Jesús, cha mlate bexa bar nsen Jesús, cha le'aka bar wa nla' bexa gek Jesús.
Le'a gor na mtayun usalad‑no bexa Jesús, cha ulate bexa lad nane nak Jesús. Cha mgak bexa Jesús le'aka xab Jesús, cha ncha'a‑no bexa Jesús sa ikea xa ndo' cruz.
Le'a gor uto'o be soldad sa wa, cha mzhe'al bexa dub xabgi'i nsalea' Simón xa gezh Cirene. Cha mbin bexa juers go'o xa cruz ten Jesús.
Cha ngol gor ulaya' bexa sa nsalea' Gólgota, dub di'izh gab tit gek men.
Cha msa'a bexa vin kwi mbich ta ula'‑pa goo Jesús. Ná le'a gor mbin xa preb‑a, cha lá ka'ab‑ta xa goo xa‑ya.
Cha mke'a be soldad Jesús ndo' cruz, cha ulo'o bexa dub suert ndo'ontsa ini'í bexa na ton bexa na ika'a be xab Jesús. Li ngok‑a lak ndab dub xa mbidi'izh sakndo' Dios polta, ndab xa: “Ulo'o bexa dub suert ndo'ontsa ini'í bexa na ton ika'a be xab‑na'.”
Le'a tso'o wa cha ndeula'ach be soldad xa sa wa.
Cha mke'a bexa gek cruz ten Jesús dub letr ndab na xta'an li nke'a xa ndo' cruz, ndab‑a: “TA NDEE JESÚS, XA NIBEꞋE TEN BEXA JUDÍO.”
Nsea top wa'an mke'a bexa ndo' cruz wats Jesús, dub xa wats lad ga'al Jesús, le'a stub xa wats lad raves.
Le'a be men nseabetid sa wa xela uní'i ndo' Jesús, nkwi'in bexa gek bexa,
ndab bexa ndo' Jesús:
—Lu ndab le'a ulate ni'i ten Dios, cha ixiste lu‑ya wizh yon‑tsa. Nat byun libr le'aka le'a lu. ¡Tal lu Xin Dios, ula' ndo' cruz ba'!
—Le'a xa ba' le'a ngokno be men, ná lá gun xa gan ulat xa le'aka xa ndo' gelgut. Tal le'a xa ba' xa nibe'e ten beuna xa Israel, ila' xa ndo' cruz, cha gungealadna beuna xa.
Le'a xa ba' ndab le'a nge'ladna Dios. Nat gakno Dios xa tal le'a Dios nlad, le'a xa ba' ndab le'a xa Xin Dios.
No li‑ga le'a itop wa'an nke'a ndo' be cruz wats Jesús xela uní'i ndo' Jesús.
Le'a ngol gor gawizh le'a idub ndo' gizhliyo mkaw gast gor nke'a uyon uzhe.
Le'a ngol gor nke'a uyon wa le'a Jesús uge' ndab:
—Elí, Elí, ¿lama sabactani? —le'a ta wa dub di'izh gab: Dios ten na', Dios ten na', ¿xta'an mla'a go na'?
Le'a ncho bexa nde sa wa gor na mbi'ín bexa ta li ndab Jesús wa, cha ndab bexa:
—Le'a xa ba' nbezh Elí.
Zha le'a dub bexa wa uto'o karrel, ncha'dob dub esponja, cha ulo xa‑ya ndo' vinagr. Cha msob xa‑ya gek dub yalod ndo'ontsa goo Jesús ta wa.
Parea le'a itea‑ta bexa wa ndab ndo' xa wa:
—Kweas ga, le'a beuna ini'í naga si'id yakno Elí xa.
We'e le'a Jesús cha uge'‑gal utezhat, cha ngut xa.
Zha le'a lad uta'a ncho bse'a len ni'i ten Dios cha usaw gast ga'ap no gast ila', ngok top ble'a‑ya. No ngok xo'o gast ule'a be ge' si'il,
no mya'al be gelo'o sa mga'ach be men ngut. Cha myaste kwa'ad bexa ngut, bexa nak xmen Dios.
Cha uto'o bexa wa len ba'a wa. Le'a tso'o na mban‑gal Jesús, cha uyote bexa wa Jerusalén cha uni'í kwa'ad be men bexa.
Le'a gor ngok xo'o nsea itea‑ta be ta'a wa, le'a xa nibe'e ten soldad no itea‑ta be soldad ndeula'ach Jesús wa cha uzhe'eb‑pa mzheb, ndab bexa:
—Ta ugea‑ka le'a xabgi'i ndee Xin‑ka Dios.
Le'a sa wa sit‑tsa ndewi'i kwa'ad be xagots, bexa na uto'o Galilea usenke'a tso'o Jesús no ngokno Jesús nes ncha'a xa Jerusalén.
Le'a lat bexa wa no Marí xa gezh Magdala nso', no Marí xna'a Jacob nsea Kosé, no xna'a be xin Zebedeo.
Le'a ngol gor uzhe cha ulen dub xabgi'i rik nsalea' Kosé, xa gezh Arimatea, dub xa no ndangealadna Jesús.
Le'a xa wa ngwa' ndo' Pilat, cha unab xa Jesús. Le'a Pilat cha unibe'e ula'a be soldad go'o Kosé Jesús.
Cha uxe'e Kosé Jesús ndo' cruz wa, cha mtixko xa Jesús dub lad ko'ol ta umbi'i.
Cha ulo xa Jesús len dub ba'a cuent gelo'o, dub ta tlaw myan ndo' ge'da'a sa ten xa. Cha mtixte xa dub ge' si'il to'o ba'a wa, cha nsea' xa.
Le'a sa wa nde Marí xa Magdala no stub‑ga Marí lad to'o ba'a wa.
Le'a ngot xe'a stub‑ga wizh dub wizh ne'e bexa judío, le'a be ule'ay nibe'e no bexa fariseo ngwa' ndo' Pilat,
ndab bexa:
—Señor, le'a besa ntse'aladna le'a Jesús xa ukwi'in wa ndab gor na bi nban xa le'a xa wizh yon‑tsa iban ndo' gelgut.
Ta we'e nab besa ndo' ga inibe'e ga ya'ula'ach be soldad to'o ba'a gast wizh yon. Tal na'anpa li gun ga le'a be xmen‑xa gi'id gor te'al, cha go'o bexa wa xa. Cha ukwi'in bexa gab bexa ndo' be men le'a xa wa mban‑la ndo' gelgut. Tal le'a bexa li ukwi'in le'a ta wa mas ugap ndo' lak mkwi'in Jesús wa.
We'e le'a Pilat cha ndab ndo' bexa:
We'e le'a bexa wa cha ncha'be, cha ulo bexa dub ta'a to'o ba'a wa natsa ini'í bexa tal ton uxa'al‑a. Cha mya'an be soldad sa wa ula'ach bexa‑ya.
Ngol utid wizh ne'e bexa judío, gor ngot xe'a wizh ned ten sman, le'a Marí xa Magdala no stub‑ga Marí wa ncha'wi'i ba'a wa.
We'e cha ngok dub xo'o si'il. Le'a dub ángel ten Dios uto'o gibe'a ula' sa wa, cha udob xa ge' to'o ba'a wa, cha usob xa tso'o‑ya.
Le'a ángel wa ndon ndu'u na' cuent beal' usi'i. No xab‑xa ndon nagud na' cuent geg.
Le'a gor uni'í be soldad ta wa, uzhe'eb nzheb bexa gast nxis bexa, cha ulayat bexa ndo' yo cuent bexa ngut.
Le'a ángel wa ndab ndo' be xagots wa:
—Lá izheb bega, le'a na' uní‑ka le'a bega nkwa'an Jesús, xa ngut ndo' cruz.
Le'a xa wa na'an sa ndee, le'a xa ndi mban‑la lak‑ka ndab xa. Utseawi'i bega sa mka'ach bexa xa.
Cha uxax bya' bega, cha gud bega ndo' be xmen Jesús le'a xa mban‑la ndo' gelgut. No ncha'a ned‑la xa ndo' bexa wa Galilea, sa we'e ini'í‑gal bexa xa. Le'a na' ta ndee‑kama nsabndo' gáp ndo' bega.
We'e le'a be xagots wa nzheb parea uzhe'eb‑pa ntenladna bexa. Cha uxax mka'an bexa wats ba'a wa, karrel nseabeyab bexa‑ya ndo' be xmen Jesús. Le'a nes nsea'be be xagots wa,
ngi zha uni'í bexa le'a Jesús nsea‑la nes, cha unidi'izh Jesús ndo' bexa. Cha ubii bexa wats Jesús msaxib bexa ndo' xa. Cha udi'id bexa xo'o Jesús, ndanke'a bexa wa xa.
We'e le'a Jesús cha ndab ndo' bexa:
—Lá izheb bega. Bya'yab bega ndo' be xmen‑na', bexa cuent nak wit‑na', ya'be bexa Galilea, le'a sa we'e ini'í‑gal bexa na'.
Ndalen li ncha'be be xagots nes wa, le'a pla be soldad nla'ach to'o ba'a wa uyote gezh wa, cha mbidi'izh bexa ndo' be ule'ay nibe'e wa iteanak be ta li uyo'o wa.
Le'a bexa nibe'e ten ule'ay wa cha ngwa'yadi'izh‑no bexa gox nsak ten bexa judío na xte'e gun bexa. We'e cha msa'a bexa sian med ndo' be soldad wa,
ndab bexa:
—Gud bega le'a be xmen Jesús mbi'id gor te'al cha mbiwa'an bexa Jesús ndalen ndeyats bega.
Tal le'a xa nibe'e wa go'ón‑a, le'a besa le'a ika'ab sakndo' bega, ndo'ontsa na'an xta'an gun‑no xa bega.
We'e le'a be soldad wa cha usen be med wa, cha mbidi'izh bexa lak ndab be ule'ay wa. Le'a ta wa gast wizh nat li ndadi'izh bexa ndencho Judea lak mkwi'in be soldad wa.
We'e le'a isatibdub be xmen Jesús ncha'be Galilea, gast bet sa ndab‑ka Jesús ya'be bexa wa.
Le'a gor uni'í bexa Jesús, cha ngwanke'a bexa Jesús, maska ncho bexa bi lá ndangealadna ti le'a Jesús‑a.
Le'a Jesús cha ubii wats bexa wa, ndab xa:
—Le'a Dios msa'a juers nibe'e na' iteanak be ta'a ncho gibe'a no ndo' gizhliyo.
Ta we'e wa' bega idub nax ndo' gizhliyo ndo' be men itea be nación, bluu bega bexa xte'e gak bexa xmen‑na'. Cha ulalea' bega bexa, gunti'in bega lea' Dios Xus‑na', no lea'‑na' xa nak Xin Dios, no lea' Espíritu ten Dios.
Bluu bega bexa uxobgek bexa iteanak ta unibe'e na' ndo' bega. Lá yalad bega le'a na' no nkesea‑no bega itea wizh gast initndo' gizhliyo ndee. Li‑ka nak‑a.
Lnde'e usaxan di'izh wen ten Jesucristo, Xin Dios,
lak mke'a profet Isaías sakndo' Dios ndab Dios:
Una', le'a na' utu'ub dub xa ya' ned ndo' lu gudi'izh di'izh ten na',
ndo'ontsa list‑la kwe be men.
“Bin parej bega nes ilen Xa Nibe'e.
Bkeaso' bega nes ten xa.”
Le'a xa wa Juan, xa ulalea' be men len nits yowbe'e ge'e sa bid. Mbidi'izh xa ndo' be men, ndab xa ula'a bexa be ta ugap nak bexa no italea' bexa, ndo'ontsa utsu'u Dios be ke ten bexa.
Le'a kwa'ad bexa Jerusalén no bexa idub distrit Judea uto'o ncha'yo'ón di'izh ten Juan. Le'a gor na mgondo' bexa be ke ten bexa, le'a Juan cha ulalea' bexa yowbe'e Jordán.
Le'a xab Juan naknde'e gich las came, nsea dub sinch gid nde len xa. Le'a xa ndaw mbit, nsea mzhin ser ndo xa.
Ndadi'izh Juan, ndab xa ndo' be men:
—Le'a tso'o na' ndee ilen stub xa mas nsak ndo' na'. Le'a na' ni lá isaya' kote ndab‑xa wa.
Le'a na' ndee nits‑tsa ngolea' be men, ná le'a xa ilen tso'o na' ndee kolea' be men no Espíritu ten Dios.
Ngol dub wizh le'a Jesús uto'o gezh Nazaret ten distrit Galilea. Ncha'a Jesús sa nso' Juan, cha ulalea' Juan Jesús len nits yowbe'e Jordán.
Le'a gor na uto'o Jesús len nits wa, le'a Jesús uni'í mya'al gibe'a. Le'a Espíritu ten Dios cuent dub palom ula' tso'o Jesús.
No ulen ti Dios gibe'a ndab ndo' Jesús:
—Lu nak Xi'ín‑na'. Le'a na' nkwea'ladna lu, no ntennolad na' lu.
Le'a Espíritu ten Dios cha mbi'i Jesús ge'e bid sa na'an men.
Le'a sa wa uyo'o Jesús dub top ga'al wizh lat be man ge'e wa. We'e ulen mxu'u uzhe'eb mbin preb Jesús nlad mxu'u utsa'abgix Jesús. Tso'o wa cha ulen be ángel ten Dios mla'ach bexa Jesús.
Tso'o na uke'a Juan latgi'ib, le'a Jesús cha nsea' le'aka Galilea, ukesea uluu xa be men di'izh wen ten Dios na xte'e gak bexa dub men le'a Dios nibe'e.
Ndab xa:
—Le'a tiemp yá ngol. Le'a zha inibe'e Dios lado'o be men yá gax nak. Bla'a bega be ta ugap nak bega. No bingealadna bega di'izh wen ten Dios.
Le'a dub gor nchasea Jesús to'o lagun si'il nsalea' Galilea, cha uni'í xa Simón nsea Ndres wit Simón, ndeutsa'ab red ten na len nits le'a bexa wa xa nsen mbeal.
Cha ndab Jesús:
—Usenke'a bega tso'o na', le'a na' uluu xte'e yunjunt bega be men ndo' Dios.
Bi le'a gor wa cha mla'a bexa be red ten bexa, cha ncha'a‑no bexa Jesús.
We'e cha usea bexa stub tuzh sa. Cha uni'í Jesús dub xa nsalea' Jacob nsea stub xa nsalea' Juan wit Jacob. Le'a bexa wa ndi'ib ndo' dub ni'iya ndego ramient be red ten na.
Cha utezh Jesús itop wit bexa. Le'a bexa wa cha mchanso' xus‑na Zebedeo ndo' ni'iya wa no be mos ten bexa wa. Le'a Jacob no Juan cha ncha'a‑no Jesús.
Cha uyote bexa len gezh Capernaum. Le'a ngol be wizh ne'e be men, le'a Jesús cha ncha'uluu be men len ni'i sa nzhealbe bexa judío gezh wa.
Le'a be men wa ndanseana xte'e nluu xa, le'a ta ndadi'izh xa wa nluu le'a xa uzhe'eb ndap juers, na'anpa lak nluu be mech ten ley.
Le'a len ni'i wa nsob dub xabgi'i nsak gizh tont ncho mbi bxin len lado'o‑na. Le'a xa wa uge' ndab ndo' Jesús:
—¿Xta'an nseaugal ga besa, Jesús xa Nazaret? ¿Nati nsea unitndo' ga besa zha? Na' uní ton nak ga, le'a ga xa umbi'i mtu'ub Dios.
Le'a Jesús uteyo mbi bxin wa, ndab xa:
—¡Kexga lu! ¡Uto'o len lado'o‑xa ba'!
We'e le'a itea be men wa ngwanseana, nabdi'izh bexa ndo' be ltsa'a‑xa, ndab bexa:
—¿Xte'e nak ta ndee zha? Le'a xa nluu dub ta gol go'ón beuna, no uzhe'eb ndap xa juers, gast be mbi bxin nxobgek ndo' ta nibe'e xa.
Le'a ta li mbin Jesús wa cha uxax mgen idub distrit Galilea wa.
Le'a gor na uto'o bexa len ni'i sa nzhealbe bexa judío wa, le'a Jesús ncha'a‑no Jacob nsea Juan ta lid Simón nsea Ndres.
Le'a xnazha'ap Simón nax ncho xlea. We'e ndab bexa‑ya ndo' Jesús.
Le'a Jesús cha ubii sa nax xa wa, usen xa ya'a‑xa, cha uxiste xa xa. Cha bi le'a gor wa le'a xlea wa mto'o xa, cha mgaw xa bexa.
Le'a gor na yá ngwa'as wizh cha uyo'o te'al, le'a be men ulen‑no kwa'ad‑pa bexa gizh nsea bexa nsak gizhtont ncho mbi bxin len lado'o‑na.
Le'a idub gezh men myakjunt to'o ni'i wa.
Le'a Jesús myunyakna kwa'ad‑pa be men nsen isando' gelgizh nsea ulantu'ub Jesús kwa'ad mbi bxin ncho len lado'o be men wa. Lá ula'a xa ngudi'izh be mbi bxin, geal le'a be ta wa uni'í ton nak Jesús.
Ngol gor bi te'al‑ta le'a Jesús ngwaste cha ncha'a xa dub sa na'an men, sa na ngwa'yadi'izh‑no xa Dios.
Le'a Simón no stub pla bexa uto'o ncha'kwa'an Jesús.
Ná gor na mzheal bexa Jesús, cha ndab bexa ndo' xa:
—Le'a be men we'e itea nkwa'an ga.
Le'a Jesús cha ndab:
—Ncha'be beuna be gezh gax ndee. Uluu na' be men, le'a na' ti'in we'e ndal ndo' gizhliyo.
We'e le'a Jesús cha nchasea be gezh idub distrit Galilea, nluu xa be men len be ni'i sa nzhealbe bexa judío, nsea ulantu'ub Jesús be mbi bxin ncho len lado'o be men.
Le'a dub wizh ulen dub xabgi'i wats Jesús, dub xa nsa'gea las‑na, nsen dub gelgizh nsalea' lepra xa. Cha msaxib xa ndo' Jesús, ndab xa:
—Tal go nlad yunyakna go na', le'a na' uní le'a ga sun‑ka gan.
Le'a Jesús cha mlatsladna xa wa, cha mxo'ob Jesús ya'a‑na tso'o‑xa wa. Cha ndab Jesús:
—Nlad‑ka na' yakna lu. Nat myakna lu.
Bi le'a gor wa le'a gelgizh wa cha mnitndo', cha myakna las‑xa.
We'e le'a Jesús cha unibe'e ndo' xa ndab xa:
—Nat syo'o gan ya' lu.
Na'an ton ndo' na gudi'izh lu xte'e myakna lu. Dubga'al ndo' ule'ay wa' uluu las‑la, le'a lu myaklana. Nsea bi'i be man xnab lak nibe'e ley mke'a Moisés usa'a be men zha nyakna bexa, ndo'ontsa ini'í be men le'a lu myaklana.
Ná le'a nes nsea' xabgi'i wa, usaxan ndadi'izh xa ndo' be men xte'e myunyakna Jesús xa. Ta we'e le'a Jesús lá yoo‑ta gan ga'al yate len ni dub gezh wa. Sbe'en dub lad sa na'an men ukesea xa, ná be men itea lad uto'o ncha'be‑ka wats Jesús.
Ngok stapla wizh mtancha'‑gal Jesús gezh Capernaum. We'e mbi'ín be men pa ni'i na ncho Jesús.
Cha uxax mzhealbe kwa'ad men sa wa, gast ni to'o ni'i wa lá ugal‑ta kwe be men. Cha mluu Jesús bexa di'izh ten Dios.
Le'a gor wa ulaya' dap men ncha'a‑no dub xabgi'i gizh lá yoo gan isea.
Ná le'a tant kwa'ad be men nde sa wa le'a bexa lá yoo gan ibii wats Jesús. Cha ndi ukea bexa gek ni'i wa, mxa'al bexa gek ni'i ga'al‑la sa nso' Jesús. Cha mla'ko bexa yalo'on nax xa gizh ndo' na.
—Amig, le'a be ke ten lu myu'u‑la.
Ná le'a sa wa no pla be mech ten ley ndebe, le'a bexa wa cha mbinbe'ebe:
“¿Xta'an ngi li ndab xa ndee zha? Le'a ta ndab xa uzhe'eb dub ta'a lá nsakladna Dios. ¿Ton isu'u utsu'u be ke ten be men zha? Nab‑tsa Dios su'u.”
Ná le'a Jesús cha mgenna xte'e ndanbe'e bexa wa. Cha ndab Jesús:
—¿Xta'an lba'a ndanbe'e bega len lado'o bega zha?
¿Xta'an mas lid bid gáp na' ndo' xa gizh ndee le'a ke ten xa myu'u‑la, nati gáp na' gaste xa, cha kob xa yalo'on ten xa, cha isea xa?
Le'a nat ini'í bega le'a na', Xa Myak Men Ndo' Gizhliyo, no syo'o gan utsu'u na' be ke ten be men.
Cha ndab Jesús ndo' xa gizh wa:
—Gáp na' ndo' lu goste, cha udob yalo'on ten lu ba', cha bya' ta lid‑lu.
Le'a xa wa uxax ngwaste, cha udob xa yalo'on ten xa wa. Cha uto'o xa sa wa ndo' ga'al iteanak be men. Le'a itea bexa nde sa wa ngwanseana, ndab bexa le'a Dios uzhe'eb dub Dios si'il, no ndab bexa:
—Ta ndee dub ta nunk beuna gol ni'í.
Tso'o wa ncha'a‑gal Jesús to'o lagun wa. Le'a kwa'ad men ulen wats Jesús, cha mluu Jesús bexa di'izh ten Dios.
Le'a sa ncha'tid Jesús wa uni'í Jesús dub xabgi'i nsalea' Leví xin Alfeo. Le'a Leví wa nsobyun ti'in nsen xa med nkix be men ndo' gobier Roma. Cha ndab Jesús:
—¡Utsea! ¡Usenke'a tso'o na'!
Le'a Leví cha ngwaso' cha usenke'a xa tso'o Jesús.
Ngol tso'o wa le'a Jesús nsea be xmen‑xa ngwa'daw ta lid Leví wa. Le'a sa wa no ndebe kwa'ad bexa ndun ti'in ltsa'a ti'in mbin Leví wa, nsea kwa'ad‑ta bexa na ndab be men ugap nak bexa, le'a kwa'ad be men ncha'a‑no Jesús sa wa.
Le'a gor uni'í be mech ten ley no bexa fariseo le'a Jesús nsobyaw‑no bexa ugap no bexa nsen med, cha we'e unabdi'izh bexa ndo' be xmen Jesús, ndab bexa:
—¿Xta'an ndaw‑no Jesús bexa nsen med ba' no itea‑ta bexa ugap ba' zha?
Le'a gor na mbi'ín Jesús ta wa, cha ndab Jesús ndo' bexa wa:
—Le'a be men na'anpa gizh lá nki'in doctor, ndi le'a xa gizh nki'in‑ka xa wa. Le'a na' na'anpa ndaltezh bexa ndanbe'e le'a lá ndap ke; na' ndi ndaltezh bexa ngondo' le'a ndap ke.
Le'a ncho zha le'a be xmen Juan xa na ulalea' be men wa nsea be xmen bexa fariseo lá ngawbe dub tiemp. We'e ngol dub wizh le'a pla be men ndab ndo' Jesús:
—Le'a be xmen Juan nsea be xmen bexa fariseo ncho wizh lá ndaw bexa. Ná le'a be xmen‑ga zha, ¿xta'an lid no bexa li ndun ta wa?
Le'a Jesús cha uka'ab ndab:
—¿Nsak bega zha le'a dub sa nchilya'a men le'a bexa nde sa wa lá nsabndo' gaw zha bi ncho xabgi'i nchilya'a wa?
Parea gal dub wizh le'a be men go'o xabgi'i mchilya'a wa, le'a zha we'e le'a bexa nde sa wa lá gaw dub tiemp.
’Na'an ton ngo ramient lad gox nsea dub ble'a lad kub. Tal le'a xa li gun, le'a lad kub wa sya'ad, cha ndi mas stsaw‑a lad gox wa.
No na'an ton ngo vin kub len dub bols gid gox. Tal le'a xa li gun le'a bich ten vin kub stsaw bols gid gox wa. Le'a vin wa cha ibid stsi'i no sazha'a bols gox wa. Le'a vin kub wa nsabndo' yoo len bols gid kub‑ga.
Le'a ngol dub wizh ne'e be men le'a Jesús ncha'tid sa nax dub ble'a yo ncho trig. Le'a be xmen Jesús cha usaxan nxe'e pla be bid ten trig.
Le'a ncho bexa fariseo cha ndab ndo' Jesús:
Ná le'a Jesús cha ndab:
—¿Ni lá ndo'ol bega sa ndab di'izh ten Dios ta na mbin David dub biaj, zha na uzhe'eb‑pa nda'na xa no bexa ndesea‑no xa?
Le'a David uyo'o len ni'ilad ten Dios, zha na ngok Abiatar ule'ay ndon le'a nsak, cha udaw xa be pan le'ay, ta lá nsabndo' gaw dub men na'anpa nak ule'ay. No msa'a xa‑ya ndo' bexa ndeno xa.
No ndab Jesús ndo' bexa:
—Le'a Dios msa'a wizh ne'e be men ndo'ontsa gakno‑ya be men. Na'anpa mbinde'e Dios be men yanke'a bexa wizh wa.
Ta we'e le'a na', Xa Myak Men Ndo' Gizhliyo, no‑ga nibe'e wizh ne'e beuna.
Le'a stub wizh uyo'o Jesús len ni'i sa nzhealbe bexa judío gezh wa. Le'a sa wa nsob dub xabgi'i ubidya dub ya'a‑na.
We'e le'a ncho bexa ndeula'ach naga syunyakna Jesús xa gizh wa wizh ne'e be men wa, ndo'ontsa ta we'e‑tsa usake bexa Jesús.
Le'a Jesús cha ndab ndo' xa gizh ya'a‑na wa:
—Goso', cha uso' tlaw ndee ndo' itea be men ndee.
Le'a Jesús cha ndab ndo' be men wa:
—¿Le'a wizh ne'e beuna nsabndo' gun beuna ta wen nati gun beuna ta ugap? ¿Gakno beuna dub xa nati ula'a beuna gat xa?
Ná le'a be men wa ni lá ika'ab‑be.
We'e le'a Jesús ndakloo nwi'i ndo' itea be men nde idub gangeak, cha uban myo'oladna Jesús tant ngud nak lado'o bexa. Cha ndab Jesús ndo' xa na gizh ya'a‑na wa:
—Bkea ya'a‑lu.
Le'a xa wa cha mkea ya'a‑na, cha uxax myakna‑ya.
Cha nsea'be bexa fariseo, cha mzhealbe bexa nsea be xmen Herodes, mbidi'izh bexa na xte'e gun bexa gan gat Jesús.
Le'a Jesús cha ncha'a to'o lagun nsea be xmen‑xa. We'e kwa'ad bexa Galilea usenke'a tso'o Jesús.
Le'a gor na mbi'ín be men xte'e mbidi'izh Jesús nsea xte'e myunyakna Jesús be men, we'e kwa'ad‑pa bexa ulaya' wats Jesús, bexa uto'o Jerusalén nsea distrit Judea nsea distrit Idumea nsea stub to'o yowbe'e Jordán nsea be sa gax gezh Tiro no gezh Sidón.
Cha ndab Jesús ndo' be xmen‑na:
—List ute‑no bega dub ni'iya, ndo'ontsa lá kidko be men kwa'ad ndee na'.
Le'a Jesús myunyaklana kwa'ad be men, ta we'e le'a itea bexa gizh wa uzhe'eb nsi'ibe ltsa'a‑na, ndo'ontsa ugal bexa masa xab Jesús.
Le'a gor na uni'í be men ncho mbi bxin len lado'o‑na wa Jesús, cha msaxib bexa ndo' Jesús, uge' ndab bexa:
—¡Go nak Xin Dios!
Ná le'a Jesús cha uzhe'eb uteyo be mbi bxin, ndo'ontsa lá gab be mbi bxin ton nak Jesús.
Tso'o wa le'a Jesús ukea dub bet, cha utezh xa bexa mti xa. Le'a bexa wa cha ulaya' wats Jesús.
Le'a isatibtop xa li mti Jesús wa, cha ndab Jesús ndo' bexa:
—Le'a bega gak xa ikesea‑no na' nsea bexa utu'ub na' ya'be uluu be di'izh ten Dios ndo' be men.
Nat le'a bega gap di'izh yunyakna men gizh no kontu'ub bega be mbi bxin.
nsea Jacob no Juan wit Jacob be xin Zebedeo (le'a top wit‑xa wa msalea' Jesús Boanerges, le'a di'izh wa gab: cuent ní'i usi'i).
Nsea Ndres, nsea Julip, nsea Bartol, nsea Mateo, nsea Tomás, nsea Jacob xin Alfeo, nsea Tadeo, nsea Simón xa partid Caná,
nsea Judas Iscariot, xa na le'a myun cuent Jesús tso'o wa. Le'a bexa wa cha uyo'o len lid dub xa.
Le'a sa we'e cha kwa'ad be men ulen gast ni lá yo'o gan gaw Jesús nsea be xmen‑xa.
Le'a gor na mbi'ín xna'a Jesús nsea be wit Jesús le'a be men ndadi'izh le'a Jesús myak tont, we'e cha uto'o bexa ncha'yo'o bexa Jesús.
Le'a sa we'e ndebe pla mech ten ley uto'o Jerusalén. Le'a bexa wa ndab:
—Le'a Jesús ndap Beelzebú mxu'u na nibe'e be mbi bxin. Juers we'e ngontu'ub Jesús be mbi bxin wa.
Le'a Jesús cha utezh be men nde sa wa, cha ndab Jesús ndo' bexa:
—¿Syo'o gan kontu'ub dub mxu'u le'aka mxu'u zha?
Tal be xmen dub xa nibe'e yak top partid, cha bi le'akaga bexa kuyo, le'a bexa wa yá na'antapa gak juertbe.
No tal be men ncho dub ni'i bi le'akaga kuyobe, le'a bexa wa iteltsa'abe.
No li‑ga tal le'a mxu'u kuyo‑no le'aka be mbi bxin ten na, le'a mxu'u wa lá yoo‑ta gan gak juert, no cha snitndo' mxu'u.
’No na'an ton gun gan yate len lid dub xabgi'i juert kowa'an be ta ten xa, tal le'a xa lid ned uxi xabgi'i wa. Li‑ma syo'o gan kowa'an xa be ta'a len lid‑xa juert wa.
’Le'a na' gáp ndo' bega le'a itea be ta'a kwea' ní'i be men no itea‑ta be ta ugap ndun bexa, le'a ta wa syo'o‑ka gan gunge'ladna Dios.
Ná le'a tal ton inisi Espíritu ten Dios, le'a Dios lá gunge'ladna ke wa, le'a ta wa dub ke nunk lá yu'u‑ta.
Le'a ta wa ndab Jesús geal le'a be mech ten ley ndab le'a Jesús ndap dub mbi bxin.
Tso'o wa ulen xna'a Jesús nsea be wit Jesús, cha ute bexa tso'o juer‑tsa. Cha mtu'ub bexa dub men ncha'tezh Jesús.
Le'a bexa nde wats Jesús cha ndab ndo' xa:
—Le'a xna'a‑ga nsea wit‑ga nkwa'an ga ndebe be tso'o juer ndee.
Le'a Jesús cha uka'ab ndab:
—Le'a na' gáp ndo' bega na ton xa na ta ugea‑ka nak xna'a‑na' nsea be wit‑na'.
We'e cha mwi'i Jesús ndo' bexa ndebe gangeak wats Jesús. Cha ndab xa:
—Le'a bega nde ndee nak xna'a‑na' no wit‑na'.
Le'a itea bexa ndun lak nlad Dios, bexa we'e nak cuent wit‑na' no bsan‑na' no xna'a‑na'.
Le'a stub biaj usaxan nluu Jesús be men to'o lagun Galilea. We'e le'a kwa'ad‑pa be men ulen wats xa, ta we'e cha ukea xa ndo' dub ni'iya nde ndo' nits, cha usob xa. Le'a itea be men wa utebe ndo' yo bid to'o‑tsa nits wa.
Cha sian ta'a mluu xa msaktabe'e xa be ta'a, ndab xa:
—Bla'ach bega, le'a dub xabgi'i ndun ti'in ge'e uto'o ncha'utob bid ten trig ndo' yo.
Le'a gor na mte'ach xa‑ya, ncho‑ya ulate to'o nes. Le'a be migin cha ulen cha udaw‑a.
No ncho‑ya ulate ndo' yo ge', sa uxee yo. Ta we'e uxax ulen‑a,
No ncho‑ya ulate lat be gix nso' gich. Ngol gor le'a gix wa uzhe'eb ngo'ol, cha ulo xlea‑ya. Ta we'e lá usa'a‑ya bid.
Parea ncho‑ya ulate sa uta'a yo. Le'a be na wa ulen cha ngo'ol‑a, cha msa'a‑ya sian bid. Ncho be trig wa msa'a dub galnti'i bid. No ncho‑ya msa'a dub chon ga'al bid. No ncho‑ya msa'a dub gayo'o‑ga bid.
Bego na ndap ncha'‑na, bla'ach bega ta ndáp na' ndee.
Le'a gor na mya'anbe stapla bexa nsea isatibtop xmen Jesús, we'e unabdi'izh bexa ndo' Jesús ndab bexa:
—¿Xta'an gab ta msaktabe'e ga cuent ten xa ndas trig wa zha?
Cha ndab Jesús:
—Le'a Dios nsa'a ta yakbe'ena bega be ta uga'ach cuent ten xte'e nibe'e Dios. Parea ndo' bexa xa'aga, sbe'en nsaktabe'e na' be ta'a gor ndadi'izh na',
ndo'ontsa maska iwi'i bexa, ná le'a bexa lá ini'í xta'an‑a. No maska go'ón bexa ta ndáp na', ná le'a bexa ni lá yakbe'ena‑ya. Ta we'e lá yach bexa wats Dios, no lá utsu'u Dios be ke ten bexa.
No ndab Jesús:
—¿Lá nyakbe'ena bega ta msaktabe'e na' wa zha? ¿Xte'e‑xá yakbe'ena bega itea be ta uluu na' zhaga?
Le'a xa nte'ach trig wa nak cuent xa ndadi'izh di'izh ten Dios.
Le'a to'o nes sa ulate bid ten trig wa nak cuent be men ndo'ón di'izh ten Dios, parea cha nlen mxu'u cha ngo'o mxu'u di'izh wa len lado'o bexa.
Le'a yo ge' sa ulate bid wa nak cuent bexa ntenladna ndo'ón di'izh ten Dios.
Ná le'a bexa wa nak cuent dub ya trig lá ndap sian lo'‑na. Ndangealadna bexa di'izh ten Dios dub nde'ep, ná le'a gor na juert ncho bexa geal ndangealadna bexa di'izh ten Dios, cha nla'a bexa‑ya.
Le'a yo ncho gix nso' gich wa nak cuent bexa na ndo'ón di'izh ten Dios.
Ná le'a bexa nyu'ladna be ta'a ndo' gizhliyo ndee, no nge'ladna bexa be ta'a sian‑tsa ndap xa, no nsa'abladna bexa uzhe'eb sian ta'a gap bexa. Ta we'e le'a bexa wa cuent dub ya trig na'an xta'an usa'a‑ya.
Ná le'a sa uta'a yo wa nak cuent bexa ndo'ón di'izh ten Dios, cha ndangealadna xa‑ya idub ncholadna xa. Le'a bexa wa wen nak cuent‑la be ya trig nsa'a dub galnti'i bid no dub chon ga'al bid no dub gayo'o‑ga bid.
No ndab Jesús:
—¿Nsob men dub xe'a len dub caj zha? ¿Nati ncho xa nsob‑a xan dub lo'on? ¿Lid nsob xa xe'a dub sa ga'ap, ndo'ontsa usu‑ya xe'a itea lad?
Le'a itea be ta uga'ach, le'a gal gor le'a ta wa uluu‑kabe. No iteanak be ta ngachyo'o, le'a gal gor ito'o‑ya ndo' xe'a.
Bego na ndap ncha'‑na, bla'ach bega ta ndáp na' ndee.
No ndab Jesús:
—Bla'ach bega ta ndáp na' ndee. Bi lak ula'ach bega‑ya, bi li‑ga mas yakbe'ena bega‑ya.
Le'a ndo' bexa nyakbe'ena, le'a Dios gun mas yakbe'ena bexa. Ná le'a bexa na lá nyakbe'ena, le'a Dios slat gast dub tuzh ta na nyakbe'ena bexa wa.
Nsea ndab Jesús ndo' be men:
—Lnde'e nibe'e Dios ndo' gizhliyo, cuent dub xabgi'i ndas trig ndo' yo.
Guni'i tal naxyats xa natal nsobna' xa le'a trig wa te'al tezhea ndi'ibya'al‑ka.
Le'a ta wa juers ten yo‑tsa nsa'a bid. Ndon ned lak ya wa nlen, we'e cha ndach ta ben ndo' ya wa, cha nyak‑a bid ten trig.
Le'a zha na ngugal trig wa, cha ixen xa trig no dub os, geal le'a zha ibele'e trig wa yá ngol.
—¿Xta'an dub ta'a nak lak nibe'e Dios be men? ¿Xta'an‑ma dub ta'a usaktabe'e beuna‑ya?
Le'a ta wa nak cuent ta ndasea dub bid ten mostas. Le'a gor na ndas dub men‑a le'a‑ya dub bid ndon le'a tuzh ndo' itea be bid ncho ndo' gizhliyo.
Ná le'a tso'o na ndas xa‑ya, le'a‑ya nda'al cuent dub ya si'il, mas si'il ndo' itea be ta xge'a ndas be men, gast be migin syo'o gan ukal lat xos‑a.
Le'a Jesús li msaktabe'e sian ta'a gor nluu xa di'izh ten Dios, lak yakbe'ena bexa‑ya.
Sbe'en msaktabe'e xa be ta'a gor na ndadi'izh xa ndo' be men, parea ndal gor nyak nab Jesús no be xmen‑xa, we'e uya'al ndadi'izh xa ndo' bexa wa.
Le'a ngol gor uyo'o te'al, le'a Jesús ndab ndo' be xmen‑na:
—Ncha'be beuna stub to'o lagun ndee.
Sa we'e le'a Jesús nsea be xmen‑xa cha mlaute be men kwa'ad wa. Cha ncha'be bexa bi lak‑tsa ndi'ib bexa ndo' ni'iya wa. Nsea stapla ni'iya junt ncha'a‑no bexa wa.
Ngol gor le'a ndo' nits wa ulen dub mbi si'il. Le'a golp ten nits wa gast len ni'iya wa nyo'o‑la, ngi sla'ko‑ya ni'iya wa len nits.
Ná le'a Jesús ndon naxyats dub xan len ni'iya wa nsea dub lad ncho xan gen xa. We'e le'a be xmen‑xa mkwa'an xa, ndab bexa:
—¡Mech! ¿Lá nyu'ladna ga le'a beuna ngi sat?
Le'a Jesús cha ngwaste, cha uteyo xa mbi wa, ndab xa ndo' nits wa:
—¡Kexga lu! ¡No xe' ute!
Le'a mbi wa cha uleas, cha ndon xe' ute nits wa.
We'e le'a Jesús cha ndab ndo' be xmen‑na:
—¿Xta'an lba'a uzhe'eb nzheb bega zha? ¿Xta'an lá ndangealadna bega na' zha?
Le'a bexa wa itea mzhebbe, ndabbe ndo' ltsa'a‑na:
—¿Ton‑xá xa ndee zhaga, gast mbi nsea nits nxobgek ndo' di'izh ten xa?
Cha ulaya' bexa stub to'o lagun wa ndo' yo sa nibe'e gezh Gadara.
Le'a gor ula' Jesús ndo' ni'iya wa, le'a dub xabgi'i ncho mbi bxin len lado'o‑xa uto'o lat be gelo'o sa nga'ach be men ngut.
Le'a xabgi'i wa len gelo'o ten kampeon wa nak lid‑na. Ni caden lá ndun bexa gan uxi bexa xa wa.
Le'a sian‑la biaj mxi bexa ya'a‑xa no xo'o‑xa nsea caden no gi'ib. Ná xa ngix‑ka caden wa nsea nsu‑ka xa gi'ib nyo'o ya'a‑xa nsea xo'o‑xa. Ta we'e na'an ton ndun gan uxi xa.
Te'al tezhea nkeseabezhat xa be ge'e no sa nga'ach be men wa. No ge' nke'a xa le'aka las‑xa.
Gor na bi sit‑ta uni'í xa Jesús le'a xa wa uto'o‑la karrel gast ndo' Jesús msaxib xa.
Cha uge' ndab xa ndo' Jesús:
—¿Xta'an ngi na' nseaugal ga zha Jesús, Xin Dios si'il? ¡Le'a Dios nsobwi'i le'a na' na'ab lá utsaksi ga na'!
Le'a mbi bxin wa le'a li ndab, geal le'a Jesús unibe'e‑la ito'o mbi bxin wa len lado'o‑xa wa.
Le'a Jesús cha unabdi'izh ndab:
—¿Xte'e nsalea' lu zha?
—Na' nsalea' Uzhe'eb Kwa'ad Xa, geal le'a besa kwa'ad‑pa.
We'e cha uzhe'eb‑pa unab mbi bxin ndo' Jesús ndab:
—Lá kontu'ub ga besa sa ndencho besa ndee.
Le'a gax ge'e wa kwa'ad‑pa kuch ndeseayawbe.
Le'a be mbi bxin wa cha ndab ndo' Jesús:
—Btu'ub ga besa lat be kuch ba', ndo'ontsa yoo besa len bema.
We'e le'a Jesús cha msa'a di'izh li gun be mbi bxin. Le'a be mbi bxin wa cha uto'o len lado'o xabgi'i wa cha uyo'o be ta wa len be kuch wa. Cha ubix bema gek dub we'a gast len nits ula'yo'o ma, cha ngut bema. Le'a ndo' itea be kuch wa pa top mil ma.
We'e le'a be men nkeno be kuch wa cha uto'o karrel ncha'yab‑a ndo' be men ge'e nsea be men gezh. Ta we'e le'a be men kwa'ad‑pa uto'o ncha'bewi'i na xta'an ta uyo'o wa.
Le'a gor ulaya' bexa wats Jesús, le'a bexa cha uni'í xa na li uto'o mbi bxin len lado'o‑na wa myaklana nsob wats Jesús, nak‑la xa xab‑xa. Cha mzheb bexa.
Le'a bexa na uni'í ta uyo'o wa cha mbidi'izh ndo' be men wa xte'e myakna xa uyo'o mbi bxin len lado'o‑na wa, nsea xte'e ngut be kuch wa.
Le'a bexa wa cha unab ndo' Jesús ika'an Jesús ndo' yo ten bexa wa.
Le'a gor na ukea‑gal Jesús ndo' ni'iya wa, le'a xa li myakna wa cha unab ndo' Jesús no ya'‑no Jesús.
Ná le'a Jesús lá ka'ab go'o xa, ndi ndab Jesús ndo' xa:
—Bya' ndo' bexa ta lid‑lu. Cha bidi'izh na xte'e myunyakna Dios lu no xte'e mlatsladna Dios lu.
Le'a xa wa cha nsea', cha usaxan ndadi'izh xa ndo' bexa idub distrit Decápolis wa xte'e myunyakna Jesús xa. We'e le'a itea be men wa ngwanseanabe.
Le'a gor na myach Jesús len ni'iya wa nsea' xa stub to'o lagun wa, le'a uzhe'eb‑pa kwa'ad men ulen wats Jesús.
Cha no ulen dub xabgi'i nsalea' Jairo, xa nchansu ni'i sa nzhealbe bexa judío gezh wa. Le'a gor na uni'í xa Jesús, cha msaxib xa ndo' Jesús.
Cha unab xa ndo' Jesús, ndab xa:
—Le'a me'ed gots ten na' yamer gat. Wa' una uxo'ob ga ya'a‑ga tso'o me'ed wa, ndo'ontsa yakna me'ed lá gat me'ed.
Le'a Jesús cha ncha'a‑no xa, nsea kwa'ad be men usenke'a tso'o bexa gast ngidko bexa Jesús.
Le'a lat be men kwa'ad wa ncha'a dub xagots nsak dub gelgizh nle'a ten dub tibtop‑la li'in.
Le'a xa wa uzhe'eb kwea' ngwa' ndo' kwa'ad be doctor, gast mte'a xa iteanak ta ndap xa. Ná le'a xa ni lá yakna, ndi mas kwea' usak xa.
Le'a gor na mbi'ín xa ndadi'izh be men xte'e ndun Jesús, we'e cha ubii xa ndi tso'o Jesús lat be men kwa'ad wa. Cha mgal xa xab Jesús,
le'a xa mbinbe'e: “Tal na' ugal masa xab Jesús, le'a na' syak‑kana.”
Cha bi le'a gor wa uleas‑la ten wa, cha mgenna xa le'a xa myaklana ndo' gelgizh wa.
We'e le'a Jesús mgenna uto'o dub tuzh juers ten na, cha mgeak Jesús mwi'i xa ndo' be men, ndab xa:
—¿Ton xa mgal xab‑na'?
Le'a be xmen Jesús ndab:
—Na'‑ka go le'a be men kwa'ad ba' le'a ngidko ga, ¿ná xte'e nabdi'izh ga na ton xa mgal xab‑ga zha?
Le'a xagots wa nxis nzheb, geal le'a xa uni'í xta'an mbin xa. Cha ubii xa msaxib xa ndo' Jesús, cha ndab xa idub gelngea xta'an mbin xa.
Le'a Jesús cha ndab ndo' xa:
—Xagots, le'a ta na mge'ladna lu na' wa, ta we'e myakna lu. Nat bya' cha btenladna lu, le'a lu myaklana ndo' gelgizh wa.
Ndalen li nso'yadi'izh Jesús ulen pla bexa uto'o ta lid Jairo, ndab dub xa wa ndo' Jairo:
—Le'a xingots‑ga wa ngut‑la. Yá na'anta xte'e gab ga ndo' mech ba'.
Ná le'a gor na mbi'ín Jesús ta li ndab xa wa, cha ndab Jesús ndo' Jairo:
—Lá izheb lu. Bingeatsaladna lu na'.
We'e le'a Jesús lá ngo'o itea be men kwa'ad wa. Nab‑tsa Pedr no Jacob no Juan wit Jacob mbi'i Jesús.
Gor na ulaya' bexa ta lid Jairo, le'a Jesús uni'í xte'e nbezhat bexa no ndeyó'on bexa.
Cha uyo'o Jesús len ni'i wa, cha ndab xa:
—¿Xta'an lba'a ndun bega ruid nsea ndeyó'on bega zha? Le'a me'ed ba' na'anpa ngut, le'a me'ed ba' ga naxyats‑tsa.
Le'a be men wa ndi nxi'id‑no Jesús. Le'a Jesús cha ndab ndo' bexa:
—¡Utate itea bega sa ndee!
Cha mbi'i Jesús xus‑tsa me'ed no xna'a‑tsa me'ed nsea yon‑tsa be xmen Jesús wa. Cha uyo'o bexa len sa ncho'ob me'ed wa.
We'e le'a Jesús cha usen ya'a me'ed, cha ndab xa:
—Talita kumi —le'a ta wa dub di'izh gab: Me'ed gots, na' gáp ndo' lu, goste.
Le'a me'ed wa cha mban no usaxan nkesea me'ed. Le'a me'ed wa ncho dub tibtop li'in. Le'a be men ndebe sa wa ngwanseanabe.
We'e le'a Jesús ndab ndo' bexa:
—Na'anpa gudi'izh bega ta ndee. Nat bsa'a bega ta gaw me'ed gots ba'.
Le'a Jesús nsea be xmen‑xa cha uto'o sa wa, nsea' xa sa ngo'ol xa.
Ngol dub wizh ne'e be men judío le'a Jesús cha nluu bexa len ni'i sa nzhealbe bexa wa. We'e kwa'ad be men ndanseana xte'e ndadi'izh Jesús, ndab bexa ndo' be ltsa'a‑xa:
—¿Pa‑ma ngwa'lo'o xa ndee be di'izh lba'a‑ta nluu xa ba' zha? ¿Pa mtsid xa ba' be ta ndak xa ba' zha? ¿No xte'e‑ma ndun xa be uyon wa?
¿Na'anpa xa ndee xa carpinter, xin Marí wa zha? ¿No na'anpa wit‑xa Jacob no Kosé no Judas no Simón zha? ¿No na'anpa be bsan‑xa ncho lat beuna gezh ndee zha?
Ta we'e na'anpa isakyo'ón bexa ta ndab Jesús.
Ná le'a Jesús cha ndab ndo' bexa:
—Le'a itea be men ndap mod ndo' dub xa ndadi'izh sakndo' Dios. Parea le'a bexa ncho lazh‑xa no be ltsa'a‑xa no bexa ncho ta lid‑xa na'anpa ndap bexa mod ndo' xa.
Ta we'e lá ngun Jesús sian uyon sa wa. Pla‑tsa xa gizh mxo'ob Jesús ya'a‑na gek‑xa cha myakna bexa.
Le'a Jesús ngwanseana xte'e lá ndangealadna bexa wa Jesús. Cha ndi ukesea uluu xa be men ndencho be gezh gax sa wa.
Tso'o wa utezh Jesús isatibtop be xmen‑xa, cha msa'a xa juers kontu'ub bexa be mbi bxin. Cha mtu'ub xa top ga'ga bexa,
—Lá go'o bega ni dub ta'a nes ncha'a bega, ni bols, no ni pan, no ni med. Bi'i bega dub bordón‑tsa.
Bke'a‑tsa bega ndab bega, parea ni stub nes xab bega lá go'o bega.
Le'a sa na ilaya' bega len dub ni'i usa'a bexa, we'e‑tsa yoo bega gast gal wizh ika'an bega gezh wa.
No tal ncho gezh lá ula'a bexa yoo bega, ni lá nlad bexa go'ón bexa ta gudi'izh bega, bka'an bega gezh wa. Cha blate bega gast yakol ngwa'al xo'o bega, ta nluu le'a Dios lá nsakladna lak nak bexa wa. Le'a na' gáp ndo' bega le'a gal wizh gab Dios na ton ndap ke, le'a bexa gezh wa mas gelkwea' ini'í ndo' bexa uyo'o gezh Sodoma nsea gezh Gomorra.
We'e cha uto'o be xmen Jesús ncha'beyadi'izh ndo' be men ula'a bexa be ta ugap nak bexa.
No ngontu'ub bexa sian be mbi bxin ncho len lado'o be men, nsea nga'al bexa aceit gek kwa'ad bexa gizh, cha nyakna bexa gizh wa.
Le'a itea be ta'a mbin Jesús uzhe'eb mgen itea lad, gast no Herodes xa nibe'e idub región wa mbi'ín be ta wa. Cha ndab Herodes:
—Le'a Jesús le'a nak Juan xa ulalea' be men wa mban‑gal ndo' gelgut. Ta we'e ndap xa juers ndun xa be uyon wa.
No ncho be men ndab:
—Le'a Jesús nak Elí.
No ncho bexa ndab:
—Le'a Jesús le'a stub profet cuent bexa mbidi'izh sakndo' Dios polta.
Ná le'a gor na mbi'ín Herodes xte'e ndab be men wa, cha ndab Herodes:
—Le'a xa wa le'a Juan xa unibe'e na' ulabto'og bexa gen‑na wa. Xa wa le'a xa mban‑gal.
Le'a mas polta le'a Herodes uka'a Herodías, xagots ten wit‑xa Julip. Le'a Herodes mtu'ub be xmen‑na isen bexa Juan, cha uxi bexa Juan caden, uke'a bexa Juan latgi'ib, lak nlad Herodías.
Li mbin Herodes geal le'a Juan ndab‑la ndo' xa:
—Lá nsabndo' ika'a ga xagots ten wit‑ga.
Ta we'e le'a Herodías nxenoladna Juan, gast nlad xa gut xa Juan. Ná xa lá gun‑ga gan,
geal le'a Herodes lá ula'a gut xa Juan. Le'a Herodes ndap mod ndo' Juan, geal le'a Juan dub xa wen ten Dios. No ndaladna Herodes ndo'ón xa ta ndadi'izh Juan, ná le'a xa gast ni lá ini'í xte'e gun gor ndo'ón xa ta ndadi'izh Juan.
Le'a ngol dub wizh le'a Herodías mzheal‑ka dub mod xte'e gat Juan. Le'a wizh ngol lea' Herodes, le'a xa ulo dub gast si'il. Mgaw Herodes be men nsak ten xa, no bexa nibe'e ten soldad, no le'aka bexa nsak ncho distrit Galilea.
Cha uto'o xingots Herodías mbilndats xa ndo' ga'al iteanak bexa nde ndo' gast wa. We'e le'a Herodes nsea bexa nde sa wa ngoladna xte'e mbilndats nagots wa, cha ndab Herodes ndo' xa wa:
—Unab guni'i xta'an nlad lu, le'a na' usa‑ya.
Gast Dios nsobwi'i gáp na' ndo' lu: itea ta inab lu usa na', gast itol ta nibe'e na' ndee.
Le'a nagots wa cha uto'o nsea' ndo' xna'a‑na cha ndab:
—¿Xta'an inab na' ndo' Herodes?
Le'a Herodías cha uka'ab ndab:
—Unab gek Juan xa ulalea' be men.
Le'a nagots wa cha uxax ubii sa nsob Herodes ndab:
—Le'a na' nlad bi le'a gor nat usa'a ga gek Juan xa ulalea' be men, ixo'ob‑a ndo' dub plat.
We'e le'a xa cha mtu'ub dub soldad ya'labto'og gen Juan len latgi'ib wa cha yo'o xa‑ya.
Le'a soldad wa cha ngwa'labto'og gen Juan len latgi'ib, cha myo'o xa‑ya uxo'ob‑a ndo' dub plat. Cha msa'a xa‑ya ndo' nagots wa. Le'a nagots wa cha ngwa'usa'a‑ya ndo' xna'a‑na.
Le'a gor na mbi'ín be xmen Juan le'a Juan ngut, cha ngwa'dob bexa Juan. Cha mka'ach bexa Juan.
Gor na mlancha' bexa na li mtu'ub Jesús, cha myakjunt bexa wats Jesús, mbidi'izh bexa itea be ta mbin bexa nsea be ta mluu bexa be men.
Ná le'a sa nso' Jesús wa tant nto'o nyo'o be men, gast ni lá yoo gan gaw bexa. Ta we'e le'a Jesús cha ndab ndo' be xmen‑na:
—Ncha'be beuna dub sa na'an men, ndo'ontsa une'e bega dub xla'al.
We'e cha nab Jesús nsea be xmen‑tsaxa uto'o, ukea bexa ndo' dub ni'iya, ncha'be bexa dub sa na'an men.
Ná le'a be men uni'í ncha'be bexa no mgondo' bexa Jesús. Ta we'e cha uto'o bexa be gezh wa, uxax ncha'be bexa ndo' yo, cha ned‑la bexa ulaya' sa ilaya' Jesús.
Le'a gor na ula' Jesús ndo' ni'iya wa, cha mna'‑la xa be men kwa'ad nde to'o nits, cuent be borreg lá ndap ton ula'ach ma. Ta we'e mlatsladna Jesús bexa, cha usaxan xa mbidi'izh xa sian ta'a ndo' bexa.
Ngol gor mas uzhe‑la, le'a be xmen Jesús ubii wats Jesús ndab bexa:
—Le'a sa ndee dub sa sit na'anpa ncho men, na nat yá uzhe‑lapa.
Gud ga ndo' be men ba' ya'isi'i bexa ta gaw bexa be ranch no be gezh nde gax ndee, le'a bexa lá no'o ta gaw na.
Le'a Jesús cha uka'ab ndab:
—Bsa'a bega ta gaw bexa ba'.
Le'a be xmen Jesús cha ndab:
—¿Nlad ga ya'isi'i besa be ta gaw bexa ba' zha? Le'a ta wa itatso' top gayo'o denario, ta ndun dub men gan pa dub xo'on mbe'e.
Le'a Jesús cha unabdi'izh ndab:
—¿Plo pan ndap bega zha? Wa'wi'i bega‑ya.
We'e le'a gor mlen bexa, cha ndab bexa ndo' Jesús:
—Le'a besa ndap sga'ay‑tsa pan no stop‑tsa mbeal.
We'e le'a Jesús cha ndab ndo' be xmen‑na gab ndo' be men kwa'ad wa kwe pla‑ga xa ndo' gixgi uge'a wa.
We'e le'a kad‑ga dub sa ute dub gayo'o‑ga xa no itol gayo'o‑ga xa.
Le'a Jesús cha usen isaga'ay pan nsea itop mbeal wa. Cha mwi'i xa gibe'a, msa'a xa xno ndo' Dios. Cha ule'a Jesús be pan wa sian ble'a, we'e msa'a xa‑ya ndo' be xmen‑xa. Le'a bexa wa mtse'a‑ya ndo' be men kwa'ad wa. Cha li‑ga mtse'a bexa be mbeal wa ndo' iteanak be men wa.
Le'a itea be men wa udaw gast plo mzhea bexa.
Ná le'a gor mtele'e bexa be pan no be mbeal ta mya'an yaw be men wa, le'a ta wa stibtop zhum‑a.
Le'a lat itea bexa li udaw wa pa dub ga'ay mil be xabgi'i.
Cha ndab Jesús ndo' be xmen‑na:
—Bkea bega le'aka ndo' ni'iya ba'. Cha wa' bega stub to'o lagun gast gezh Betsaida.
Ndalen wa ndab Jesús ndo' be men kwa'ad wa ya'be bexa.
Ngol gor ula' te'al le'a ni'iya ncho be xmen Jesús wa nchasea‑la itol nes ndo' nits wa. Le'a Jesús nab myanso' ndo' yo.
We'e le'a Jesús mna'‑la be xmen‑na uzhe'eb‑pa juert ntse'a‑la bexa ni'iya wa, geal le'a mbi uzhe'eb‑pa nlen ndo' nits wa lad ndo' ni'iya wa. Ngol gor yamer nsayat xe'a, le'a Jesús nchasea ndats ndo' nits gax wats ni'iya wa.
Le'a gor na uni'í bexa Jesús nseandats xa ndo' nits wa, cha utezhat bexa le'a bexa mbinbe'e le'a‑ya dub ta uxin.
Le'a bexa iteanak na' ta wa, no uzhe'eb mzheb bexa. Ná le'a Jesús cha ndab ndo' bexa:
—¡Gop bega valor! ¡No lá izheb bega! Le'a ta ndee na'‑ka.
Le'a gor ukea Jesús ndo' ni'iya wa, le'a mbi wa cha uleas. Le'a be xmen Jesús uzhe'eb‑pa mzheb no ngwanseana bexa,
geal le'a bexa lá yakbe'ena ta na li mbin‑no Jesús be pan wa, le'a bexa bi li‑ka ngud nak lado'o‑na.
Tso'o na utakea bexa ndo' nits wa, ulaya' bexa sa nsalea' Genesaret, cha mxi bexa ni'iya wa ndo' yo.
Le'a gor ula' bexa ndo' ni'iya wa, le'a be men nde sa wa mgondo'‑la Jesús.
We'e le'a be men ncho be gezh nde gax wa ulen‑no be men gizh ndo' yalo'on gast sa mbi'ín bexa nso' Jesús.
Le'a itea sa ncha'a Jesús len be gezh byux no gezh ubi'i no be ranch, ngote‑ka be men bexa gizh wa to'o nes sa nsatid Jesús. Cha unab bexa ula'a Jesús masa ndats xab Jesús ugal bexa gizh. Le'a itea bexa na li ngal xab Jesús wa cha myaknabe.
Tso'o wa le'a pla bexa fariseo nsea be mech ten ley uto'obe Jerusalén ulen wats Jesús.
Sa we'e le'a bexa uni'í le'a pla be xmen Jesús ndeyaw ni lá una'a bexa lak nibe'e costumbr ten bexa. Ta we'e unisi bexa be xmen Jesús.
Le'a bexa fariseo nsea itea‑ta be men judío uzhe'eb‑pa ndanke'a be costumbr ten be usan gox polta ten bexa. Tal le'a bexa lid ned una'a sian biaj lak nak costumbr wa, le'a bexa lá yoo gan gaw.
Na tal bexa ngwa' ndo' xge'e, le'a bexa wa lá yoo gan gaw tal bexa lá una'a. Nsea sian‑ta be costumbr ndanke'a bexa, lak nsat bexa be vas no be kamplor no be ta gi'ib. Nsea itea‑ta be ta ndanti'in bexa sa ndaw bexa juers‑ka yat‑a lak nibe'e costumbr ten bexa.
Ta we'e le'a bexa fariseo nsea be mech ten ley wa unabdi'izh ndo' Jesús ndab bexa:
—¿Xta'an ni lá ndanke'a be xmen‑la be costumbr mcha'an be usan gox polta ten beuna zha? Lba'a‑tsa na'a bexa gor ndaw bexa parea na'anpa na'a bexa lak nibe'e costumbr wa.
Le'a Jesús cha uka'ab ndab:
—Le'a bega ndunta xa wen ná bega xa ugap. Ugea‑ka mke'a Isaías sakndo' Dios polta, ndab xa lak nak bega:
Le'a be men ndee di'izh‑tsa ndanke'a na',
parea le'a lado'o‑xa sit nak ndo' na'.
Na'an xti'in ta ndanke'a bexa na',
le'a cuent ten di'izh ten na' nluu bexa,
parea ndi di'izh ten be men‑tsaya.
Mla'a bega be ta'a unibe'e Dios gun bega, ndanke'a bega ndi sbe'en costumbr ten men, lak nsat bega kamplor no be vas, no sian‑ta be ta'a cuent ta ndee ndun bega.
No ndab Jesús ndo' bexa:
—Le'a bega nla'a be ta unibe'e Dios, cha ndi ndanke'a‑tsa bega be costumbr ten le'aka bega.
Le'a ta na mke'a Moisés ndab: “Wanke'a xus‑la nsea xna'a‑la.”No ndab‑a: “Le'a tal ton kwea' iní'i ndo' xus‑na natal ndo' xna'a‑na, le'a xa wa nsabndo' gat.”
Ná le'a bega ndi ndab le'a tal ton gab ndo' xus‑na no ndo' xna'a‑na: “Le'a iteanak be ta'a ndi'izh gakno na' ga, le'a ta wa ndi usa na' ndo' Dios”,
Li nla'a bega ta unibe'e Dios, ndanke'a bega ndi sbe'en costumbr ten bega. No sian‑ta be ta'a cuent nak ta ndee ndun bega.
We'e le'a Jesús cha utezh itea be men kwa'ad wa, cha ndab xa:
—¡Bla'ach bega ta gáp na' ndee! ¡No byakbe'ena bega‑ya!
Le'a ta ndaw be men na'anpa le'a ndun bzhi'ik bexa ndo' Dios. Ndi le'a ta nto'o lado'o be men ndun bzhi'ik bexa cuent ten Dios.
Le'a bego na ndap ncha'‑na, bla'ach bega ta ndáp na' ndee.
Le'a gor na mla'a Jesús be men kwa'ad wa, cha nsea' xa len ni'i. We'e le'a be xmen‑xa unabdi'izh na xte'e nak ta msaktabe'e xa wa.
Le'a Jesús cha ndab:
—¿No‑ga bego ni lá nyakbe'ena ta ndáp na' zha? ¿Lá nyakbe'ena bega zha le'a ta ndaw dub men, le'a ta wa lá gun bzhi'ik xa ndo' Dios?
Le'a ta wa na'anpa nyo'o lado'o‑xa, ndi len‑xa ncha'a‑ya, cha tso'o wa ncha'a‑ya len letrina.
Le'a ta li ndab Jesús wa gab le'a itea ta ndaw bexa umbi'i‑ka ndo' Dios.
We'e ndab Jesús:
—Le'a itea ta'a nto'o lado'o dub men, ta we'e ndun bzhi'ik xa ndo' Dios.
Le'a len lado'o‑xa nto'o itea be ta ugap ndanbe'e xa. Ta we'e ncho bexa ngal‑ga xa ten stub‑ga men. No ncho xa ndun ta ugap ltsa'a ta li nak wa. No ncho xa ndut men.
No ncho xa ndun gelwa'an. No ncho xa sbe'en nlad mas sian ta'a gap. No ncho xa ugap ndun‑no be men. No ncho xa ndun gelkwi'in. No ncho xa ndun itea ta'a nlad‑tsa xa. No ncho xa ndaklo‑no stub xa ndap ta'a. No ncho xa nisi be ltsa'a‑na. No ncho xa nzhinna. No ncho xa ni lá nsakyo'ón.
Le'a itea be ta ugap ndee nto'o len lado'o be men, cha ndun bzhi'ik‑a gelnban ten xa ndo' Dios.
Cha uto'o Jesús distrit Galilea wa ncha'a xa dub sa gax gezh Tiro no gezh Sidón. Cha uyo'o xa len lid dub men sa wa. Le'a Jesús lá nlad igen pa ncho xa, ná le'a‑ya mgen‑ka.
We'e le'a dub xagots mbi'ín pa ncho Jesús cha ulen xa wats Jesús, le'a xa ndap dub me'ed gots gizh ncho mbi bxin len lado'o‑na. We'e cha usaxib xagots wa ndo' Jesús.
Le'a xa wa xa Sirofenicia, na'anpa xa judío. Le'a xa wa unab kontu'ub Jesús mbi bxin ncho len lado'o xin‑xa wa.
Ná le'a Jesús ndi ndab ndo' xagots wa:
—Bla'a ned be me'ed iteyaw. Na'anpa utsin nak ulat besa‑ya ndo' be me'ed, cha usa'ab besa‑ya ndo' be mbek.
Le'a xagots wa uka'ab ndab:
—Ta ugea‑ka ta wa, Señor, parea le'a be mbek gast ndaw be ta'a nlate to'o be me'ed xan mes.
Le'a Jesús cha ndab:
—Le'a lu utsin uka'ab. Nat bya' ta lid‑lu, le'a mbi bxin wa uto'o‑la len lado'o xme'ed‑la.
Le'a gor na mtansea' xagots wa ta lid‑xa, le'a mbi bxin wa uto'o‑la len lado'o me'ed gots wa. Le'a me'ed wa nax ndo' lo'on myaklana.
Le'a Jesús cha mka'an sa nibe'e Tiro wa, ncha'tid xa Sidón nsea distrit nsalea' Decápolis, ulaya' xa to'o lagun Galilea.
Le'a be men kwa'ad cha ulaya'‑no dub xa mud no ngwa'ad xa. Cha unab bexa uxo'ob Jesús ya'a‑na gek xa mud wa, ndo'ontsa yakna xa.
Le'a Jesús cha mbi'i nab‑tsa xa mud wa dub lad wats be men wa. Cha mkiko Jesús ngutsya'a‑na be len ncha'‑xa. Cha mchuko Jesús dub ngutsya'a‑na, cha mgal Jesús luzh xa mud wa.
We'e mwi'i Jesús gibe'a, cha mga'aladna xa ndab xa:
Bi le'a gor wa cha mya'al ncha'‑xa, cha myakna luzh‑xa nsea usaxan utsin ndadi'izh xa.
We'e cha ndab Jesús ndo' bexa:
—Na'an ton ndo' na gudi'izh bega ta ndee.
Parea lak‑ta pla biaj ndab Jesús lá gudi'izh bexa‑ya, ná le'a bexa ndi mas mbidi'izh‑a.
Le'a itea be men uzhe'eb‑pa ngwanseana, ndab bexa:
—Wen‑ka ndun xa itea be ta ndee, gast nyunyakna xa bexa mud no ngwa'ad.
Ngol dub wizh wa le'a be men kwa'ad‑pa mzhealbe wats Jesús, ná le'a bexa lá ndap be ta gaw na. Ngol gor cha utezh Jesús be xmen‑na, cha ndab xa:
—Nlatslad na' be men ndee, le'a bexa wizh nyon‑la nde wats na', parea lá ndap‑ta bexa ta gaw bexa.
Tal na' utu'ub bexa lba'a‑tsa lá gaw bexa, ncha'a bexa lá uxik ilansea' ta lid‑na, le'a ncho xa ba' sit uto'o.
Le'a be xmen Jesús cha ndab ndo' xa:
—¿Pa izheal beuna pan gaw dub lba'a‑ta men ba' zha? Le'a sa ndee sit nde be gezh.
Le'a Jesús cha unabdi'izh ndab ndo' be xmen‑na:
—¿Plo pan no'o bega zha?
Le'a bexa cha ndab:
—Sga'ad pan.
We'e le'a Jesús cha ndab ndo' be men kwa'ad wa kwe bexa ndo' yo. Cha usen xa isaga'ad pan wa, cha msa'a xa xno ndo' Dios. Cha ule'a xa be pan wa sian ble'a, cha msa'a xa‑ya ndo' be xmen‑xa, utse'a bexa‑ya ndo' be men kwa'ad wa.
No stapla be mbeal byux ndap bexa usen Jesús, msa'a Jesús xno ndo' Dios. Cha unibe'e xa ndo' be xmen‑xa utse'a‑ya ndo' be men wa.
Le'a itea be men wa udaw gast plo mzhea bexa. Cha mtele'e bexa sga'ad zhum be ta mya'an sobr wa.
Le'a bexa udaw wa pa dap mil. Le'a Jesús cha ndab ndo' bexa wa ya'be bexa.
Cha ukea xa ndo' dub ni'iya nsea be xmen‑xa ncha'a bexa distrit Dalmanuta.
Le'a sa we'e ulen pla bexa fariseo wats Jesús. Cha usaxan bexa ndadi'izh‑no bexa Jesús, nlad bexa gun bexa preb Jesús, ndab bexa ndo' Jesús:
—Le'a besa nlad gun ga dub ta'a uluu le'a ga Dios‑ka mtu'ub.
Le'a Jesús cha mga'aladna ndab:
—¿Xta'an nlad be men ncho nat dub ta'a uluu ton nak na'? Le'a na' gáp ndo' bega le'a bega na'anpa ini'í ta nab bega.
We'e le'a Jesús cha mla'a bexa. Cha ukea Jesús ndo' ni'iya wa nsea be xmen‑xa, ncha'be bexa stub to'o nits.
Le'a be xmen Jesús myalad ngo'o pan gaw bexa. Nab‑tsa dub pan no'o bexa len ni'iya wa.
Le'a Jesús ndab ndo' bexa:
—Bla'ach bega, uzhe'eb‑pa gop bega cuent nsea levadur ten bexa fariseo no levadur ten Herodes.
Le'a bexa wa cha ndabbe ndo' ltsa'a‑na:
Le'a Jesús cha mgenna ta li ndab bexa wa, cha ndab Jesús:
—¿Xta'an ndeyadi'izh bega le'a bega lá no'o pan zha? ¿Bi lá nyakbe'ena bega ta nluu na' zha? ¿No bi ngud nak lado'o bega zha?
¿Lá na' ngusndo' bega zha? ¿No ni lá ndo'ón ncha' bega zha? ¿No ni lá ntse'aladna bega ta mbin na' wa?
Le'a zha na msa na' ga'ay‑tsa pan udaw dub ga'ay mil xabgi'i wa, ¿plo zhum ta mya'an sobr mtele'e bega zha?
Ndab bexa:
—Stibtop‑a.
Le'a Jesús cha ndab:
—No gor na msa na' dub ga'ad‑tsa pan udaw dub dap mil men, ¿plo zhum ta mya'an sobr mtele'e bega zha we'e zha?
Ndab bexa:
—Sga'ad‑a.
Cha ndab Jesús:
—¿Xta'an‑xá bi lá nyakbe'ena bega zhaga?
Le'a gor ulaya' Jesús gezh Betsaida, we'e le'a pla be men ulen‑no dub xabgi'i lá na'. Cha unab bexa ndo' Jesús ugal Jesús ngusndo'‑xa ndo'ontsa yakna xa.
Le'a Jesús cha usen ya'a‑xa lá na' wa, ulo'o Jesús xa dub lad to'o gezh. Cha mchuko Jesús ngusndo'‑xa no mgal Jesús ngusndo'‑xa. Cha ndab Jesús:
—¿Na'‑la lu nat zha?
Le'a xa wa cha mwi'i ndab:
—Na' nwi'i be men cuent‑tsa be ya ndesea.
Le'a Jesús cha mgal ngusndo'‑xa stub biaj, cha myakna‑ya. No ndon wen‑la nwi'i xa itea ta'a.
We'e le'a Jesús cha mtu'ub xa ya' xa ta lid‑xa, ndab Jesús:
—Lá itid lu len gezh ba', no ni na'an ton ndo' na gudi'izh lu‑ya to'o gezh ba'.
Tso'o wa le'a Jesús uto'o sa wa nsea be xmen‑xa. Ncha'be bexa be gezh ten distrit Cesarea Filipo. Le'a nes ncha'be bexa le'a Jesús unabdi'izh ndo' be xmen‑xa ndab xa:
—¿Xte'e ndab be men ton nak na' zha?
Le'a bexa cha uka'ab ndab bexa:
—Le'a ncho be men ndab le'a go nak Juan xa ulalea' be men. No ncho bexa ndab le'a ga nak profet Elí. No ncho‑ga bexa ndab le'a ga nak stub profet xa'aga.
We'e le'a Jesús ndab
—¿Bego zha xte'e gab ton nak na'?
Le'a Pedr cha uka'ab ndab:
—Le'a go nak Cristo, xa mtu'ub Dios.
Parea le'a Jesús cha ndab ndo' bexa:
We'e le'a Jesús cha usaxan nluu bexa wa ndab xa:
—Le'a na', Xa Myak Men Ndo' Gizhliyo, nsabndo'‑ka ini'í na' sian gelkwea'. Le'a bexa gox nsak no be ule'ay nibe'e no be mech ten ley uxelad na'. No gut bexa na', ná le'a gal wizh yon le'a na' iban ndo' gelgut.
Li uya'al mbidi'izh Jesús le'a xa gat. We'e le'a Pedr cha mbi'i Jesús dub lad, cha uteyo Pedr xa, ndab Pedr:
—¡Na'anpa li gak ta wa!
Le'a Jesús cha mgeakso' mwi'i ndo' be xmen‑na, cha uteyo xa Pedr, ndab xa:
—Utatso' wats na', le'a lu ndadi'izh cuent mxu'u. Le'a lu lá ndanbe'e lak ndanbe'e Dios, le'a lu ndi ndanbe'e lak ndanbe'e be men‑tsa.
We'e le'a Jesús cha utezh be xmen‑na nsea kwa'ad be men xa'aga. Cha ndab Jesús:
—Tal ton nlad isenke'a tso'o na', nsabndo' ula'a xa iteanak be ta nlad xa, cha go'o xa cruz ten xa, cha isenke'a xa tso'o na', guni'i xta'an gun‑no be men xa.
Le'a tal ton ukwa'an xte'e wen yoo xa, le'a xa wa ndi gun perdid gelnban ten na ndo' Dios. Ná le'a tal ton gat ta na nak xa xmen‑na' no ta na ndangealadna xa di'izh wen ten Dios, le'a xa wa gap gelnban ndo' Dios.
Le'a tal dub men ndap iteanak be ta ncho ndo' gizhliyo ndee, cha gak perdid gelnban ten xa ndo' Dios, ¿xti'in be ta sian ndap xa wa zha?
Le'a be ta wa na'anpa ugal isi'i xa gelnban ten xa.
Tal ton idonoladna na' nsea di'izh ten na' ndo' be men ugap ncho tiemp nat, le'a na', Xa Myak Men Ndo' Gizhliyo, no idonoladna xa wa, gal wizh ilen‑no na' xe'a si'il ten Dios Xus‑na' no be ángel ten Dios.
No ndab Jesús:
—Le'a na' gáp ndo' bega le'a ncho bexa nde ndee bi na'anpa gat gast ini'í xa gal tiemp inibe'e Dios ndo' gizhliyo no juers si'il ten xa.
Ngol sxo'op wizh tso'o wa le'a Jesús mbi'i Pedr no Jacob no Juan, ukea bexa dub bet ga'ap sa na'an men. Le'a sa wa le'a Jesús cha mtixndo' ndo' ga'al bexa wa.
Le'a xab Jesús nla'beal' no mna'‑ya cuent na' geg, ni dub bexa nsat lad lá ndun gan li‑ta mbe ina'‑ya.
Zha le'a sa wa mlundo' Elí no Moisés ndeyadi'izh‑no Jesús.
We'e le'a Pedr cha ndab ndo' Jesús:
—Mech, uzhe'eb‑pa wen nde beuna sa ndee. Gunde'e besa chon ramad: dub‑a na ten go, le'a stub‑a na ten Moisés, nsea stub‑a na ten Elí.
Le'a be xmen Jesús wa uzhe'eb‑pa mzheb, ta we'e ngi li ndab Pedr.
Cha ulen dub xkaw sa nde bexa. Le'a lat xkaw wa ulen ti Dios ndab:
—Le'a ta ndee Xi'ín‑na'. Na' nkwea'ladna xa. Bsakyo'ón bega ta ndab xa.
Cha uxax mwi'i be xmen Jesús wa parea le'a sa wa yá na'anla ton ndebe, nab‑tsa Jesús nso' sa wa.
Le'a gor na ncha'layo'o bexa bet wa, le'a Jesús ndab ndo' bexa:
—Na'an ton ndo' na gudi'izh bega ta na li uni'í bega wa, gast gal gor na le'a na', Xa Myak Men Ndo' Gizhliyo, iban ndo' gelgut.
We'e le'a bexa wa lá ngudi'izh‑a, nab‑tsa yon bexa ndadi'izh ndab bexa:
—¿Xte'e nak ta ndab xa le'a xa iban ndo' gelgut zha?
Le'a bexa wa cha unabdi'izh ndab bexa ndo' Jesús:
—¿Xta'an ndab be mech ten ley le'a Elí ned ilen, we'e‑ta ilen Cristo xa utu'ub Dios?
—Ta ugea‑ka le'a Elí ned‑ka ilen ndo'ontsa list kwe be men. Le'a lak nkeani'i di'izh ten Dios, le'a na', Xa Myak Men Ndo' Gizhliyo, sian‑pa gelkwea' iní no uxelad be men na'.
Le'a na' gáp ndo' bega, le'a Elí wa mbi'id‑la. Ná le'a be men wa ugap mbin‑no xa lak‑ta nlad bexa, lak‑ka nkeani'i di'izh ten Dios cuent ten xa wa.
Le'a gor na myach Jesús no schon xmen‑xa sa nde stapla‑ga xmen‑xa wa, we'e le'a bexa uni'í‑la le'a be men kwa'ad nde‑la wats bexa wa. Le'a be mech ten ley ndeyoto'o‑no stapla xmen Jesús.
Le'a gor uni'í be men wa Jesús ngwanseana bexa, cha uxax ngwa'inidi'izh bexa ndo' Jesús.
Le'a Jesús cha unabdi'izh ndab:
—¿Xta'an ndeyoto'o bega zha?
Le'a dub xabgi'i uka'ab ndab:
—Mech, le'a na' ndee ndal‑no dub me'ed bgi'i ten na' ncho mbi bxin len lado'o‑na. Le'a mbi bxin wa le'a mbin mud me'ed.
Le'a gor na nsen mbi bxin me'ed ba', le'a me'ed nlayat nsea nlen bchi'in to'o me'ed no ndaw me'ed ndeay me'ed, cha lá nte'al‑ta me'ed. Le'a na' una'ab ndo' be xmen‑ga kontu'ub mbi bxin wa, ná le'a bexa lá ngun gan.
Le'a Jesús cha ndab ndo' be men wa:
—¡Ndido‑tsa nge'ladna bega Dios! ¿Plo‑xá tiemp yo'o na' lat bega zhaga? ¿Sta plo‑xá tiemp uxik na' ndo' bega zhaga? Utsea‑no bega me'ed bgi'i ba' sa ndee.
We'e cha mbi'i bexa me'ed wa wats Jesús. Le'a gor na uni'í me'ed Jesús, le'a mbi bxin wa cha udinge me'ed naxbixte me'ed, nsea to'o me'ed cha ulen bchi'in.
Le'a Jesús cha unabdi'izh ndo' xus me'ed ndab xa:
—¿Polta ulen‑a zha?
Le'a xus me'ed cha ndab:
—Zha tuzh‑ta me'ed ba'.
Sian biaj le'a mbi bxin ntsa'ab me'ed ba' ndo' gi' no len nits, ndo'ontsa gat me'ed. Ná tal le'a ga sun gan, blatsladna ga besa gokno ga besa.
Le'a Jesús cha ndab:
—¿Xte'e ndab lu “tal ga sun gan”? Le'a xa na ndangealadna Dios, itea ta'a syo'o gan.
We'e le'a xus me'ed wa cha uge' ndab:
—Na' ndangeakaladna xa. Gokno ga na', ndo'ontsa mas gungealad na' xa.
Le'a gor na uni'í Jesús kwa'ad‑pa be men nseabewi'i, we'e cha uteyo Jesús mbi bxin wa ndab xa:
—Lu nak mbi bxin ndun ngwa'ad no mud me'ed ndee, gáp na' ndo' lu uto'o. Ni lá yach‑ta lu len lado'o me'ed ndee.
Le'a mbi bxin wa cha uzhe'eb utezhat, no mas ubixte me'ed. Cha uto'o mbi bxin len lado'o me'ed wa. Le'a me'ed wa cuent me'ed ngut nax, gast kwa'ad men ndab le'a me'ed wa ngut‑ka.
Ná le'a Jesús cha usen ya'a me'ed cha ngwaste me'ed.
Tso'o wa uyo'o Jesús len dub ni'i sa wa, cha unabdi'izh be xmen Jesús ndab bexa ndo' Jesús:
—¿Xta'an lá ngun besa gan igontu'ub besa mbi bxin wa zha?
Le'a Jesús cha ndab:
—Le'a ltsa'a be mbi bxin ndee lá yoo gan ito'o xaga', nki'in lá gaw bega dub tiemp no mas gudi'izh‑no bega Dios ndo'ontsa sla'a be mbi bxin wa xa.
geal le'a Jesús nluu be xmen‑na, ndab xa:
—Le'a na', Xa Myak Men Ndo' Gizhliyo, yak cuent ndo' ya'a be men. Le'a bexa wa gut na', parea gal wizh yon le'a na' iban ndo' gelgut.
Le'a be xmen Jesús ni lá yakbe'ena ta ndab xa wa, ná le'a bexa nzheb inabdi'izh‑ta xte'e gab ta wa.
Cha ulaya' bexa Capernaum mlansea' bexa ta ni'i. Cha unabdi'izh Jesús ndo' be xmen‑xa ndab xa:
—¿Xta'an nseabe yadi'izh bega nes wa zha?
Le'a bexa cha xe'‑tsa ute, geal le'a bexa nseabe yadi'izh na ton xa na mas nsak.
Le'a Jesús cha usob, cha utezh xa isatibtop bexa wa, cha ndab xa:
—Tal le'a dub bega nlad gak xa mas nsak, le'a xa wa nsabndo' yak xa lult, no gun xa ti'in lat bega.
Cha usen Jesús dub me'ed, cha mso' xa me'ed tlaw bexa, cha udi'id xa me'ed wa, ndab xa:
—Le'a tal ton dub xmen‑na' utsin gak xa ndo' dub me'ed nak cuent me'ed ndee, le'a xa wa cuent‑kata ndo' na' utsin nak. Le'a xa na utsin nak ndo' na' wa, le'a xa wa utsin‑ga nak ndo' xa mtu'ub na'.
Le'a Juan cha ndab ndo' Jesús:
—Mech, le'a besa uni'í dub men ndanti'in lea'‑ga gor na ngontu'ub xa be mbi bxin. Ná le'a besa cha mka gunti'in‑ta xa lea'‑ga, geal le'a xa na'anpa no nkesea‑no beuna.
Le'a Jesús cha ndab:
—Lá uka bega gun xa ta wa. Le'a tal ton dub xa ndanti'in lea'‑na' gun dub uyon, le'a xa wa na'anpa cha inisi‑ga na'.
Le'a tal ton na'anpa ndakloo ndo' beuna, le'a xa wa dub‑tsa nak no beuna.
No tal ton gunti'in lea'‑na' usa'a xa masa dub vas nits goo bega ta na nak bega xmen‑na', le'a na' gáp ndo' bega le'a Dios usa'a‑ka ta wen nsabndo' ika'a xa wa.
’Le'a tal ton utsa'abgix dub xa ndangealadna na' ndo' ta ugap, le'a xa wa mas dub gelkwea' si'il ini'í ndo' dub xa nkea dub ge' si'il gen‑na, cha utsa'ab be men xa len nitsdo'o.
Tal le'a bega ndun ta ugap nsea ya'a bega, mas wen yabto'og‑a. Mas wen yoo bega wats Dios moch bega, ndo' itop ya'a bega ya' bega infierno ndo' gi' lá nyu'u,
sa na nde mbeay lá ndat, nsea gi' nunk lá nyu'u.
Ná tal le'a bega ndun ta ugap nsea xo'o bega, mas wen yabto'og‑a. Mas wen yoo bega wats Dios nsea dub‑tsa xo'o bega, ndo' itop xo'o bega ya' bega infierno ndo' gi' na'anpa nyu'u,
sa na nde mbeay lá ndat, nsea gi' nunk lá nyu'u.
No tal le'a bega ndun ta ugap ke ten ta na' ngusndo' bega, mas wen ito'o‑ya. Mas wen yoo bega wats Dios nsea dub‑tsa ngusndo' bega, ndo' itop ngusndo' bega cha ya' bega infierno,
sa na nde mbeay lá ndat nsea gi' nunk lá nyu'u.
’Le'a Dios gunti'in gi' ndo'ontsa umbi'i gak bega ndo' Dios, lak ndanti'in men sed gor na nsa'a xa man xnab ndo' Dios.
Le'a sed dub ta wen, parea tal le'a sed ito'o ta utix ten na, ¿xte'e‑ma yak utix‑a stub biaj zha? Gok bega cuent sed utix, nsea utsin gok bega ndo' be men ltsa'a bega.
Le'a Jesús uto'o gezh wa ncha'a xa distrit Judea no stub to'o yowbe'e Jordán lad nlen wizh. Cha usaxan‑gal mzhealbe kwa'ad be men wats Jesús. Le'a Jesús cha mluu‑gal bexa lak‑ka ndun xa.
We'e ulen pla bexa fariseo wats Jesús, nlad bexa gab Jesús dub ta lid le'a nak. Ta we'e unabdi'izh bexa ndo' Jesús ndab bexa:
—¿Utsin nak ula'a dub xabgi'i xagots ten na zha?
Le'a Jesús cha uka'ab ndab xa:
Le'a bexa cha uka'ab ndab:
—Le'a ley mke'a Moisés ndab syo'o gan ula'a dub xa xagots ten xa, tal ned usa'a xa dub git ndo' xagots wa, gab‑a le'a xa ula'a xa wa.
Cha uka'ab Jesús ndab xa:
—Geal ngud nak lado'o bega, ta we'e mke'a Moisés ta wa.
Ná le'a zha utexan gizhliyo le'a Dios mbinde'e xabgi'i nsea xagots.
Ta we'e ula'a xabgi'i xus‑na nsea xna'a‑na zha na nka'a xa xagots ten xa.
Le'a cuent ten Dios le'a itop xa wa yak dub‑tsa men, yá lid top‑ta xa. We'e le'a bexa wa dub‑tsa men myak.
Ta we'e gáp na' le'a bexa na mchealte Dios, lá nsabndo' dub men uteltsa'a.
Le'a gor na mlansea' bexa ta lid bexa, le'a be xmen Jesús cha unabdi'izh stub biaj cuent ten ta mbidi'izh Jesús wa.
Le'a Jesús cha ndab:
—Le'a tal ton dub xabgi'i ula'a xagots ten na, cha ika'a xa stub‑ga xagots, le'a xabgi'i wa ugap ndun‑no xagots ned ten na wa no ndap xa ke ndo' Dios.
No li‑ga tal dub xagots ula'a mgi'i ten na cha ika'a xa stub‑ga xabgi'i, le'a xagots wa ugap ndun‑no xabgi'i ned ten na wa no ndap xa ke ndo' Dios.
We'e le'a be men ulansea‑no be me'ed ten na wats Jesús, uxo'ob Jesús ya'a‑na gek be me'ed wa, inab xa ula'ach Dios be me'ed. Ná le'a be xmen Jesús uteyo bexa nseabe‑no be me'ed wa.
Le'a Jesús cha uni'í xte'e ndun be xmen‑na, cha ngoklo xa ndo' bexa, cha ndab xa:
—Bla'a bega gi'id be me'ed ba' wats na'. Lá uka bega gi'id be me'ed, le'a Dios nibe'e len lado'o be men nak lak be me'ed ndee.
Le'a na' gáp ndo' bega, le'a tal ton lá ula'a inibe'e Dios xa lak dub me'ed, le'a xa wa nunk lá yate sa nibe'e Dios.
Cha udi'id Jesús be me'ed wa, nsea mxo'ob xa ya'a‑xa gek be me'ed wa. Cha unab xa ndo' Dios ula'ach Dios be me'ed wa.
Le'a gor na ya'ikanes Jesús, le'a dub xabgi'i karrel ulen cha usaxib ndo' Jesús, unabdi'izh xa ndab xa:
—Mech wen, ¿xta'an nsabndo' gun na' ndo'ontsa no na' gap gelnban ndo' Dios, ta nunk lá idub zha?
Le'a Jesús cha uka'ab ndab:
—¿Xta'an ngi wen ndab lu ndo' na' zha? Na'an ton wen, ndon nab Dios nak wen.
Yá nchando' lu ley ten Dios ndab‑a: “Lá ugal lu xa ten stub‑ga men. Lá gut lu men. Lá gun lu gelwa'an. Lá gun lu gelkwi'in. Lá ukedi‑no lu men. Wanke'a xus‑lu nsea xna'a‑lu.”
Le'a xabgi'i wa cha uka'ab ndab:
—Mech, iteanak ta ndab ga ba' ndun‑ka na' idub zha tuzh‑ta na'.
We'e le'a Jesús mwi'i ndo' xa, cha mkwea'ladna xa xa, cha ndab xa ndo' xa:
—Stub‑tsa ta'a ndun jwalt gun lu: nat bya', cha bdo'o iteanak ta ndap lu, cha btse'a med wa ndo' bexa uban nak. We'e gap lu sian ta'a gibe'a. Cha utsea usenke'a tso'o na', guni'i tal men xte'e gun‑no lu.
Le'a xabgi'i wa kwea' myo'oladna gor na mbi'ín xa ta wa. Ndon uban myo'oladna xa nsea' xa, geal le'a xa uzhe'eb‑pa sian ta'a ndap.
We'e le'a Jesús mwi'i‑la gangeak, cha ndab xa ndo' be xmen‑xa:
—Uzhe'eb ugan yak dub xa rik dub xa nibe'e Dios, bexa na li ndap sian‑pa be ta'a.
—Bego be xin utsid na', uzhe'eb‑pa ugan yak dub xa rik dub xa nibe'e Dios, bexa na nge'ladna be ta sian ndap na.
Ndi mas lid bid itid dub came ge'ed xan dub yagux, ndo' yate dub xa rik sa nibe'e Dios.
Cha mas ngwanseana bexa, ndab bexa ndo' be ltsa'a‑xa:
—¿Ton‑xá syo'o gan yate sa nibe'e Dios zhaga?
Le'a Jesús mwi'i ndo' bexa, ndab xa:
—Le'a cuent ten nab‑tsa be men le'a‑ya lá yoo gan, ná le'a cuent ten Dios itea ta'a syo'o‑ka gan.
We'e le'a Pedr cha ndab:
—Una' go, le'a besa mla'a itea ta ndap besa, cha ndi usenke'a besa tso'o ga.
Cha uka'ab Jesús ndab xa:
—Le'a na' gáp ndo' bega le'a tal ton ula'a lid‑na no wit‑na no bsan‑na no xus‑na no xna'a‑na no xagots ten na no xme'ed‑na no be yo ten na geal ndangealadna xa na' no di'izh ten na',
le'a xa wa ikaya'a dub gayo'o biaj mas sian be ta'a wa tiemp ndee. Bexa wa gap lid‑na, wit‑na, bsan‑na, xna'a‑na, xme'ed‑na, nsea yo. No kwea' itid bexa, parea gal tiemp ti'i ilen le'a bexa gap gelnban nunk lá idub.
Ná kwa'ad bexa nsak nat wa yak bexa na'anpa nsak; le'a bexa na'anpa nsak nat wa yak bexa nsak.
Le'a gor na nso' bexa nes ikea bexa Jerusalén le'a Jesús ncha'a ned. Le'a be xmen Jesús nchanke'a tso'o Jesús, le'a bexa ndanseana no nzheb bexa. We'e le'a Jesús cha mbi'i bexa wa dub lad, cha mbidi'izh‑gal xa iteanak be gelkwea' ini'í xa, ndab xa:
—Bla'ach bega le'a beuna ncha'be Jerusalén, sa le'a na', Xa Myak Men Ndo' Gizhliyo, yak cuent ndo' ya'a be ule'ay nibe'e no ndo' be mech ten ley. Le'a bexa wa gab nsabndo' gat na', cha yun bexa cuent na' ndo' be men na'anpa xa judío.
Le'a bexa wa inisi na', nsea kin bexa na', nsea uchuko bexa ndo' na', nsea gut bexa na'. Parea gal wizh yon le'a na' iban ndo' gelgut.
We'e le'a Jacob nsea Juan be xin Zebedeo ubii wats Jesús ndab bexa:
—Mech, besa nlad gun ga dub ta inab besa.
Cha ndab Jesús:
—¿Xta'an nlad bega gun na' zha?
Le'a bexa cha ndab:
—Usa'a ga wats ga sa inibe'e ga kwe besa, dub besa wats lad ga'al ga, le'a stub besa wats lad raves ga.
We'e le'a Jesús cha ndab ndo' bexa:
—Bega lá nyakbe'ena xta'an unab bega. ¿Sxik bega itid bega gelkwea' cuent gelkwea' iti'id na' zha? ¿No sni bega gat bega lak gat na' zha?
Cha ndab bexa:
—Sni‑ka besa.
Le'a Jesús cha ndab:
—Le'a na' gáp le'a bega stid‑ka be gelkwea' cuent gelkwea' iti'id na', no sat bega lak gat na'.
Parea le'a sa kwe bega, dub bega wats lad ga'al na' no stub bega wats lad raves na' wa, le'a sa wa na'anpa na' inibe'e. Le'a Dios le'a gab na ton kwe sa wa.
Le'a gor na mbi'ín isati'i xmen Jesús ta unab Jacob no Juan wa, cha ngoklo bexa ndo' Jacob nsea ndo' Juan.
—Le'a bega uni'í‑ka le'a bexa nibe'e be nación na'anpa ula'a gun be men dub ta na'anpa nibe'e bexa, no bexa mas nsak ten bexa uzhe'eb‑pa nibe'e ndo' be men.
Ná le'a bega ndee na'anpa li nsabndo' gak. Ndi tal ton bega nlad gak dub xa nsak lat bega, le'a xa wa nsabndo' gakno itea bega.
No tal ton bega nlad yansu lat bega, le'a xa wa nsabndo' gun ti'in ndo' iteanak bega.
Le'a na', Xa Myak Men Ndo' Gizhliyo, na'anpa nsea por na gun be men ti'in ndo' na'. Le'a na' ndi ndalyun ti'in ndo' be men, no usa na' gelnban ten na' gat na' kix na' ke ten kwa'ad be men.
Le'a Jesús no be xmen‑xa cha ncha'tid gezh Jericó. Cha gor na nseato'o bexa to'o gezh wa no kwa'ad be men, le'a dub xabgi'i lá na' nsobnab med to'o nes sa ncha'tid Jesús. Le'a xa wa nsalea' Bartimeo, xin Timeo.
Le'a gor na mbi'ín Bartimeo le'a xa ncha'tid wa nsalea' Jesús xa Nazaret, cha usaxan xa uge' ndab xa:
—¡Jesús, xa ras David, blatsladna go na'!
Cha kwa'ad bexa uteyo xa wa ndab bexa yá na'anta xte'e gab xa. Ná le'a xa wa ndi mas uge' ndab:
—¡Xa ras David, blatsladna go na'!
We'e le'a Jesús cha ngwa'iso' ndab xa:
—Utezh bega xa na li uge' ní'i wa.
Cha ngwa'tezh bexa Bartimeo, ndab bexa:
—Btenladna lu, goso', le'a xa ba' nbezh lu.
Le'a xa wa cha ngwaso', udabi xa lad nbix xa, cha ubii xa wats Jesús.
Le'a Jesús cha ndab ndo' xa:
—¿Xta'an nlad lu gun‑no na' lu zha?
Le'a xa wa cha ndab:
—Mech, le'a na' nlad ina'.
Le'a Jesús cha ndab:
—Nat syo'o gan ya' lu, le'a lu myakna lak mge'ladna lu na'.
Cha bi le'a gor wa le'a xa cha mna'‑la. We'e cha no xa usenke'a tso'o Jesús nes wa.
Le'a ngol gor nsalaya' gax bexa wa Jerusalén, gax sa nde gezh Betfagé nsea gezh Betania no gax Bet Olivo, le'a Jesús cha mtu'ub top be xmen‑na,
ndab xa:
—Wa' bega len gezh nde ndo' ndee. Le'a to'o gezh ba' ini'í bega nso' nchii dub burr tuzh na'an ton gol sob tso'o‑na. Cha bxa'ak bega ma, go'o bega ma sa ndee.
Le'a tal ton inabdi'izh na xta'an ngi nxa'ak bega ma, cha gab bega: “Le'a Mech gunti'in ma. Le'a besa syun‑ka cuent ma zha mtayak ti'in ma.”
We'e le'a be xmen Jesús wa cha ncha'be. Cha mzheal bexa burr tuzh wa nso' nchii to'o nes sa wa, cha mxa'ak bexa ma.
Le'a pla xa nde sa wa unabdi'izh ndab bexa:
—¿Xta'an ngi nxa'ak bega burr ba' zha?
We'e le'a be xmen Jesús uka'ab ndab ndo' bexa wa lak‑tsa ndab Jesús gab bexa. Le'a bexa wa cha na'anta xte'e ngabbe.
No kwa'ad men mte be lad nbix bexa ndo' nes sa isea ma wa. No ncho bexa ulabto'og be xos ya, cha mte bexa‑ya nes wa.
Le'a be men ncha'be ned ndo' Jesús no be men nseabenke'a tso'o Jesús uge' ndab:
—¡Si'il nak xa ba'! ¡Dios uzhe'eb‑pa nla'ach xa ba', xa na mtu'ub Dios Xa Nibe'e!
¡No nkesea‑no Dios xa lba'a inibe'e lak unibe'e David xus beuna! ¡Si'il nak Dios nsob ga'ap!
Le'a gor na uyote Jesús len gezh Jerusalén, cha ncha'a xa sa nde ni'i ten Dios. Cha mwi'i Jesús gangeak ndo' iteanak be ta ncho sa wa. Le'a gor wa yá uzhe‑la, ta we'e nsea' Jesús gezh Betania no isatibtop be xmen‑xa.
Ngol stub‑tsa wizh le'a bexa wa uto'o gezh Betania ncha'a‑gal bexa Jerusalén. Le'a nes wa le'a Jesús nda'na.
Cha sit‑ta na' xa nsob dub ya la'aw nso' la. Cha uto'o Jesús ncha'wi'i naga lid no ngus nso' ndo'‑ya. Parea na'anpa izheal xa ngus ndo'‑ya, ndi la‑tsa nso' ndo'‑ya, le'a ta wa na'anpa tiemp ten ngus la'aw wa.
Cha ndab Jesús ndo' ya wa:
—Idub isob lu na'antapa iso' ngus gaw men ndo' lu.
Le'a be xmen Jesús mbi'ín ta li ndab Jesús ndo' ya wa.
Le'a gor na ulaya' bexa Jerusalén, cha ncha'a Jesús sa nde ni'i ten Dios. Cha usaxan ngontu'ub xa bexa ndo'oti'ix ta'a sa wa. No mtixte xa be mes ten bexa ntil be med, no be yaxil ten bexa ndi'ibudo'o palom.
Cha lá ula'a‑ta Jesús itid‑no be men be ta'a tale ten ni'i ten Dios wa.
We'e usaxan xa nluu xa be men, ndab xa:
—¿Lá ini'í bega zha xte'e nkeani'i di'izh ten Dios? Ndab Dios: “Le'a lid‑na' isalea' dub sa ndadi'izh‑no be men na', bexa ncho idub ndo' gizhliyo.”Ná le'a bega ndi ndun‑noya cuent dub gelo'o ten wa'an.
Le'a gor na mbi'ín be mech ten ley no be ule'ay nibe'e ta li ndab Jesús wa, cha usaxan nkwa'an bexa na xte'e gut bexa Jesús. Ná le'a itea‑ta be men ndanseana be ta nluu Jesús, ta we'e mzheb bexa nsak wa.
Le'a ngol gor yá uzhe, le'a Jesús cha uto'o gezh wa.
Ngok stub‑tsa wizh tempran nsatid‑gal Jesús no be xmen‑xa gax sa nsob ya la'aw wa. We'e uni'í bexa le'a ta wa ubid‑la gast itea lo'‑ya.
We'e le'a Pedr mtse'aladna ta ndab Jesús ndo' ya wa. Cha ndab Pedr ndo' Jesús:
—Mech, bwi'i ga le'a ya la'aw na ndab ga ndo' na yá na'antapa usa'a ngus wa, yá ubid‑la.
Le'a Jesús cha ndab:
—Bge'ladna bega Dios.
Le'a na' gáp ndo' bega le'a tal ton gab ndo' bet ndee: “Utatsob, wa' len nitsdo'o”, cha idub ncholadna xa ige'ladna xa Dios no gungealadna xa ta li ndab xa wa, le'a ta wa sak‑ka.
Ta we'e ndáp na' ndo' bega, le'a itea ta inab bega ndo' Dios, bingeatsaladna bega‑ya, le'a Dios sa'a‑ka ta wa.
Le'a gor na ndadi'izh‑no bega Dios, binge'ladna bega ndo' tal ton xte'e mbin‑no bega, ndo'ontsa no Dios Xus beuna nsob gibe'a sunge'ladna ke ten bega.
No tal le'a bega lá gunge'ladna ndo' be men ugap ndun‑no bega, le'a Dios Xus beuna nsob gibe'a ba' no‑ga na'anpa gunge'ladna be ke ten bega.
Le'a gor na mlansea‑gal bexa Jerusalén, cha ncha'a Jesús sa nde ni'i ten Dios wa. We'e le'a be mech ten ley no be ule'ay nibe'e no bexa gox nsak ulen wats Jesús.
Le'a bexa wa cha unabdi'izh ndo' Jesús ndab bexa:
—¿Ton ulaxo'ob lu gun lu be ta wa zha? ¿Nati ton mtu'ub lu gun lu ta wa?
Le'a Jesús cha uka'ab ndab:
¿Ton mtu'ub Juan ulalea' Juan be men zha? ¿Dios nati dub men? ¡Gud bega‑ya!
We'e le'a bexa wa cha ndab ndo' be ltsa'a‑na:
—Tal le'a beuna gab le'a Dios le'aka mtu'ub Juan, le'a Jesús inabdi'izh na xta'an lá ngungealadna beuna xa.
Parea lá yoo gan gab beuna le'a Juan dub men mtu'ub.
Nzheb bexa gab bexa ta wa, geal le'a itea be men mbingealadna le'a Juan dub profet mtu'ub Dios.
Ta we'e ndab bexa ndo' Jesús:
—Le'a besa lá ini'í ton mtu'ub Juan.
Le'a Jesús cha no‑ga ndab:
—Ni na'‑ga lá gáp ton ulaxo'ob na' gun na' be ta ndee.
We'e cha usaxan mbidi'izh Jesús dub ta'a msaktabe'e xa ndab xa:
—Uyo'o dub xabgi'i ngos ya uv ndo' dub ble'a yo ten xa. Cha ulo xa lo idub gangeak wats‑a. No cha udan xa ndo' ge'da'a mbinde'e xa dub sa kichke'e xa uv wa, ko'o xa nits ten‑a. No mbinde'e xa dub sa ga'ap isob xa ula'ach‑a. Cha mkwa'an xa pla men gun ti'in sa wa, le'a gal zha cha ite bexa be ta usa'a be ya wa. Le'a xa ten yo wa cha ncha'a dub gezh sit.
’Le'a zha na ngol tiemp ten uv wa, cha mtu'ub xa dub xmos‑xa ya' ndo' be men nla'ach uv wa, ya'yo'o xa itea na ndal xwan yo wa.
Ná le'a be men wa ndi usen mos wa, cha udin bexa xa. Cha na'anpa usa'a men wa uv yo'o xa.
Le'a xwan yo wa cha mtu'ub‑gal stub mos. Ná le'a be men wa ndi mla'ge' gek mos wa, xela mbin‑no bexa mos wa.
We'e le'a xwan yo wa mtu'ub‑gal stub mos, ná le'a be men wa mbit xa wa. Cha mtu'ub xa stapla be xmos‑xa, parea ncho xa wa udin bexa, no ncho xa wa mbit bexa.
’We'e cha mtea be xmos xwan yo wa. Lult‑tsa ndap xa dub‑tsa xin‑xa, xa nkwea'ladna xa. Cha mbinbe'e xa le'a be men wa sap mod ndo' xin‑xa, cha mtu'ub xa xin‑xa.
Ná le'a be men wa ndi ndabbe ndo' ltsa'a‑na: “Le'a xa ba' le'a ya'an‑no yo ndee. Ncha'yut beuna xa, ndo'ontsa le'a beuna ya'an‑no yo ndee.”
Cha usen be men wa xa, cha mbit bexa xa, cha udabi bexa xa dub lad to'o yo wa.
Cha unabdi'izh Jesús ndo' be men nde wats xa ndab xa:
—¿Xte'e nsak bega zha? ¿Xte'e gun xwan yo wa nat? Le'a xa wa ilen gut be men mla'ach yo wa. Cha usa'a xa yo wa ndo' bexa xa'aga ula'ach‑a.
¿Lá ini'í bega xte'e nkeani'i di'izh ten Dios zha? Ndab‑a:
Le'a ge' na mxelad bexa ndande'e ni'i,
nat le'a ta wa nak ge' ndon le'a nsak, nak skin ni'i.
Le'a Dios le'a mbin ta ndee, dub ta ndanseana beuna.
We'e le'a bexa nsak wa cha nlad isen Jesús, geal le'a bexa myakbe'enabe le'a Jesús li ndab cuent ten bexa. Parea le'a bexa nzheb ndo' be men kwa'ad wa, ta we'e mla'a bexa Jesús, cha nsea'be bexa.
We'e le'a bexa nsak wa mtu'ub pla bexa fariseo no pla be xmen Herodes ya'be yun preb Jesús, ndo'ontsa gab Jesús dub ta'a usake bexa Jesús.
Le'a bexa cha ulaya' wats Jesús ndab bexa:
—Mech, le'a besa uni'í le'a go ndadi'izh gelngea. No ni lá nla'ach ga ta ndab be men no ni tal xte'e nak be men, le'a ga ndi wen nluu lak nlad Dios gak be men. Ta we'e nabdi'izh besa ndo' ga, ¿nsabndo' kix beuna med nab César xa nibe'e Roma nate na'anpa kix beuna‑ya? ¿Sa'a beuna‑ya nate na'an?
Ná le'a Jesús mgenna ta ugap ndanbe'e bexa, cha ndab Jesús:
Le'a bexa wa cha msa'a dub med ndo' Jesús. Le'a Jesús cha ndab ndo' bexa:
—¿Ton gek‑na no lea'‑na nkea las med ndee zha?
Le'a bexa wa cha ndab:
—Gek César no lea' César.
Cha ndab Jesús:
—Bsa'a bega be ta ten César ndo' César. Le'a ndo' Dios bsa'a bega be ta ten Dios.
Cha ngwanseana bexa xte'e uka'ab Jesús.
We'e ulen pla bexa saduceo wats Jesús. Le'a itea bexa saduceo ndangealadna le'a bexa ngut yá lá iban‑tabe. Ta we'e unabdi'izh bexa ndo' Jesús, ndab bexa:
—Mech, le'a ley mke'a Moisés ndab le'a tal ton dub xabgi'i gat, ná lá ngap xa xin‑xa, le'a wit‑xa wa nsabndo' uchilya'a‑no xagots ten xa ngut wa, ndo'ontsa tal gap bexa dub me'ed le'a me'ed wa gak cuent xin xa ngut wa.
Uyo'o dub ga'ad wit‑xa. Le'a xa ned wa mchilya'a‑no dub xagots, cha tso'o wa ngut xa ni lá ngap xa xin‑xa.
We'e cha mchilya'a‑no wit itop xa wa xagots wa. Le'a xabgi'i wa cha no‑ga ngut‑gal ni lá ngap‑gal xa xin‑xa. Le'a wit yon bexa wa li‑tsagal ngwasea.
Cha li ngwasea isaga'ad wit bexa, ná ni dub xa lá ngap xin‑xa. Tso'o wa le'a xagots wa no‑ga ngut.
Le'a gal zha iban bexa ngut wa, ¿ton lat bexa wa gak xabgi'i ten xagots wa, xa na li mchilya'a‑no isaga'ad xabgi'i wa?
Le'a Jesús cha uka'ab ndab:
—Uzhe'eb‑pa lid le'a ndanbe'e bega, geal le'a bega lá nyakbe'ena xte'e gab di'izh ten Dios, no ni lá nchando' bega juers ten Dios.
Le'a gal zha na iban bexa ngut, le'a be men yá na'antapa uchilya'a‑no be ltsa'a‑na zha wa. Le'a bexa ndi gak cuent be ángel ten Dios ncho gibe'a.
Parea le'a cuent ten ta iban bexa ngut wa, ¿lá ndo'ol bega libr mke'a Moisés, xte'e uní'i Dios lat dub yagich? Ndab Dios: “Le'a na' nak Dios ndanke'a Abraham, no Isaac, no Jacob.”
Le'a Dios na'anpa Dios ten bexa ngut, le'a xa ndi Dios ten bexa nban, ta nluu le'a bexa wa nban‑ka. Ta we'e ndáp na' le'a bega uzhe'eb‑pa lid le'a ndanbe'e.
Le'a gor na mbi'ín dub mech ten ley ta nso'yadi'izh‑no Jesús bexa saduceo wa, le'a xa wa uni'í le'a Jesús le'aka uka'ab ndo' bexa. We'e cha ubii xa wats Jesús, cha unabdi'izh xa ndab xa:
—¿Ma ta na mas nsak lat be ta'a unibe'e Dios zha?
Le'a Jesús cha uka'ab ndab:
—Le'a ná mas nsak wa nkeani'i ndab‑a: “Bla'ach bega xa Israel, le'a Dios Xa Nibe'e ten beuna dub‑kama nak Dios.
Wanke'a Dios Xa Nibe'e idub ncholadna lado'o‑lu no idub gelnban ten lu no idub lak ndanbe'e lu no idub lak ndun lu.”Le'a na ndee wa mas nsak ndo' iteanak be ta unibe'e Dios.
Le'a ná itop ndee lak‑kaga nak ná ned wa: “Bkwea'ladna be ltsa'a‑lu lak‑kata lu.”Yá na'an stub ta nibe'e Dios mas nsak ndo' itop ta ndee.
We'e le'a mech ten ley wa cha ndab:
—Le'aka ndab ga, mech. Ugea‑ka ta ndab ga le'a Dios wa dub‑tsa, yá na'an stub dios xa'aga.
Le'a ta na yanke'a be men Dios idub ncholadna lado'o‑xa no idub lak ndanbe'e xa no idub lak ta ndun xano ikwea'ladna xa be ltsa'a‑xa lak‑kata le'a xa,le'a be ta wa mas nsak ndo' be man xnab no ndo' itea‑ta be ta'a nsa'a be men ndo' Dios.
Le'a gor na mna'‑la Jesús le'a mech wa le'aka uka'ab, cha ndab Jesús ndo' xa:
—Le'a lu gax‑la nak ula'a lu inibe'e Dios lu.
Le'a Jesús ndadi'izh ndo' be men nde gax wats ni'i ten Dios, ndab xa:
—¿Xta'an ndab be mech ten ley le'a Cristo xa ntu'ub Dios wa nak xa ras ten David zha?
Ná le'a David le'aka ndab sakndo' Espíritu ten Dios, ndab xa:
Le'a Dios Xa Nibe'e ndab ndo' Xa Nibe'e ten na':
“Usob wats lad ga'al na' ndee,
gast gal gor ute na' bexa ndaklo‑no la xan ndats‑la.”
Le'a David ndab le'a Cristo nak Xa Nibe'e ten xa. Parea tal ta ugea‑ka ta wa, ¿ná xte'e ndab bexa wa le'a Cristo wa nak xa ras ten David zha?
Le'a bexa kwa'ad wa cha mtenladna mbi'ín ta ndab Jesús wa.
Le'a Jesús cha nluu bexa, ndab Jesús:
—Bla'ach bega lá gak bega lak nak be mech ten ley, le'a bexa ndaladna ndesea ndak lad ko'ol. No nlad bexa utsin inidi'izh be men ndo' xa be ndo' xge'e.
No nti bexa be yaxil sa nsob bexa mas nsak len be ni'i sa nzhealbe beuna xa judío, no li‑ga ndun bexa sa nda'daw bexa sa nyo'o dub gast.
Nsea nlat bexa itea ta'a ndap be xagots ngut mgi'i ten na. No kwen‑pa ndadi'izh bexa ndo' Dios ndo'ontsa gab be men le'a xa ndanke'a‑ka Dios. Le'a na' gáp le'a bexa li ndun wa mas uzhe'eb gelkwea' ini'í.
Cha ngwatsob Jesús gax wats sa ngo be men med gon len caj nsob tale ten ni'i ten Dios wa. Cha mwi'i xa xte'e ngo be men med wa. Le'a sa we'e kwa'ad men rik ulo sian med.
No ulen dub xagots prob ngut mgi'i ten na ulo top med byux uxee nsak len caj wa.
We'e cha utezh Jesús be xmen‑na, cha ndab xa:
—Le'a na' gáp ndo' bega le'a xagots prob ngut mgi'i ten na ba' ulo mas sian med gon ndo' iteanak bexa ba'.
Le'a bexa ulo sbe'en ta mya'an sobr‑tsa, ná le'a xagots ba' ulo iteanak be med isi'i xa be ta nki'in xa.
Le'a gor uto'o Jesús tale ten ni'i ten Dios, le'a dub xmen‑xa ndab:
—Mech, bwi'i ga be ni'i chul ndee no be ge' ubi'i nakcha'aw ni'i ten Dios ndee.
Le'a Jesús cha ndab:
—Le'a gal dub wizh le'a be ni'i lba'a na' lu ba' ilate, gast ni stub ge' ba' lá kwi'ib‑tabe tso'o ltsa'a‑na.
Cha ncha'a bexa Bet Olivo, sa nluxe'a ni'i ten Dios wa, cha usob Jesús. We'e le'a nab‑tsa Pedr no Jacob no Juan no Ndres unabdi'izh ndo' Jesús ndab bexa:
—Gud ga, ¿pol gak be ta ndab ga wa zha? ¿No xte'e ini'í besa zha na yamer gak‑a?
Le'a Jesús cha uka'ab ndab:
—Gop bega cuent ndo'ontsa na'an ton ukwi'in‑no bega.
Le'a kwa'ad be men ilen gab le'a xa nak Cristo xa mtu'ub Dios, ukwi'in‑no bexa kwa'ad be men.
’Le'a gor na go'ón bega ncho guerr be sa sit no be sa gax, lá yu'ladna bega. Le'a ta wa nsabndo'‑ka yoo, ná le'a zha wa biseata gal be wizh lult.
Le'a gal zha wa kuyo nación no stub‑ga nación. No le'a xmen dub xa nibe'e kuyo‑no xmen stub‑ga xa nibe'e. No sian sa yoo be xo'o ubi'i. No yoo win nsea uzhe'eb kwesaxa'ach be men. Le'a itea be ta ndee pen isobxan‑ma be gelkwea' ilen wa.
’No bla'ach bega le'aka bega, le'a be men yun cuent bega ndo' bexa nibe'e ten bexa, no kin bexa bega len be ni'i sa nzhealbe bexa judío. Le'a bexa yun cuent bega ndo' bexa nakti'in ubi'i no ndo' bexa nibe'e, cha usake xa bega ke na nak bega xmen‑na'. Le'a gor we'e sak gudi'izh bega cuent ten na' ndo' bexa wa.
Le'a zha na isen bexa bega no yun bexa cuent bega, lá yu'ladna bega xte'e ika'ab bega, le'a gor wa le'a Dios sa'a‑ka di'izh iní'i bega. Le'a ta wa na'anpa bega iní'i, le'a ta wa Espíritu ten Dios iní'i.
Le'a zha wa ncho be men le'aka wit‑na yun cuent gat xa ke ndangealadna xa na'. No ncho bexa li‑ga yun cuent le'aka xin‑na. No ncho bexa gaklo ndo' le'aka xus‑xa gast gut bexa xus‑xa.
No itea men ixenoladna bega ke na nak bega xmen‑na'. Parea le'a tal ton bega uxik ndo' be gelkwea' wa no bi nge'ladna bega na', le'a bega wa gap gelnban ndo' Dios.
’Le'a profet Daniel mke'a le'a yoo dub ta uzhe'eb‑pa ugap no bzhi'ik len ni'i ten Dios, sa lá nsabndo' yoo‑ya (le'a xa ndo'ol ta ndee nsabndo' yakbe'ena‑ya). Le'a gal zha ini'í bega ta wa, we'e le'a bexa ndencho Judea ndee nsabndo' uxo'onbe ya'be bexa be ge'e ubi'i.
Le'a be men ndi'ib gek lid‑na wa ni lá igen ko'o be ta ten na len lid‑na.
Le'a bexa ndeyun ti'in ge'e ni lá nsabndo' yach‑ta ilenyo'o be xab‑na.
Le'a gal zha wa uzhe'eb‑pa kwea' itid be xagots nso'no me'ed no be xagots ndap medo'o.
Unab bega ndo' Dios, ndo'ontsa le'a tiemp uxo'on bega wa na'anpa gal tiemp kwal.
Le'a be wizh we'e yoo dub gelkwea' si'il, dub ta nunk gol yo'o zha mbinde'e‑ta Dios gizhliyo, no ni lá yoo‑taya stub biaj.
Tal le'a Dios ula'a sian wizh yoo ta uzhe'eb wa, le'a be men stea gat. Parea lá ula'a Dios yoo sian wizh wa, geal le'a xa nlatsladna bexa mti xa.
’We'e le'a tal ton gab ndo' bega: “Bwi'i bega, le'a xa ndee Cristo”, no tal gab xa: “Una' bega, le'a xa ba' Cristo”, lá gungealadna bega ta wa.
Le'a kwa'ad bexa ukwi'in ilen gab le'a nak Cristo, no ilen bexa ukwi'in gab le'a ndadi'izh sakndo' Dios. Le'a bexa wa no gun sian ta'a yanseana be men, ndo'ontsa ukwi'in‑no bexa be men. No gun bexa juers ukwi'in‑no bexa wa gast bexa mti Dios.
Bla'ach bega, le'a na' yá ndáp ned‑la ta ndee ndo' bega.
’Parea le'a be wizh wa, zha na yá mdub be gelkwea' wa, le'a ndo' wizh ikaw, le'a mbe'e yá lá usu‑ta xe'a.
Le'a be mbeal ndi'ib ga'ap ba' ilate, no gast idub gibe'a iwi'in.
Le'a zha we'e ini'í be men le'a na', Xa Myak Men Ndo' Gizhliyo, ilen‑nogal juers ten Dios lat xkawno dub xe'a si'il.
Cha utu'ub na' be ángel ten na' yunjunt bexa mti Dios itea lad ndo' gizhliyo, gast sa mas sit ndo' gizhliyo no sa mas sit gibe'a ba'.
’Bwi'i bega lak nak be ya la'aw. Le'a zha na nsaxan‑a nxich‑a, le'a zha wa uni'í‑ka bega le'a tiemp bigi yá gal.
No li‑ga le'a zha na yá na' bega ncho itea be ta mbidi'izh na' ndee, we'e ini'í bega le'a na' ndee yamer‑la ilen‑gal.
Le'a na' gáp ndo' bega le'a itea be ta ndee itid zha na biseata gat be men ncho gal zha wa.
Le'a gibe'a no gizhliyo initndo', parea le'a itea be ta ndáp na' ndee na'anpa initndo'.
’Parea na'an ton ini'í xá wizh no xá gor yoo be ta ndee. Ni be ángel ncho gibe'a ni na' xa nak Xin Dios lá ini'í ta wa. Nab‑tsa Dios Xus‑na' uni'í‑ya.
’Ta we'e list ute bega no bla'ach bega no bidi'izh‑no bega Dios, le'a bega lá ini'í pol yoo be ta ndee.
Le'a ta wa cuent dub xabgi'i ika'an ya' sit. Le'a gor na nla'a xa lid‑xa, ndab xa ndo' be xmos‑xa: “Bin kad‑ga dub bega ti'in ndáp na'.” No ndab xa ndo' xa nla'ach to'o puert wa uzhe'eb list iso' xa wa.
Li list ute bega le'a bega lá ini'í xá gor ilen xwan ni'i wa, ga ilen xa gor uzhe, nate utol te'al, nate gor nbezh boy, nate gor ngot‑la xe'a.
Li gak bega ndo'ontsa guni'i xá gor itancha' xa, lá gaiga'a bega ndeyats bega.
Le'a ta ndáp na' ndo' bega wa, le'a ta wa ndáp na' ndo' itea be men: list ute bega.
Le'a zha na nsob stop wizh gal ujest Pascua, zha ndaw bexa judío pan na'an levadur, le'a be ule'ay nibe'e no be mech ten ley nkwa'an na xte'e isen bexa Jesús dub mod na lá ini'í be men‑a, cha gut bexa Jesús.
Parea ndab bexa na'anpa isen bexa Jesús len ujest, ndo'ontsa lá ixa'ach be men gaklo ndo' bexa.
Le'a ncho bexa nde sa wa ngoklo ndab bexa ndo' be ltsa'a‑xa:
—¿Xta'an ngi mbizha'a xagots ndee ta uxe'e ba' zha?
Tal le'a xa ndi udo'o‑ya, le'a xa yoo gan utse'a med wa ndo' bexa uban nak. Le'a ta ba' nsak masa chon gayo'o denario, ta ndun dub men gan pa dub li'in.
Cha kwea' uní'i bexa ndo' xagots wa.
Na' le'a Jesús ndab ndo' bexa:
—Bla'a bega xagots ba'. ¿Xta'an ngi li nisi bega xa zha? Le'a xa dub ta wen mbin ndo' na'.
Le'a bexa uban nak wa guni'i pol‑ga ncho lat bega. No guni'i pol nlad bega, sak usa'a bega ta nki'in bexa. Parea le'a na' ndee na'anpa kwen‑ta ncho'o‑no bega.
Le'a xagots ndee mbin lak‑tsa msu'u xa. Le'a xa ulo ned ta uxe'e gek‑na', gor biseata gal zha iga'ach na'.
Le'a na' gáp ndo' bega guni'i pa ndo' gizhliyo gudi'izh be men di'izh wen ten Dios, le'a no ta mbin xagots ndee gudi'izh bexa, ndo'ontsa ini'í be men ta wen mbin xa.
We'e le'a Judas Iscariot, dub xa nak isatibtop xmen Jesús, ngwa' ndo' be ule'ay nibe'e, ndab xa le'a xa syun cuent Jesús.
Le'a gor na mbi'ín bexa ta wa, cha mtenladna bexa, ndab bexa ndo' Judas le'a bexa usa'a med. Le'a Judas cha usaxan mkwa'an na xte'e yun xa cuent Jesús ndo' ya'a bexa.
Le'a ngol wizh ned ten ujest zha ndaw bexa judío pan na'an levadur, wizh ndut bexa dub borreg ndaw bexa cuent ten ujest Pascua, le'a be xmen Jesús ndab ndo' Jesús:
—¿Pa nlad ga ya'yunde'e besa ta gaw beuna ujest Pascua?
Le'a Jesús cha mtu'ub top xmen‑xa, ndab xa:
—Wa' bega gezh Jerusalén ba', le'a gal sa izhe'al bega dub xabgi'i no'o dub te ncho nits cha usenke'a bega tso'o xa.
Le'a sa na ilansea' xa, cha gud bega ndo' xwan ni'i wa le'a mech nabdi'izh na ma len cuart na gaw‑no mech be xmen‑xa ta ten ujest Pascua.
Le'a xwan ni'i wa cha uluu dub cuart si'il ndo' bega, ta nde gek ni'i wa. Le'a sa wa list‑la nde itea be ta'a gunti'in bega. Cha bincha'aw bega be ta gaw beuna sa wa.
Le'a be xmen Jesús wa cha uto'o ncha'be len gezh wa. We'e cha mzhe'al bexa men wa no itea be ta ndab Jesús. Cha mbinde'e bexa be ta gaw bexa ujest Pascua.
Le'a ngol gor uyo'o te'al, le'a Jesús ulaya'‑no isatibtop be xmen‑na len ni'i wa.
Le'a gor na ndeyaw bexa ndo' mes, le'a Jesús cha ndab:
—Le'a na' gáp ndo' bega le'a dub bega na ndeyaw beuna ndee le'a yun cuent na' ndo' bexa ndakloo ndo' na'.
We'e le'a be xmen‑xa cha uban myo'oladnabe, usaxan nabdi'izh dub ga'ga bexa ndo' Jesús, ndab bexa:
—¿Lid na' ta wa zha, Mech?
Le'a Jesús cha ndab:
—Le'a ta wa le'aka dub isatibtop bega nsobyaw‑no na' ndee.
Le'a na', Xa Myak Men Ndo' Gizhliyo, iti'id‑ka lak nkeani'i di'izh ten Dios. Parea pro'ob xabgi'i na yun cuent na' ndo' bexa wa. ¡Mas wen lá yo'o xabgi'i wa ndo' gizhliyo!
Le'a gor na li ndeyaw bexa, le'a Jesús cha usen dub pan, cha msa'a xa xno ndo' Dios. Cha ule'a xa‑ya, no mtse'a xa‑ya ndo' be xmen‑xa, ndab xa:
—Le'a ta ndee be'al las‑na'. Udaw bega‑ya.
Cha li‑ga usen Jesús dub vas ncho vin, cha msa'a xa xno ndo' Dios. We'e cha msa'a xa‑ya ndo' bexa, cha ngu itea bexa‑ya.
—Le'a ta ndee ten ten na' usa na' por bega. Le'a ta ndee nluu le'a nat le'a Dios mbin‑no be men dub trat kub na xte'e wen ya'an bexa ndo' Dios.
Le'a na' gáp ndo' bega le'a na' yá na'antapa go'o vin ten uv, gast gal wizh na go'o na' vin kub sa nibe'e Dios.
Cha mbilto'o bexa dub kant ndo' Dios; cha uto'o bexa ncha'be bexa Bet Olivo.
We'e le'a Jesús cha ndab ndo' bexa.
—Le'a iteanak bega ula'a na' te'al ndee, lak nkeani'i di'izh ten Dios, ndab‑a: “Le'a na' gut xa nla'ach be borreg, cha ite'achso bema.”
Ná le'a tso'o na iban na' le'a na' ned ilaya' ndo' bega Galilea.
Le'a Pedr cha ndab ndo' Jesús:
—Maska itea bexa ba' ula'a ga, ná le'a na' na'anpa ula ga.
Le'a Jesús cha ndab ndo' Pedr:
—Le'a na' gáp ndo' lu le'a te'al ndee gor biseata kwezh boy top biaj, le'a lu mkwi'in‑la chon biaj ndab lu le'a lu lá nchando' na'.
Ná le'a Pedr bi ndab‑kata:
—Maska gat na' gor gat go, le'a na' na'anpa gáp le'a na' lá nchando' ga.
We'e le'a itea‑ta be xmen Jesús ndab lak ndab Pedr.
Cha ulaya' bexa wa sa nsalea' Getsemaní, cha ndab Jesús ndo' be xmen‑na:
—Nde'e‑tsa ute bega ndalen nda'yadi'izh‑no na' Dios.
Cha mbi'i Jesús Pedr no Jacob no Juan stub tuzh sa. Cha uzhe'eb‑pa uban myo'oladna Jesús no kwea' myo'oladna xa.
Cha ndab xa ndo' yon bexa wa:
—Uzhe'eb‑pa uban ncholad na' gast ngi sat na'. Nde'e‑tsa utena' bega.
Cha usea Jesús stub tuzh sa, cha usaxib xa gast ndo' yo ngol xtuzh‑xa. Cha ndadi'izh‑no xa Dios, ndab xa tal syo'o gan lá itid xa be gelkwea' wa.
Lnde'e ndab Jesús ndo' Dios:
—Ta', Xus‑na', le'a go itea ta'a sun gan. Lá nlad na' iti'id na' ndo' be gelkwea' uzhe'eb ndee. Parea lá gak‑a lak nlad na', ndi gak‑a lak nlad go.
Le'a gor nsea' Jesús sa nde yon be xmen‑xa, le'a bexa ndeyats. Cha ndab xa ndo' Simón Pedr:
—Simón, ¿naxyats lu zha? ¿Ni lá uxik lu isobwi'i lu ni stub gor zha?
Utena' bega no bidi'izh‑no bega Dios, ndo'ontsa na'anpa utsa'abgix mxu'u bega. Le'a lado'o bega nlad gun ta wen, ná le'a idub bega lá uxik.
Cha ncha'a‑gal Jesús ncha'yadi'izh‑no xa Dios lak‑tsa gor ned wa.
Le'a gor na nsea'‑gal Jesús sa nde yon be xmen‑xa le'a bexa ndeyats‑gal, geal le'a bexa uzhe'eb‑pa nyo'o xka'alna. No ni lá ini'í bexa xte'e ika'ab bexa ndo' Jesús.
Ngol biaj yon ngwa'yadi'izh‑no Jesús Dios. Le'a gor nsea'‑gal xa sa nde bexa wa, cha ndab xa:
—¿Bi ndeyats bega zha, no ndeune'e bega zha? Yá uni‑kaya, le'a nat yá ngol gor le'a na', Xa Myak Men Ndo' Gizhliyo, yak cuent ndo' ya'a bexa ugap.
Goste bega, ncha'be beuna. Bwi'i bega le'a xa yun cuent na' yá nsea‑la ba'.
Le'a Judas, xa li yun cuent Jesús, ndab ned‑la ndo' be men kwa'ad wa:
—Le'a xa na uchealto'o na' ndo' na, xa we'e isen bega, no gun segur bega xa, go'o bega xa.
Le'a gor na ulen‑no Judas be men kwa'ad wa, cha ubii Judas wats Jesús ndab xa:
—Mech, mech.
Cha mchealto'o Judas ndo' Jesús.
We'e le'a be men wa cha usen Jesús, cha yá lá ula'a‑ta bexa xa.
Zha le'a dub xmen Jesús cha ulo'o spad ten na, cha ulabto'og xa ncha' dub xa ndun ti'in ndo' ule'ay ndon le'a nsak.
Cha ndab Jesús ndo' be men wa:
—¿Xta'an nsea‑no bega spad nsea garrot isen bega na' cuent dub wa'an zha?
Itea wizh mluu na' be men tale ten ni'i ten Dios lat bega, ná lá isen bega na' sa wa. Parea le'a ta ndee li ngok ndo'ontsa gak‑a lak nkeani'i di'izh ten Dios.
We'e le'a itea be xmen Jesús cha mxo'on, mla'a bexa Jesús.
Parea le'a dub xabgi'i ben nbix nab‑tsa dub ble'a lad si'il usenke'a tso'o Jesús. Le'a gor na ndi'izh isen bexa no xabgi'i ben wa,
le'a xa wa cha mla'a xab‑na, mxo'on xa li‑tsa na'anpa nak xa xab‑xa.
Le'a be men wa cha mbi'i Jesús ta lid ule'ay ndon le'a nsak. Sa we'e cha mzhealbe itea be ule'ay nibe'e no bexa gox nsak no be mech ten ley.
Le'a Pedr sit‑tsa nchanke'a tso'o Jesús, cha no Pedr uyo'o tale ten ta lid ule'ay wa. We'e cha usob ubizh‑no Pedr be polici ten bexa judío wats gi' sa wa.
Le'a be ule'ay nibe'e no itea‑ta bexa nsak wa nkwa'anbe na xte'e usake bexa Jesús, dub ta nsabndo' gat Jesús. Parea le'a bexa ni lá izheal xte'e‑ya.
Le'a kwa'ad be men mkwi'in nsake Jesús, ná le'a bexa wa na'anpa dub‑tsa ngudi'izhbe.
We'e pla bexa ngwaso' msake Jesús, mkwi'in bexa ndab bexa:
—Le'a besa mbi'ín le'a Jesús ba' ndab: “Na' ulate ni'i ten Dios, ta mbinde'e men. Cha gal wizh yon le'a na' ixiste stub‑a na'anpa men gunde'e.”
Ni li‑ka na'anpa dub‑tsa ngudi'izh bexa.
We'e le'a ule'ay ndon le'a nsak cha ngwaso' ndo' be men kwa'ad wa, unabdi'izh xa ndab xa ndo' Jesús:
—¿Ni lá utsakndo' lu zha? ¿Ta ugea‑ka ta ndab bexa ndee le'a lu li ndab zha?
Ná le'a Jesús na'an xte'e ngab, ni lá ika'ab xa. We'e le'a ule'ay wa cha unabdi'izh‑gal ndo' Jesús ndab:
—¿Lu nak Cristo Xin Dios wen wa zha?
Le'a Jesús cha uka'ab ndab:
—Le'a ta wa na'‑ka. Le'a bega gal gor ini'í le'a na', Xa Myak Men Ndo' Gizhliyo, isob wats lad ga'al Dios xa ndon le'a nibe'e no ilen na' lat xkaw nde gibe'a.
We'e le'a ule'ay ndon le'a nsak wa cha utsaw xab‑na tant ndakloo xa, cha uge' ndab xa:
—¿Xta'an‑ta nki'in beuna kwa'ad‑ta xa usake xa zha?
Le'a bega mbi'ín xte'e unisi xa Dios. ¿Nat xte'e gab bega xte'e gun‑no beuna xa?
Ncho bexa cha usaxan mchuko ndo' Jesús. No mtsaw bexa ndo' Jesús, udin bexa Jesús. Cha ndab bexa ndo' Jesús:
—¡Gud na ton udin lu!
Le'a be polici cha utichya'a ndo' Jesús.
Ndalen wa le'a Pedr nsob tale wa, cha ulen dub xagots ndun ti'in ta lid ule'ay wa.
Le'a gor na uni'í xagots wa nsob ubizh Pedr, cha mwi'i xa ndo' Pedr, ndab xa:
—Go no ukesea‑no Jesús xa Nazaret ba', ¿la?
Le'a Pedr cha mkwi'in ndab:
—Le'a na' lá nchando' xa ba', no ni lá iní na' xta'an ndab ga.
Cha ncha'a Pedr mas gax to'o puert. Le'a gor wa cha utezh dub boy.
Parea le'a xagots wa uni'í‑gal Pedr, cha usaxan xa ndab xa ndo' bexa nde sa wa:
—Le'a xa ndee no nak dub xmen Jesús.
Ná le'a Pedr cha mkwi'in‑gal ndab le'a xa na'anpa xa we'e. Tso'o‑ma wa le'a bexa nde sa wa stub biaj ndab‑gal ndo' Pedr:
—Ta ugea‑ka le'a go no nak dub xmen Jesús, le'a ga xa Galilea no ndadi'izh ga lak ndadi'izh bexa Galilea.
Le'a Pedr cha kwea' uní'i, ndab xa:
—Tios‑pa le'a na' lá nchando' xabgi'i na nse'at bega ba'.
Bi le'a gor wa le'a boy cha utezh biaj itop. We'e mtse'aladna Pedr ta ndab Jesús ndo' Pedr: “Le'a te'al ndee gor biseata kwezh boy top biaj, le'a lu mkwi'in‑la chon biaj ndab lu le'a lu lá nchando' na'.” Cha usaxan Pedr ndó'on.
Le'a ngol gor ngot xe'a le'a be ule'ay nibe'e no bexa gox nsak no be mech ten ley no itea‑ta bexa nsak wa dub‑tsa mbidi'izh bexa xte'e gun‑no bexa Jesús. Cha mxi bexa Jesús cha mbi'i bexa xa ndo' Pilat.
Le'a Pilat cha unabdi'izh ndo' Jesús ndab xa:
—¿Lu nak xa nibe'e ten bexa judío zha?
Le'a Jesús cha ndab:
—Go‑ka ndab‑a.
Le'a be ule'ay nibe'e wa cha sian ta'a msake Jesús.
Le'a Pilat unabdi'izh‑gal ndab:
—¿Ni lá utsakndo' lu zha? Una' plo‑ta ta'a nsake bexa ba' lu.
Parea le'a Jesús ni li‑ka lá ika'ab, cha ngwanseana Pilat.
Le'a itea li'in zha ndal ujest Pascua wa, le'a Pilat ngo'o dub men nke'a latgi'ib, tal ton gab be men ito'o.
Le'a zha wa uyo'o dub xa nsalea' Barrabás nke'a latgi'ib no be ltsa'a‑na. Le'a bexa wa ngoklo ndo' bexa nibe'e sa wa no mbit bexa dub men.
Le'a be men kwa'ad wa ulaya' ndo' Pilat, cha unab bexa ko'o Pilat dub men latgi'ib, lak‑ka ndun Pilat itea li'in.
Le'a Pilat cha ndab:
Li ndab Pilat le'a Pilat uni'í le'a be ule'ay nibe'e wa nxeladna ndo' Jesús ta na mas kwa'ad men ndesea‑no Jesús, ta we'e myun bexa cuent Jesús.
Parea le'a be ule'ay nibe'e wa mki'il be men kwa'ad wa inab bexa ndi igo'o Pilat Barrabás latgi'ib.
Le'a Pilat cha unabdi'izh‑gal ndo' be men:
—¿Xta'an nlad bega gun‑no na' xa ndab bega xa nibe'e ten bega xa judío?
Le'a be men wa uge' uka'ab, ndab bexa:
—¡Ikea xa ndo' cruz!
We'e le'a Pilat ndab:
—¿Xta'an ta ugap mbin xa zhaga?
Ná le'a be men wa ndi mas uge' ndab:
—¡Ikea xa ndo' cruz!
Le'a Pilat nlad wen ya'an ndo' be men wa, ta we'e mgo'o Pilat xa nsalea' Barrabás. Cha ndab Pilat ndo' be soldad kin bexa Jesús, cha uke'a bexa xa ndo' cruz.
We'e le'a be soldad cha mbi'i Jesús tale ten ni'ilaw, sa nsalea' pretorio. Cha mzhealbe idub xkwa'a be soldad sa wa.
Cha mgak bexa Jesús dub lad ko'ol, ta konch ugats. No msob bexa dub ta rued cuent coron gek Jesús ta naknde'e xos yagich.
Cha usaxan be soldad ndun usalad‑no Jesús, uge' ndab bexa:
—¡Si'il nak xa nibe'e ten bexa judío!
Cha nla' bexa dub bar gek Jesús no mchuko bexa ndo' Jesús no msaxib bexa ndo' Jesús ndunta ndanke'a bexa xa.
Le'a gor na mtayun usalad‑no bexa Jesús, cha ulate bexa lad konch ugats nak Jesús. Cha mgak bexa Jesús le'aka xab‑xa. Cha ncha'a‑no bexa Jesús sa ikea xa ndo' cruz.
Le'a gor we'e le'a dub xabgi'i nsalea' Simón nsalaya' Jerusalén, dub xa gezh Cirene xus Alejandro no Rufo. Le'a gor na mzhe'al be soldad xa wa, cha mbin bexa juers go'o Simón wa cruz ten Jesús.
Cha mbi'i bexa Jesús dub sa nsalea' Gólgota, dub di'izh gab Tit Gek Men.”
We'e msa'a bexa vin ten uv noch xup ten ya mirra goo Jesús, parea le'a xa lá ngo‑ya.
Cha mke'a be soldad Jesús ndo' cruz, cha ulo'o bexa dub suert, ndo'ontsa iní'i bexa na ton‑pa ika'a be xab Jesús.
Le'a gor na mke'a bexa Jesús ndo' cruz, le'a ta wa gor nke'a uge'a tempran.
Le'a gek cruz ten Jesús mke'a bexa dub letr ndab na xta'an li nkea xa ndo' cruz, ndab‑a: “TA NDEE XA NIBEꞋE TEN BEXA JUDÍO.”
No top wa'an mke'a bexa ndo' stop cruz wats Jesús, dub xa wats lad ga'al Jesús, le'a stub xa wats lad raves.
Li ngok‑a lak nkeani'i di'izh ten Dios, ndab‑a: “Mbin‑no bexa xa cuent dub xa ugap.”
Le'a be men nseabetid sa wa xela uní'i ndo' Jesús, nkwi'in bexa be gek‑xa, ndab bexa ndo' Jesús:
—Lu ndab slate ni'i ten Dios, cha ixiste lu‑ya wizh yon‑tsa.
¡Nat byun libr le'aka le'a lu, ula' ndo' cruz ba'!
No li‑ga le'a be ule'ay nibe'e no be mech ten ley nisi Jesús ndab bexa ndo' be ltsa'a‑xa:
Xa ba' ndab le'a nak Cristo xa nibe'e ten beuna xa Israel. ¡Nat ila' xa ndo' cruz, ndo'ontsa ini'í beuna‑ya cha gungealadna beuna xa!
No li‑ga le'a bexa nkea ndo' cruz wats Jesús kwea' uní'i ndo' Jesús.
Le'a ngol gor gawizh le'a idub ndo' gizhliyo mkaw gast gor nke'a uyon uzhe.
Le'a ngol gor wa le'a Jesús uzhe'eb uge' uní'i ndab:
—Eloi, Eloi, ¿lama sabactani? —le'a ta wa dub di'izh gab: Dios ten na', Dios ten na', ¿xta'an mla'a go na'?
Le'a ncho bexa nde sa wa gor na mbi'ín bexa ta li ndab Jesús wa, cha ndab bexa:
—Bla'ach bega, le'a xa ba' nbezh profet Elí.
We'e le'a dub bexa wa cha uto'o karrel, cha mgazh xa dub ble'a esponja ndo' vinagr, cha msob xa‑ya gek dub yalod. Cha msa'a xa‑ya goo Jesús‑a, ndab xa:
—Kweas beuna naga si'id Elí ixe'e xa ndee ndo' cruz.
Ná le'a Jesús cha uge' utezhat, cha ngut xa.
We'e le'a lad uta'a nak bse'a len ni'i ten Dios cha usaw gast ga'ap no gast ila', ngok top ble'a‑ya.
Le'a dub xa nibe'e ten soldad nso' lad ndo' Jesús uni'í xte'e utezhat Jesús no xte'e ngut xa. Cha ndab soldad wa:
—Ta ugea‑ka le'a xabgi'i ndee Xin‑ka Dios.
Le'a sa wa sit‑tsa ndewi'i kwa'ad be xagots. Le'a lat bexa wa nso' Marí xa gezh Magdala no Salomé no Marí xna'a Kosé xa wit Jacob tuzh wa.
Le'a be xagots wa bexa na uto'o Galilea usenke'a tso'o Jesús no ngokno Jesús nes ncha'a xa Jerusalén. No kwa'ad‑ta be xagots ncha'a‑no Jesús Jerusalén nde sa wa.
Le'a ta wa gor uzhe wizh nsaxkwa'a bexa judío ta gunti'in bexa gat xe'a wizh ne'e bexa.
We'e le'a dub xa nsalea' Kosé xa gezh Arimatea ngop valor ulen ndo' Pilat unab xa Jesús. Le'a Kosé wa dub xa nsak ten bexa judío, no nkenke'a xa tiemp inibe'e Dios ndo' gizhliyo.
Le'a Pilat ngwanseana na xte'e uxax ngut Jesús. Cha utezh Pilat dub soldad nibe'e, cha unabdi'izh Pilat naga ngut‑la Jesús.
Le'a gor na ndab soldad wa le'a Jesús ngut‑laka, cha ndab Pilat go'o Kosé Jesús.
We'e le'a Kosé ngwa'isi'i dub lad kub, cha uxe'e xa Jesús ndo' cruz, cha mtixko xa Jesús wa. Cha ulo xa Jesús len dub ba'a cuent gelo'o, dub ta udan men las ge'da'a. Cha mtixte xa dub ge' si'il to'o ba'a wa.
Le'a Marí xa gezh Magdala no Marí xna'a stub‑ga Kosé ndewi'i pa ulo bexa Jesús.
Ngol utid wizh ne'e bexa judío, le'a Marí xa Magdala no Marí xna'a Jacob no Salomé usi'i bexa ta uxe'e yoo Jesús.
Le'a ngol tempran wizh ned ten sman nsob‑la dub tuzh wizh, ncha'be bexa sa nsob ba'a mga'ach Jesús wa.
Parea le'a nes wa ndab bexa ndo' be ltsa'a‑xa:
—¿Ton kob ge' si'il to'o ba'a wa zha?
Ná le'a gor ulaya' bexa sa wa mna'‑la bexa le'a ge' si'il wa na'anlapa nso'ntsaw to'o ba'a wa.
Cha uyo'o be xagots wa len ba'a wa, cha mna' bexa dub xabgi'i ben nsob lad ga'al len ba'a nak dub lad nagud ta ko'ol, cha mzheb bexa.
Ná le'a xabgi'i wa cha ndab ndo' bexa:
—¡Lá izheb bega! Na' uní le'a bega nkwa'an Jesús xa Nazaret, xa na uke'a ndo' cruz. Ná le'a Jesús wa mban‑la, le'a xa wa na'anla sa ndee. Bwi'i bega sa mka'ach bexa xa.
We'e le'a be xagots wa mxis tant mzheb bexa, cha uto'o bexa len ba'a wa mxo'on bexa. Ná ni na'an ton ndo' na ngab bexa ta wa nes, tant nzheb bexa.
Tso'o na mban Jesús gor tempran wizh ned ten sman wa, ned mlundo' xa ndo' Marí xa Magdala, xa na ulo'o Jesús dub ga'ad mbi bxin len lado'o‑na.
Le'a Marí wa cha ngwa' ndo' bexa utesea‑no Jesús. Le'a bexa wa uzhe'eb‑pa uban ndencholadna no ndó'on bexa. Cha ndab Marí le'a Jesús mban‑la.
Parea le'a bexa wa lá ngungealadna le'a Jesús nban no ni lá ngungealadna bexa le'a Marí uni'í Jesús.
Tso'o wa le'a Jesús mlundo' ndo' top be xabgi'i nes ncha'be bexa ge'e, parea xa'aga nluu xa. Le'a bexa wa bexa no ukesea‑no Jesús.
We'e cha ngwa'yab bexa‑ya ndo' itea‑ta be ltsa'a bexa. Parea le'a bexa wa lá ngungeakaladna‑ya.
Tso'o wa mlundo' Jesús ndo' isatibdub be xmen‑xa dub sa ndeyaw bexa ndo' mes. Le'a Jesús cha uteyo bexa ke na lá ngungealadna bexa le'a Jesús nban‑la, no ke ngud nak lado'o bexa, geal le'a bexa wa lá ngungealadna ta ndab bexa uni'í‑la le'a Jesús mban‑la.
Cha ndab Jesús ndo' bexa wa:
—Wa' bega idub nax ndo' gizhliyo. Bidi'izh bega di'izh wen ten Dios ndo' iteanak be men.
Le'a tal ton gungealadna na' no italea' xa, le'a xa wa sap gelnban ndo' Dios. Le'a tal ton na'anpa gungealadna na', le'a bexa we'e ini'í gelkwea'.
Le'a bexa ndangealadna na' wa sun be ta'a nluu le'a bexa ndap juers ten Dios. Gunti'in bexa lea'‑na' kontu'ub bexa be mbi bxin ncho len lado'o be men, no gudi'izh bexa stub‑ga di'izh.
No tal bexa lá ini'í isen bexa uzhib no goo bexa ta ba'an, le'a ta wa na'an xta'an gun. No uxo'ob bexa ya'a bexa gek bexa gizh, le'a bexa wa cha syakna.
Tso'o na li ndab Jesús, we'e cha mkea xa gibe'a, cha usob xa wats lad ga'al Dios.
Le'a be xmen Jesús cha uto'o ncha'beyadi'izh di'izh ten Jesús ndo' be men ncho itea lad. Le'a Jesús ndakno bexa, no nsa'a xa juers ndun bexa sian ta'a, ta na nluu le'a ta ndadi'izh bexa wa ta ten‑ka Dios.
Le'a kwa'ad be men mbin juers ndon xkwa'a mke'a bexa ta na ta ugea‑ka mbin Jesús lat besa.
Le'a bexa na ukesea‑no Jesús ndon le'a ned uni'í be ta wa no mbidi'izh bexa‑ya ndo' besa.
Ta we'e no na' uzhe'eb‑pa uloxnes gast xan itea be ta ndee. Cha mbinbe na' le'a na' nsabndo' ndon xkwa'a ukea be ta ndee ndo' go, Teófilo,
ndo'ontsa wen igondo' go gelngea, be ta mbidi'izh bexa ndo' ga.
Le'a zha na ngok Herodes xa nibe'e Judea, le'a zha wa uyo'o dub ule'ay judío nsalea' Zacarías dub xa no nak partid Abías ten be ule'ay. Le'a xagots ten Zacarías wa nsalea' Elisabet, dub xa ras ten Aarón.
Le'a Zacarías nsea Elisabet wa uzhe'eb‑pa bexa wen ngok ndo' Dios. No uzhe'eb mxobgek bexa ndo' itea be ta'a unibe'e Dios.
Ná le'a bexa wa lá ndap xin‑na, geal le'a Elisabet wa dub xagots lá yo'o gan gap me'ed. No gox‑lapa itop bexa wa.
Ngol zha na le'a partid ten ule'ay Zacarías wa ngol‑la le'a gun ti'in ndo' Dios.
Lak nak costumbr ten be ule'ay wa ulo'o bexa suert, cha le'a Zacarías wa ngol le'a ya'lo zhen len ni'i ten Dios.
Ngol gor na ngo xa zhen len sa wa, le'a itea be men ndebe tso'o juer wa ndadi'izh ndo' Dios.
Cha mlundo' dub ángel ten Dios ndo' Zacarías, nso' ángel lad ga'al wats sa ngo ule'ay zhen.
Le'a gor na uni'í Zacarías ángel wa, le'a xa ni lá ini'í xte'e gun no mzheb xa.
Le'a ángel wa cha ndab:
—Zacarías, lá izheb lu, le'a Dios ndo'ón ta nab lu ndo' xa wa. Le'a Elisabet xagots ten lu gap dub me'ed bgi'i, cha usalea' lu me'ed wa Juan.
Le'a zha na gal me'ed wa le'a lu uzhe'eb‑pa itenladna no kwa'ad‑pa be men itenladnabe,
Le'a xa gun gan le'a kwa'ad‑pa bexa Israel yach yanke'a bexa Dios Xa Nibe'e.
Le'a Juan le'a ned ya' ndo' Xa Nibe'e wa. Le'a xa wa juert gudi'izh sakndo' Dios lak juert mbidi'izh Elí, ndo'ontsa gun xa gan lá kuyo‑ta be men nsea le'aka be xin‑xa, no le'a bexa lá nxobgek wa uxobgek ndo' Dios. Li gun xa ndo'ontsa list kwe be men gungealadna bexa xa nak Xa Nibe'e wa zha na ilen xa.
Le'a Zacarías cha unabdi'izh ndo' ángel, ndab xa:
—¿Xte'e‑xá iní na' syo'o gan gak ta ndee zhaga? Le'a na' no xagots ten na' yá gox‑lapa besa.
Le'a ángel cha uka'ab ndab:
—Le'a na' nsalea' Gabriel, na' ndun ti'in ndo' Dios. Le'a Dios mtu'ub na' ndalyáp na' ndo' lu be di'izh wen mbidi'izh na' wa.
Le'a nat le'a lu yak mud, yá lá gudi'izh‑ta lu gast gal wizh yoo be ta ndáp na' ndee wa, ke na lá ngungealadna lu ta ndee. Nat le'a ta wa gak‑ka gal zha nsabndo'‑ka li gak‑a.
Ndalen wa le'a itea be men kwa'ad wa ndenke'a na xá gor ito'o Zacarías len ni'i ten Dios wa. Ndanseana bexa xta'an ngi li‑ta kwen ncha'a xa len wa.
Ná le'a gor na uto'o xa le'a xa lá yoo‑lata gan iní'i. We'e uni'í be men le'a xa uni'í dub ta ten Dios len wa. Le'a xa sbe'en sen‑tsa ndun, le'a xa lá yoo‑lata gan gudi'izh.
Le'a ngol zha ngwa'a be wizh mbin Zacarías ti'in wa, cha nsea' xa ta lid‑xa.
Le'a tso'o wa le'a Elisabet xagots ten xa cha nso'no dub me'ed. Le'a xagots wa cha lá ito'o‑ta ta lid‑na dub ga'ay mbe'e. Mbinbe'e xa, ndab xa:
“Lnde'e ngokno Dios na' gap na' me'ed ndo'ontsa na'antapa idolad na' ndo' be men.”
Le'a ngol sxo'op mbe'e tso'o wa, le'a Dios mtu'ub‑gal ángel nsalea' Gabriel gezh Nazaret ten distrit Galilea,
sa ncho dub xagots ben, dub xa ni gol ugal xabgi'i. Le'a xa wa nsalea' Marí xa na ika'a‑ka dub xa na nsalea' Kosé, xa ras ten David.
Le'a ángel wa uyo'o len lid xagots wa, cha ndab ángel ndo' xa:
—Tyux ga Marí, le'a Dios nsakladna lak nak lu no nso' Dios wats lu. Le'a xa mas ndakno lu ndo' itea be xagots.
Ná le'a Marí ni ko lá ini'í xte'e gun gor na mbi'ín xa ta ndab ángel wa. Ni lá ini'í xa xta'an ngi li ndab ángel ndo' xa.
Le'a ángel cha ndab:
—Marí, lá izheb lu le'a Dios nsakladna lak nak lu.
Le'a nat le'a lu yoxinna dub me'ed bgi'i, cha usalea' lu me'ed wa Jesús.
Le'a me'ed wa gak dub xa nsak‑pa, geal le'a xa Xin Dios si'il. Le'a Dios Xa Nibe'e le'a gun le'a Jesús inibe'e lak unibe'e David usan gox polta ten xa.
Le'a Jesús wa inibe'e itea bexa ras ten Jacob idub tiemp. Le'a tiemp inibe'e xa nunk lá idub.
We'e le'a Marí cha unabdi'izh ndab ndo' ángel:
—¿Xte'e yoo gan gak ta li ndab ga wa zha? Le'a na' ndee dub xagots nab ni dub xabgi'i gol ugal na'.
Le'a ángel cha uka'ab ndab:
—Le'a Espíritu ten Dios si'il ilen cuent dub xgal tso'o‑lu. Le'a Espíritu wa le'a gun gap lu me'ed wa. Ta we'e le'a me'ed gap lu wa ni dub ke lá gap, no isalea' me'ed Xin Dios.
Le'a Elisabet ltsa'a‑lu wa no gap dub me'ed maska yá gox‑lapa xa. Le'a be men ndab le'a xa wa lá yo'o gan gap me'ed, parea le'a xa nso'no‑la me'ed dub xo'op‑la mbe'e.
Le'a cuent ten Dios na'an xta'an dub ta lá yoo gan.
Le'a Marí cha ndab:
Le'a ángel wa cha mka'an sa wa.
Ngol tso'o wa le'a Marí cha uxax ncha'a dub gezh nde lat be bet distrit Judea.
Le'a sa wa uyo'o xa len lid Zacarías, cha unidi'izh xa ndo' Elisabet.
Le'a gor na mbi'ín Elisabet unidi'izh Marí ndo' xa, le'a me'ed nso'no Elisabet wa cha ute'al len xa. Le'a Espíritu ten Dios cha mas uyo'o len lado'o Elisabet,
cha uge' ndab xa:
—¡Le'a Dios uzhe'eb‑pa ndakno lu ndo' itea‑ta be xagots! ¡No uzhe'eb‑pa gakno Dios xin‑lu!
¿Ton‑xá nak na' nsea ina' lu na' zhaga, ná lu le'a nak xna'a xa gak Xa Nibe'e na'?
Le'a gor na mbín na' unidi'izh lu, le'a me'ed nso'no na' ndee ute'al‑la len na' tant ntenladna me'ed.
Uzhe'eb‑pa wen ncholadna lu ta na mbingealadna lu ta ndab Dios ndo' lu, le'a ta wa gak‑ka lak ndab xa.
Le'a Marí cha ndab:
Le'a na' idub ncholadna ndáp le'a Dios uzhe'eb dub Dios si'il.
Le'a lado'o‑na' ntenladna ndo' Dios xa nsa'a gelnban ndo' na'.
Le'a Dios nla'ach na', xa ndun ti'in ndo' xa, maska na'anpa nak na' dub xa nsak.
Le'a idub ndo' ndee gab be men le'a na' uzhe'eb‑pa wen ncholad na'.
Le'a Dios si'il uzhe'eb‑pa ndakno na';
le'a xa dub‑kama nak Dios.
Le'a idub tiemp le'a Dios nkwea'ladna be men,
bexa nxobgek ndo' xa.
Le'a juers ten Dios mbin xa be ta'a ndanseana beuna;
Mte'achso xa bexa ndanbe'e len lado'o‑na le'a mas nsak.
Le'a Dios ulatsob bexa nsak sa nibe'e bexa,
Cha myun‑no Dios bexa uban nak wa cuent bexa nsak.
Nsea bexa lá ndap ta gaw na wa, msa'a Dios sian ta'a ndo' bexa.
No ulantu'ub xa bexa rik ni na'anta xta'an ndap bexa.
Ndakno Dios bexa Israel, bexa ndun ti'in ndo' xa,
le'a xa lá nyalad ta na nkwea'ladna xa bexa wa.
Le'a ta wa ta ndab‑ka Dios ndo' bexa gox polta ten beuna,
ta gun‑no Dios Abraham no bexa ras ten xa idub tiemp.
We'e le'a Marí cha uyo'o ta lid Elisabet pa chon mbe'e. Cha we'e‑ta nsea' xa ta lid‑xa.
Le'a bexa ncho gax wa no be ltsa'a‑xa cha mbi'ín xte'e li utsin mbin‑no Dios Elisabet, cha no bexa mtenladna.
Le'a ngol zha na ngok xo'on wizh ngol me'ed wa, cha ulo bexa be'e me'ed wa lak‑ka ndun bexa judío wa. No cha nlad bexa usalea' bexa me'ed Zacarías lak nsalea' xus me'ed.
Ná le'a xna'a me'ed lá ka'ab li isalea' me'ed. Ndab xa:
—Le'a me'ed isalea' Juan.
Le'a bexa wa cha ndab:
—¿Xta'an ngi li isalea' me'ed ba' zha? Le'a lat be ltsa'a‑lu na'an ni dub xa li nsalea'.
We'e cha unabdi'izh bexa sbe'en sen ndo' xus me'ed xte'e nlad xa isalea' me'ed.
Le'a xa cha unab dub ble'a tabl, cha mke'a xa ndo' tabl wa: “Le'a me'ed isalea' Juan.” Le'a itea be men wa cha ngwanseanabe.
We'e cha bi le'a gor wa cha uyo'o gan uní'i Zacarías, cha usaxan xa nsa'a xa xno ndo' Dios.
Le'a itea be men ncho gax ta lid Zacarías wa cha ngwanseana bexa no mzheb bexa. Le'a ta li ngok wa mgen itea be gezh ndebe lat be bet distrit Judea.
Le'a itea bexa na li mbi'ín ta wa cha mbinbe'e bexa, ndab bexa:
—¿Xte'e‑ma gak me'ed wa zha?
Le'a bexa wa uni'í le'a me'ed wa ncho ndo' ya'a Dios.
Le'a Zacarías xus me'ed wa uzhe'eb‑pa uyo'o Espíritu ten Dios len lado'o‑na, cha mbidi'izh xa sakndo' Dios, ndab xa:
Uzhe'eb‑pa wen Dios Xa Nibe'e bexa Israel,
geal le'a xa mbi'id yakno be xmen‑xa.
Le'a Dios mtu'ub dub xa juert‑pa usa'a gelnban,
dub xa ras David, xa mbin ti'in ndo' Dios.
Le'a ta wa ta ndab Dios ndo' be profet ten na xapta,
cha mbidi'izh bexa‑ya ndo' be men sakndo' Dios.
Le'a Dios ndab le'a xa lá ula'a beuna ndo' be men ndakloo ndo' beuna,
no bexa nxeladna ndo' beuna.
Le'a xa nkwea'ladna be usan gox ten beuna,
no ndun‑ka xa lak‑ka ndab trat mbin‑no xa bexa wa.
Le'a trat wa ta ndab Dios ndo' Abraham usan gox ten beuna sun‑ka Dios:
le'a xa gakno beuna ndo' be men ndakloo ndo' beuna,
ndo'ontsa na'anpa izheb beuna gun beuna ti'in ndo' Dios,
no umbi'i gak lado'o beuna ndo' Dios
no uzhe'eb‑pa wen gak beuna ndo' xa
Le'a lu, chuu, isalea' dub profet ten Dios Si'il,
le'a lu ya' ned ndo' xa gak Xa Nibe'e,
ndo'ontsa list kwe be men Israel gal zha ilen xa wa,
We'e ini'í bexa le'a Dios stsu'u be ke ten bexa,
no usa'a xa gelnban ndo' bexa.
Le'a Dios ten beuna uzhe'eb‑pa nkwea'ladna be men,
ta we'e utu'ub xa xa nak cuent xe'a wizh gor tempran ndo' beuna,
ndo'ontsa usu xa xe'a lado'o bexa ndencho sa ukaw, bexa nzheb gat.
Li uluu Dios beuna nes ten xa,
na xte'e wen yo'o‑no beuna xa.
Le'a Juan ngo'ol no mas juert ngok lado'o‑xa. Ngol zha gox‑la xa ngwa' xa uyo'o xa ge'e sa bid sa na'an men, gast ngol zha na usaxan mbidi'izh xa ndo' bexa Israel.
Le'a tiemp we'e le'a xa nsalea' Augusto César xa nibe'e Roma unibe'e gats dub censo ten itea be men.
Le'a censo ned wa ngwats zha nak Cirenio xa nibe'e sa nsalea' Siria.
Le'a itea be men cha nsea'be be sa nak lazh bexa, ndo'ontsa sa we'e gak punt bexa ndo' censo wa.
Ta we'e le'a Kosé uto'o gezh Nazaret ten distrit Galilea. Cha nsea' xa gezh Belén ten distrit Judea, lazh David usan gox polta ten Kosé,
ndo'ontsa sa we'e gak punt xa no Marí xagots ika'a xa wa. Le'a zha wa le'a Marí yá nso'no‑la me'ed.
Ná le'a zha na ncho bexa Belén, le'a Marí ngol wizh gap me'ed.
Cha ngop xa me'ed ned ten xa. Cha mtixko xa me'ed dub ble'a lad, nsea ulo xa me'ed wa len dub caj ta nyo'o gix ndaw man. Li mbin xa geal le'a bexa yá lá ngal‑ta cuart ute'e bexa yoo bexa.
Le'a gax Belén nde pla be xabgi'i nkeno be borreg ten na te'al wa.
Zha le'aka dub ángel ten Dios mlundo'‑la sa wa. Le'a xe'a si'il ten Dios msu‑la idub sa nde bexa wa. Cha uzhe'eb‑pa mzheb bexa.
Ná le'a ángel wa cha ndab:
—Lá izheb bega, le'a na' ndalyáp ndo' bega dub ta uzhe'eb‑pa itenladna itea be men.
Le'a te'al ndee wa le'a gezh Belén lazh David ngol xa mtu'ub Dios usa'a gelnban, le'a ta wa Cristo Xa Nibe'e.
Lnde'e igondo' bega na ta me'ed na‑ya: le'a me'ed wa izheal bega nbixyo'o dub ble'a lad, naxncho me'ed len dub caj ta nyo'o gix ndaw be man.
Bi le'a gor wa le'a kwa'ad‑ta be ángel ten Dios mlundo' sa wa. Ndalto'o‑pa bexa ndo' Dios, ndab bexa:
¡Si'il nak Dios ncho ga'ap,
no ndo' gizhliyo wen kwe be men ndun ta nsakladna Dios!
We'e le'a be ángel wa nsea'be gibe'a, cha ndab bexa nkeno be man wa ndo' be ltsa'a‑na:
—Ncha'be beuna Belén, ini'í beuna ta ncho sa wa, ta mbidi'izh ángel ten Dios wa.
Le'a gor na uni'í bexa me'ed wa, cha usaxan bexa mbidi'izh bexa ta ndab ángel wa cuent ten me'ed wa.
Le'a itea be men na mbi'ín ta ndab bexa nla'ach borreg wa cha ngwanseanabe.
Ná le'a Marí cha lá yalad ta ndab bexa wa, cha uzhe'eb‑pa ndanbe'e xa ta wa.
Le'a bexa nkeno be borreg wa cha nsea'be, ndab bexa le'a Dios uzhe'eb dub Dios si'il. No nsa'a bexa xno ndo' Dios por itea be ta mbi'ín bexa no ta uni'í bexa lak ndab ángel.
Le'a ngol zha ncho me'ed wa dub xo'on wizh, le'a bexa cha ulo be'e me'ed. Cha msalea' bexa me'ed Jesús, lak‑ka ndab ángel isalea' me'ed zha na biseata iso'no Marí me'ed.
Le'a ngol zha na ngwa'a be wizh na nsambi'i dub xagots ndap me'ed lak nibe'e ley ten Moisés, we'e le'a Kosé no Marí cha mbi'i Jesús gezh Jerusalén sa nde ni'i ten Dios yun bexa cuent Jesús ndo' Dios.
Li mbin bexa lak nkeani'i ley ten Dios: “Le'a xinbgi'i ned dub xagots gak me'ed ten Dios.”
No msa'a bexa man xnab lak nibe'e ley ten Dios, ndab‑a usa'a bexa top ngog natal top ngolte'.
Le'a zha we'e ncho dub xa nsalea' Simeón gezh Jerusalén wa. Le'a xa wa uzhe'eb‑pa wen nak ndo' Dios no ndanke'a xa Dios. No nkenke'a xa zha ilen xa ko'o bexa Israel ndo' be gelkwea'. Le'a Espíritu ten Dios uzhe'eb‑pa ncho len lado'o Simeón wa,
le'a Espíritu ten Dios ndab‑ka ndo' Simeón le'a Simeón na'anpa gat gast ini'í‑ka xa Cristo xa na utu'ub Dios wa.
Ta we'e ngol dub wizh le'a Espíritu ten Dios le'a ulogek Simeón ya' xa sa nde ni'i ten Dios. Le'a wizh wa le'a be usan ten Jesús no ncha'a‑no Jesús sa wa, gun‑no bexa Jesús lak nibe'e ley ten Dios.
We'e le'a Simeón cha udi'id Jesús, cha msa'a xa xno ndo' Dios ndab xa:
Dios Xa Nibe'e, nat le'a na' yá syo'o gan gat,
le'a go yá mbin‑ka ta ndab ga gak wa.
Le'a na' yá uní xa usa'a gelnban wa,
xa na mtu'ub ga ini'í itea be men xa.
Le'a xa ndee usu xe'a ndo' be men na'anpa xa Israel;
cha gab bexa le'a beuna xa Israel xmen‑ka go Dios.
Le'a Kosé no xna'a Jesús ndanseana ta ndadi'izh Simeón xte'e gak Jesús.
Le'a Simeón cha unab ndo' Dios ula'ach Dios bexa wa, cha ndab xa ndo' Marí xna'a Jesús:
—Una' go le'a kwa'ad bexa Israel lá gungealadna Jesús ndee, ta we'e gak perdid bexa. No le'a kwa'ad bexa Israel gungealadna Jesús ndee, ta we'e gap bexa gelnban ndo' Dios. Le'a xa ndee gak dub sen ten Dios, ná le'a kwa'ad be men gaklo ndo' xa.
Le'a ta wa uluu ta ndanbe'e bexa len lado'o bexa. Parea le'a cuent ten lu le'a ta wa gak dub gelkwea' si'il ini'í lu, cuent dub spad ga'as lado'o‑lu.
Le'a tale ten ni'i ten Dios wa no nso' dub xagots nak profet nsalea' Ana xin Fanuel, xa ras ten Aser. Le'a Ana wa dub xa gox‑lapa. Le'a xa wa uyo'o‑no xabgi'i ten na dub ga'ad‑tsa li'in,
cha ngut xabgi'i wa. Le'a xa wa ncho dap ga'al ncho dap li'in. Idub tiemp ncho xa tale ten ni'i ten Dios, te'al tezhea ndun xa ti'in ndo' Dios, gast ncho wizh lá ndaw xa tant ndadi'izh‑no xa Dios.
Le'a gor na bi li nso'yadi'izh Simeón ndo' Marí, le'a Ana cha ulen wats bexa, cha msa'a xa xno ndo' Dios. Cha mbidi'izh xa cuent ten me'ed Jesús ndo' itea be men nde sa wa, bexa na ndenke'a zha ko'o Dios bexa Jerusalén ndo' be gelkwea'.
Le'a gor na yá mbin bexa lak nibe'e ley ten Dios gun bexa, cha myach bexa Galilea nsea' bexa Nazaret lazh bexa.
Cha mas nsaya'al Jesús, no nsayo'o juers xa, no mas uzhe'eb nsayak xa. No uzhe'eb ndakno Dios xa.
Le'a be usan ten Jesús itea li'in nda'be gezh Jerusalén ujest Pascua ten bexa judío.
Le'a zha ncho Jesús tibtop li'in cha ngwa'be bexa Jerusalén lak‑ka ndun bexa.
Cha uso'‑la bexa idub dub wizh nes, ni bexa gol no‑ka Jesús ncha' lat bexa kwa'ad wa. Cha usaxan nkwa'an bexa Jesús lat be ltsa'a bexa no lat bexa nchando' bexa,
parea lá izheal bexa xa. Cha myach bexa le'aka Jerusalén mkwa'an bexa Jesús.
Le'a ngol wizh yon mzheal bexa Jesús tale ten ni'i ten Dios. Le'a Jesús nsob lat be mech ten ley nsobyo'ón xa ta ndadi'izh bexa nsea nabdi'izh Jesús ndo' bexa.
Le'a itea bexa na ndeyo'ón ta li ndab Jesús wa ndanseana na xte'e ndak xa no xte'e nka'ab xa.
Le'a gor na uni'í be usan ten Jesús ta wa, cha ngwanseana bexa. Cha ndab xna'a Jesús:
—Chuu, ¿xta'an‑xá lba'a mbin‑no lu besa zhaga? Le'a na' nsea xus‑la ba' nyu'paladna besa nseakwa'an besa lu.
Ná le'a Jesús cha uka'ab ndab:
—¿Xta'an nkwa'an bega na' zha? ¿Ná lá ini'í bega zha le'a na' nsabndo'‑ka gun ti'in ten Dios Xus‑na'?
Ná le'a be usan ten Jesús lá yakbe'ena ta ndab Jesús.
Le'a Jesús cha nsea'‑no bexa wa gezh Nazaret, nxobgek xa ndo' bexa. Le'a xna'a Jesús lá nyalad be ta utid wa.
Le'a Jesús cha mas nsaya'al no mas nsayak xa. No mas nsakladna Dios no be men lak nak Jesús.
Le'a zha na nchasea dub ti'in‑la li'in nibe'e Tiberio xa nibe'e Roma, le'a zha wa le'a Poncio Pilat nak xa nibe'e idub distrit Judea. Le'a Herodes nibe'e Galilea. Le'a wit‑xa Julip nibe'e Iturea no Traconite. Le'a Lisanias nak xa nibe'e Abilinia.
Le'a Anás no Caifás nak be ule'ay ndon le'a nsak lat bexa judío. Zha we'e le'a Dios uní'i ndo' Juan xin Zacarías, zha ncho xa ge'e sa bid sa uxee ncho men.
Le'a Juan cha nchasea idub gax to'o yowbe'e Jordán, mbidi'izh xa ndo' be men ndab xa ula'a bexa be ta ugap nak bexa no italea' bexa, ndo'ontsa utsu'u Dios be ke ten bexa.
Le'a ta wa ngok lak mke'a Isaías xapta cuent ten Juan, ndab‑a:
Le'a xa wa ikeseaní'i ge'e sa bid, uge' gab xa:
“Bin parej bega nes ilen Xa Nibe'e,
bkeaso' bega nes ten xa.
Itea be sa wat nak izheayo'obe,
itea be ge'e ubi'i no be bet byux wa yak lat sa wa.
Le'a be nes na'anpa bgea nak wa igeaso'be;
le'a be nes ngwap ula' nak wa yakcha'awbe.
Le'a itea be men ini'í xte'e ko'o Dios bexa ndo' be ke ten bexa.”
Li mke'a Isaías sakndo' Dios.
Le'a zha wa le'a kwa'ad be men ulen wats Juan kolea' Juan bexa. Le'a Juan cha ndab ndo' bexa:
—¡Bego xa ugap cuent be uzhib! ¿Ton ndab ndo' bega italea'‑tsa bega cha na'anpa utsaksi Dios bega zha?
Bin bega ta wen, ta uluu le'a bega mla'a‑ka be ta ugap. No ni lá gunbe'e bega gab bega le'a bega ras ten Abraham, ta we'e le'a Dios na'anpa utsaksi bega. Le'a na' gáp le'a Dios syo'o gan gun‑no be ge' ndee bexa ras Abraham.
Le'a Dios list‑la nso' utsaksi bexa ndun be ta ugap, cuent dub xa nsen dub gibya kabto'og xa itea be ya lá nsa'a be ngus wen, cha utsa'ab xa‑ya ndo' gi' yol'‑a.
Le'a be men wa cha unabdi'izh ndab bexa ndo' Juan:
Le'a Juan cha ndab:
—Le'a bego na ndap top gamix, bsa'a bega dub‑a ndo' xa lá ndap‑a. Li‑ga le'a bego na ndap sian ta'a ndaw na, bsa'a bega ta gaw bexa lá ndap‑a.
Le'a wats Juan cha ulaya' stapla bexa nsen med nkix be men ndo' gobier Roma. Le'a bexa wa no nlad italea', ndab bexa ndo' Juan:
—Mech, ¿xta'an nsabndo' gun besa zha?
Le'a Juan cha ndab:
—Lá inab bega mas sian med ndo' dub lak nsabndo'‑ya.
We'e no stapla soldad unabdi'izh ndab:
—¿Besa zha xta'an nsabndo' gun?
Le'a Juan cha ndab:
—Na'anpa ucheb bega be men, no ni lá ulat bega med ten bexa. No ni lá usake bega dub men dub ta'a na'anpa ngun xa. Btenladna bega nsea tal plo ta nkix xa nka'a bega.
Le'a be men wa ndenke'a zha ilen Cristo no ndanbe'e bexa naga lid le'a Juan nak xa wa.
Ta we'e ndab Juan ndo' itea bexa wa:
—Le'a na' ndee nits‑tsa ngolea' bega, ná le'a tso'o na' ilen stub xa kolea' be men Espíritu ten Dios no gi'. Le'a xa wa mas nsak ndo' na' gast ni lá isaya na' kote na' ndab‑xa wa.
Le'a xa wa list‑la nso' uti be men wen lat bexa ugap, cuent dub men nti bid ten trig lat gix xab‑a. Cha kocha'aw xa trig wa len ni'i, nsea utso'ol xa xab‑a wa ndo' gi' nunk lá yu'u.
Le'a be ta ndee no sian‑ta be ta'a mtenxe'a Juan be men, mbidi'izh xa di'izh wen ten Dios ndo' bexa wa.
Le'a tso'o wa le'a Juan ndab ndo' Herodes xa nibe'e Galilea le'a ta mbin Herodes na'anpa le'a nak ndo' Dios, geal le'a xa uka'a Herodías xagots ten Julip wit‑xa no sian‑ta be ta ugap mbin xa.
We'e le'a Herodes mbin stub ta mas ugap, unibe'e xa ike'a Juan latgi'ib.
Le'a zha na bi li ngolea' Juan kwa'ad be men, le'a xa no Jesús ulalea' zha wa. Le'a gor we'e uní'i Jesús ndo' Dios, cha mya'al gibe'a.
We'e le'a Espíritu ten Dios cha ulen gibe'a cuent dub palom ula' tso'o Jesús. No ulen ti Dios gibe'a ndab ndo' Jesús:
—Lu nak Xi'ín‑na'. Le'a na' nkwea'ladna lu, no ntennolad na' lu.
Le'a Jesús ncho pa dub galnti'i li'in zha na usaxan xa ndun xa ti'in mtu'ub Dios xa gun xa. Le'a be men ni le'a Jesús xin Kosé. Le'a Kosé xin Elí.
Elí xin Matat, Matat xin Leví, Leví xin Melqui, Melqui xin Jana, Jana xin Kosé,
Kosé xin Matatías, Matatías xin Amós, Amós xin Nahum, Nahum xin Esli, Esli xin Nagai,
Nagai xin Maat, Maat xin Matatías, Matatías xin Semei, Semei xin Kosé, Kosé xin Judá,
Judá xin Joana, Joana xin Resa, Resa xin Zorobabel, Zorobabel xin Salatiel, Salatiel xin Neri,
Neri xin Melqui, Melqui xin Adi, Adi xin Cosam, Cosam xin Elmodam, Elmodam xin Er,
Er xin Josué, Josué xin Eliezer, Eliezer xin Jorim, Jorim xin Matat,
Matat xin Leví, Leví xin Simeón, Simeón xin Judá, Judá xin Kosé, Kosé xin Jonán, Jonán xin Eliaquim,
Eliaquim xin Melea, Melea xin Mainán, Mainán xin Matata, Matata xin Natán,
Naasón xin Aminadab, Aminadab xin Aram, Aram xin Esrom, Esrom xin Fares, Fares xin Judá,
Judá xin Jacob, Jacob xin Isaac, Isaac xin Abraham, Abraham xin Taré, Taré xin Nacor,
Nacor xin Serug, Serug xin Ragau, Ragau xin Peleg, Peleg xin Heber, Heber xin Sala,
Sala xin Cainán, Cainán xin Arfaxad, Arfaxad xin Sem, Sem xin Noé, Noé xin Lamec,
Lamec xin Matusalén, Matusalén xin Enoc, Enoc xin Jared, Jared xin Mahalaleel, Mahalaleel xin Cainán,
Cainán xin Enós, Enós xin Set, Set xin Adán, Adán xin Dios.
Le'a Jesús uzhe'eb ncho Espíritu ten Dios lado'o‑na, cha uto'o xa to'o yowbe'e Jordán. Cha mbi'i Espíritu ten Dios xa ge'e sa bid sa na'an men.
Le'a Jesús uyo'o dub top ga'al wizh sa wa. Le'a mxu'u mbin preb Jesús nlad mxu'u utsa'abgix mxu'u Jesús. Le'a be wizh wa le'a xa lá ngaw, ta we'e zha utid be wizh wa le'a Jesús uzhe'eb‑pa nda'na.
We'e le'a mxu'u cha ndab ndo' xa:
—Tal le'a lu Xin Dios, nat gud ndo' ge' ndee yak‑a pan.
Le'a Jesús cha uka'ab ndab:
—Le'a di'izh ten Dios nkeani'i ndab‑a: “Na'anpa nab‑tsa ta ndaw men nban bexa. Mas nsak nxobgek men ndo' di'izh ten Dios, le'a ta wa ndun nban xa.”
We'e le'a mxu'u cha mbi'i Jesús gek dub ge'e ga'ap‑pa. Cha uxax mluu mxu'u itea be gezh nde ndo' gizhliyo.
Cha ndab mxu'u ndo' Jesús:
—Le'a itea be gezh ba' no itea be ta nsak ncho ndo' be gezh ba', le'a ta wa usa na' ndo' lu inibe'e lu itea‑ya. Le'a itea be ta ba' ta ten na', no sak usa na'‑ya ndo' bexa nlad na'.
Tal lu isaxib ndo' na' yanke'a lu na', le'a na' usa itea be ta ba' ika'a lu.
Le'a Jesús cha ndab ndo' mxu'u:
—Bxo'on wats na', mxu'u. Le'a di'izh ten Dios nkeani'i ndab‑a: “Wanke'a Dios Xa Nibe'e, no bin ta nlad‑tsa xa.”
We'e le'a mxu'u cha mbi'i‑gal Jesús gezh Jerusalén gek ni'i ten Dios sa ndon le'a ga'ap. Cha ndab mxu'u:
—Tal le'a lu Xin Dios, nat btsa'ab brink gast ndo' yo ba',
geal le'a di'izh ten Dios nkeani'i ndab‑a:
Le'a Dios utu'ub be ángel ten na ula'ach lu.
Le'a bexa wa go'o lu ndo' ya'a‑na,
ndo'ontsa ni lá ikate'eb lu ndo' ni dub ge'.
Le'a Jesús cha uka'ab ndab:
—No ndab di'izh ten Dios: “Lá gun la preb Dios Xa Nibe'e.”
Cha li mte'a mxu'u be ta mbin mxu'u preb Jesús wa, cha mla'a mxu'u xa dub nde'ep.
Le'a Jesús cha mlansea' distrit Galilea, cha mas uyo'o juers ten Espíritu ten Dios xa. Le'a be ta mbin Jesús mgen itea be sa gax sa wa.
No mluu Jesús be men len be ni'i sa nzhealbe bexa judío. Cha ndab bexa le'a Jesús le'aka ndadi'izh.
Cha msa'a bexa libr nyu'ud ndo' Jesús, ta nso' di'izh mke'a Isaías, xa mbidi'izh sakndo' Dios polta. Le'a gor na mxa'al xa git wa, cha mzheal xa sa ndab‑a:
Le'a Espíritu ten Dios Xa Nibe'e ncho lado'o‑na',
le'a Dios mti na' gudi'izh na' ndo' be men uban nak le'a Dios gakno bexa.
No gun na' wen yooladna bexa kwea' ncholadna,
no ito'o bexa nke'a latgi'ib no ina' bexa lá na'.
No ko na' bexa kwea' ndencho ndo' ya'a be men,
no ndalyáp na' le'a Dios Xa Nibe'e yá ngol tiemp na gakno be xmen‑na.
Cha mtsaw Jesús git wa, cha msa'a xa‑ya ndo' xa nchansu sa wa, cha usob xa. Le'a itea be men nde len ni'i wa cha nwi'ibe ndo' Jesús.
Le'a Jesús cha ndab ndo' bexa:
—Nat ngok cumplir itea be di'izh ndee ndo' ga'al bega.
Le'a itea be men wa ndab le'a Jesús dub xa wen‑ka. No ngwanseana bexa ndo' be ta li mbidi'izh Jesús wa, ndab bexa:
—¿Lid xin Kosé ta ndee zha?
Le'a Jesús cha ndab:
—Segur le'a bego gab dub di'izh ndee ndo' na': “Doctor, byunyakna go le'aka ga. Bin ga be uyon lazh‑ga ndee, lak ndo'ón besa mbin ga be uyon gezh Capernaum wa.”
Cha no ndab Jesús:
—Le'a na' gáp ndo' bega le'a ni dub profet lá gungealadna bexa lazh‑xa ti profet xa.
No gáp na' le'a tiemp uyo'o profet Elí lá ila' gi chon li'in ncho xo'op mbe'e, cha uzhe'eb‑pa uyo'o win idub Israel. Le'a zha wa le'a kwa'ad be xagots nab ngut mgi'i ten na uyo'o Israel.
Parea le'a Dios ni dub ndo' be xagots Israel wa lá utu'ub Elí. Le'a xa wa ndi ngwa'yakno dub xagots ncho gezh Sarepta sa nibe'e gezh Sidón.
No li‑ga le'a tiemp uyo'o profet Eliseo le'a kwa'ad bexa Israel nsen gelgizh lepra, parea ni dub bexa wa lá yunyakna xa. Le'a xa ndi myunyakna dub xa nsalea' Naamán, xa nación Siria.
Le'a gor na mbi'ín bexa ta ndab Jesús wa, cha uzhe'eb‑pa ngoklo itea bexa.
Cha ngwaso' bexa, mbi'i juers bexa Jesús to'o gezh sa mas ga'ap gek bet wa, ndi'izh utsu'ub bexa Jesús sa wa.
Parea le'a Jesús cha myach mtid xa tlaw bexa wa, cha nsea' xa.
Le'a Jesús cha ncha'a Capernaum dub gezh ten distrit Galilea. Le'a ngol be wizh ne'e bexa judío, le'a Jesús cha mluu bexa len ni'i sa nzhealbe bexa wa.
Le'a be men wa ndanseana xte'e nluu xa, geal le'a ta ndadi'izh xa wa nluu le'a xa uzhe'eb ndap juers.
Ná ngol dub wizh le'a dub xabgi'i nsak gizh tont ncho mbi bxin len lado'o‑na no nsob len ni'i wa. Le'a xa wa cha uge' ndab ndo' Jesús:
—Bla'a ga besa. ¿Xta'an nseaugal ga besa, Jesús xa Nazaret? ¿Nsea unitndo' ga besa zha? Le'a na' nchando' ga, le'a ga xa umbi'i mtu'ub Dios.
Le'a Jesús cha uteyo mbi bxin wa, ndab xa:
—¡Kexga lu! ¡Uto'o lado'o‑xa ba'!
We'e le'a mbi bxin wa cha udabi xabgi'i wa ndo' yo lat be men, cha uto'o mbi bxin wa len lado'o‑xa na'anta xta'an ngun‑noya xa wa.
—¿Xte'e nak di'izh ten xa ndee zha? Le'a xa ndee ndap juers nibe'e xa ndo' be mbi bxin, cha nto'o be mbi bxin wa len lado'o be men.
Le'a ta li mbin Jesús wa cha mgen itea be gezh ndebe gax sa wa.
Le'a Jesús cha uto'o len ni'i sa nzhealbe bexa judío wa, cha ncha'a xa ta lid Simón. Le'a xnazha'ap Simón uzhe'eb‑pa kwea' nsak, ncho xlea xa. Cha unab bexa ndo' Jesús yunyakna Jesús xa wa.
Le'a Jesús cha ubii sa nax xa wa, cha uteyo Jesús xlea wa, cha mto'o xlea wa xa. Cha bi le'a gor wa ngwaste xa, msa'a xa ta gaw bexa.
Le'a gor na yá ngwa'as wizh le'a be men ulen‑no kwa'ad‑pa bexa gizh ndo' Jesús, bexa nsen isando' gelgizh. Le'a Jesús cha mxo'ob ya'a‑na las kad‑ga dub bexa gizh wa, cha myakna bexa.
No ulantu'ub Jesús be mbi bxin ncho lado'o kwa'ad bexa. Le'a be mbi bxin wa uge' ndab ndo' Jesús:
—¡Lu nak Xin Dios!
Parea le'a Jesús cha uteyo be mbi bxin wa, no lá ula'a‑ta Jesús iní'i bexa geal le'a bexa wa uni'í le'a Jesús le'a nak Cristo xa mtu'ub Dios.
Ngol stub‑tsa wizh le'a Jesús cha mka'an sa wa, cha ncha'a xa dub sa na'an men. Ná le'a be men cha mkwa'an xa. Le'a ngol gor na mzheal bexa Jesús, ndab bexa ndo' xa lá ika'an xa gezh ten bexa.
Le'a Jesús cha uka'ab ndab:
—Le'a na' no be gezh xa'aga nsabndo' gudi'izh di'izh wen na xte'e inibe'e Dios be men. Le'a Dios ti'in we'e mtu'ub na'.
We'e cha nchasea Jesús be gezh Galilea, nluu xa be men len be ni'i sa nzhealbe bexa judío wa.
Le'a dub wizh nso' Jesús to'o lagun nsalea' Genesaret le'a be men ngidko xa nlad bexa go'ón bexa di'izh ten Dios.
Le'a Jesús cha uni'í top ni'iya nde to'o nits wa. Le'a bexa nsen mbeal ndeusat be red ten na to'o nits wa.
We'e le'a Jesús cha ukea ndo' ni'iya ten xa nsalea' Simón, ndab xa ndo' Simón:
—Bsi'i ni'iya ndee sa sit‑xá len nits.
Cha usob Jesús cha usaxan xa nluu‑gal xa be men kwa'ad nde to'o nits wa.
Le'a gor na mtayadi'izh xa ndo' be men wa, cha ndab xa ndo' Simón:
—Btse'a ni'iya ndee sa mas wat, cha btsa'ab bega be red ten bega ba' ndo'ontsa iga'a mbeal.
Le'a Simón uka'ab ndab:
—Mech, le'a besa idub te'al mbin ti'in, ná ni dub man lá isen besa. Ná nat le'a na' utsa'ab red ndee le'a go le'a li ndab.
Le'a gor na li mbin bexa wa, le'a red wa cha mzhea uyo'o be mbeal gast usaxan nsasaw‑a.
We'e cha mbin bexa sen ndo' be ltsa'a‑xa ndi'ib ndo' stub ni'iya wa ndo'ontsa gi'id yakno bexa. Le'a bexa wa cha ulen‑no stub ni'iya, cha mchea bexa itop ni'iya wa uyo'o mbeal gast ngi slayo'o be ni'iya wa len nits.
Le'a gor na uni'í Simón Pedr ta wa, cha msaxib xa ndo' Jesús, ndab xa:
—Bxo'on ga wats na', Señor. Le'a na' lá nsabndo' iso' wats ga, le'a na' dub xa ndap ke ndo' Dios.
Li ndab Simón geal le'a xa nsea be ltsa'a‑xa ndanseana no nzheb bexa gor uni'í bexa ta na li mga'a sian mbeal wa.
No li‑ga ngwanseana Jacob no Juan, be xin Zebedeo, bexa ltsa'a ndun‑no Simón ti'in. Le'a Jesús cha ndab ndo' Simón:
—Lá izheb lu, le'a nat le'a lu gak xa yunjunt be men ndo' Dios.
Le'a gor na myo'o bexa be ni'iya wa to'o nits ndo' yo, we'e cha mlaute bexa itea be ta'a ten bexa wa, cha ncha'a‑no bexa Jesús.
—Señor, tal go nlad yunyakna go na', le'a na' uní le'a ga sun‑ka gan.
Le'a Jesús cha mxo'ob ya'a‑na tso'o‑xa wa, cha ndab Jesús:
—Nlad‑ka na' yakna lu. Nat myakna lu.
Cha bi le'a gor wa le'a gelgizh wa cha mnitndo'.
We'e le'a Jesús unibe'e ndo' xa, ndab Jesús:
—Na'an ton ndo' na gudi'izh lu xte'e myakna lu. Ndi wa' ndo' ule'ay ndo'ontsa ini'í xa le'a lu myaklana. No bi'i be man xnab lak unibe'e ley mke'a Moisés usa'a be men zha na myakna bexa, ndo'ontsa ini'í be men le'a lu myaklana.
Ná le'a iteanak be ta li mbin Jesús wa uzhe'eb‑pa mgen. Ta we'e kwa'ad be men ulansea wats Jesús, go'ón bexa di'izh ten Jesús nsea yunyakna Jesús bexa.
Ná le'a Jesús sian biaj nto'o nab nda'yadi'izh‑no xa Dios sa na'an men.
Le'a ngol dub wizh le'a Jesús mluu‑gal be men len dub ni'i. Le'a sa wa no pla be mech ten ley ndebe no stapla bexa fariseo, bexa uto'o be gezh ten Galilea no be gezh ten Judea no Jerusalén. No uzhe'eb msa'a Dios juers ndo' Jesús ndo'ontsa yunyakna xa be men.
No le'a sa we'e ulaya'‑no pla bexa dub xabgi'i gizh lá yoo gan isea ncho'ob xa ndo' dub yalo'on. Le'a bexa wa nlad go'o xa gizh wa gast len ni'i sa nso' Jesús.
Ná le'a bexa wa lá yoo gan yate len ni'i wa tant kwa'ad men nde sa wa. Cha ndi ukea bexa gek ni'i wa, cha mxa'al bexa‑ya. Cha mla'ko bexa yalo'on nax xa gizh wa ndo' na gast sa nso' Jesús lat be men wa.
Le'a Jesús cha mna'‑la le'a bexa nge'ladna le'a Jesús sun gan yunyakna xa gizh wa, cha ndab xa ndo' xa gizh wa:
—Mgi'i, le'a ke ten lu myu'u‑la.
We'e le'a be mech ten ley no bexa fariseo mbinbe'ebe: “¿Ton‑xá xa ndee zhaga? Le'a ta ndab xa uzhe'eb dub ta'a lá nsakladna Dios. ¡Ndon Dios‑tsa su'u utsu'u be ke ten be men!”
Ná le'a Jesús cha mgenna xte'e ndanbe'e bexa wa, cha ndab Jesús:
—¿Xta'an lba'a ndanbe'e bega len lado'o bega?
¿Xta'an mas lid bid gáp na' le'a ke ten xa ndee myu'u‑la, nati gáp na' gaste xa, cha isea xa?
Le'a nat ini'í bega le'a na', Xa Myak Men Ndo' Gizhliyo, no syo'o gan utsu'u ke ten be men.
We'e cha ndab Jesús ndo' xa gizh wa:
—Gáp na' ndo' lu goste, cha udob yalo'on ten lu ba', cha bya' ta lid‑lu.
Le'a xa wa cha uxax ngwaste ndo' ga'al be men wa, cha udob xa yalo'on ngot xa ndo' na wa. Le'a idub nes nsea' xa nsa'a xa xno ndo' Dios.
Le'a itea be men kwa'ad wa uzhe'eb‑pa ngwanseana, no ndab bexa le'a Dios uzhe'eb dub Dios si'il. No mzheb bexa, ndab bexa ndo' be ltsa'a bexa:
—¡Nat uni'í beuna dub ta uzhe'eb‑pa ndanseana beuna!
Tso'o wa le'a Jesús cha uto'o sa wa. Le'a sa ncha'tid xa uni'í xa dub xabgi'i nsalea' Leví nsobyun ti'in nsen xa med nkix be men ndo' gobier Roma. Cha ndab Jesús ndo' xa:
—¡Utsea! ¡Usenke'a tso'o na'!
Le'a Leví cha ngwaso', cha mla'a xa ti'in ndun xa wa, cha usenke'a xa tso'o Jesús.
We'e le'a Leví cha ulo dub gast si'il ten Jesús ta lid‑na. Le'a sa wa no kwa'ad bexa ndun ti'in ltsa'a ti'in mbin Leví wa ngwa'be, no kwa'ad bexa xa'aga. Le'a itea bexa wa junt utebe ndo' mes.
Ná le'a be mech ten ley no bexa fariseo cha xela uní'i ndo' be xmen Jesús, ndab bexa:
—¿Xta'an ndaw‑no bega bexa nsen med ba' no itea‑ta bexa ugap ba' zha?
—Le'a bexa na'anpa gizh lá nki'in doctor, ndi le'a bexa gizh nki'in‑ka xa wa.
Le'a na' ndee na'anpa ndaltezh bexa ndanbe'e le'a na'anpa ndap ke. Le'a na' ndi ndaltezh bexa ngondo' le'a ndap‑ka ke, ndo'ontsa yach bexa wats Dios.
We'e le'a ncho bexa ndab ndo' Jesús:
—Le'a be xmen Juan ncho sian be wizh lá ndaw bexa ndo'ontsa mas gudi'izh‑no bexa Dios. No li‑ga ndun be xmen bexa fariseo. Ná le'a be xmen‑ga zha, ¿xta'an lid no bexa li ndun ta wa? Sbe'en ndeyaw bexa no ndo bexa idub tiemp.
Le'a Jesús cha uka'ab ndab:
—¿Nsak bega zha le'a dub sa nchilya'a men le'a bexa nde sa wa lá nsabndo' gaw zha bi ncho xabgi'i nchilya'a wa?
Parea gal dub wizh le'a be men go'o xabgi'i mchilya'a wa. Le'a zha we'e le'a be men nde sa wa lá gaw dub tiemp.
No cha msaktabe'e Jesús dub ta'a mluu xa ndab xa:
—Na'an ton nxen dub ble'a lad kub, cha ko xa ramient ta wa las dub lad gox. Tal le'a xa li gun le'a lad kub wa sya'ad, cha mas stsaw‑a lad gox wa. No le'a lad kub wa na'anpa nsakna no lad gox wa.
No na'an ton ngo vin kub len dub bols gid gox. Tal le'a xa li gun, le'a vin kub stsaw bols gox wa. Le'a vin wa cha ibid stsi'i no sazha'a bols gox wa.
Le'a vin kub wa nsabndo' yo'o len dub bols gid kub‑ga, ndo'ontsa ni dub‑a lá gazha'a.
No tal ton goo vin ncho polta, yá lá ka'ab‑ta xa goo xa vin kub. Le'a xa ndab le'a vin ncho polta wa mas wen.
Le'a ngol dub wizh ne'e be men le'a Jesús ncha'tid sa nax dub ble'a yo ncho trig. Le'a be xmen Jesús cha usaxan nxe'e pla be bid ten be trig, cha ulo'o bexa xab‑a, cha udaw bexa‑ya.
Le'a ncho bexa fariseo cha ndab:
—¿Xta'an lba'a ndun bega ta lá nsabndo' gun beuna wizh ne'e beuna zha?
Le'a Jesús uka'ab ndab:
—¿Ni lá ndo'ol bega sa ndab di'izh ten Dios ta mbin David dub biaj, zha na uzhe'eb‑pa nda'na xa no bexa ndesea‑no xa zha?
Le'a David uyo'o len ni'ilad ten Dios, cha usen xa be pan le'ay, cha udaw xa‑ya. No msa'a xa‑ya ndo' bexa ndeno xa. Ná le'a pan wa na'anpa nsabndo' gaw dub men na'anpa nak ule'ay.
No ndab Jesús:
—Le'a na', Xa Myak Men Ndo' Gizhliyo, no‑ga nibe'e na' be wizh ne'e be men.
Ngol stub‑gal wizh ne'e be men, le'a Jesús cha uyo'o len ni'i sa nzhealbe bexa judío wa, cha mluu xa be men wa. Le'a sa wa no nsob dub xabgi'i ubidya dub ya'a‑na, na lad ga'al.
Le'a bexa fariseo no be mech ten ley cha ndeula'ach naga syunyakna Jesús xa gizh wa wizh ne'e bexa wa, ndo'ontsa ta we'e‑tsa usake bexa Jesús.
Ná le'a Jesús mgenna xte'e ndanbe'e bexa, cha ndab xa ndo' xa gizh ya'a‑na wa:
—Goso', cha uso' tlaw ndee ndo' itea be men ndee.
Le'a xa wa cha uso' sa wa.
Le'a Jesús cha ndab ndo' be men wa:
—Le'a na' inabdi'izh dub ta'a ndo' bega. ¿Le'a wizh ne'e beuna nsabndo' gun beuna ta wen nati gun beuna ta ugap? ¿Gakno beuna dub xa nati ula'a beuna gat xa?
Cha mwi'i Jesús ndo' itea be men ndebe idub gangeak, cha ndab xa ndo' xa gizh ya'a‑na wa:
—Bkea ya'a‑lu.
We'e le'a bexa nde sa wa uzhe'eb ngoklobe, nabdi'izh bexa ndo' be ltsa'a bexa na xte'e gun‑no bexa Jesús.
Ngol tso'o wa le'a Jesús ukea dub bet sa ncha'yadi'izh‑no xa Dios idub te'al.
Ngol gor na ngot xe'a cha utezh Jesús itea be men ndesea‑no xa. Cha mti xa dub tibtop bexa utu'ub xa gun bexa ti'in ten Dios.
Le'a bexa wa Simón xa msalea' xa Pedr no Ndres wit‑xa no Jacob no Juan no Julip no Bartol
no Mateo no Tomás no Jacob xin Alfeo, no Simón xa partid Zelote,
no Judas wit Jacob no Judas Iscariot, xa na le'a myun cuent Jesús tso'o wa.
Cha mlayo'o Jesús no be xmen‑xa bet wa ngol dub sa lat. Le'a sa wa ndebe kwa'ad be men, bexa uto'o gezh Jerusalén no idub distrit Judea no to'o nitsdo'o sa nde gezh Tiro nsea gezh Sidón. Le'a bexa wa nseabeyo'ón na xta'an gudi'izh Jesús nsea yunyakna Jesús bexa nsen gelgizh.
No myunyakna xa be men kwea' nsak ncho mbi bxin len lado'o‑na.
Le'a itea be men gizh wa nlad ugal las Jesús, geal le'a las‑xa nto'o juers nyunyakna bexa.
Le'a Jesús cha mwi'i ndo' be xmen‑na, ndab xa:
—Uzhe'eb wen yooladna bego uban nak, le'a Dios nibe'e lado'o bega.
’No uzhe'eb wen yooladna bego na nkwa'an gun lak nlad Dios, le'a Dios sa'a ta nlad bega wa.
’No uzhe'eb wen yooladna bego na ndó'on, le'a gal gor wen yoo bega uxi'id bega.
’No uzhe'eb wen yooladna bego na nxeladna be men ndo' na, no lá nlad bexa uchealtsa'a bexa bega, no xela ní'i bexa ndo' bega. Li ugap gun‑no bexa bega ta na nak bega xmen‑na', Xa Myak Men Ndo' Gizhliyo.
Uzhe'eb‑pa btenladna bega be zha li wa, le'a Dios uzhe'eb‑pa usa'a be ta wen ndo' bega gibe'a ba'. Le'a bexa na li ugap ndun‑no bega wa, le'a be usan gox polta ten bexa wa li‑kaga ugap mbin‑no bexa mbidi'izh sakndo' Dios.
’Parea ¡pro'ob bego xa rik, le'a bega wen ndencho nat‑tsa!
’¡No pro'ob bego bexa ndap itea be ta nlad na, le'a bega gal‑ka gor yá lá gap‑ta be ta wa!
’¡No pro'ob bego na nxi'id, le'a bega gal gor uban yooladna no gó'on bega!
’¡No pro'ob bego na itea be men utsin nak ndo' na, le'a be usan gox polta ten be men wa li‑ka utsin ngok ndo' bexa na nkwi'in ndab le'a ndadi'izh sakndo' Dios!
’Parea le'a bego na nlad go'ón, le'a na' gáp ndo' bega bkwea'ladna bega bexa na ndakloo ndo' bega, no utsin gok bega ndo' bexa nxeladna ndo' bega.
No utsin uní'i bega ndo' bexa na nisi bega. No unab bega ndo' Dios gakno Dios bexa na xela ní'i ndo' bega.
Le'a tal ton kichya'a dub lad ndo' bega, bla'a bega kichya'a xa no stub‑ga lad. No tal ton nlat dub xab bega, bla'a bega gast no stub‑a go'o xa.
No tal ton inab dub ta'a ndo' bega, bsa'a bega‑ya. No tal go'o xa dub ta ten bega, lá inab bega‑ya ndo' xa.
Utsin gok bega ndo' be men lak nlad bega utsin gak be men ndo' bega.
’Tal le'a bega nkwea'ladna sbe'en bexa nkwea'tsaladna bega, ¿xte'e ni bega utsin ndun bega zha? Le'a gast itea be men ugap li ndunbe.
No tal le'a bega utsin nak ndo' bexa na utsin nak ndo' bega, ¿xte'e ni bega utsin nak bega zha? Le'a gast bexa ugap li‑kaga ndunbe.
No tal le'a bega ngodi'in dub ta'a ndo' bexa na uni'í bega skix‑kaya, ¿xte'e ni bega utsin ndun bega zha? Le'a bexa ugap no li ngodi'in ta'a ndo' be ltsa'a‑na, cha nkenke'a bexa le'a bexa wa skix‑ka be ta uladi'in bexa wa.
Bkwea'ladna bega bexa na ndakloo ndo' bega, no utsin gok bega. No le'a gor na ngodi'in bega dub ta'a nki'in stub‑ga men, lá ikenke'a bega kix xa‑ya. We'e le'a Dios uzhe'eb usa'a ta wen ndo' bega, no isalea' bega xin Dios si'il. Le'a Dios uzhe'eb dub xa wen ndo' itea be men, gast ndo' bexa na lá nsa'a xno ndo' Dios no ndo' bexa ugap nak.
Ta we'e bkwea'ladna bega be men lak‑ta nkwea'ladna Dios Xus beuna be men.
Bsa'a bega ta nki'in be men, ndo'ontsa no Dios uzhe'eb‑pa usa'a ta'a ika'a bega, lak ndun dub men nsa'a sian ta'a, nti'ix xa‑ya, cha nkadko xa‑ya, no nkwi'in xa‑ya ndo'ontsa sian‑a yoo gast ite'ach‑a. Le'a lak ndakno bega be men, no li‑ga gakno Dios bega.
We'e msaktabe'e Jesús dub ta'a mluu xa ndab xa:
—¿Syo'o gan go'o dub xa lá na' stub‑ga xa lá na'? ¿Lid itop bexa slayo'o len dub ge'ed zha?
Le'a dub xin utsid dub mech na'anpa ndi mas ndak ndo' mech. Le'a tal xa wen‑ka ntsid le'a xa sak lak‑tsa ndak mech mluu xa.
’¿Xta'an nwi'i bega gix tuzh ncho ndo' ltsa'a bega zha, ná ni lá ina' bega le'a ndo' bega ntsaw dub ble'a ya si'il?
¿Xte'e‑ma yoo gan gab bega ndo' ltsa'a bega: “Bsa'a ndo'‑lu ko na' gix tuzh ncho ndo'‑lu”, ná bega ni lá ina' ti le'a ndo' bega ntsaw dub ble'a ya si'il? Le'a bega ndab ugap nak stub‑ga men, parea le'a bega ndi mas ugap nak. Ned udob bega ya si'il ntsaw ndo' bega, we'e‑ta sun bega gan ko'o bega gix tuzh ncho ndo' ltsa'a bega.
’Le'a dub ya nsa'a ngus wen na'anpa usa'a ngus lá isu'u gaw men. No li‑ga dub ya nsa'a ngus lá ndaw be men wa na'anpa usa'a ngus wen.
Le'a be ngus ten dub ya nluu xá ya na‑ya. No na'anpa usa'a yagich ngus la'aw, no ni lá usa'a‑ya uv.
No li‑ga le'a be men wen wa ndadi'izh ta wen, lak ta wen ncho lado'o‑xa. No le'a bexa ugap wa ndadi'izh be ta ugap, lak ta ugap ncho lado'o‑xa. Le'a ta na ncho lado'o bexa wa, ta we'e‑tsa ndadi'izh bexa.
’¿Xta'an ní'i bega ndo' na': “Señor, Señor”, ná le'a bega lá ndun ta ndáp na' zha?
Le'a tal ton ibii wats na', cha go'ón xa be ta ndáp na' cha li‑ga gun xa, le'a na' gáp xte'e nak xa wa:
le'a xa nak cuent‑ta dub xabgi'i gunde'e lid‑na, wat udan xa sa kwe xan‑a. Cha mtexan xa‑ya ndo' ge'da'a. We'e le'a gor na ulen nits kwa'al, le'a nits wa cha uke'a ni'i wa. Parea le'a nits wa ni lá ngun gan ukwi'insob ni'i wa, geal le'a xan‑a nsob ndo' ge'da'a.
Ná le'a tal ton go'ón be ta ndáp na' ndee, ná lá uxobgek xa ndo'‑ya, le'a xa wa cuent dub xa mtexan lid‑na ndo' yo‑tsa. Le'a gor na ulen nits kwa'al uke'a ni'i wa, cha ulate idub ni'i wa.
Le'a gor na mtauluu Jesús be men wa, cha ncha'a xa gezh Capernaum.
Le'a sa we'e ncho dub soldad Roma, xa nibe'e dub gayo'o soldad. Le'a xa wa uzhe'eb‑pa nkwea'ladna dub xa ndun ti'in ndo' na, parea le'a xa ndun ti'in wa uzhe'eb‑pa kwea' nsak gast yamer gat xa.
Le'a gor na mbi'ín soldad wa le'a Jesús nkesea Capernaum, cha mtu'ub xa pla bexa gox nsak ten bexa judío, ya'inab bexa ndo' Jesús gi'id yunyakna Jesús xa gizh wa.
Le'a gor na ulaya' bexa nsak wa wats Jesús, cha uzhe'eb‑pa unab bexa ndo' Jesús, ndab bexa:
—Le'a go nsabndo' gakno soldad nibe'e wa,
le'a xa nkwea'ladna beuna xa Israel no ngokno xa ngoknde'e ni'i sa nzhealbe beuna gezh ndee.
Le'a Jesús cha ncha'a‑no bexa wa. Ná le'a gor na yá ncha'be gax bexa ta lid soldad wa, le'a soldad wa cha mtu'ub pla ltsa'a‑na ya'yab bexa ndo' Jesús:
—Señor, na'antapa yu'noladna go na', le'a na' na'anpa isaya yo'o ga len lid‑na'.
Ta we'e na'anpa na' nga'yáp ndo' ga gi'id ga. Nat gud‑tsa ga yakna xa wa, le'a xa syak‑kana.
Le'a na' ndee nxobgek ndo' xa mas nibe'e ndo' na'. No ncho be soldad nibe'e na' ndo' na. Le'a gor na gáp na' ndo' dub xa ya' xa, le'a xa cha nda'‑kaga. No gor na gáp na' gi'id stub xa, le'a xa cha ndi'id‑kaga. No gor na nibe'e na' ndo' xa ndun ti'in ndo' na', le'a xa wa cha ndun‑kaga ta li gáp na' wa.
Le'a gor na mbi'ín Jesús ta wa cha ngwanseana xa. Cha mgeak Jesús mwi'i xa ndo' be men nchanke'a tso'o xa, ndab xa ndo' bexa wa:
—Le'a na' gáp ndo' bega, na'anpa izheal na' ni dub xa Israel lnde'e‑ta nge'ladna na'.
Le'a gor na mlansea' bexa na mtu'ub soldad wa ta lid soldad, le'a xa gizh wa myaklana.
Tso'o wa le'a Jesús no be xmen‑xa no kwa'ad‑ta be men uto'o ncha'be gezh nsalea' Naín.
Le'a gor na ncha'be bexa gax sa nyote be men len gezh wa, cha uni'í bexa kwa'ad be men gezh wa ncha'uka'ach xinbgi'i dub xagots ngut mgi'i ten na. Le'a xa wa dub‑kama xinbgi'i‑na ngop.
Le'a gor uni'í Jesús xagots wa le'a Jesús cha mlatsladna xa, cha ndab Jesús ndo' xa:
Le'a Jesús cha ubii, cha mgal xa ta ncho'ob xa ngut wa ndo' na. Le'a be men ncha'a‑no xa ngut wa cha ngwa'ibe. Cha ndab Jesús:
—Myo', le'a na' gáp ndo' lu goste.
Le'a myo' wa cha ngwasob, cha uní'i xa. Le'a Jesús cha myun cuent xa ndo' xna'a‑xa.
Le'a itea be men wa cha mzheb no msa'a bexa xno ndo' Dios, ndab bexa:
—¡Dub profet nsak ten Dios ulen lat beuna!
No ndab bexa:
—¡Le'a Dios mbi'id yakno be xmen‑na!
Le'a ta li mbin Jesús wa mgen idub distrit Judea wa no iteanak be gezh nde idub gangeak sa wa.
Le'a be xmen Juan xa na ulalea' be men cha ndab ndo' Juan itea be ta li mbin Jesús wa. Le'a Juan cha utezh top bexa,
cha mtu'ub xa bexa wa ndo' Jesús ngwa' inabdi'izh bexa naga le'a Jesús xa na li ndab Dios ilen wa, nati kweas bexa ilen stub‑ga xa.
Le'a gor na ulaya' bexa wats Jesús cha unabdi'izh bexa, ndab bexa ndo' Jesús:
—Le'a Juan xa ulalea' be men wa mtu'ub besa inabdi'izh besa ndo' ga naga le'a go xa na ndab Dios ilen wa, nati kweas besa ilen stub‑ga xa.
Le'a bi le'a gor wa le'a Jesús myunyakna kwa'ad‑ta bexa gizh, no ulantu'ub xa be mbi bxin ncho len lado'o be men, no myunyakna xa ngusndo' bexa lá na'.
Cha ndab Jesús ndo' itop be xmen Juan wa:
—Bya'be bega, cha gud bega ndo' Juan be ta uni'í bega no be ta ndo'ón bega: le'a bexa lá yoo gan iwi'ibe wa, nat le'a bexa wa na'‑la; le'a bexa na lá yoo gan isea wa, nat le'a bexa wa nsea‑la; le'a bexa nsen gelgizh lepra wa, nat le'a bexa wa myaklana; le'a bexa ngwa'ad wa, nat le'a bexa wa ndo'ón‑la; le'a bexa ngut, nat le'a bexa wa nban‑la; no le'a bexa uban nak wa ndo'ón di'izh wen ten Dios.
Uzhe'eb‑pa wen yooladna tal ton igondo' ton nak na'.
Le'a gor na nsea'be bexa na mtu'ub Juan wa, le'a Jesús cha usaxan mbidi'izh ndo' be men cuent ten Juan wa, ndab xa:
—Le'a gor na ngwa'be bega ge'e sa uxee ncho be men, ¿xta'an ngwa'iwi'i bega zha? ¿Dub yalod nkwi'in mbi zha?
Nati, ¿xta'an ngwa'iwi'i bega zha? ¿Dub xabgi'i nak dub lad uzhe'eb‑pa uyap nsak zha? Le'a bega uni'í‑ka le'a bexa ndak lad uyap wa no ndap bexa itea be ta'a nlad bexa, le'a bexa wa ncho ta lid bexa nibe'e.
¿Xta'an ngwa'iwi'i bega zha? ¿Ngwa'iwi'i bega dub xa ndadi'izh sakndo' Dios zha? Le'a na' gáp ndo' bega le'a Juan ta ugea‑ka ndadi'izh sakndo' Dios, parea le'a xa wa mas nsak ndo' itea‑ta bexa li ndun wa.
Le'a di'izh ten Dios nkeani'i cuent ten Juan, ndab‑a:
Bwi'i, le'a na' utu'ub dub xa ya' ned ndo' lu,
le'a xa wa uxa'al nes isea lu.
No gáp na' ndo' bega le'a lat itea be men ngol ndo' gizhliyo na'an stub profet mas nsak ndo' Juan xa ulalea' be men. Ná le'a tal ton dub xa na'anpa nsak lat bexa nibe'e Dios, le'a cuent ten Dios le'a xa wa mas nsak ndo' Juan.
Le'a itea be men no gast bexa nsen med nkix be men ndo' gobier, le'a gor na mbi'ín bexa wa ta mbidi'izh Juan, le'a bexa mgondo' le'a Dios ndon le'a wen cha ulalea' Juan bexa.
Ná le'a bexa fariseo no be mech ten ley, mxelad bexa ta na nlad Dios gun bexa no lá nlad bexa kolea' Juan bexa.
No ndab Jesús:
—¿Xte'e‑ma nak be men ncho tiemp nat? ¿Xta'an‑ma dub ta li nak?
Le'a bexa wa nak cuent be me'ed nde ndo' xge'e, uge' ndab be me'ed ndo' ltsa'a me'ed: “Gor na mbi'il besa bzhee, le'a bega ni lá ngolndatsbe. No gor na mbilto'o‑ga besa kant yoo ubanladna bega, le'a bega ni lá ngó'on‑ga.”
Ná le'a nat ndal‑ga na', Xa Myak Men Ndo' Gizhliyo. Le'a na' ndaw no ndo'o na', ná le'a bego ndab le'a na' uzhe'eb‑pa ndaw no uzhe'eb‑pa ndo'o na' vin. Ndab bega le'a na' nchealtsa'a bexa ugap nak no bexa nsen med nkix be men ndo' gobier Roma.
Ná le'a bexa ndak lak nsa'a Dios, le'a be ta wen ndun bexa wa nluu le'a bexa ndak‑ka.
Le'a dub xa fariseo unab ndo' Jesús ya'daw‑no Jesús xa ta lid‑xa. We'e le'a Jesús cha uyo'o len ni'i wa, cha usob xa ndo' mes.
Le'a gor na mbi'ín dub xagots ndun be ta ugap le'a Jesús nsob ndo' mes ta lid xa fariseo wa, cha ulen‑no xa dub bot tuzh nakcha'aw ge' nsalea' alabastro, ncho ta uxe'e len‑a.
Cha usob xa lad tso'o Jesús sa na nde xo'o‑xa. Cha uzhe'eb ndó'on xa, gast nsala' nitsndo' xa tso'o xo'o Jesús. Le'a gichgek‑xa cha mtsambi'i xa tso'o xo'o Jesús. Cha mchealto'o xa xo'o Jesús. Cha mtob xa ta uxe'e wa tso'o xo'o Jesús.
Le'a gor na uni'í xa fariseo na li mbin kombid ndo' Jesús wa ta li ndun xagots wa, cha mbinbe'e xa: “Tal le'a xa ndee dub profet‑ka, le'a xa sni'í‑ka le'a xagots lba'a ngal xo'o‑xa ba' uzhe'eb dub xa ndun ta ugap.”
We'e le'a Jesús cha ndab ndo' xa fariseo wa:
—Simón, le'a na' nlad gáp dub ta'a ndo' lu.
Le'a xa wa cha uka'ab ndab:
—Gud go‑ya, Mech.
Cha ndab Jesús:
—Uyo'o top xabgi'i nsa'ab med ndo' dub xa ngodi'in med nbe'e. Le'a dub xabgi'i wa nsa'ab dub ga'ay gayo'o med nsak nsalea' denario. Le'a stub xa wa nsa'ab dub tol gayo'o med wa.
Le'a itop bexa wa lá ngun gan ikix be med wa, ta we'e le'a xa uladi'in med wa cha mbinge'ladna ndo' itop bexa wa. Nat gud ndo' na', ¿ndo' itop xa nsa'ab med wa ton mas nke'aladna xa na li uladi'in med wa zha?
Le'a Simón cha uka'ab ndab:
—Le'a na' ni xa na mas sian med nsa'ab wa.
Le'a Jesús cha ndab:
—Le'aka ndab lu.
Cha mwi'i Jesús ndo' xagots wa, cha ndab Jesús ndo' Simón:
—¿Na' lu xagots ndee? Le'a gor na uyo'o na' len lid‑la, le'a la ni lá usa'a nits yat xo'o‑na'. Ná le'a xagots ndee msat xo'o‑na' nsea nitsndo' xa, no mtsambi'i xa xo'o‑na' gichgek‑xa.
Le'a lu ni lá uchealto'o ndo' na', ná le'a xagots ndee bi xte'e uyo'o na' len lid‑la nunk lá ibeas uchealto'o xa xo'o‑na'.
No ni lá utob la aceit gek‑na', ná le'a xagots ndee mtob ta uxe'e ba' tso'o xo'o‑na'.
Le'a na' gáp ndo' lu, le'a xagots ndee uzhe'eb nkwea'ladna na', ta nluu le'a be ke sian ndap xa myu'u‑la. Le'a xa tuzh ke ten na mtsu'u Dios, le'a xa wa ndido‑tsa nkwea'ladna Dios.
Le'a Jesús cha ndab ndo' xagots wa:
—Le'a be ke ten lu myu'u‑la.
Le'a bexa na no nde ndo' mes nsob Jesús wa ndabbe ndo' be ltsa'a‑na:
—¿Ton‑xá xa ndee zhaga ndab xa le'a xa mtsu'u ke ten xagots ba'?
Le'a Jesús cha ndab ndo' xagots wa:
—Le'a ta na nge'ladna lu na' wa, ta we'e mbin myu'u be ke ten la. Nat bya', cha btenladna lu.
Tso'o wa le'a Jesús ukesea‑no isatibtop be xmen‑na sian be gezh ubi'i no be gezh byux. Ukesea uluu Jesús be men, ndadi'izh xa di'izh wen ten Dios na xte'e gak bexa dub xa le'a Dios nibe'e.
Le'a stub xa wa Juana, xagots ten Chuza, xa na le'a nchansu be ti'in ten Herodes. Le'a stub xa wa Susan. Le'a bexa wa no kwa'ad be xagots xa'aga msa'a be ta nki'in Jesús no be xmen‑xa.
Le'a kwa'ad be men uto'o isando' be gezh ulen wats Jesús, cha msaktabe'e Jesús dub ta'a mluu xa ndab xa:
—Le'a dub xabgi'i ndun ti'in ge'e uto'o ncha'utob xa bid ten trig ndo' yo. Le'a gor na mte'ach xa‑ya ncho‑ya ulate to'o nes. Le'a be na wa cha uso' be men tso'o‑na, cha ulen migin cha udaw‑a.
No ncho‑ya ulate ndo' yo ge'. Le'a gor na ulen ta wa cha ubid‑a, geal le'a sa wa na'anpa kwazh.
No ncho‑ya ulate lat be gix nso' gich. Le'a gor na ulen trig no gix wa, le'a gix wa cha ulo xlea‑ya.
No ncho‑ya ulate sa uta'a yo, cha msa'a‑ya dub gayo'o‑ga bid.
We'e uge' ndab Jesús:
—¡Bego na ndap ncha'‑na, bla'ach bega ta ndáp na' ndee!
Le'a be xmen Jesús cha unabdi'izh ndo' xa ndab bexa:
—¿Xta'an gab ta msaktabe'e ga wa?
Le'a Jesús cha uka'ab ndab ndo' bexa wa:
—Le'a Dios nsa'a ta nyakbe'ena bega be ta uga'ach cuent ten xte'e nibe'e Dios. Ná le'a ndo' bexa xa'aga sbe'en nsaktabe'e na' be ta'a gor ndadi'izh na', ndo'ontsa maska iwi'i bexa ná le'a bexa lá ina'. No maska go'ón bexa ta ndáp na', ná le'a bexa ni lá yakbe'ena‑ya.
’Le'a ta msaktabe'e na' wa lnde'e nak: Le'a bid ten trig wa cuent di'izh ten Dios.
Le'a to'o nes sa ulate bid ten trig wa nak cuent be men ndo'ón di'izh ten Dios, parea le'a mxu'u cha nlen ngo'o di'izh wa lado'o bexa, ndo'ontsa lá gungealadna bexa‑ya no lá usa'a Dios gelnban ten bexa.
Le'a yo ge' sa ulate bid wa nak cuent be men ntenladna ndo'ón di'izh ten Dios, ná le'a bexa wa cuent trig lá ndap sian lo'‑na. Ndangealadna bexa di'izh ten Dios dub nde'ep, parea le'a gor na juert ncho xa geal ndangealadna xa di'izh wa, cha nla'a xa‑ya.
Le'a yo sa len gix nso' gich wa nak cuent be men ndo'ón di'izh ten Dios, ná le'a bexa nyu'ladna no nge'ladna bexa be ta sian‑tsa ndap bexa, no nlad bexa itea ta'a ndaladna xa gun xa. Le'a bexa wa cuent dub trig na'an xta'an usa'a.
Parea le'a sa uta'a yo wa nak cuent be men wen lado'o‑na ndo'ón di'izh ten Dios no ndun bexa lak ndab‑a. Nxik bexa ndun bexa ta wen, le'a bexa nak cuent be trig nsa'a sian bid.
’Na'an dub men kich xe'a cha usob xa‑ya len dub gets, no ni lá usob‑ga xa‑ya xan lo'on. Le'a xe'a wa ndi usob men dub sa ga'ap, ndo'ontsa usu‑ya xe'a ndo' itea bexa nyo'o len ni'i wa.
Le'a itea be ta'a xga'ach, le'a gal dub wizh le'a ta wa igen‑ka. No iteanak be ta'a ncho ngachyo'o, le'a gal dub gor le'a ta wa iluu‑ka ndo' xe'a.
’Bla'ach bega ta gáp na' ndee, le'a ndo' bexa nyakbe'ena le'a Dios gun mas yakbe'ena bexa. Ná le'a bexa na lá nyakbe'ena, le'a Dios slat gast dub tuzh ta na nsak bexa nyakbe'ena bexa wa.
We'e le'a xna'a Jesús no be wit‑xa ulaya' sa nsob xa. Parea lá yoo gan ibii bexa wats xa, geal le'a sa wa uzhe'eb‑pa kwa'ad be men ndebe.
Le'a dub men cha ndab ndo' Jesús:
—Le'a xna'a‑ga no be wit‑ga ndebe tso'o juer ndee, nlad bexa ini'í bexa ga.
Le'a Jesús cha uka'ab ndab:
—Le'a bexa na ndo'ón di'izh ten Dios no ndun xa lak ndab‑a, le'a bexa we'e nak xna'a‑na' no wit‑na'.
Ngok stub wizh le'a Jesús ukea ndo' dub ni'iya nsea be xmen‑na. Cha ndab Jesús ndo' bexa:
—Itakea beuna stub to'o nits.
Cha ncha'be bexa.
Ndalen li ncha'be bexa ndo' nits wa, le'a Jesús cha ngwadgats. Le'a ndo' nits wa cha ulen dub mbi si'il, gast ngi slayo'o‑la ni'iya wa len nits. Cha uzhe'eb‑pa rages ncha'bela bexa.
—¡Mech! ¡Mech! ¡Le'a beuna ngi sat!
Cha uban Jesús, cha uteyo xa mbi si'il nsea be golp ten nits wa. Cha uleas mbi no xe' ute nits.
Cha ndab Jesús ndo' be xmen‑na:
—¿Ma‑xá ta nge'ladna bega na' wa zhaga?
Cha mzheb bexa no ngwanseana bexa, ndab bexa ndo' be ltsa'a‑xa:
—¿Ton‑xá xa ndee zhaga, gast mbi nsea nits nxobgek ndo' di'izh ten xa?
Cha ulaya' bexa stub to'o nits, lad ndo' distrit Galilea sa nibe'e gezh Gadara.
Le'a gor na ula' Jesús ndo' ni'iya wa, cha ulen dub xa gezh wa wats Jesús, dub xa kwen‑la ncho mbi bxin len lado'o‑na. Le'a xa wa ni lá ndak xab‑na, no ni lá nyo'o xa ta lid‑xa, ndi sbe'en len be gelo'o nga'ach be men ngut ncho xa.
Le'a gor uni'í xa Jesús cha uzhe'eb uge' utezhat xa, cha usaxib xa ndo' Jesús, cha uge' ndab xa:
—¿Xta'an ngi na' nseaugal ga zha, Jesús Xin Dios si'il? Le'a na' na'ab ndo' ga lá utsaksi ga na'.
Li ndab xa wa geal le'a Jesús unibe'e‑la ndo' mbi bxin wa ito'o lado'o‑xa wa. Le'a mbi bxin wa uzhe'eb pol‑lata nibe'e xabgi'i wa. No sian biaj mxi bexa ya'a‑xa no xo'o‑xa nsea caden, ná xa ngix‑ka ta wa. Cha ndun mbi bxin wa gan nxo'on xa ge'e sa na'an men.
Le'a Jesús cha unabdi'izh ndo' mbi bxin wa, ndab xa:
—¿Xte'e nsalea' lu?
Le'a xa wa cha uka'ab ndab:
—Na' nsalea' Uzhe'eb Kwa'ad Xa.
Li ndab xa geal le'a be mbi bxin wa uzhe'eb‑pa kwa'ad uyo'o len lado'o‑xa wa.
Le'a be mbi bxin wa cha unab ndo' Jesús lá utu'ub Jesús bexa wa gast ge'ed uzhe'eb lá ndap xan‑na.
Ndi unab be mbi bxin wa ndo' Jesús ula'a Jesús yoo bexa len be kuch kwa'ad ndeseayaw sa wa. Le'a Jesús cha msa'a di'izh li gun bexa.
Le'a be mbi bxin wa cha uto'o lado'o‑xa wa, cha uyo'o bexa len be kuch wa. Le'a itea be kuch wa cha karrel ncha'a gek dub we'a to'o nits, cha ubix bema gast len nits ula'yo'o bema, cha ngut bema.
Le'a gor na uni'í bexa nkeno be kuch wa be ta uyo'o wa, cha nsea'be uxo'on bexa. Le'a nes nsea'be bexa mbidi'izh bexa‑ya ndo' be men gezh no ndo' be men ndesea ge'e.
Le'a be men wa cha uto'obe ncha'wi'i na xta'an ta uyo'o wa. Le'a gor ulaya' bexa wats Jesús, uni'í bexa xabgi'i na uto'o be mbi bxin len lado'o‑na wa nsob‑ma wats xo'o Jesús. Le'a xa wa nak‑la xab‑na no yá na'an‑latapa tont nak xa. Le'a be men wa cha mzheb.
Le'a bexa na uni'í xte'e myakna xa uyo'o mbi bxin len lado'o‑na wa cha mbidi'izh ta wa ndo' be men.
We'e le'a itea be men ncho sa nibe'e Gadara wa unab ndo' Jesús ika'an Jesús sa wa, le'a bexa uzhe'eb‑pa nzheb. Le'a Jesús cha ukea ndo' ni'iya wa cha ndi'izh ya' xa.
Le'a xa na uto'o be mbi bxin len lado'o‑na wa cha unab ndo' Jesús no xa ya'‑no Jesús. Parea le'a Jesús ndi ndab:
—Nat bya' ta lid‑lu. Cha bidi'izh na xte'e wen mbin‑no Dios lu.
Le'a xa wa cha nsea', usaxan ndadi'izh xa ndo' itea be men gezh wa xte'e myunyakna Jesús xa.
Le'a gor na mlansea' Jesús stub to'o nits, le'a be men kwa'ad uzhe'eb‑pa mtenladnabe, geal le'a bexa itea ndenke'a ilen Jesús.
We'e ulen dub xabgi'i nsalea' Jairo, xa nchansu ni'i sa nzhealbe bexa judío gezh wa. Le'a xa wa cha usaxib ndo' Jesús, cha unab xa ya' Jesús ta lid‑xa.
Le'a xa wa ndap dub‑tsa xingots‑na ncho tibtop li'in, parea le'a me'ed wa yamer gat. Le'a gor na ncha'be bexa nes le'a be men kwa'ad ngidko Jesús.
Le'a xa wa ubii ndi tso'o Jesús, cha mgal xa ndats xab Jesús. Cha bi le'a gor wa le'a ten wa cha uleaslen‑la las‑xa.
We'e le'a Jesús cha ndab:
—¿Ton‑xá mgal xab‑na'?
Le'a itea be men wa ndab na'anpa ugal xab Jesús. Le'a Pedr no be ltsa'a‑xa ndab:
—Mech, le'a be men kwa'ad ba' le'a ngidko ga, ¿ná xte'e nabdi'izh ga na ton‑xá mgal xab‑ga zha?
Le'a Jesús cha ndab:
—Dub men‑ka mgal xab‑na', le'a na' mgenna le'a dub tuzh juers ten na' uto'o.
Le'a gor na uni'í xagots wa le'a Jesús mgenna ta mbin xa wa, cha nxis xa tant nzheb xa. Cha ubii xa msaxib xa ndo' Jesús. We'e ndab xa ndo' ga'al itea be men na xta'an mgal xa xab Jesús no xte'e uxax myakna xa.
Le'a Jesús cha ndab ndo' xa:
—Xagots, le'a ta na nge'ladna lu na' wa, ta we'e mbin myakna lu. Nat bya', cha btenladna lu.
Ndalen li nso'yadi'izh Jesús, ulen dub xa uto'o ta lid Jairo, ndab xa ndo' Jairo:
—Yá lá go'o‑ta ga mech ba', le'a xin‑ga ngut‑la.
Le'a gor na mbi'ín Jesús ta wa, cha ndab xa ndo' Jairo:
—Lá izheb lu. Bingeatsaladna lu na', le'a xin‑la sban‑ka.
Le'a gor na ulaya' bexa ta lid Jairo, le'a Jesús cha uyo'o len ni'i wa nsea Pedr no Jacob no Juan nsea xus me'ed nsea xna'a me'ed. Cha ni dub‑ta men lá ula'a Jesús yo'o len ni'i wa.
Le'a be men kwa'ad wa ndó'on no nbezhat bexa geal ngut me'ed wa. Ná le'a Jesús cha ndab:
—Yá lá gó'on‑ta bega, le'a me'ed wa na'anpa ngut, le'a me'ed ga naxyats.
Le'a be men wa ndi mxi'id‑no Jesús, geal le'a bexa uni'í le'a me'ed wa ngut‑ka.
Le'a Jesús cha usen ya'a me'ed cha uge' ndab Jesús:
—¡Me'ed gots, goste!
We'e le'a gelnban ten me'ed wa cha myo'o‑gal len lado'o me'ed, cha uxax ngwaste me'ed. Le'a Jesús cha ndab ndo' be usan ten me'ed wa:
—Bsa'a bega ta gaw me'ed.
Le'a xus me'ed no xna'a me'ed uzhe'eb‑pa ndanseanabe, ná le'a Jesús cha unibe'e na'an ton ndo' na gab bexa ta ngok wa.
Le'a tso'o wa le'a Jesús mchealte isatibtop be xmen‑na. Cha msa'a xa juers ndo' bexa kontu'ub bexa be mbi bxin no yunyakna bexa be men gizh.
We'e cha mtu'ub Jesús bexa ya'uluu bexa xte'e nibe'e Dios be men, no yunyakna bexa be men gizh.
No ndab Jesús ndo' bexa:
—Ni dub ta'a gunti'in bego nes lá go'o bega ni bordón no ni bols no ni pan no ni med. No ni lá go'o bega top nes xab bega.
Tal pa ni'i na usa'a bexa yoo bega dub gezh, sa we'e‑tsa yoo bega gast wizh ika'an bega gezh wa.
No tal ncho gezh lá ula'a bexa yoo bega, bka'an bega gezh wa. Cha blate bega gast yakol ngwa'al xo'o bega, ta uluu le'a Dios ndakloo ndo' bexa wa.
Le'a Herodes xa nibe'e distrit Galilea wa mbi'ín itea be ta ndun Jesús. Ná le'a xa ni lá ini'í ton xa wa, geal le'a ncho be men ndab le'a xa wa Juan mban‑gal ndo' gelgut.
No ncho bexa ndab le'a xa wa profet Elí mlen‑gal. No ncho bexa ndab le'a xa wa ton‑la dub profet uyo'o xapta mban‑gal.
Ta we'e mbinbe'e Herodes, ndab xa:
—Le'a na' unibe'e myabto'og gen Juan. ¿Cha ton‑xá xa ndee ndon na' ndun sian be ta ndee zhaga?
Ta we'e uzhe'eb‑pa nlad Herodes ini'í Jesús.
Le'a ngol gor na mlancha' isatibtop be xmen Jesús, le'a bexa cha mbidi'izh itea be ta'a mbin bexa. Le'a Jesús cha mbi'i bexa dub sa na'an men, gax gezh Betsaida.
Ná le'a gor uni'í be men pa ncha'a Jesús, cha no bexa usenke'a tso'o Jesús. Le'a xa cha utezh bexa wa sa nsob xa. Cha mbidi'izh xa xte'e nibe'e Dios be men, no myunyakna xa be men gizh.
Le'a ngol gor na mas uzhe‑la, le'a isatibtop be xmen Jesús ubii wats xa, ndab bexa:
—Gud ga ndo' be men ba' ya'be bexa be ranch no be gezh nde gax, ukwa'an bexa sa gadgats bexa no ta gaw bexa, le'a sa ndee dub sa na'anpa ncho men.
Le'a Jesús cha ndab:
—Bsa'a bega ta gaw bexa.
Le'a bexa wa cha uka'ab ndab:
—Le'a besa ndap sga'ay‑tsa pan nsea stop‑tsa mbeal. Ná le'a besa lá yoo gan ya'isi'i ta gaw itea be men ndee.
Le'a lat itea be men wa ncho pa dub ga'ay mil xabgi'i. We'e le'a Jesús cha ndab ndo' be xmen‑na wa:
—Gud bega isob itol gayo'o ga'ga bexa junt.
Cha li mte xmen Jesús itea be men kwa'ad wa.
Le'a Jesús cha usen isaga'ay pan nsea itop mbeal wa, cha mwi'i xa gibe'a msa'a xa xno ndo' Dios. We'e cha ule'a xa be pan no be mbeal wa sian ble'a, cha msa'a xa‑ya ndo' be xmen‑xa. Le'a bexa wa cha mtse'a ta wa ndo' be men kwa'ad wa.
Le'a itea be men wa udaw ta wa gast plo mzhea bexa. Le'a be xmen Jesús cha mtele'e stibtop zhum be na mya'an sobr wa.
Ngok stub wizh le'a Jesús ngwa'yadi'izh‑no Dios dub sa na'an men, nab‑tsa be xmen‑xa mbi'i xa. Le'a Jesús cha unabdi'izh ndo' bexa wa, ndab xa:
—¿Xte'e ndab be men zha ton nak na'?
Le'a bexa wa cha uka'ab ndab:
—Le'a ncho be men ndab le'a go Juan xa ulalea' be men. No ncho bexa ndab le'a go Elí. No ncho‑ga bexa ndab le'a go stub profet uyo'o polta mban‑gal ndo' gelgut.
Le'a Jesús cha ndab:
—¿Bego zha xte'e gab bega ton nak na'?
We'e le'a Pedr ndab:
—Le'a go nak Cristo, xa mtu'ub Dios.
Le'a Jesús unibe'e ndab ndo' bexa:
—Na'an ton ndo' na gudi'izh bega ta wa.
No ndab Jesús:
No ndab Jesús ndo' bexa:
—Tal ton nlad isenke'a tso'o na', nsabndo' ula'a xa iteanak be ta nlad xa, cha go'o xa cruz ten xa itea wizh, cha isenke'a xa tso'o na' guni'i xta'an gun‑no be men xa.
Le'a tal ton ukwa'an xte'e wen yoo xa, le'a xa wa ndi gun perdid gelnban ten na ndo' Dios. Ná le'a tal ton gat ke ten na', le'a xa we'e gap gelnban ndo' Dios.
Tal le'a dub men ndap iteanak be ta'a ncho ndo' gizhliyo ndee, cha gak perdid gelnban ten xa ndo' Dios, le'a iteanak be ta wa ta na'an xti'in.
Le'a tal ton idonoladna na' no di'izh ten na', le'a na', Xa Myak Men Ndo' Gizhliyo, no idonoladna xa wa, gal wizh ilen‑no na' xe'a si'il ten Dios Xus‑na' no be ángel ten Dios.
Le'a na' gáp ndo' bega le'a ncho bexa nde ndee bi na'anpa gat gast ini'í‑ka xa gal tiemp inibe'e Dios.
Le'a ngol pa stub sman tso'o na li mbidi'izh Jesús ta wa, cha mbi'i xa Pedr no Juan no Jacob, ukea bexa dub bet sa nda'yadi'izh‑no Jesús Dios.
Le'a gor na li nso'yadi'izh‑no xa Dios, le'a xa cha mtixndo' ndo' ga'al bexa wa. Le'a xab‑xa cha mna' mbe cuent ndon nla'beal' na'‑ya.
Zha le'a sa wa cha mlundo' top xabgi'i ndeyadi'izh‑no Jesús, le'a ta wa Moisés no Elí.
Le'a itop bexa wa nde tlaw dub xe'a uzhe'eb chul, ndeyadi'izh‑no bexa Jesús na xte'e gat Jesús gezh Jerusalén.
Parea le'a Pedr no itop ltsa'a‑xa wa ngwadgats. Le'a gor na uban bexa uni'í bexa xte'e‑ta nla'beal' Jesús no uni'í bexa top xabgi'i wa nde wats Jesús.
We'e le'a gor na yá nchasea sit Moisés nsea Elí wats Jesús, le'a Pedr cha ndab ndo' Jesús:
—Mech, uzhe'eb‑pa wen ndebe beuna sa ndee. Gunde'e besa chon ramad: dub‑a na ten ga, le'a stub‑a na ten Moisés, le'a stub‑a na ten Elí.
Ná le'a Pedr ni lá ini'í xta'an ndab.
Bi li nso'yab Pedr le'a dub xkaw ula'‑la sa nso' bexa wa. Cha mzheb bexa gor nde bexa lat xkaw wa.
Le'a lat xkaw wa mgen ti Dios ndab:
—Le'a ta ndee Xi'ín‑na', xa na mti na'. Bsakyo'ón bega ta ndab xa.
Le'a gor na uleas ti Dios wa, le'a Jesús nab‑la nso'. Le'a bexa wa lá ngudi'izh ta li uni'í bexa wa dub nde'ep ndo' be men.
Le'a ngol stub‑tsa wizh gor na ncha'layo'o bexa bet wa, le'a kwa'ad be men cha uto'o ncha'be izhe'al bexa Jesús.
Le'a dub xabgi'i nsea lat be men kwa'ad wa uge' ndab:
—Mech, le'a na' na'ab ndo' ga iwi'i ga ndo' xme'ed‑na', le'a me'ed ga dub‑kama ndap na'.
Le'a gor na nsen dub mbi bxin me'ed, cha nbezhat me'ed, no uzhe'eb nte'al me'ed, no nlen bchi'in to'o me'ed. Uzhe'eb xela ndun‑no ta wa me'ed, no kwen‑la le'a zha nla'a ta wa me'ed.
Le'a na' una'ab‑la ndo' be xmen‑ga kontu'ub bexa mbi bxin wa, parea le'a bexa lá ngun gan.
Le'a Jesús cha uka'ab ndab:
—¡Uzhe'eb‑pa ngud nak bego ncho nat no ndido‑tsa nge'ladna bega Dios! ¿Plo‑xá tiemp yo'o na' lat bega zhaga? ¿Sta plo‑xá tiemp uxik na' ndo' bega zhaga?
Cha ndab Jesús ndo' xabgi'i wa:
—Utsea‑no xme'ed‑lu ba' sa ndee.
Le'a gor na ncha'a bi gax me'ed wa, le'a mbi bxin wa udinge‑gal me'ed ndo' yo, no uzhe'eb‑pa ngot bixte me'ed. Le'a Jesús cha uteyo mbi bxin wa, cha myunyakna xa me'ed. Cha myun Jesús cuent me'ed ndo' xus me'ed.
Le'a itea be men kwa'ad wa ndanseanabe gor uni'í bexa xte'e si'il nak Dios.
—Uzhe'eb‑pa bla'ach bega ta gáp na' ndee. Le'a na', Xa Myak Men Ndo' Gizhliyo, yak cuent ndo' ya'a be men.
Parea le'a be xmen Jesús ni lá yakbe'ena ta li ndab xa wa, geal le'a Dios biseata ula'a yakbe'ena bexa‑ya. Ná le'a bexa nzheb‑ta inabdi'izh ndo' Jesús xte'e gab ta wa.
We'e le'a be xmen Jesús cha ndadi'izhbe na ton mas nsak lat bexa wa.
Le'a gor na mgenna Jesús xta'an ndanbe'e bexa cha usen xa dub me'ed, cha mso' xa me'ed wa wats xa.
Cha ndab xa ndo' bexa wa:
—Le'a tal ton dub xmen‑na' utsin gak xa ndo' dub me'ed, le'a xa wa cuent‑kata ndo' na' utsin nak. Le'a xa na utsin nak ndo' na' wa, le'a xa wa utsin‑kaga nak ndo' xa na mtu'ub na'. Le'a xa na uxee nsak lat bega wa, le'a xa wa ndon le'a xa nsak ndo' Dios.
Le'a Juan cha ndab ndo' Jesús:
—Mech, le'a besa uni'í dub men ndanti'in lea'‑ga gor na ngontu'ub xa be mbi bxin. Ná le'a besa cha mka gunti'in‑ta xa lea'‑ga, geal le'a xa na'anpa no nkesea‑no beuna.
Le'a Jesús cha ndab:
—Lá uka bega gun xa ta wa, le'a tal ton na'anpa ndakloo ndo' beuna le'a xa wa dub‑tsa nak no beuna.
Le'a zha na yamer ngol zha ya' Jesús gibe'a stub biaj, le'a xa dub‑tsa uloladna ya' Jerusalén.
Cha mtu'ub xa pla xmen‑xa ncha'be ned‑labe. Le'a bexa wa cha ulaya' dub gezh ten distrit Samaria, mkwa'an bexa sa yoo Jesús sa wa.
Ná le'a bexa gezh wa lá usa'a ta wa, le'a bexa uni'í le'a Jesús ncha'a Jerusalén.
Le'a Jacob no Juan top xmen Jesús uni'í ta wa, cha ndab bexa ndo' Jesús:
—Señor, ¿nlad ga inab besa ndo' Dios ula' beal' gast gibe'a ba' utso'ol‑a be men ba' lak mbin Elí?
Le'a Jesús mgeakso' mwi'i ndo' bexa. Cha uteyo Jesús bexa ndab xa:
—Bega ni lá ini'í ton ngogek bega li ndab bega.
Le'a na', Xa Myak Men Ndo' Gizhliyo, na'anpa ndalyut be men, le'a na' ndi ndalusa gelnban ten bexa.
Cha ncha'be bexa stub‑ga gezh.
Le'a gor na li ncha'be bexa nes, le'a dub men cha ndab ndo' Jesús:
—Señor, le'a na' no isenke'a tso'o go guni'i pa ya' ga.
Le'a Jesús cha ndab ndo' xa wa:
—Le'a be mbeas ndap ge'ed nyo'o na, no le'a be migin ndap xu'un ten na, parea le'a Xa Myak Men Ndo' Gizhliyo lá ndap xa sa une'e xa.
Cha ndab Jesús ndo' stub xa:
—Usenke'a tso'o na'.
Le'a xa wa cha ndab:
—Señor, bla'a ga ned ya'uka'ach na' xus‑na'. We'e‑ta isenke'a na' tso'o ga.
Le'a Jesús cha ndab:
—Bla'a le'a bexa lá ndap gelnban ndo' Dios uka'ach ltsa'a ngut‑na. Ná le'a lu ndi wa'yadi'izh ndo' be men xte'e nibe'e Dios be men.
—Señor, le'a na' no isenke'a tso'o ga, parea bla'a ga ned nseayáp na'‑ya ndo' bexa ta lid‑na'.
Le'a Jesús cha ndab:
—Tal ton nlad isenke'a tso'o na', ná le'a xa ned stub ta xa'aga gun, le'a xa wa lá isu'u yoo lat be men nibe'e Dios. Le'a xa wa cuent dub xa nkeyun ti'in, nsen xa ya'a yarad cha ndi tso'o xa nwi'i xa.
Ngol tso'o wa le'a Jesús mti stub chon ga'al ncho ti'i be men, mtu'ub xa bexa wa sbe'en top ga'ga xa ya'be ned‑la bexa itea be gezh ya' Jesús.
Cha ndab Jesús ndo' bexa wa:
—Ncho kwa'ad be men nlad go'ón di'izh ten Dios, nak bexa cuent dub sa ncho sian‑pa be ta'a iganle'e, parea le'a bexa gun ti'in wa pla‑tsa. Ta we'e unab bega ndo' Dios Xwan ti'in utu'ub‑ta xa bexa gudi'izh di'izh ten Dios.
Wa'be bega nat, le'a na' ntu'ub bega ya'be bega cuent‑ta be borreg nde lat be mbee.
Lá go'o bega bols ncho med, no ni stub bols ten bega, no ni stub nes ndab bega. No na'anpa gaiso' bega inidi'izh bega ndo' be men nes.
Le'a gor na yoo bega len dub ni'i, cha gab bega ndo' men wa: “Le'a Dios gun wen yooladna bega.”
Tal le'a xa ncho sa wa utsin ika'ab ndo' bega, we'e le'a Dios gun wen yooladna xa wa. Ná tal le'a xa ugap ika'ab, le'a xa na'anpa wen yooladna.
Le'a sa na utsin ika'ab bexa ndo' bega, sa we'e‑tsa yoo bega. Lá idoladna bega gaw bega no goo bega be ta'a usa'a xa, le'a dub xa ndun ti'in nsabndo' yax ten na. No na'anpa uche'a bega sa yoo bega.
Le'a gor na ilaya' bega dub gezh sa na ncho men utsin nak ndo' bega, gaw bega guni'i xta'an usa'a bexa wa.
No byunyakna bega be men gizh ncho gezh wa, cha gud bega ndo' bexa wa le'a tiemp inibe'e Dios lado'o be men yamer ilen.
Ná tal ncho gezh na'anpa utsin nak bexa ndo' bega, bka'an bega sa wa. Le'a gor na ya'ito'o bega gezh wa cha gud bega:
“Gast yakol ngwa'al xo'o besa gezh ndee ulate besa, ta uluu le'a Dios ndakloo ndo' bega. Parea nlad besa ini'í bega ta ndee: le'a tiemp inibe'e Dios lado'o be men yamer ilen.”
No gáp na' le'a gal wizh gab Dios na ton ndap ke, le'a bexa gezh wa mas gelkwea' ini'í ndo' bexa uyo'o gezh Sodoma.
’¡Pro'ob bego xa gezh Corazín no bego gezh Betsaida! Le'a tal be uyon na mbin na' lat bega wa ndi ngun na' gezh Tiro no Sidón, polta ngok‑la bexa lad wach no usob‑la bexa ndo' di', ta uluu le'a bexa mla'a‑la be ta ugap nak bexa.
Ta we'e le'a gal zha na gab Dios na ton ndap ke, le'a bega xa gezh Corazín no bega gezh Betsaida mas uzhe'eb ini'í gelkwea' ndo' bexa Tiro no Sidón wa.
No bego xa gezh Capernaum, ¿ndanbe'e bega zha gibe'a ya' bega? Le'a Dios ndi utsa'ab bega infierno.
Cha ndab Jesús ndo' be xmen‑na:
—Le'a tal ton isakyo'ón ta ndab bega wa, le'a xa wa isakyo'ón di'izh ten na'. Le'a tal ton uxelad bega, le'a xa wa na' ndee nxelad. Le'a xa na uxelad na' wa, le'a xa wa no nxelad Dios xa mtu'ub na'.
Le'a gor na mlancha' isachon ga'al ncho ti'i bexa na li mtu'ub Jesús wa, le'a bexa wa uzhe'eb‑pa mtenladna ndab ndo' Jesús:
—Señor, gast be mbi bxin nxobgek ndo' besa gor ndanti'in besa lea'‑ga.
Le'a Jesús cha ndab:
—Le'a na' uní le'a mxu'u uto'o ga'ap ba' ulayat ndo' yo cuent beal' usi'i.
Bla'ach bego le'a na' nsa juers ndo' bega iso' bega tso'o uzhib no nix, no mas gap bega juers ndo' mxu'u. Ni dub ta'a wa lá gun gan xte'e gun‑no bega.
Parea lá itenladna bega xte'e nxobgek be mbi bxin ndo' bega, ndi btenladna bega le'a lea' bega nkea‑la gibe'a ba'.
Le'a gor we'e le'a Espíritu ten Dios cha mbin le'a Jesús uzhe'eb‑pa mtenladna, cha ndab Jesús ndo' Dios:
—Nsa na' xno ndo' ga, Xus‑na', go Xa Nibe'e gibe'a no gizhliyo, le'a ga lá ula'a le'a bexa ndak wa no bexa ntsid wa yakbe'ena be ta ndee. Ndi mluu ga‑ya ndo' bexa na'anpa ndak, bexa nak cuent be me'ed. Li ngok‑a Xus‑na', geal le'a go li nlad gak‑a.
—Le'a Dios Xus‑na' msa'a itea be ta'a ndo' na'. No na'an ton nchando' na', nab‑tsa Xus‑na' nchando' na'. No na'an ton nchando' Dios Xus‑na', nab‑tsa na' xa nak Xin‑xa nchando' xa, no bexa na nlad na' uluu na' na ton nak Dios ndo' bexa.
Cha mwi'i Jesús ndo' be xmen‑na, cha ndab xa ndo' nab‑tsa bexa wa:
—Dios ndun wen nyoladna be men na no ni'í ltsa'a be ta ni'í bega wa,
le'a na' gáp le'a kwa'ad bexa mbidi'izh sakndo' Dios no bexa nibe'e polta, mlad bexa ini'í bexa ltsa'a be ta ni'í bega nat, parea le'a bexa lá ini'í be ta wa. No mlad bexa go'ón bexa ltsa'a be ta ndo'ón bega nat, parea le'a bexa lá ngo'ón ta wa.
We'e le'a dub mech ten ley cha mbin preb Jesús, ndab xa:
—Mech, ¿xte'e gun na' ndo'ontsa gap na' gelnban ndo' Dios, ta nunk lá idub?
Le'a Jesús cha uka'ab ndab:
—¿Xte'e nkeani'i ley ten Dios? ¿Xte'e nyakbe'ena lu ta wa?
Le'a mech ten ley wa cha ndab:
—Le'a ley wa ndab: “Wanke'a Dios Xa Nibe'e idub ncholadna lado'o‑lu no idub gelnban ten la no idub lak ndun la no idub lak ndanbe'e la.”No ndab‑a: “Bkwea'ladna be ltsa'a‑lu lak‑kata lu.”
Le'a Jesús cha ndab:
—Le'aka uka'ab lu. Bin itea ta wa, le'a lu sap‑ka gelnban ndo' Dios.
Ná le'a mech wa nlad wen ya'an ndo' be men, ta we'e unabdi'izh‑gal xa ndo' Jesús, ndab xa:
—¿Ton nak ltsa'a‑na' zha?
Le'a Jesús cha uka'ab ndab:
—Le'a dub xabgi'i uto'o Jerusalén ncha'la' xa gezh Jericó. Le'a nes ncha'a xa wa, mlat be wa'an itea be ta'a no'o xa no gast xab‑xa. No udin bexa xa, cha mlaugix bexa xa cuent dub men ngut.
Le'a ngol gor le'a sa wa nsatid dub ule'ay ten bexa judío. Le'a xa wa cha uni'í nax men wa, cha gandid‑tsa utid xa.
Tso'o wa nsatid dub xa levita sa wa. Le'a gor uni'í xa xa nax wa, cha gandid‑gal utid xa.
Le'a tso'o wa nsatid‑ga dub xa gezh Samaria. Le'a gor uni'í xa men wa, cha mlatsladna xa xa wa.
Cha ubii xa wats xa wa, cha mbin ramed xa xa wa aceit no vin. No mtixko xa lad be sa gizh wa. Cha msob xa xa wa tso'o man ten xa. Cha mbi'i xa xa wa dub ni'i sa nte'e bexa cuart, cha mla'ach xa xa sa wa.
Ngot xe'a wa gor na yá nsea' xa Samaria wa, le'a xa cha ulo'o top med nsak, cha msa'a xa‑ya uka'a xwan ni'i wa. Cha ndab xa ndo' xa wa: “Bla'ach ga xa ndee. Le'a itea be ta gun gast ga wa, le'a ta wa skix‑ka na' wizh yach na'.”
Cha ndab Jesús ndo' mech ten ley wa:
—¿Xte'e nsak lu zha? Ndo' yon bexa wa, ¿ton nak ltsa'a‑na xa ulawa'an wa zha?
Le'a mech ten ley wa cha uka'ab ndab:
—Xa na mlatsladna xa wa.
Le'a Jesús cha ndab:
—Nat bya', cha no lu li bin.
Le'a nes ncha'a Jesús Jerusalén cha ulaya' xa dub gezh tuzh. We'e le'a dub xagots nsalea' Mart utezh xa ta lid‑na.
Le'a xa wa ndap dub beal‑na nsalea' Marí. Le'a gor na nsob Jesús len ni'i wa le'a Marí wa cha nsobula'ach xta'an ndadi'izh Jesús.
—Señor, ¿lá na' ga zha le'a beal‑na' nla'a nab na' ndun itea be ti'in ndee? Gud ga ndo' xa no gakno na'.
Le'a Jesús cha uka'ab ndab:
—Mart, Mart, uzhe'eb‑pa nyu'noladna lu sian‑pa be ta'a.
Ná le'a ncho stub ta'a ndon le'a nsak. Le'a Marí ndee mti ta nsak wa, no ni lá gáp na' ndo' xa lá ula'ach‑ta xa‑ya.
Ngol dub wizh le'a Jesús ngwa'yadi'izh‑no Dios. Le'a gor na mtayadi'izh xa le'a dub xmen‑xa cha ndab ndo' xa:
—Señor, bluu ga besa xte'e gudi'izh‑no besa Dios, lak mluu Juan be xmen‑xa.
Le'a Jesús cha ndab ndo' bexa:
—Le'a gor na gudi'izh‑no bega Dios, lnde'e gab bega:
Go Dios Xus besa, go nsob gibe'a ba',
yanke'a itea be men ga.
No uxax ilen tiemp inibe'e ga be men nde ndo' gizhliyo.
Gak ta nlad ga ndo' gizhliyo, lak ndak‑a gibe'a.
Nab besa usa'a ga ta gaw besa wizh nat,
lak nki'in besa‑ya itea wizh.
Binge'ladna ga itea be ke ten besa,
lak ndange'ladna besa ndo' be men ugap ndun‑no besa.
Lá ula'a ga gaila' besa ndo' ta ugap,
ndi ulo'o ga besa ndo' itea be ta ugap.
No ndab Jesús ndo' bexa:
—Tal le'a bega ya' ta lid dub amig ten bega utol te'al, cha gab bega: “Amig, bsa'a chon‑tsa pan ika na',
le'a stub amig ten na' ulansea ta lid‑na', le'a na' ni lá ndap xta'an usa na' gaw xa wa.”
Le'a xa wa cha gab: “Lá gun‑ta lu ruid. Le'a to'o lid‑na' nso'nyaw‑la. No be xme'ed‑na' ndeyats‑la wats na'. Le'a na' lá yoo gan gaste usa ta nlad lu wa.”
Parea le'a na' gáp ndo' bega le'a xa wa gaste‑ka usa'a xa itea be ta nki'in bega ndo'ontsa yá lá gun‑ta bega ruid, na'anpa ta na amig‑tsa ten xa bega.
’Le'a na' gáp ndo' bega unab bega be ta'a nki'in bega ndo' Dios, le'a Dios sa'a‑kaya. Bkwa'an bega ta ten Dios, le'a bega szheal‑kaya. Utezh bega Dios, le'a Dios sakno‑ka bega.
Le'a itea bexa na nab ta nki'in‑na, le'a Dios nsa'a‑kaya. Le'a itea bexa na nkwa'an ta ten Dios, le'a bexa nzheal‑kaya. Le'a itea bexa na nbezh Dios, le'a Dios ndakno‑ka xa.
’Le'a bego na ndap me'ed, tal le'a dub xme'ed bega inab dub pan, ¿cha sa'a bega ndi dub ge' ndo' me'ed zha? No tal le'a xme'ed bega inab dub mbeal, ¿cha sa'a bega ndi dub uzhib ndo' me'ed zha?
No tal le'a xme'ed bega inab dub ngu'u, ¿cha sa'a bega ndi dub nix ndo' me'ed zha?
Le'a bego bexa ugap ná sbe'en be ta wen nsa'a bega ndo' be xin bega, ma ta Dios Xus bega nsob gibe'a ba' usa'a Espíritu ten na ndo' bexa inab‑a.
Le'a dub wizh le'a Jesús ulantu'ub dub mbi bxin mbin mud dub xabgi'i. Le'a gor na uto'o mbi bxin wa, le'a xa mud wa usaxan ndadi'izh‑la. Le'a itea be men ngwanseanabe.
—Le'a Jesús ngontu'ub be mbi bxin juers ten Beelzebú, mxu'u nibe'e be mbi bxin.
No ncho xa mbin preb Jesús ndab bexa gun Jesús dub ta'a uluu ton nak xa.
Parea le'a Jesús mgenna xte'e ndanbe'e bexa wa, cha ndab Jesús:
—Tal le'a be xmen dub xa nibe'e iteltsa'abe cha bi le'akaga bexa kuyo, we'e le'a bexa wa yá na'antapa gak juertbe. No tal le'a be men ncho len dub ni'i li‑ga le'akaga kuyobe, le'a juers ten bexa idub.
No li‑ga tal le'a mxu'u kuyo‑no le'aka be mbi bxin ten na, we'e le'a mxu'u wa no be mbi bxin wa iteltsa'abe, cha idub juers ten mxu'u. Li ndáp na' geal le'a bega ndab le'a na' juers ten Beelzebú ngontu'ub be mbi bxin.
Ndab bega le'a na' ndee ngontu'ub be mbi bxin juers ten Beelzebú. ¿Ná ton nsa'a juers ngontu'ub be xmen bega be mbi bxin wa zha? Ta we'e ndáp na' le'a ta na ndun be xmen bega wa le'a nluu le'a bega na'anpa utsin ndanbe'e.
Ná le'a na' ndee ngontu'ub be mbi bxin juers ten Espíritu ten Dios, ta na nluu le'a Dios ngol tiemp nibe'e be men ndo' gizhliyo.
’Le'a tal dub xabgi'i juert no'o spad nla'ach ta lid‑xa, le'a itea ta'a nla'ach xa segur‑ka ndebe.
Parea tal le'a stub‑ga xa mas juert ilen ta lid‑xa wa, cha gun xa gan ndo' xa wa, le'a xa we'e slat spad na nge'ladna xa wa. We'e cha slat xa be ta'a ten xa ned wa no stse'a xa‑ya ndo' be ltsa'a‑xa.
’Le'a tal ton lá nsakladna be ta ndun na', le'a xa wa ndi ndakloo ndo' na'. No li‑ga le'a tal ton bexa na'anpa ndakno na' nyakjunt be men ndo' Dios, le'a xa wa ndi ndun nsasit be men wats Dios.
’Le'a gor na nto'o dub mbi bxin len lado'o dub men, le'a mbi bxin wa cha ncha'a sa na'an men ncha'kwa'an na pa yoo na. Parea le'a gor na lá izheal pa yoo mbi bxin wa, cha ndab xa: “Nsea' na' le'aka ta lid‑na' sa uto'o na'.”
Le'a gor na mtansea' mbi bxin wa le'a lado'o men wa cuent dub ni'i ndon umbi'i nak no chul nsaxkwa'a‑ya.
We'e le'a mbi bxin wa cha ncha'gi'i stub sga'ad be mbi bxin mas ugap nak. Le'a itea be mbi bxin wa cha yoo lado'o men wa. Cha mas juert yoo xa wa ndo' lak zha ned wa.
Le'a gor na li nso'yadi'izh Jesús ta wa le'a dub xagots nso' lat bexa kwa'ad wa uge' ndab:
—¡Uzhe'eb‑pa wen nyoladna xna'a‑ga!
Ná le'a Jesús cha ndi ndab:
—Mas uzhe'eb wen yooladna bexa na ndo'ón di'izh ten Dios no ndun bexa lak ndab‑a.
Le'a tso'o wa le'a be men mas kwa'ad nsayakjunt wats Jesús, cha ndab Jesús ndo' bexa:
—Le'a be men ncho nat uzhe'eb‑pa be men ugap. Nab bega gun na' dub ta'a uluu ton nak na', parea le'a na' lá gun ta nab bega wa. Ndi ini'í‑tsa bega le'a na' iti'id ltsa'a ta utid Jonás.
Le'a ta utid Jonás wa mluu le'a Dios le'aka mtu'ub Jonás gezh Nínive. No li‑ga le'a ta iti'id na', Xa Myak Men Ndo' Gizhliyo, uluu ndo' be men ncho nat le'a na' Dios‑ka mtu'ub.
’Le'a gal wizh na gab Dios na ton ndap ke, le'a xagots unibe'e be men lad sur iso', gab xa le'a bega ndap‑ka ke. Le'a xagots wa uzhe'eb‑pa sit uto'o ndo'ontsa mbidyo'ón xa itea be ta mbidi'izh Salomón, be ta uzhe'eb ngok xa. Le'a sa ndee nso' dub xa mas nsak ndo' Salomón wa, ná le'a bega lá nsakyo'ón ta ndab xa.
Le'a bexa Nínive wa no kwe ndo' Dios wizh na gab Dios na ton ndap ke, gab bexa le'a be men ncho nat ndee wa ugap nak. Le'a bexa Nínive wa mla'a be ta ugap nak bexa gor na mbi'ín bexa di'izh ten Dios ta mbidi'izh Jonás. Ná le'a nat le'a dub xa mas nsak ndo' Jonás nso' sa ndee.
’Le'a na'an ton kich dub xe'a cha usob xa‑ya dub sa xga'ach. No ni len dub caj lá usob xa‑ya. Ndi usob xa‑ya dub sa ga'ap ndo'ontsa le'a itea be men nyote len ni'i wa ina' xe'a.
Le'a ngusndo' dub men le'a nak xe'a ten xa. Tal le'a ngusndo' bega ta wen, le'a bega nkesea ndo' xe'a. Ná tal ngusndo' bega na'anpa ta wen, le'a bega nkesea ndi sa ukaw.
Uzhe'eb‑pa bla'ach bega le'a ta ncho len lado'o bega ta ugea‑ka nak xe'a, na'anpa sa ukaw gak‑a.
Tal le'a len lado'o bega idub‑ka ncho xe'a ten Dios, le'a bega ni dub tuzh na'anpa ncho sa ukaw. Le'a bega itea ta'a ini'í, cuent‑ta gor na nsu xe'a sa nso' bega.
Le'a gor na mtayadi'izh Jesús ndo' be men, le'a dub xa fariseo unab ndo' Jesús ya'daw‑no Jesús xa ta lid‑xa. Cha uyo'o Jesús, cha usob xa ndo' mes.
Parea le'a Jesús na'anpa una'a lak nibe'e costumbr ten bexa fariseo. Le'a gor na uni'í xa fariseo ta wa, cha ngwanseana xa.
Le'a Jesús cha ndab:
¡Bego xa lá nsakyo'ón! ¿Lá ini'í bega zha le'a Dios xa na mbinde'e idub las men, le'a xa wa le'aka nsa'a gelnban ten be men?
Ta we'e bsa'a bega be ta gakno bexa uban nak, we'e umbi'i gak bega ndo' Dios.
’¡Pro'ob bego xa fariseo! Le'aka nak nsa'a bega dub gen byunxtil lat dub ti'i gen‑a uxen bega, no li‑ga ndun‑no bega rud no itea‑ta be ta xge'a ndas bega. Parea na'anpa utsin nak bega ndo' be men no ni lá ndanke'a bega Dios. Be ta wen ndee nsabndo' gun bega, no usa'a‑ka bega be ta wa lak‑ka ndun bega nat.
’¡Pro'ob bega xa fariseo! Le'a bega nti be yaxil sa nsob bexa mas nsak isob bega len be ni'i sa nzhealbe beuna xa judío. No nlad bega utsin inidi'izh be men ndo' bega be ndo' xge'e.
’¡Pro'ob bega mech ten ley no bexa fariseo! Le'a bega ndunta xa wen, ná bega xa ugap nak. Le'a bega nak cuent dub ba'a ni lá nluu. Le'a be men nsea tso'o‑ya, parea ni lá ini'í bexa xta'an‑a.
Le'a dub mech ten ley uka'ab ndab ndo' Jesús:
—Mech, le'a ga no ndo' besa kwea' uní'i.
Le'a Jesús cha ndab:
—¡Pro'ob bega mech ten ley! Le'a be ta sian nluu bega wa cuent dub yo'o kwe'a ni lá uxik be men go'o‑ya. Ná le'a bega ni dub ngutsya'a‑na lá ndakno bexa go'o bexa‑ya.
’¡Pro'ob bego! Le'a be usan gox polta ten bega mbit bexa ndadi'izh sakndo' Dios. Ná nat le'a bega ndi ndande'e ta chul nsob sa mga'ach bexa wa.
Le'a ta wa nluu le'a bega dub‑tsaka nak no be usan gox polta ten bega. Le'a bexa wa mbit bexa mbidi'izh sakndo' Dios, ná nat le'a bega nsaxkwa'a‑ga ba'a ten bexa.
’Ta we'e lnde'e ndab Dios: “Le'a na' utu'ub‑kata bexa ndadi'izh sakndo' na', no bexa ndadi'izh di'izh ten na. Le'a ncho bexa utu'ub na' wa le'a be men gut xa, no ncho bexa le'a be men ugap gun‑no xa.”
Ta we'e le'a bega ncho tiemp nat gap ke ten itea bexa ugap li ndut bexa mbidi'izh sakndo' Dios wa gast idub zha utexan‑ta gizhliyo.
Le'a ta wa gast zha ngut Abel no gast zha ngut Zacarías, mbit be men xa wa wats altar dub lad ni'i ten Dios. Le'a na' gáp ndo' bega le'a Dios utsaksi bexa ncho nat ke ten iteanak be ta mbin bexa wa.
’¡Pro'ob bega mech ten ley! Le'a bega nka igondo' be men Dios. Le'a bega lá nchando' Dios, no ni lá nla'a bega igondo' bexa Dios.
Le'a gor na mtayadi'izh Jesús le'a be mech ten ley no bexa fariseo uzhe'eb‑pa ndaklobe ndo' Jesús. Cha usaxan bexa unabdi'izh bexa sian ta'a ugan,
nlad bexa gab Jesús dub ta lid le'a nak ndo'ontsa ke we'e usake bexa Jesús.
Le'a gor wa le'a sian mil be men ulaya' wats Jesús, gast nso' bexa tso'o xo'o ltsa'a bexa tant dub kwa'ad xa. Le'a Jesús cha ndab ndo' be xmen‑na:
—Uzhe'eb‑pa gop bega cuent nsea levadur ten bexa fariseo, le'a bexa nlu'u cuent‑ta xa wen, ná le'a bexa ugap nak.
Le'a itea be ta uga'ach, le'a gal gor le'a ta wa ulu'u‑kabe. No itea be ta ngachyo'o, le'a gal gor le'a be men ini'í‑ka ta wa.
Ta we'e itea ta ndadi'izh bega dub sa ukaw, le'a ta wa sgen‑ka ndo' xe'a. No itea ta xga'ach ndadi'izh bega len ni'i, le'a ta wa gast idub gezh sgen‑ka.
’Le'a na' gáp ndo' bego nak amig ten na', lá izheb bega ndo' bexa ndut men, le'a bexa wa ta we'e‑tsa sun gan gun.
Ndi gáp na' ndo' bega na ton ndo' na nsabndo' izheb bega: bzheb bega ndo' Dios, xa na sun gan gut be men, cha utsa'ab xa gelnban ten bexa wa infierno. Le'a na' gáp ndo' bega, ndo' xa we'e bzheb bega.
’Le'a dub ga'ay migin nzhe'a top med byux, ná le'a cuent ten Dios le'a kad‑ga dub migin wa nsak.
Lá izheb bega le'a bega mas nsak ndo' itea be migin. Le'a Dios uzhe'eb‑pa nla'ach bega gast uni'í xa plo gich gek bega ncho.
No ndab Jesús ndo' be xmen‑na:
—Le'a na' gáp ndo' bega le'a tal ton gudi'izh ndo' ga'al be men le'a xa xmen‑na', le'a na', Xa Myak Men Ndo' Gizhliyo, no‑ga gáp ndo' be ángel ten Dios le'a xa wa xmen‑kana'.
Parea le'a tal ton gab ndo' be men le'a xa na'anpa xmen‑na', le'a na' no‑ga gáp ndo' be ángel ten Dios le'a xa wa na'anpa xmen‑na'.
’Le'a tal ton inisi na', Xa Myak Men Ndo' Gizhliyo, le'a ke wa syo'o‑ka gan gunge'ladna Dios. Ná le'a tal ton inisi Espíritu ten Dios, le'a Dios lá gunge'ladna ke wa.
le'a Espíritu ten Dios le'a uluu xte'e gab bega gor wa.
Le'a lat be men kwa'ad wa uto'o dub xa ndab ndo' Jesús:
—Mech, gud ga ndo' wit‑na' ite besa be ta'a msa'a xus besa.
Ná le'a Jesús cha uka'ab ndab ndo' xa wa:
—Na'an ton mso' na' gak na' juez ite be ta'a ten bega.
Cha ndab Jesús ndo' be men kwa'ad wa:
—Bla'ach bega na'anpa isa'abladna bega gap bega sian ta'a, le'a be ta'a sian ndap dub men lá isu'u gun wen yoo xa.
No msaktabe'e Jesús dub ta'a mluu xa ndab xa:
—Uyo'o dub mgi'i rik uzhe'eb‑pa ngok ta'a ndo' yo ten xa.
Cha mbinbe'e xa wa: “¿Xte'e gun na' nat? ¿Pa kocha'aw na' be ta sian ndee?”
Tso'o wa mbinbe'e xa: “Na' uní‑la xte'e gun‑no na'‑ya. Na' ulate be sa nyocha'aw be ta'a ten na'. Cha gunde na' stapla be sa mas ubi'i, ndo'ontsa sgal‑a yoo be ta sian ndee no itea‑ta be ta'a ndap na'.
Cha gáp na' ndo' na': Le'a lu ndap sian‑pa be ta gaw lu sian li'in. Nat une'e lu, no gaw lu, no goo lu, no itenladna lu.”
’Ná le'a Dios ndab: “Mgi'i, ngud nak lu. Le'a te'al nat le'a lu gat. ¿Cha ton ya'an‑no be ta'a sian ulocha'aw lu ba' zha?”
Nsea ndab Jesús ndo' be men:
—Li nak be men nlad gap sian ta'a ndo' gizhliyo ndee, parea le'a ndo' Dios le'a xa na'an xta'an ndap.
We'e le'a Jesús cha ndab ndo' be xmen‑na:
—Ta we'e le'a na' gáp ndo' bega lá yu'ladna bega xta'an gaw bega ndo'ontsa iban bega. No ni lad gak bega lá yu'ladna bega.
Le'a gelnban ten bega mas nsak ndo' be ta gaw bega, no le'a bega mas nsak ndo' be xab bega.
Binbe'e bega lak nak be migin ni lá ndas ma bid, no ni lá ntele'e ma ta gaw ma, no ni lá ndap ma dub sa nyocha'aw ta gaw ma, ná le'a Dios ngaw‑ka bema. ¿Lá ini'í bega zha le'a bega uzhe'eb‑pa mas nsak ndo' be migin wa?
No ni dub bega tal le'a xa uzhe'eb‑pa yu'ladna, lá gun xa gan ga'al xa ni stol metr.
Tal bega ni ta tuzh we'e lá yoo gan gun, ¿xta'an ngi nyu'ladna bega itea‑ta be ta'a?
’Bwi'i bega ndo' be gé'e no xte'e ndi'ibya'al‑a, parea ni lá ndun‑a ti'in no ni lá ndande'e‑ya lad. Ná le'a na' gáp ndo' bega le'a lat itea be lad uzhe'eb‑pa wen ngok Salomón na'an dub lad chul lak‑ta dub gé'e.
Le'a Dios li‑ta chul ndun‑no be gé'e ndi'ib be ge'e, ná ta gal ge'a‑tsa yabto'og‑a cha yol'‑a. Parea le'a bega uzhe'eb‑pa mas nsak ndo' dub gé'e, ta we'e le'a Dios sakno‑kaga bega maska ndido‑tsa nge'ladna bega Dios.
Ta we'e lá gunbe'e bega xta'an gaw bega no xta'an goo bega. Ni lá yu'taladna bega ta wa.
Le'a be men lá nchando' Dios wa itea be ta ndee nkwa'an xa, ná le'a Dios Xus bega uni'í‑ka xta'an nki'in bega.
Ta we'e ndi bkwa'an bega xte'e gak bega dub men le'a Dios nibe'e, we'e le'a Dios sa'a‑ka iteanak be ta nki'in bega wa.
’Le'a bego ule'a nak cuent pla‑tsa be borreg, parea na'anpa izheb bega, le'a Dios Xus bega usa'a sa nibe'e xa yoo bega.
Bdo'o bega be ta ten bega, cha btse'a bega med wa ndo' bexa uban nak. Tal le'a bega li gun le'a bega li kocha'aw sian ta'a gibe'a. Le'a ta wa cuent dub bols lá gak gox, dub sa na ni wa'an lá yoo gan yate, no ni mbexo'ol lá gaw‑a.
Tal le'a bega li gun ta wen wa, we'e le'a bega mas ukwa'an be ta ten Dios.
Gok bega cuent dub mos nkenke'a gor ilancha' xa nibe'e ten xa, mto'o xa sa mchilya'a men. Le'a gor ilancha' xa wa cha kwezh xa mos, le'a mos wa list‑la nso'uxa'al sa yoo xa.
Uzhe'eb‑pa wen yooladna be mos ndena'be gor ilancha' xa nibe'e ten na. Le'a na' gáp ndo' bega le'a xa nibe'e wa cha gab ndo' mos isob xa ndo' mes, cha usa'a xa ta gaw mos wa.
Guni'i xá gor ilen xa, tal ilen xa utol te'al natal ilen xa gor nsayat xe'a, tal le'a be mos wa list‑ka nde gor wa le'a be mos wa wen yooladna.
’Parea le'a na' nlad yakbe'ena bega ta ndee: le'a tal dub xwan ni'i uni'í xá gor gi'id wa'an ta lid‑xa, le'a xa isob ula'ach ndo'ontsa na'anpa yoo wa'an len lid‑xa kowa'an ta ten xa.
Ta we'e no bega list ute, le'a na', Xa Myak Men Ndo' Gizhliyo, ilen‑gal dub gor na ni lá ndanbe'e bega ti ilen na'.
Le'a Pedr cha unabdi'izh ndo' Jesús ndab:
—Señor, ta msaktabe'e ga wa, ¿ndab ga ta wa ndo' besa zha, nate no ndo' itea be men?
Le'a Jesús cha ndab:
—¿Ton bega nak cuent dub mos ndak ndun lak‑ta ndab dub xwan ni'i? Le'a xwan ni'i wa ucha'an mos wa inibe'e xa stapla bexa ndun ti'in ten xa wa no usa'a mos ta gaw bexa.
Le'a gor ilancha' xwan ni'i wa uzhe'eb‑pa wen yooladna mos ndun lak ndab xa wa.
Le'a na' gáp ndo' bega le'a xwan ni'i wa uso' mos wen wa inibe'e xa itea be ta'a ndap xa wa.
Ná tal le'a mos wa dub xa ugap, gunbe'e xa gab xa: “Le'a xa nibe'e ten na' wa nle'a‑ta ilen.” Cha ndi isaxan xa kin xa itea‑ta be mos wa, be xabgi'i no be xagots. No gaw xa no goo xa no gun xa gelgu.
We'e le'a xwan ni'i wa cha ilancha' dub wizh no dub gor ni lá ndanbe'e mos ti ilen xa. Cha uzhe'eb‑pa utsaksi xa mos wa lak ntsaksi xa itea be mos lá nxobgek.
’Tal le'a dub mos uni'í‑ka xta'an nlad xa nibe'e ten na, ná ni lid list ngun xa no ni lá ngun xa ta nlad xa nibe'e ten xa, le'a xa wa uzhe'eb‑pa gelkwea' ini'í.
Ná tal le'a dub mos ni lá nchando' xte'e nak ta nlad xa nibe'e ten na, cha ndun xa be ta na nsabndo' utsaksi bexa xa, le'a xa wa mas ndido gelkwea' ini'í. Le'a itea bexa na mas sian be ta'a msa'a Dios ndak xa, le'a bexa wa li‑ga sian ti'in nsabndo' gun ndo' Dios. No le'a bexa na mas sian ta'a nsa'a Dios ula'ach bexa, le'a bexa wa li‑ga nsabndo' mas uxobgek ndo' Dios.
’Le'a na' ndee ndal utsengi' na' ndo' gizhliyo ndee. Le'a na' nlad mala'ay‑a nsayol'‑la.
Uzhe'eb‑pa dub gelkwea' si'il nsabndo' iti'id na', ta we'e le'a na' uzhe'eb kwea' ncholadna gast iti'id na' ta wa.
Lá gunbe'e bega le'a na' ndee ndal ndo'ontsa uzhe'eb wen kwe be men ndo' gizhliyo. Le'a na' ndi ndal le'a be men iteltsa'a.
Le'a nat idub‑ta ndo' ndee, tal le'a dub ni'i ncho ga'ay men le'a chon xa wa gaklo ndo' stop xa, no stop xa wa gaklo‑ga ndo' yon xa wa.
Ncho be xabgi'i gaklo ndo' be xinbgi'i‑na; no le'a be xin‑xa gaklo‑ga ndo' xa. Le'a ncho be xagots gaklo ndo' be xingots‑na; no le'a be xingots‑xa gaklo‑ga ndo' xna'a‑na. Le'a be xagots no gaklo ndo' xinxix‑na; no le'a xinxix‑xa gaklo‑ga ndo' le'aka xnazha'ap‑xa.
Cha ndab Jesús ndo' be men kwa'ad wa:
—Le'a gor na na' bega nlen xkaw lad nda'as wizh, cha ndab bega le'a gi ila', cha li‑ka ndak‑a.
No zha na nlen mbi lad sur, cha ndab bega le'a wizh wa uzhe'eb‑pa utii gak, cha li‑kaga ndak‑a.
¡Le'a bega ndunta xa wen, ná bega xa ugap! Nyakbe'ena bega xte'e nak be ta'a na' bega gibe'a ba', ná ni lá nyakbe'ena bega ta ndun Dios tiemp nat.
’Bwi'i bega naga le'a nak ta ndun bega.
Le'a tal ton nlad usake bega, wa'yadi'izh‑no bega xa gor biseata iso' xa ndo' juez. Le'a tal xa usake bega ndo' juez le'a juez cha yun cuent bega ndo' polici, cha go'o xa bega latgi'ib.
Le'a na' gáp le'a bega lá ito'o sa wa gast kix‑ka bega iteanak ta'a nsa'ab bega wa.
Le'a gor we'e le'a stapla men cha ndab ndo' Jesús xte'e mbit be soldad ten Pilat pla bexa Galilea gor na nsa'a bexa be man xnab ndo' Dios.
Le'a Jesús cha ndab:
Le'a na' gáp le'a ta wa na'anpa li nak. Le'a tal bega lá ula'a be ta ugap nak bega, le'a itea bega no sat.
¿Nati ndanbe'e bega zha le'a isati'in bchon be men na li ngut gor ulayat torre Siloé tso'o bexa wa mas ndap ke ndo' itea bexa ndencho Jerusalén wa?
Le'a na' gáp le'a ta wa na'anpa li nak. Le'a tal bega lá ula'a be ta ugap nak bega, le'a bega itea sat.
Cha msaktabe'e Jesús dub ta'a mluu xa ndab xa:
—Le'a dub xabgi'i ndap dub ya nsa'a ngus la'aw. Le'a ya wa nsob ndo' yo sa ncho ya uv ten xa wa. Cha ngol gor ngwa'kwa'an xa ngus ndo' ya la'aw wa, ná lá izheal xa‑ya.
Cha ndab xa ndo' mos ten xa, xa nla'ach be ya wa: “Una', le'a chon‑la li'in nchasea ndalkwan na' ngus ndo' ya ndee, ná lá nzheal na'‑ya. Nat ulabto'og‑a, ndo'ontsa ndi gakti'in sa nsob‑a.”
Le'a xa na nla'ach ya wa cha uka'ab ndab ndo' xa wa: “Señor, bla'a go‑ya li'in ndee‑tsa. Le'a na' uxach xan‑a no ko'o na' kweal‑a.
Tal le'a‑ya sa'a ngus, lba'a‑tsa nsob‑a. Ná tal lá usa'a‑ya ngus, we'e yabto'og‑a.”
Le'a dub wizh ne'e bexa judío, le'a Jesús nsobuluu bexa len dub ni'i sa nzhealbe bexa wa.
Le'a sa we'e nsob dub xagots tso'otek ncho mbi bxin len lado'o‑na dub ti'in bchon‑la li'in. Ta we'e ni lá yoo gan iso'ga'al xa.
Le'a gor uni'í Jesús xagots wa cha utezh Jesús xa, cha ndab xa ndo' xagots wa:
—Xagots, le'a lu myaklana.
Cha mxo'ob Jesús be ya'a‑na tso'o‑xa wa. Le'a xa wa cha uso'ga'al, cha msa'a xa xno ndo' Dios.
Parea le'a xa nchansu ni'i wa cha ngoklo ke na myunyakna Jesús xa wa dub wizh ne'e bexa judío, ndab xa ndo' be men wa:
—Xo'op wizh nsabndo' gun beuna ti'in. Le'a len be wizh wa syo'o gan gi'id bega yakna bega, na'anpa be wizh ne'e beuna ndee.
Le'a Jesús cha ndab:
—Le'a bega lá ndun lak ndab bega wa. ¿Lak bega lá nxa'ak bega xgon bega no xburr bega cha ndo'o bega ma ya'yoo ma nits wizh ne'e beuna zha?
Le'a mxu'u dub ti'in bchon‑la li'in li mbin‑no xagots ndee, dub xa ras Abraham. ¿Lid nsabndo' yakna xa wizh ne'e beuna zha?
Le'a gor na li ndab Jesús ta wa, le'a itea bexa na ndakloo ndo' Jesús wa cha mdoladnabe. Ná le'a be men kwa'ad wa uzhe'eb‑pa mtenladna no be ta wen ndun Jesús.
Le'a Jesús cha ndab:
—¿Xta'an dub ta'a nak lak nibe'e Dios be men? ¿Xte'e‑ma gudi'izh na'‑ya?
Le'a ta wa nak cuent ta ngwasea dub bid ten mostas, ta ngos dub xabgi'i dub ble'a yo ten na. Cha ngo'ol‑a gast ngok‑a dub ya si'il, gast be migin mbinde'e xu'un ten na ndo' xos‑a.
No ndab Jesús:
—¿Xta'an stub ta'a nak lak nibe'e Dios?
Le'a ta wa nak lak nyak levadur. Le'a dub xagots mgoch dub tuzh‑a dub top ga'al kil harin. Ngol tso'o wa le'a idub ko'ob harin wa usabich.
Le'a nes ncha'a Jesús Jerusalén, le'a xa nluu be men ncho be gezh ubi'i no be gezh byux.
We'e le'a dub men unabdi'izh ndo' Jesús ndab:
—Señor, ¿ndido‑tsa bexa gap gelnban nunk lá idub zha?
Le'a Jesús cha uka'ab ndab ndo' be men:
Le'a gor na yá mtsaw‑la xwan ni'i to'o puert wa, le'a bega ya'anbe tso'o juer utsi'id to'o ni'i wa, gab bega: “Señor, bxa'al ga to'o ni'i yoo besa.” Parea le'a xwan ni'i wa ndi ika'ab gab: “Na' ni lá nchando' bega.”
We'e le'a bega isaxan gab: “Le'a besa udaw‑no ga, no ngu‑no besa ga. No mbidi'izh ga ndo' besa ndo' be xge'e ten besa.”
Le'a xa wa cha ika'ab gab: “Le'a na' lá nchando' bega. Nat bxo'on bega wats na', bego xa ndun ta ugap.”
Le'a gor we'e le'a bega ini'í le'a Abraham no Isaac no Jacob no itea be profet wa nde wats Dios sa nibe'e Dios, ná le'a bega ndi dub lad tso'o juer ya'be. Cha uzhe'eb‑pa gó'on bega no gaw bega ndeay bega tant dub gelkwea' si'il ini'í bega.
’Le'a uzhe'eb‑pa kwa'ad be men ilen itea lad ndo' gizhliyo, kwe bexa ndo' mes sa nibe'e Dios.
Le'a ncho bexa na'anpa nsak nat wa, gal gor le'a bexa yak bexa nsak. No li‑ga ncho bexa nsak nat wa, gal gor le'a bexa wa yak bexa na'anpa nsak.
Bi le'a wizh wa ulaya' pla bexa fariseo ndab ndo' Jesús:
—Bka'an sa ndee le'a Herodes ndab gut lu.
Le'a Jesús cha uka'ab ndab:
—Bya' bega cha gud bega ndo' mbeas wa, le'a na' bi ngontu'ub be mbi bxin len lado'o be men no nyunyak na' be men gizh. Parea yamer usando' na' ti'in ten na' wa.
Le'a nat guni'i xta'an yoo le'a na' nda Jerusalén sa na nsabndo'‑ka gaa na'. Le'a dub xa ndadi'izh sakndo' Dios na'anpa nsabndo' gat dub lad sa nde Jerusalén.
’Le'a bego ndencho Jerusalén, le'a bega ndut bexa ndadi'izh sakndo' Dios no nla'ge' bega bexa na ntu'ub Dios ndo' bega. Sian biaj nlad na' yunjunt na' bega lak nyunjunt dub ngidtsan be ngid ben ten ma len xkwag‑ma, parea le'a bega nunk lá ka'ab.
Bla'ach bega, le'a nat le'a Dios ula'alad bega. No gáp na' ndo' bega le'a bega yá na'antapa ini'í na' gast gal wizh gab bega: “Dios uzhe'eb‑pa nla'ach xa ba', xa na mtu'ub Dios Xa Nibe'e.”
Le'a dub wizh ne'e bexa judío le'a dub xa nibe'e ten bexa fariseo mbi'i Jesús ncha'daw bexa ta lid‑xa. Le'a sa wa le'a bexa fariseo uzhe'eb‑pa nla'ach na xte'e gun Jesús.
Ná le'a lad ndo' Jesús nsob dub xa uzhe'eb‑pa ncho gi'.
Le'a Jesús cha ndab ndo' be mech ten ley no ndo' bexa fariseo:
—¿Nsabndo' yunyakna beuna dub xa gizh wizh ne'e beuna zha nate na'an?
Ná le'a bexa ni lá ika'ab‑be. Le'a Jesús cha mgal las xa gizh wa, cha myunyakna Jesús xa, cha ndab xa ya' xa wa.
Cha ndab Jesús ndo' bexa nde sa wa:
—Tal dub bega ndap dub burr natal dub ngon cha ila'yo'o ma len dub so wizh ne'e beuna, ¿lid uxax ya'lo'o bega ma le'aka wizh wa zha?
Le'a bexa wa ni lá yoo‑ta gan xte'e ngabbe.
Le'a Jesús cha nsobwi'i ndo' bexa na ulo xa fariseo kombid ndo' na wa, na xte'e mti bexa sa mas nsak isob bexa. Cha mtenxe'a Jesús bexa xte'e nsabndo' gun bexa, ndab xa:
—Le'a gor na ko dub men kombid ndo' bega dub sa uchilya'a xa, lá isob bega sa mas nsak. Le'a gal gor ilen stub xa mas nsak ndo' bega,
cha gab xwan ni'i wa usa'a bega sa wa isob xa mas nsak wa. We'e le'a bega uzhe'eb‑pa idoladna yatsob bega gast lult.
Le'a na' gáp ndi usob bega mas sit‑xá, ndo'ontsa gor na ilen xwan ni'i wa, cha ndi gab xa: “Amig, utsea isob la mas gax ndee.” We'e le'a itea men ini'í le'a bega xa nsak.
Le'a itea bexa na ndanbe'e le'a mas nsak, le'a gal gor le'a be men ini'í le'a xa wa na'anpa nsak. No li‑ga le'a bexa lá ndanbe'e le'a nsak wa, le'a gal gor le'a be men ini'í le'a xa wa nsak‑ka.
No ndab Jesús ndo' xa na ulo kombid wa:
—Le'a gor na gun lu dub gast, lá ko lu kombid ndo' be amig ten lu ni ndo' be wit‑la ni ndo' be ltsa'a‑la ni ndo' bexa rik ncho gax sa ncho la. Ná ncha'a xa gal gor no ko kombid ndo' la, cha li‑tsa myo'so' ta mbin lu wa.
Le'a gor na gun la dub gast, utezh bexa prob no bexa moch no bexa coj no bexa lá na'.
We'e le'a dub xa na nsob‑no Jesús ndo' mes wa gor na mbi'ín xa ta wa, cha ndab xa ndo' Jesús:
—¡Uzhe'eb‑pa wen yooladna xa na no gaw sa nibe'e Dios!
We'e le'a Jesús cha ndab ndo' xa wa:
—Uyo'o dub xabgi'i mbin dub gast si'il ugaw xche'e xa kwa'ad‑pa be men.
Le'a ngol gor na ya'gaw bexa wa, le'a xa wa cha mtu'ub dub mos ten na, ya'yab xa ndo' bexa wa ya'be bexa le'a itea ta'a list‑la nak.
Parea le'a itea bexa wa cha ndab le'a bexa lá yoo gan ya'. Le'a xa ned wa ndab: “Binge'ladna ga, le'a na' ti'i usi'i dub ble'a yo, ta we'e lá yoo gan isea na', le'a na' ti'i gawi'i yo wa.”
Le'a xa itop wa cha ndab: “Binge'ladna ga, le'a na' ti'i usi'i ga'ay nes ngon, ta we'e lá yoo gan isea na', le'a na' ti'i gayun preb ma.”
Le'a stub xa cha ndab: “Le'a na' ti'i mchilya'a, ta we'e lá yoo gan isea na'.”
Le'a mos wa cha myach mya'yab xa ta wa ndo' xa nibe'e xa. We'e le'a xa wa cha ngoklo, cha ndab xa ndo' mos wa: “Uxax wa' ndo' xge'e ba' no be nes ten gezh ndee. Cha bi'i bexa prob sa ndee no bexa moch no bexa coj no bexa lá na'.”
Le'a mos wa cha ncha'a ndab xa ndo' xwan ni'i wa: “Señor, le'a na' mbin itea ta unibe'e ga wa, parea le'a ta lid‑ga ndee si'il‑ta nsa'ab.”
Le'a xa nibe'e wa cha ndab‑gal ndo' mos: “Wa' be nes ubi'i no be nes byux, cha bin juers gi'id bexa ta lid‑na', ndo'ontsa izhea‑ka ta lid‑na' ndee.
Le'a itea bexa ned ulo'o na' kombid ndo' na wa ni dub xa lá gaw‑no na'.”
Le'a tso'o wa uzhe'eb‑pa kwa'ad men ncha'a‑no Jesús. Le'a Jesús cha mgeakso' mwi'i ndo' bexa, ndab xa:
—Tal ncho ton nlad isenke'a tso'o na', le'a xa wa nsabndo' mas yanke'a na' ndo' xus‑xa no ndo' xna'a‑xa no ndo' xagots ten xa no ndo' be xin‑xa no ndo' wit‑xa no ndo' be bsan‑xa. No mas yanke'a xa na' ndo' le'aka le'a xa. Tal le'a xa lid li gun, le'a xa lá yoo gan gak xmen‑na'.
Le'a tal ton lá go'o cruz ten na cha na'anpa isenke'a xa tso'o na', le'a xa wa lá yoo gan gak xmen‑na'.
’¿Nati ton bega nlad gunde'e dub ni'i si'il, lid ned ngo'o bega cuent naga ndap bega dub lak‑ta itatso' yando' ni'i wa zha?
Tal le'a bega utexan ni'i wa cha lá gun‑ga bega gan yando'‑ya, le'a itea be men na ini'í‑ya uxi'id‑no bega.
No gab bexa: “Le'a xabgi'i ndee msobxan ni'i, parea le'a xa lá ngun gan yando'‑ya.”
¿No xá rey na kuyo‑no stub‑ga rey, lid ned ngo'o xa cuent naga sun dub ti'i mil xmen‑xa gan kuyo‑no dub ga'al mil xmen stub‑ga rey wa zha?
Le'a tal xa uni'í le'a xa lá gun gan, le'a gor na bi sit‑ta nseabe bexa, le'a xa cha utu'ub dub xmen‑na ya'inabdi'izh ndo' stub rey wa na plo ta'a usa'a xa ndo'ontsa lá kuyo bexa.
No li‑ga bego na lá ula'a itea be ta'a ten na wa, le'a bega lá yoo gan gak xmen‑na'.
’Le'a sed wa ta wen, parea tal le'a‑ya ito'o utix ten na, ¿xte'e‑ma yak utix‑a stub biaj zha?
We'e le'a sed wa yá lá isu'u‑ta, no ni kweal lá isu'u‑ya gak‑a, ndi yabi‑tsaya. Bego na ndap ncha'‑na, bla'ach bega ta ndáp na' ndee.
Le'a kwa'ad bexa nsen med nkix be men ndo' gobier no kwa'ad‑ta bexa ugap ulen wats Jesús go'ón bexa ta ndadi'izh Jesús.
We'e le'a bexa fariseo no be mech ten ley unisi Jesús, ndab bexa:
—Le'a xa ba' nchealtsa'a bexa ugap no ndaw‑no xa bexa ba'.
Cha msaktabe'e Jesús dub ta'a mluu xa ndab xa:
—Tal le'a dub bega ndap dub gayo'o borreg, cha ula' dub ma, ¿lá ula'a bega isadap ga'al ncho ti'in bdap ma wa ge'e wa zha, cha ndi ya'kwa'an bega ma na li ula' wa gast plo izheal‑ka bega ma?
Le'a gor na nzheal bega ma, le'a bega itenladna uxo'ob bega ma xik bega yo'o bega ma.
Le'a na' gáp ndo' bega le'a Dios no be ángel li mas ntenladna gor na nyach dub xa ugap wats Dios, ndo' isadap ga'al ncho ti'in bdap bexa wen, bexa lá iki'in‑ta yach bexa wats Dios.
’Tal le'a dub xagots ndap dub ti'i med nsak, cha mla' xa dub‑a, ¿na'anpa cha ukegi' xa dub xe'a ged zha, cha ndon ku ulo'ob xa len lid‑xa, gast plo izheal‑ka xa‑ya?
Le'a gor na yá mzheal xa‑ya, cha gab xa ndo' be amig ten xa no ndo' bexa ncho gax wa: “Btenladna bega lak ntenlad na', le'a na' mzheal‑la med ula' wa.”
Le'a na' gáp ndo' bega li ntenladna be ángel ten Dios gor na nyach dub men ugap wats Dios.
No ndab Jesús:
—Uyo'o dub xabgi'i ndap top xinbgi'i‑na.
Le'a xa tuzh wa cha ndab ndo' xus‑na: “Bsa'a ga itea ta'a na ndal na'.” Le'a xus‑xa cha mtse'a ta ten na ndo' itop bexa.
Ngol stapla wizh le'a xa tuzh wa cha mdo'o itea be ta na li uka'a xa wa, cha ncha'a xa stub‑ga nación sit. Le'a sa we'e mbin gast xa med ten xa wa ndo' be ta'a ni lid nsabndo' gun xa.
Le'a tso'o na mte'a xa med wa, le'a sa wa uyo'o dub win si'il. Le'a xa wa no lá ndap‑la ta gaw na.
Cha we'e mkwa'an xa ti'in gun xa ndo' dub men ncho sa wa. Le'a xa we'e mtu'ub xa ya'keno xa be kuch.
Le'a ta na tant nda'na xa wa, gast nlad xa gaw xa gix ndaw kuch wa. Ná le'a xwan kuch wa lá nsa'a ta cha gaw xa wa.
Cha we'e mbinbe'e xa: “Plo‑ta mos ndap xus‑na' ta lid‑na no sian be ta ndaw xa ndap xa. Ná na' gast ngi sat tant nda'na na'.
Nat le'a na' nsea' ta lid xus‑na', gáp na' ndo' xa: Le'a na' mbin dub ta ugap ndo' Dios no ndo' go.
Yá lá nsabndo'‑ta gab ga le'a na' xin‑ga. Le'a na' ndi gak masa cuent dub mos ten ga.”
We'e cha uto'o xa, nsea' xa ta lid xus‑xa.
’Le'a gor na bi sit‑ta nsea' xa, le'a xus‑xa uni'í‑la xa, cha uzhe'eb mlatsladna xus‑xa xa. We'e uto'o xus‑xa karrel, cha udi'id xa xin‑xa.
Le'a xin‑xa cha ndab: “Le'a na' mbin ta ugap ndo' Dios no ndo' go. Yá lá nsabndo'‑ta gab ga le'a na' xin‑ga.”
’Parea le'a xus‑xa ndi unibe'e ndo' be mos ten na ndab xa: “Utsea‑no bega dub lad ndon le'a wen gak xa, no dub ganil yoo ya'a‑xa, no dub nes gelgid uke'a xa.
No wa'yo'o bega dub bser ma ndon le'a ugeladna. Cha bit bega ma, le'a beuna ko dub gast si'il.
Le'a xi'ín‑na' ndee cuent dub xa ngut‑la, ná le'a xa mban‑gal. Le'a xa cuent dub xa ula', ná nat mzheal‑gal na' xa.” Cha usaxan ulo bexa gast wa.
’Le'a gor wa le'a xin ned xa wa ndi ge'e nkesea. Ná ngol gor na nsalansea' xa gax ta ni'i, le'a xa mbi'ín‑la ruid ten be musk no ruid ten bexa ndeyalndats.
Le'a xa cha utezh dub mos, cha unabdi'izh xa ndo' xa wa na xta'an ncho.
Le'a mos wa cha ndab: “Le'a wit‑ga mlancha'. Le'a xus bega mbit bser nda'al wa, geal le'a wit‑ga ndon wen mtancha'.”
’Cha ngoklo xa wa, lá nlad xa yo'o xa len ni'i. Le'a xus‑xa cha uto'o unab ndo' xa yoo xa len ni'i.
Le'a xa cha uka'ab ndab ndo' xus‑xa: “Una' go plo‑ta li'in nxobgek na' ndo' ga, ndun na' ti'in ten ga. Ná nunk ga lá usa'a masa dub chiv ko'o na' dub gast no be amig ten na'.
Ná le'a nat mlancha' xin‑ga ulo'o ga gast, mbit ga bser nda'al wa, ná le'a xa wa ndi mbin gast be ta'a ten ga lat be xagots ugap.”
Le'a xus‑xa cha uka'ab ndab: “Le'a la nunk‑ka lá nla'a na'. Le'a itea be ta ten na' le'a ta wa ta ten‑ka la.
Le'a beuna nsabndo'‑ka ko dub gast no itenladna beuna, le'a wit‑la ndee cuent xa yá ngut‑la, ná nat mban‑gal xa. Le'a xa cuent xa ula', ná nat mzheal‑gal min xa.”
No ndab Jesús ndo' be xmen‑na:
We'e le'a xa rik wa cha utezh xa wa, ndab xa: “¿Xte'e nak ta na ndon na' ndun lu? Ulo'o cuent ten itea be ti'in ndun lu wa, le'a lu yá lá yoo‑ta gan le'a gak xa yansu be ta ten na'.”
Le'a mos wa cha mbinbe'e: “¿Xte'e gun na' nat? Le'a xa ten ti'in ndee yá lá usa'a‑ta ti'in ndee gun na'. Le'a na' lá isu'u gun ti'in ge'e. No ndolad na' ina'ab na' med ndo' be men.
Nat le'a na' uní‑la xte'e gun na' ndo'ontsa gor na ulat xa ti'in ndun na' ndee, le'a be men utsin gak ndo' na' ta lid bexa.”
Le'a mos wa cha utezh kad‑ga dub xa na nsa'ab ndo' xa rik wa. Cha ndab xa ndo' xa ned wa: “¿Plo ta'a nsa'ab ga ndo' xa nibe'e na'?”
Le'a xa cha ndab: “Dub dap mil litr aceit nsa'ab na'.” Le'a mos wa cha ndab: “Le'a git ndee gab plo ta'a nsa'ab ga. Uxax bke'a ga top mil litr.”
Cha ndab mos wa ndo' stub‑ga xa: “Go zha, ¿plo ta'a nsa'ab ga?” Le'a xa wa cha ndab: “Dub gayo'o ngoch trig nsa'ab na'.” Le'a mos wa cha ndab: “Le'a git ndee gab na plo ta'a nsa'ab ga. Bke'a ga dub dap ga'al ngoch‑a.”
Ta we'e le'a xwan ti'in wa mgondo' le'a mos wa list mbin. Le'a be men lá nchando' Dios mas listbe cuent ten be ta ncho ndo' gizhliyo, ndo' be men nchando' Dios.
’Le'a na' gáp ndo' bega, binti'in bega med gizhliyo ndee ndo'ontsa li gun bega gan amig. Le'a gal zha na ite'a med ten bega ndo' gizhliyo ndee, gap bega dub sa yoo bega, sa nunk lá idub.
’Le'a xa na utsin nyansu dub tuzh ta'a, le'a xa wa li‑ga utsin syansu be ta sian. Le'a xa na ni dub tuzh ta'a na'anpa utsin nyansu, le'a xa wa li‑ga na'anpa utsin yansu be ta sian.
No li‑ga le'a bego na na'anpa utsin nyansu be ta ncho ndo' gizhliyo ndee, le'a Dios na'anpa usa'a ta'a ta ugea‑ka nsak yansu bega‑ya.
Tal le'a bega na'anpa utsin nyansu be ta na'anpa ta ten bega, le'a Dios na'anpa usa'a be ta na ndi'izh ika'a bega wa.
’Na'an ton yoo gan gun ti'in ndo' top xa nibe'e ten na. Le'a gal gor le'a xa dub‑tsa xa ike'aladna, le'a ndo' stub xa wa ixeladna xa. No uxobgek xa ndo' dub‑tsa xa, le'a ndo' stub xa wa lá uxobgek xa. No li‑ga tal le'a bega nkwa'an sian med, le'a bega lá yoo gan gun ti'in ndo' Dios.
Le'a bexa fariseo mbi'ín ta li ndab Jesús wa, cha mxi'id‑no bexa Jesús, le'a bexa li nkwa'an sian med.
Le'a Jesús cha ndab ndo' bexa wa:
—Le'a bega wen ndun ndo' ga'al be men, ná le'a Dios nchando' lado'o bega. Le'a be ta ni be men uzhe'eb nsak, le'a cuent ten Dios le'a ta wa na'an xti'in.
’Zha na biseata ilansea Juan xa na ulalea' be men, le'a be ley mke'a Moisés no ta na mke'a bexa mbidi'izh sakndo' Dios ndab xte'e gun be men. Ná le'a tso'o wa ulen di'izh wen ten Dios ta na ndab xte'e inibe'e Dios be men. Nat le'a kwa'ad be men ndun juers gak bexa dub men le'a Dios nibe'e.
Parea lak na'anpa initndo' gibe'a no gizhliyo, no li‑ga na'anpa initndo' ni dub tuzh ley ten Dios.
’Le'a tal ton dub xabgi'i ula'a xagots ten na, cha ika'a xa stub‑ga xagots, le'a xabgi'i wa ndap‑ka ke ndo' Dios. No li‑ga tal stub xabgi'i ika'a‑ga xagots wa, le'a xa wa no ndap ke ndo' Dios.
’Uyo'o dub xabgi'i rik, ngok xa sbe'en lad uzhe'eb uyap, ta konch ugats no ta nagud. Nsea itea wizh ngo xa dub gast uzhe'eb‑pa wen ta lid‑xa.
No uyo'o dub xabgi'i prob nsalea' Lázaro uzhe'eb‑pa gizh idub gid las‑xa. Le'a xa nsob tso'o juer to'o lid‑xa rik wa.
Le'a xa prob wa nsa'abladna gaw masa be ta'a nlate to'o mes ten xa rik wa. No gast be mbek nlen ndawle'e las‑xa prob wa.
Ná ngol dub wizh le'a xa prob wa cha ngut. Le'a be ángel ten Dios cha mbi'i xa, usob xa wats Abraham gibe'a. Tso'o wa le'a xa rik wa no ngut cha mga'ach xa.
’Ná le'a gor na uzhe'eb‑pa kwea' naxncho xa rik wa infierno, le'a xa mwi'i ga'ap, sit mna' xa Abraham no Lázaro nsob wats xa.
We'e le'a xa rik wa cha uge' ndab: “Xus‑na' Abraham, blatsladna go na'. Btu'ub ga Lázaro ugazh xa masa dub ngutsya'a‑xa, cha gidlo xa‑ya to'o‑na' ndo'ontsa igalad na', le'a na' uzhe'eb‑pa kwea' naxncho'o ndo' beal' sa ndee.”
Le'a Abraham cha ndab: “Xi'ín‑na', btse'aladna le'a lu uzhe'eb‑pa wen uyo'o ndo' gizhliyo, ná le'a Lázaro ndee uzhe'eb‑pa kwea' uyo'o. Nat le'a Lázaro ndi wen ncho sa ndee, le'a lu kwea' ncho sa ba'.
No stub‑ga ta'a gáp na': le'a sa nde besa ndee nsea sa nde bega ba' ncho dub bse'a uxen‑pa tlaw‑a. Ta we'e le'a besa nde sa ndee lá yoo gan ya' sa ba'. No ni bega nde sa ba' lá yoo gan gi'id sa ndee.”
’Le'a xa rik wa cha ndab: “Na'ab na' ndo' ga xus‑na' Abraham, utu'ub ga Lázaro ta lid xus‑na',
sa na ncho sga'ay be wit‑na', ya'yab xa lá gun bexa lak mbin na', ndo'ontsa na'anpa no bexa wa ini'í gelkwea' ndee.”
Le'a Abraham cha ndab: “Le'a bexa wa ndeno‑ka ta mke'a Moisés no ta mke'a bexa mbidi'izh sakndo' Dios. ¡Nsabndo' gun bexa lak ndab ta wa!”
Ná le'a Abraham cha ndab: “Le'a tal bexa lá nlad gun lak ndab ta mke'a Moisés no ta mke'a bexa mbidi'izh sakndo' Dios, le'a bexa wa ni li‑kaga lá gungealadna ta gudi'izh dub xa iban‑gal ndo' gelgut.”
Le'a Jesús cha ndab ndo' be xmen‑na:
—Idub tiemp ncho be ta'a ntsa'abgix be men ndo' ta ugap, parea uzhe'eb‑pa pro'ob nak dub xa ntsa'abgix stub‑ga men.
Le'a tal ton ntsa'abgix dub xa ndangealadna na' ndo' ta ugap, le'a xa wa mas dub gelkwea' si'il ini'í ndo' dub xa nkea dub ge' si'il gen‑na, cha utsa'ab be men xa len nitsdo'o.
’¡Bla'ach bega xte'e gak bega! Tal le'a dub ltsa'a bega ugap gun‑no bega, bidi'izh‑no bega xa ndo'ontsa lá gun‑ta xa ta wa. Le'a tal xa igondo'‑ka ta li ndun xa wa, binge'ladna bega ta wa.
No tal le'a xa dub ga'ad biaj ugap gun‑no bega dub wizh‑tsa, cha dub ga'ad‑ga biaj gab xa gunge'ladna bega ta li mbin xa wa, le'a bega nsabndo'‑ka gunge'ladna ndo' xa wa.
Le'a isatibtop be xmen Jesús cha ndab ndo' xa:
—Gokno ga besa ndo'ontsa mas ige'ladna besa Dios.
Le'a Jesús cha uka'ab ndab:
—Tal le'a bega nge'ladna Dios masa ndido‑tsa lak tuzh dub bid ten dub ya mostas, le'a bega sun gan gab ndo' dub ya sicómoro ba': “Bgi'ib sa nsob lu, cha wa'tsob ndo' nitsdo'o.” We'e le'a ya ba' sun‑ka lak ndab bega wa.
’No tal le'a bega ndap dub xa ndun ti'in ndo' bega, dub xa nga'an ngon no nkeno xa be xman bega, le'a gor na mlancha' xa ngwa' xa ge'e, ni dub bega lá ndab ndo' xa: “Uyo'o, cha usob ndo' mes ba'.”
Le'a bega ndi gab ndo' xa: “Binde'e ta gaw xche'e na', cha utsea‑noya. Cha list uso' usa'a la ta iki'in na' gast itayaw na'. We'e‑ta gaw la.”
No lá nsa'a bega xno ndo' xa ndun ti'in ten bega wa geal mbin‑tsa xa ta ndab bega.
No li‑ga gok bega gor na yá mbin bega itea be ta'a unibe'e Dios, gud‑tsa bega ndo' Dios: “Le'a besa nak‑tsa dub xa ndun ti'in ndo' ga, mbin‑tsa besa lak unibe'e ga gun besa.”
Le'a nes ncha'a Jesús gezh Jerusalén wa ncha'tid xa sa nzhe'al distrit Samaria nsea distrit Galilea.
Le'a gor na ulaya' xa to'o dub gezh, le'a sa wa uto'o dub ti'i xabgi'i nsa'gea las‑na, nsen dub gelgizh nsalea' lepra xa. Cha sit‑tsa ngwa'ibe bexa,
uge' ndab bexa:
—¡Jesús! ¡Mech! ¡Blatsladna go besa!
Le'a gor uni'í Jesús bexa, cha ndab xa:
—Wa' bega ndo' be ule'ay iwi'i xa bega.
Ndalen nso' bexa nes, cha myakna bexa.
Le'a gor na uni'í dub xa wa le'a xa myaklana, cha myach xa, uge' msa'a xa xno ndo' Dios.
Cha msaxib xa ndo' Jesús gast ndo' yo ngol xtuzh‑xa, msa'a xa xno ndo' Jesús. Le'a xa wa dub xa Samaria.
Le'a Jesús cha ndab ndo' be xmen‑na:
—¿Ná lid dub ti'i bexa ta myakna wa zha? ¿Ma stub sge'a bexa wa nat?
¿Nab‑tsa dub xa na'anpa xa Israel ndee myach mlen usa'a xno ndo' Dios?
Le'a Jesús cha ndab ndo' xa wa:
—¡Goso', cha bya'! Le'a ta na mge'ladna lu na' wa mbin myakna lu.
Le'a bexa fariseo unabdi'izh ndo' Jesús na pol gal zha inibe'e Dios ndo' gizhliyo. Le'a Jesús cha uka'ab ndab:
Lá yoo gan gab be men: “Una' go le'a sa ndee sa nibe'e Dios”, natal gab xa: “Le'a sa ba' sa nibe'e Dios.” Le'a na' gáp le'a Dios nibe'e‑la len lado'o be men.
Cha ndab Jesús ndo' be xmen‑na:
—Le'a gal zha le'a bega nlad ini'í na', Xa Myak Men Ndo' Gizhliyo, masa dub wizh‑tsa, parea le'a bega lá ini'í na' zha wa.
Le'a zha wa ncho be men gab: “Le'a xa wa nso' sa ndee”, natal gab xa: “Le'a xa wa nso' sa ba'.” Parea lá ya' bega ni lá isenke'a bega tso'o xa wa.
Le'a lak nla' beal' usi'i nsu‑ya xe'a itea lad gibe'a, no li‑ga gak‑a zha ilen‑gal na', Xa Myak Men Ndo' Gizhliyo.
Parea ned sian gelkwea' nsabndo' iní na', no be men ncho tiemp nat uxelad na'.
’Le'a lak ngok‑a tiemp uyo'o Noé, no li‑ga gak‑a gal zha ilen‑gal na', Xa Myak Men Ndo' Gizhliyo.
Le'a tiemp na uyo'o Noé wa le'a be men ndeyaw no ndo bexa no ndeuchilya'a bexa gast wizh uyo'o Noé len ni'iya si'il mbinde'e Noé. We'e ulen gilog mbit itea be men wa.
No li‑ga ngok‑a tiemp uyo'o Lot wa, ndeyaw bexa no ndo bexa no nsi'i bexa be ta'a no ndo'o bexa be ta'a no ndas bexa ta'a no ndeyunde'e bexa lid bexa.
Parea le'a gor na uto'o Lot len gezh Sodoma wa le'a Dios cha mtso'ol sa wa, cha ngut itea be men wa.
’No li‑ga gak‑a zha ilen‑gal na', Xa Myak Men Ndo' Gizhliyo.
Le'a gal wizh we'e le'a be men ndi'ib gek lid‑na wa nsabndo' uxo'onbe, ni lá ko'o xa be ta'a len lid‑xa. Le'a bexa ndeyun ti'in ge'e ni lá nsabndo' ilansea' ta lid‑na.
Btse'aladna bega lak ngwasea xagots ten Lot.
Le'a tal ton ukwa'an xte'e wen yoo xa ndo' gizhliyo ndee, le'a xa wa ndi gun perdid gelnban ten na ndo' Dios. Parea le'a tal ton ndi nkwa'an be ta ten Dios, le'a xa we'e sban‑ka.
’Le'a na' gáp ndo' bega le'a te'al we'e le'a top xa ndeyats ndo' dub‑tsa lo'on, cha yo'o Dios dub‑tsa xa, le'a stub xa wa ya'an.
No li‑ga le'a top xagots junt ndeyajw, cha yo'o Dios dub‑tsa xa, le'a stub xa wa ya'an.
No li‑ga le'a top xabgi'i junt ndeyun ti'in ge'e, cha yo'o Dios dub‑tsa xa, le'a stub xa wa ya'an.
We'e le'a be xmen Jesús cha unabdi'izh, ndab bexa:
—Señor, ¿pa yoo ta wa zha?
Le'a Jesús cha uka'ab ndab:
—Le'a lak sa nyakjunt be bech nluu le'a sa wa nax dub man ngut, no li‑ga le'a zha ilen‑gal na' le'a itea be men ini'í‑ya.
No msaktabe'e Jesús dub ta'a mluu xa ndo' be xmen‑xa, ndo'ontsa mas uxik bexa gudi'izh‑no bexa Dios.
Ndab xa:
—Le'a dub gezh uyo'o dub juez ni lá ndap mod ndo' Dios no ndo' be men.
Le'a gezh wa ncho‑ga dub xagots ngut mgi'i ten na. Le'a xagots wa cha ngwa'usake dub xa nyono xa ndo' juez wa, ndo'ontsa gun juez wa regl ta wa.
Le'a kwen‑la le'a juez lá ka'ab gun ta nlad xagots wa, parea tso'o wa mbinbe'e juez, ndab xa: “Na' ni ndo' Dios‑ka lá ndap mod ná ni ndo' be men,
parea le'a na' ne'eladna tant ndi'id xagots ndee ndo' na'. Ta we'e gun na' ta nlad xa, ndo'ontsa yá lá gi'id‑ta xa, le'a na' ngi saklo‑la ndo' xa.”
Le'a Jesús cha ndab:
—Bla'ach bega xte'e ndab juez wa, ná xa dub xa ugap nak.
Le'a na' gáp ndo' bega le'a Dios uxax sakno bega. Ná le'a gor na ilen‑gal na', Xa Myak Men Ndo' Gizhliyo, ¿bi szheal na' men nge'ladna Dios ndo' gizhliyo zha wa zha?
Le'a wats Jesús nde pla bexa ndanbe'e le'a mas ndun be ta wen ndo' lak ndun be ltsa'a‑xa. Le'a ndo' bexa we'e mbidi'izh Jesús, msaktabe'e xa dub ta'a ndab xa:
—Le'a top xabgi'i uto'o ncha'yadi'izh‑no Dios tale ten ni'i ten Dios. Le'a dub xa wa xa fariseo, le'a stub xa wa xa nsen med nkix be men ndo' gobier.
Le'a xa fariseo wa cha uso' ndab ndo' Dios: “Dios, le'a na' nsa xno ndo' ga, geal le'a na' lá ndun lak ndun be men xa'aga, bexa na ndun gelwa'an no bexa ugap ndun‑no be men no bexa ngal stub xa na'anpa xagots ten xa. No ni lá nak na' lak nak xa nsen med ba'.
Le'a na' lá ndaw top wizh kad dub len sman no nsa na' diezmo ten itea be ti'in ndun na' gan.”
’Ná le'a xa nsen med nkix be men wa sit‑tsa nso'. Ni lá nlad xa iwi'i xa ga'ap, ndi msagolp xa lado'o‑xa tant kwea' ncholadna xa, cha ndab xa: “Dios, blatsladna go na', le'a na' sian ta ugap ndun.”
’Le'a na' gáp ndo' bega le'a xa nsen med wa wen mya'an ndo' Dios gor na mlansea' xa ta lid‑xa. Ná le'a xa fariseo wa na'anpa wen mya'an ndo' Dios. Le'a itea bexa na ndanbe'e le'a nsak, le'a cuent ten Dios le'a xa wa na'anpa nsak. No le'a bexa na na'anpa ndanbe'e le'a nsak, le'a cuent ten Dios le'a xa wa nsak‑ka.
No ulen‑no be men be me'ed ten na wats Jesús, ndo'ontsa uxo'ob Jesús ya'a‑na gek be me'ed, inab xa ula'ach Dios be me'ed wa. Le'a gor uni'í be xmen Jesús li nseabe‑no be men me'ed wa, cha uteyo bexa be men wa.
Ná le'a Jesús cha utezh be xmen‑na, cha ndab xa:
—Bla'a bego gi'id be me'ed ba' wats na'. Lá uka bego gi'id be me'ed, le'a sa nibe'e Dios wa yate bexa yak lak nak be me'ed ndee.
Le'a na' gáp ndo' bega, le'a tal ton lá ula'a inibe'e Dios xa lak dub me'ed, le'a xa wa nunk lá gak dub xa le'a Dios nibe'e.
We'e le'a dub xa nibe'e ten bexa judío cha unabdi'izh ndo' Jesús ndab xa:
—Mech wen, ¿xta'an nsabndo' gun na' ndo'ontsa no na' gap gelnban ndo' Dios, ta nunk lá idub?
Le'a Jesús cha uka'ab ndab:
—¿Xta'an ngi wen ndab lu ndo' na' zha? Na'an ton wen ndo' gizhliyo, ndon nab‑tsa Dios wen nak.
Yá nchando' lu ley ten Dios ndab: “Lá ugal la xa ten stub‑ga men. Lá gut la men. Lá gun la gelwa'an. Lá gun la gelkwi'in. Wanke'a xus‑lu nsea xna'a‑lu.”
Le'a xabgi'i wa cha uka'ab ndab:
—Iteanak ta'a ndab ga wa ndun‑ka na' idub zha tuzh‑ta na'.
Le'a gor na mbi'ín Jesús ta wa, cha ndab Jesús ndo' xa:
—Stub ta'a ndun jwalt gun lu: bdo'o itea be ta'a ten la, cha btse'a med wa ndo' bexa uban nak. We'e gap lu sian ta'a ndo' Dios. Cha utsea usenke'a tso'o na'.
Le'a gor na mbi'ín xabgi'i wa ta wa, le'a xa uzhe'eb‑pa uban myo'oladna, geal le'a xa dub xa rik‑pa.
Le'a gor na uni'í Jesús le'a xa uzhe'eb‑pa uban myo'oladna, cha ndab Jesús:
—Uzhe'eb‑pa ugan yate dub xa rik sa nibe'e Dios.
Ndi mas lid bid itid dub came ge'ed xan dub yagux, ndo' yak dub xa rik dub xa nibe'e Dios.
Le'a bexa na mbi'ín ta wa cha unabdi'izh ndab bexa ndo' Jesús:
—¿Ton‑xá sun gan yate sa nibe'e Dios zhaga?
Le'a Jesús cha ndab:
—Le'a cuent ten nab‑tsa be men le'a‑ya lá yoo gan. Ná le'a cuent ten Dios le'a‑ya syo'o‑ka gan.
We'e le'a Pedr cha ndab ndo' Jesús:
Le'a Jesús cha uka'ab ndab:
—Le'a na' gáp ndo' bega le'a iteanak bexa na nla'a nibe'e Dios xa ta we'e nla'a xa lid‑xa no xus‑xa no wit‑xa no xagots ten xa no xme'ed‑xa,
le'a bexa wa mas sian be ta'a ika'a tiemp nat. No le'a tiemp ti'i ilen le'a bexa wa gap gelnban nunk lá idub.
Cha utezh Jesús isatibtop be xmen‑na, cha ndab xa:
—Bla'ach bega, le'a beuna ncha'be Jerusalén sa yoo itea be ta'a mke'a bexa polta sakndo' Dios cuent ten na' ndee, Xa Myak Men Ndo' Gizhliyo.
Le'a na' yak cuent ndo' ya'a bexa na'anpa xa judío. Le'a bexa we'e usalad gun‑no na', no xela iní'i bexa ndo' na', no uchuko bexa ndo' na'.
No uzhe'eb‑pa kin bexa na', we'e gut bexa na'. Parea le'a gal wizh yon le'a na' iban ndo' gelgut.
Ná le'a be xmen Jesús ni lá yakbe'ena ta wa, no ni lá ini'í bexa xta'an mbidi'izh Jesús, geal le'a ta wa dub ta lá yoo gan gungealadna bexa.
Le'a gor na yá ncha'laya' gax Jesús gezh Jericó, le'a to'o nes nsob dub xabgi'i lá na' nab xa med ndo' be men.
Le'a gor na mbi'ín xa le'a sa wa nsatid kwa'ad be men, cha unabdi'izh xa ndo' bexa wa na xta'an ta wa.
Le'a bexa wa cha ndab:
—Le'a sa ndee nseatid Jesús xa Nazaret.
We'e cha uge' ndab xa:
—¡Jesús, xa ras David! ¡Blatsladna go na'!
Le'a bexa na nseabe ned wa cha uteyo xa wa ndab bexa lá kwezh‑ta xa. Parea le'a xa ndi mas uge' ndab:
—¡Xa ras David! ¡Blatsladna go na'!
We'e le'a Jesús cha ngwa'iso', cha unibe'e Jesús ya'yo'o bexa xa lá na' wa. Le'a gor na ulansea xa, cha unabdi'izh Jesús ndo' xa ndab xa:
—¿Xta'an nlad lu gun‑no na' lu?
Le'a xa cha ndab:
—Señor, le'a na' nlad ina'.
Le'a Jesús cha ndab:
—Nat myakna lu lak mge'ladna lu na' wa.
Bi le'a gor wa le'a xa cha mna'‑la, cha no xa usenke'a tso'o Jesús, ndab xa le'a Dios uzhe'eb dub Dios si'il. No itea be men na uni'í ta wa no‑ga li ndab.
Le'a gor ulaya' Jesús gezh Jericó le'a xa ncha'tid len gezh wa.
Le'a sa wa ncho dub xa rik nsalea' Zaqueo. Le'a xa wa le'a nak xa nibe'e ten bexa nsen med, ta nkix be men ndo' gobier Roma.
Le'a xa nlad ini'í Jesús, parea lá yoo gan ini'í xa Jesús tant kwa'ad men nde sa wa le'a xa wa uxu'ub‑ma.
Ta we'e uxax mned xa ndo' be men kwa'ad wa, cha ukea xa ndo' dub ya sicómoro sa itid Jesús ndo'ontsa ini'í xa Jesús.
Le'a gor ulaya' Jesús sa wa, cha mwi'i xa ga'ap ndo' ya wa, cha ndab xa ndo' xa wa:
—Zaqueo, uxax ula' sa ba', le'a te'al ndee le'a na' nsabndo' yoo ta lid‑lu.
Le'a gor uni'í be men ta wa itea bexa ndenisi Jesús, ndab bexa le'a Jesús uyote len lid dub xa ugap.
We'e le'a Zaqueo cha uso' ndab ndo' Jesús:
—Una' go Señor, le'a na' usa itol be ta ndap na' ndo' bexa uban nak. No tal ncho bexa mbin wa'an na' med ten xa, le'a na' yun cuent med wa gast dap biaj.
Le'a Jesús cha ndab ndo' Zaqueo:
—Nat le'a Dios mtsu'u ke ten lu no ke ten bexa ltsa'a‑la, geal le'a lu nge'ladna Dios lak mge'ladna Abraham Dios.
Le'a na', Xa Myak Men Ndo' Gizhliyo, ndalkwan bexa nak cuent be men ula', ndo'ontsa ko na' bexa ndo' be ke ten bexa.
Le'a gor na li ndeyo'ón bexa ta ndab Jesús, le'a Jesús cha msaktabe'e stub ta'a, geal le'a Jesús nso'‑la gax sa nde Jerusalén no mbinbe'e bexa le'a sa wa ilen tiemp inibe'e Dios be men ndo' gizhliyo.
Ndab Jesús:
—Uyo'o dub xabgi'i nsak. Le'a xa wa list nso' ya' stub‑ga nación sit. Le'a sa wa usa'a dub xa mas nibe'e permis gak xa rey le'aka lazh‑xa, le'a tso'o wa cha yach xa.
Le'a gor na biseata ito'o xa nsak wa, cha utezh xa dub ti'i xmos‑xa, cha msa'a xa dub ga'ga med nsak‑pa gun‑no bexa ti'in ndalen li na'an xa.
Parea le'a be men lazh xa nsak wa nxeladna ndo' xa, ta we'e mtu'ub bexa dub men gab ndo' xa mas nibe'e wa le'a bexa lazh xa nsak wa lá nlad le'a xa wa gak rey.
’Ná le'a xa mas nibe'e wa ulaxo'ob‑ka xa wa gak rey. Ta we'e le'a gor na mlansea' xa lazh‑xa le'a xa nak‑la rey. Cha utezh xa be xmos‑xa, bexa na li msa'a xa dub ti'i med nsak ndo' na wa, ndo'ontsa ini'í xa na xti'in mbin‑no bexa ta wa.
Le'a mos ned wa ulen cha ndab: “Señor, le'a dub med li msa'a ga wa myak dub ti'i‑ya.”
Le'a rey wa cha ndab: “Uzhe'eb‑pa wen lu mos. Le'a ta na li wen mbin lu ti'in nsea dub tuzh med ndee wa, ta we'e le'a nat le'a lu inibe'e dub ti'i gezh.”
No li‑ga ulen xa itop wa, cha ndab xa: “Señor, le'a dub med li msa'a ga wa myak dub ga'ay‑a.”
Le'a rey wa cha ndab: “Le'a lu no inibe'e dub ga'ay gezh.”
’Cha ulen‑ga xa yon wa ndab: “Señor, ndee med ten ga wa. Le'a na' ndee ulocha'aw med ndee ndo' dub ble'a lad.
Le'a na' nzheb ndo' ga, geal le'a na' uní le'a go uzhe'eb‑pa dub xa nibe'e. Nsen ga be ta'a ni lid ta ten ga, no ntele'e ga be ta'a ni lid go ngas.”
Le'a rey wa cha ndab: “Le'a lu dub mos uzhe'eb ugap. Le'a be di'izh ndab lu wa nluu le'a lu ugap ndun. Tal le'a lu uni'í le'a na' ndee dub xa uzhe'eb‑pa nibe'e, no nsen na' be ta'a ni lid ta ten na', no ntele'e na' be ta'a ni lid na' ngas,
¿xta'an lid nga'ula'a lu med ten na' banco, ndo'ontsa nat nseal na' isen na' be xin med wa?”
Le'a rey wa cha ndab ndo' bexa nde sa wa: “Blat bega med nsen xa ba', cha bsa'a bega‑ya ndo' xa nsen dub ti'i med ba'.”
Ná le'a bexa cha ndab: “Señor, le'a xa ba' yá ndap‑la dub ti'i‑ya.”
Le'a rey cha ndab: “Le'a na' gáp le'a itea bexa na utsin ndun wa, le'a bexa wa mas sian ta'a ika'a. Ná le'a bexa na na'anpa utsin ndun wa, le'a bexa slat be ta ndido ndap xa wa.
No le'a bexa na li ndakloo ndo' na' wa, bexa na lá nlad gak na' rey ten bexa wa, utsea‑no bega bexa sa ndee. Cha ulabto'og bega gen bexa.”
Le'a gor na mtayadi'izh Jesús be ta wa, cha mbin xa sig ncha'a xa Jerusalén.
Le'a ngol gor na yá nsalaya' gax bexa gezh Betfagé no gezh Betania, no gax Bet Olivo, cha mtu'ub Jesús top be xmen‑na,
ndab xa ndo' bexa wa:
—Wa' bega len gezh nde mas ndo' ndee. Le'a gor na yate bega to'o gezh ba', le'a sa ba' ini'í bega nso' nchii dub burr tuzh na'an ton gol sob tso'o‑ma. Cha uxa'ak bega ma, go'o bega ma sa ndee.
Le'a tal ton inabdi'izh: “¿Xta'an nxa'ak bega burr ba' zha?”, cha gud bega le'a Xa Nibe'e ten bega gunti'in ma.
Le'a gor na ndeuxa'ak bexa ma, le'a be xwan‑ma cha ndab:
—¿Xta'an nxa'ak bega burr ba' zha?
Le'a bexa cha uka'ab ndab:
—Le'a Xa Nibe'e wa gunti'in ma.
Cha mbi'i bexa ma wats Jesús. Cha mxo'ob bexa dub‑ga xab bexa tso'o‑ma. Cha msob bexa Jesús tso'o‑ma.
Le'a be men kwa'ad cha mte be lad nbix bexa ndo' nes sa isea ma wa.
Le'a gor na ncha'bela'yo'o bexa Bet Olivo, le'a bexa kwa'ad nsenke'a tso'o Jesús wa mtenladnabe uge' ndab bexa le'a Dios uzhe'eb dub Dios si'il, geal le'a bexa uni'í be uyon mbin Jesús.
Uge ndab bexa:
—¡Dios uzhe'eb‑pa nla'ach xa nibe'e ba', xa na mtu'ub Dios Xa Nibe'e!¡Uzhe'eb‑pa wen yoo be men ndo' Dios gibe'a ba'! ¡Si'il nak Dios nsob ga'ap!
Le'a lat be men kwa'ad wa no pla bexa fariseo nseabe, cha ndab bexa ndo' Jesús:
—Mech, uteyo ga be xmen‑ga ba'.
Le'a Jesús cha uka'ab ndab:
—Le'a na' gáp le'a tal bexa ndee na'anpa iní'ibe, le'a be ge' ba' le'a isaxan iní'i.
Le'a gor na ulaya' bexa sa nluxe'a Jerusalén, le'a Jesús cha mwi'i ndo' gezh wa, cha mbí'in xa.
Cha ndab xa:
—Gezh Jerusalén, uzhe'eb‑pa nlad na' yakbe'ena lu ta ncho wizh nat, le'a ta wa le'a sun gan wen yoo lu. Parea le'a nat le'a lu lá yoo gan yakbe'ena‑ya.
Le'a gal dub wizh ilen be men ukendo' lu. Le'a bexa wa gunde'e dub muro gangeak idub lu, no idub gangeak kwe bexa ukendo' bexa lu.
Cha ulate bexa lu Jerusalén, no bexa ncho sa ba' gatbe. Ni stub ge' ten lu na'antapa kwi'ib tso'o ltsa'a‑na, ke na lá igondo' lu le'a Dios mbi'id gezh ndee.
Le'a Jesús cha ncha'a tale ten ni'i ten Dios wa, cha usaxan ngontu'ub xa bexa na ndo'oti'ix be ta'a sa wa.
Ndab Jesús:
—Le'a di'izh ten Dios nkeani'i ndab Dios: “Le'a lid‑na' nak dub sa ndadi'izh‑no be men na'.”¡Ná le'a bega ndi ndun‑noya cuent dub gelo'o ten wa'an!
Le'a zha we'e le'a Jesús itea wizh nluu be men ni'i ten Dios, parea le'a be ule'ay nibe'e, no be mech ten ley, no bexa nsak ten gezh wa nkwa'an na xte'e gut bexa Jesús.
Parea le'a bexa ni lá izheal xte'e gut bexa xa, geal le'a itea be men uzhe'eb‑pa nla'ach be ta nluu Jesús.
Ngol stub wizh le'a Jesús nluu‑gal be men tale ten ni'i ten Dios, ndadi'izh xa di'izh wen ten Dios. We'e le'a be mech ten ley no be ule'ay nibe'e no bexa gox nsak ulen wats Jesús.
Cha ndab bexa ndo' Jesús:
—¿Ton ulaxo'ob lu gun la be ta wa zha? ¿Nati ton mtu'ub la gun la be ta wa?
Le'a Jesús cha uka'ab ndab:
—Le'a na' no inabdi'izh dub ta'a ndo' bega, ika'ab bega‑ya:
¿Ton mtu'ub Juan ulalea' Juan be men zha? ¿Dios nate dub men?
—Tal le'a beuna gab le'a Dios le'aka mtu'ub Juan, le'a Jesús inabdi'izh na xta'an lá ngungealadna beuna xa.
Ná tal le'a beuna gab le'a Juan dub men mtu'ub, le'a itea be men ndee ula'ge' beuna gast gat beuna, le'a bexa itea mbingealadna le'a Juan dub xa mbidi'izh sakndo' Dios.
Ta we'e cha uka'ab bexa ndab bexa ndo' Jesús:
—Le'a besa lá ini'í ton mtu'ub Juan.
Le'a Jesús cha no‑ga ndab:
—Ni na'‑ga lá gáp ton ulaxo'ob na' gun na' be ta ndee.
Cha usaxan mbidi'izh Jesús dub ta'a msaktabe'e xa, ndab xa ndo' be men:
—Uyo'o dub xabgi'i ngos ya uv ndo' dub ble'a si'il yo. Cha mkwa'an xa pla be men ula'ach sa wa, cha gal zha ite bexa uv usa'a ya wa. Le'a xa ten yo wa cha uka'an kwen‑pa.
Le'a zha na yá ngol tiemp ten uv, cha mtu'ub xa dub xmos‑xa ya' ndo' be men nla'ach sa wa, usa'a bexa be uv na ndal xwan yo wa. Ná le'a be men wa ndi udin mos wa. Cha na'anpa usa'a bexa uv yo'o xa.
Le'a xwan yo wa cha mtu'ub‑gal stub mos. Ná le'a be men wa ndi uzhe'eb udin‑gal xa wa, cha lá usa'a‑gal bexa uv yo'o xa.
Le'a xwan yo wa mtu'ub‑gal stub mos. Le'a be men wa cha ndi mtsawi'i xa no ulantu'ub bexa xa.
’We'e le'a xwan yo wa cha mbinbe'e ndab xa: “¿Xte'e gun na' nat? Le'a na' utu'ub xi'ín‑na', xa na nkwea'lad na'. Le'a be men na nla'ach uv wa sap‑ka mod ndo' xa wa.”
Ná le'a gor na uni'í be men wa xin xwan yo wa, cha ndi ndab bexa ndo' be ltsa'a‑xa: “Le'a xa ba' le'a ya'an‑no yo ndee. Ncha'yut beuna xa, ndo'ontsa le'a beuna ya'an‑no idub yo ndee.”
Cha ulo'o bexa xa dub lad to'o yo wa, cha mbit bexa xa wa.
Cha unabdi'izh Jesús ndab xa:
—¿Xte'e nsak bega zha? ¿Xte'e gun‑no xwan yo wa bexa wa?
Le'a xa wa ilen gut be men wa, cha usa'a xa yo ncho ya uv wa ndo' be men xa'aga ula'ach‑a.
Le'a gor na mbi'ín be men ta na li mbidi'izh Jesús wa, cha ndab bexa:
—¡Dios nunk lá ula'a yoo ta wa!
Le'a Jesús cha mwi'i ndo' bexa, cha ndab xa:
—¿Lá ini'í bega xte'e nkeani'i di'izh ten Dios zha? Ndab‑a:
Le'a ge' na mxelad bexa ndande'e ni'i,
le'a ta wa nat nak ge' ndon le'a nsak, nak skin ni'i.
Le'a itea bexa na ilayat tso'o ge' wa, le'a bexa wa syu'be. Le'a bexa ila' ge' wa tso'o na wa, le'a bexa wa sachke'e.
Le'a be ule'ay nibe'e no be mech ten ley nlad isen Jesús bi le'a gor wa, geal le'a bexa myakbe'ena le'a Jesús li ndab cuent ten bexa. Parea le'a bexa nzheb‑ga ndo' be men kwa'ad wa.
Cha mtu'ub bexa wa pla be men cuent‑ta bexa wen nak ya'yun preb Jesús, ndo'ontsa gap bexa dub ta'a usake bexa Jesús ndo' xa na ndon le'a nibe'e sa wa.
Le'a bexa wa cha ndab ndo' Jesús:
—Mech, le'a besa uni'í le'a go ndadi'izh gelngea. No ni lá nla'ach ga ta ndab be men no ni tal xte'e nak be men. Le'a ga ndi wen nluu lak nlad Dios gak be men.
Ta we'e nabdi'izh besa ndo' ga, ¿nsabndo' kix beuna med nab César xa nibe'e Roma nate na'anpa kix beuna ta wa?
—¿Xta'an ndun bega preb na' zha?
Bsa'a bega dub med iwi'i na'‑ya. ¿Ton gek‑na no lea'‑na nkea las med ndee zha?
Le'a bexa wa cha uka'ab ndab:
—Gek César no lea' César.
Cha ndab Jesús:
—Bsa'a bega be ta ten César ndo' César. Le'a ndo' Dios bsa'a bega be ta ten Dios.
Le'a bexa wa ni lá ngun gan ngab Jesús dub ta lid le'a nak ndo' ga'al be men kwa'ad wa. Ndi ngwanseana bexa xte'e uka'ab Jesús, cha yá na'anta xte'e ngab bexa.
We'e ulen pla bexa saduceo wats Jesús. Le'a itea bexa saduceo ndangealadna le'a bexa ngut wa yá lá iban‑tabe. Ta we'e unabdi'izh bexa ndo' Jesús,
ndab bexa:
—Mech, le'a ley mke'a Moisés ndab le'a tal ton dub xabgi'i gat, ná lá ngap xa xin‑xa, le'a wit‑xa wa nsabndo' uchilya'a‑no xagots ten xa ngut wa, ndo'ontsa tal gap bexa dub me'ed le'a me'ed wa gak cuent xin xa ngut wa.
Uyo'o dub ga'ad wit‑xa. Le'a xa ned wa mchilya'a‑no dub xagots, cha tso'o wa ngut xa, ni lá ngap xa xin‑xa.
We'e cha mchilya'a‑no wit itop xa wa xagots wa. Le'a xabgi'i wa cha no‑gal ngut ni lá ngap‑gal xa xin‑xa.
Le'a wit yon bexa wa li‑tsagal ngwasea. Li ngwasea isaga'ad wit bexa wa, ná ni dub xa wa lá ngap xin‑na.
Tso'o wa le'a xagots wa cha no‑ga ngut.
Le'a zha na iban bexa ngut wa zha, ¿ton lat bexa wa gak xabgi'i ten xagots wa zha, xa na li mchilya'a‑no isaga'ad xabgi'i wa?
Le'a Jesús cha uka'ab ndab:
—Le'a be men nde ndo' gizhliyo ndee nchilya'a‑no ltsa'a‑na.
Parea gal zha na gab Dios na ton iban ndo' gelgut, le'a bexa wa na'antapa uchilya'a‑no be ltsa'a‑na zha wa.
No ni lá yoo‑ta gan gat bexa, le'a bexa ndi gak cuent be ángel ten Dios. No gak bexa xin Dios ta na uban‑gal bexa.
Parea le'a cuent ten ta na iban bexa ngut wa, le'a Moisés mluu le'a bexa ngut‑la wa ibanbe, zha na mke'a xa cuent ten yagich li nsayol' wa. Le'a ta wa nkeani'i ndab le'a Dios nak Dios ndanke'a Abraham, no Isaac, no Jacob.
Le'a Dios na'anpa Dios ten bexa ngut, le'a xa ndi Dios ten bexa nban, ta we'e uni'í beuna le'a bexa wa nban‑ka. Le'a cuent ten Dios le'a itea bexa ngut‑la wa bi nban‑kabe.
Le'a ncho be mech ten ley cha ndab ndo' Jesús:
—Mech, le'aka nak ta ndab ga.
We'e le'a be men wa ni lá ngun‑ta rages inabdi'izh bexa ndo' Jesús.
We'e cha ndab Jesús ndo' bexa wa:
—¿Xta'an ndab be men le'a Cristo xa ntu'ub Dios wa nak xa ras ten David zha?
Ná le'a David wa le'aka mke'a libr ten Salmos, ndab‑a:
Le'a Dios Xa Nibe'e ndab ndo' Xa Nibe'e na':
“Usob wats lad ga'al na' ndee,
Le'a David ndab le'a Cristo nak Xa Nibe'e ten xa. Parea tal ta ugea‑ka ta wa, ¿ná xte'e ndab be men le'a Cristo wa nak xa ras ten David zha?
Le'a gor na itea be men kwa'ad wa ndeula'achbe, le'a Jesús cha ndab ndo' be xmen‑na:
—Bla'ach bega lá gak bega lak nak be mech ten ley, le'a bexa ndaladna ndesea ndak lad ko'ol. No nlad bexa utsin inidi'izh be men ndo' bexa be ndo' xge'e. No nti bexa be yaxil sa nsob bexa mas nsak isob bexa len be ni'i sa nzhealbe beuna xa judío. No li‑ga ndun bexa sa nda'daw bexa sa nyo'o dub gast.
Nsea nlat bexa itea ta'a ndap be xagots ngut mgi'i ten na. No kwen‑pa ndadi'izh bexa ndo' Dios ndo'ontsa gab men le'a xa ndanke'a‑ka Dios. Le'a na' gáp le'a bexa li ndun wa mas uzhe'eb gelkwea' ini'í.
Le'a Jesús cha mwi'i na xte'e ngo be men rik med gon len dub caj nsob tale ten ni'i ten Dios wa.
Le'a sa we'e no dub xagots prob ngut mgi'i ten na ulo top med byux uxee nsak len caj wa.
Le'a Jesús cha ndab:
—Le'a na' gáp ndo' bega le'a xagots prob ngut mgi'i ten na ba' ulo mas sian med gon ndo' iteanak bexa ba'.
Le'a itea bexa ba' ulo sbe'en ta mya'an sobr‑tsa, parea le'a xagots ba' ulo iteanak med isi'i xa be ta nki'in xa.
Le'a ncho bexa ndadi'izh ndo' Jesús cuent ten be ge' chul nakcha'aw ni'i ten Dios no be ta'a chul msa'a be men usaxkwa'a sa wa. Le'a Jesús cha ndab ndo' bexa wa:
—Le'a gal dub wizh le'a itea be ta'a lba'a na' bega ba' ilate, gast ni stub ge' ba' lá kwi'ib‑ta tso'o ltsa'a‑na.
Le'a bexa wa cha unabdi'izh ndo' Jesús ndab bexa:
—Mech, ¿pol gak ta ndab go ndee zha? ¿No xte'e ini'í besa zha na yamer gak‑a zha?
Le'a Jesús cha uka'ab ndab:
—Bla'ach bega ndo'ontsa na'an ton ukedi‑no bega. Le'a kwa'ad be men ilen gab le'a xa nak Cristo xa na mtu'ub Dios. No gab bexa le'a tiemp wa yá nso' gax. Parea lá isenke'a bega tso'o bexa wa.
Le'a gor na go'ón bega ncho guerr no ncho be men ndakloo ndo' bexa nibe'e bexa, lá yu'ladna bega. Le'a ta wa ga ned‑ka nsabndo' li gak, ná le'a zha wa biseata gal be wizh lult.
No ndab Jesús:
—Le'a gal zha wa kuyo be nación no stub‑ga nación. Le'a be xmen dub xa nibe'e kuyo‑no be xmen stub‑ga xa nibe'e.
No yoo be xo'o ubi'i. No ncho be sa uzhe'eb‑pa yoo win no gelgizh ugi'i. No sian‑pa be ta'a uzhe'eb iluu gibe'a ba', be ta yanseana bexa no izheb bexa.
’Parea le'a gor na biseata yoo itea be ta ndee wa, le'a be men isen bega, no isenke'a bexa tso'o bega, no go'o bexa bega len be ni'i sa nzhealbe bexa judío, sa usake bexa bega. No go'o bexa bega latgi'ib, no usake bexa bega ndo' bexa nakti'in ubi'i ke na nak bega xmen‑na'.
Le'a gor we'e sak gudi'izh bega cuent ten na' ndo' bexa we'e.
Ná lá gunbe'e bega xte'e utsakndo' bega ika'ab bega ndo' bexa wa.
Le'a gor we'e le'a na' usa be di'izh ika'ab bega, be di'izh na ni dub bexa na nyono bega lá gun gan ika'ab. Ni lá yoo gan gab bexa le'a ta ndab bega wa na'anpa utsin nak.
Le'a ncho xus bega no wit bega no ltsa'a bega no amig ten bega le'aka yun cuent bega. No ncho bexa gast gut bega.
Le'a itea be men ixenoladna bega ke na nak bega xmen‑na'.
Ná le'a na' gáp ni dub gichgek bega lá gak perdid.
Le'a tal bega uxik ndo' be gelkwea' wa, le'a bega sun‑ka gan gap gelnban ndo' Dios.
’Le'a gor ina' bega le'a Jerusalén ndee gangeak nde kwa'ad be soldad, le'a bega ini'í‑la le'a tiemp initndo' Jerusalén yá ngol.
We'e le'a bexa ndencho Judea ndee nsabndo' uxo'onbe ya'be bexa be ge'e ubi'i. Le'a bexa ndencho Jerusalén uxo'on gezh ndee. Le'a bexa ndesea ge'e yá lá ilen‑tabe xa sa ndee.
Parea le'a gal zha wa uzhe'eb‑pa kwea' itid be xagots nso'no me'ed no be xagots ndap medo'o. Le'a be men uzhe'eb‑pa gelkwea' si'il ini'í zha wa, no uzhe'eb‑pa juert yoo bexa ncho sa ndee.
Le'a be men gut kwa'ad bexa Israel nsea spad, no go'o be men wa kwa'ad bexa wa stub nación xa'aga. Le'a bexa na'anpa xa Israel wa gun‑no Jerusalén ndee lak‑ta nlad bexa, gast gal zha idub tiemp ula'a Dios li gun bexa ta wa.
’Le'a gal zha we'e le'a wizh no mbe'e no be mbeal xa'aga ina' ndo' lak na'‑ya nat. Le'a be men ncho ndo' gizhliyo uzhe'eb‑pa izheb no ni lá ini'í bexa xte'e gun bexa tant uzhe'eb nbezh nitsdo'o no be golp ten nits.
Le'a be men gast itid te'aladna tant izheb bexa ini'í bexa ta yoo ndo' gizhliyo, no gast idub gibe'a iwi'in.
We'e le'a be men ini'í le'a na', Xa Myak Men Ndo' Gizhliyo, ilen‑nogal juers ten Dios lat xkaw no dub xe'a si'il.
Le'a gor na isaxan yoo be ta ndee wa lá izheb bega, ndi btenladna bega le'a na' yamer ilen.
No ndab Jesús:
—Bwi'i bega lak nak be ya la'aw no itea be ya.
Le'a zha na li nxich be ya wa, le'a bega uni'í‑ka le'a tiemp bigi yá gal.
No li‑ga le'a zha na yá na' bega ncho itea be ta'a mbidi'izh na' ndee wa, we'e ini'í bega le'a tiemp inibe'e Dios ndo' gizhliyo yamer‑la ilen.
’Le'a na' gáp ndo' bega le'a itea be ta ndee itid zha na biseata gat be men ncho tiemp ndee wa.
Le'a gibe'a no gizhliyo initndo', parea le'a itea be ta ndáp na' ndee na'anpa initndo'.
’No bla'ach bega le'aka bega na'anpa uzhe'eb‑pa gaw bega no na'anpa gun bega gelgu no ni lá yu'ladna bega be ta ten gizhliyo ndee. Tal le'a bega gun be ta wa, le'a wizh we'e uxax ilen tso'o bega.
Le'a wizh wa ilen‑ka cuent dub tramp tso'o itea be men ncho ndo' gizhliyo.
Ta we'e list ute bega, idub tiemp bidi'izh bega ndo' Dios, ndo'ontsa zha yoo be ta uzhe'eb wa ndo' gizhliyo ndee le'a bega uxik ndo' itea be ta wa, no gun bega gan kwe bega ndo' na', Xa Myak Men Ndo' Gizhliyo.
Itea be wizh le'a Jesús nluu be men tale ten ni'i ten Dios. Le'a gor te'al le'a xa nda' Bet Olivo.
Le'a iteanak be men Jerusalén wa itea tempran nda'yo'ón bexa ta ndadi'izh Jesús tale ten ni'i ten Dios wa.
Le'a zha na yá nsalatso gax‑la ujest Pascua, zha ndaw bexa judío pan lá nyo'o levadur,
le'a be ule'ay nibe'e wa no be mech ten ley nkwa'an na xte'e gut bexa Jesús dub mod lá ini'í be men‑a, geal le'a bexa nzheb ndo' be men.
Ná le'a mxu'u cha uyo'o lado'o Judas, xa no nsalea' Iscariot, dub xa nak dub isatibtop be xmen Jesús.
Cha ngwa'yadi'izh‑no xa be ule'ay nibe'e no bexa nibe'e ten bexa nla'ach ni'i ten Dios na xte'e yun xa cuent Jesús ndo' ya'a bexa wa.
Le'a bexa wa cha mtenladnabe, ndab bexa ndo' Judas le'a bexa usa'a med.
Le'a Judas cha uni lak ndab bexa wa, cha usaxan nkwa'an xa na xte'e yun xa cuent Jesús dub mod na lá ini'í be men kwa'ad wa ta wa.
Le'a ngol wizh ndaw bexa judío pan lá nyo'o levadur, wizh ndut bexa dub borreg ndaw bexa cuent ten ujest Pascua,
le'a Jesús cha mtu'ub Pedr no Juan, ndab xa:
—Wa'yunde'e bega ta gaw beuna ujest Pascua.
Le'a bexa wa cha unabdi'izh ndo' Jesús ndab bexa:
—¿Pa nlad go gunde'e besa ta wa zha?
Le'a Jesús cha ndab:
Cha gud bega ndo' xwan ni'i wa le'a mech nabdi'izh na ma len cuart na gaw‑no mech be xmen‑xa ta ten ujest Pascua.
Le'a xa wa cha uluu dub cuart si'il ndo' bega, ta nde gek ni'i wa. Le'a sa wa list‑la nde itea be ta'a gunti'in bega. Cha binde'e bega be ta gaw xche'e beuna sa wa.
We'e le'a Pedr no Juan cha ncha'be, cha mzhe'al bexa men wa no itea‑ta be ta'a ndab Jesús. Cha mbinde'e bexa ta gaw bexa ujest Pascua.
Le'a ngol gor gaw xche'e bexa, cha usob Jesús ndo' mes no isatibtop be xmen‑xa.
Cha ndab Jesús:
—Uzhe'eb‑pa ntenlad na' gaw‑nogal na' bega cuent ten ujest Pascua nat‑tsa biseata gat na'.
Li ndáp na' ta wa geal le'a na' yá na'antapa gaw cuent ten ujest ndee gast gal tiemp na inibe'e Dios ndo' gizhliyo.
Cha usen Jesús dub vas ncho vin ten uv, cha msa'a xa xno ndo' Dios, cha ndab xa:
—Itea bego gu ta ndee.
Le'a na' gáp ndo' bega le'a na' yá lá go'o‑ta vin ten uv gast gal zha ilen tiemp inibe'e Dios.
Cha li‑ga usen xa pan, msa'a xa xno ndo' Dios. Cha ule'a xa‑ya mtse'a xa‑ya ndo' be xmen‑xa, ndab xa:
—Le'a pan ndee be'al las‑na', ta usa na' por bega. Nat isaxan bega gun bega ta ndee, ndo'ontsa lá yalad bega le'a na' ngut sakndo' bega.
Le'a gor na mtayaw xche'e bexa, cha li‑ga usen‑gal Jesús dub vas ncho vin, ndab xa:
—Le'a ta ndee ten ten na' usa na' por bega. Le'a ta ndee nluu le'a nat le'a Dios mbin‑no be men dub trat kub na xte'e wen ya'an bexa ndo' Dios.
’Ná le'a nat le'a xa na yun cuent na' no nsob ndo' mes ndee.
Le'a na', Xa Myak Men Ndo' Gizhliyo, iti'id‑ka lak nsabndo'‑ya, parea pro'ob xabgi'i na yun cuent na' ndo' ya'a bexa wa.
We'e cha usaxan be xmen Jesús unabdi'izh ndo' be ltsa'a‑na ndab bexa:
—¿Ton‑ma beuna nde ndee yun cuent xa?
Le'a be xmen Jesús cha usaxan ndeyoto'o lat be ltsa'a‑na na ton mas nsak.
Ná le'a Jesús cha ndab:
—Le'a bexa nibe'e be nación na'anpa ula'a gun be men dub ta na'anpa nibe'e bexa. Le'a bexa wa le'a‑tsa ndab le'a bexa uzhe'eb‑pa be ta wen ndun.
Parea le'a bego ndee na'anpa nsabndo' li gak. Le'a xa na mas nsak wa nsabndo' ndi gak cuent dub xa ndon le'a tuzh. Le'a dub xa na nibe'e wa nsabndo' gun ti'in ndo' itea‑ta bega.
¿Ton mas nsak? ¿Xa na nsob ndo' mes, nate xa na ndun ti'in ndo' xa wa? Le'a xa nsob ndo' mes wa, le'a xa mas nsak. Parea le'a na' ndee nkesea‑no bega cuent dub xa ndun ti'in ndo' bega.
’Le'a bega le'akama nak bexa mxik ndo' itea be ta ugan uti'id na'.
Ta we'e le'a na' usa ndo' bega ta inibe'e bega lak nsa'a Xus‑na' ta nibe'e na',
ndo'ontsa gaw bega no goo bega ndo' mes ten na' sa inibe'e na'. No kad‑ga dub bega isob sa inibe'e bega ndo' isatibtop be ras bexa Israel.
No ndab Jesús ndo' Simón Pedr:
—Simón, Simón, le'a mxu'u unab bega ndo' Dios gun‑no mxu'u bega lak ngo'o bexa xab trig.
Parea le'a na' na'ab ndo' Dios gakno lu ndo'ontsa lá ula'a lu ta nge'ladna lu na' wa. Le'a gor na yá yach lu stub biaj ige'ladna lu na', gokno be ltsa'a‑lu ndo'ontsa dub‑tsa kwe bexa ige'kaladna bexa na'.
—Señor, le'a na' saa‑no ga na'anpa nab‑tsa latgi'ib, ndi no na' gat tal le'a go gat.
Le'a Jesús cha ndab ndo' xa:
—Pedr, le'a na' gáp ndo' lu le'a te'al ndee gor biseata kwezh boy, le'a lu mkwi'in‑la chon biaj ndab lu le'a la lá nchando' na'.
No ndab Jesús ndo' be xmen‑na wa:
—Le'a zha na mtu'ub na' bega li lá ngo'o bega bols ncho be ta ten bega no ni med no ni stub nes ndab bega, ¿ncho xta'an mbin jwalt zha wa zha?
Le'a bexa cha uka'ab ndab:
—Na'an xta'an ngun jwalt zha wa.
Cha ndab Jesús:
—Le'a nat le'a bego na ndap bols no med, bi'i bega‑ya. Le'a bega lá ndap spad, bdo'o bega dub lad ndak bega cha usi'i bega dub spad.
Le'a lak nkeani'i di'izh ten Dios cuent ten na', le'a ta wa gak‑ka cumplir. Le'a ta wa ndab: “Le'a bexa mbin‑no xa cuent‑ta dub xa ugap.”Le'a itea be ta ndab di'izh ten Dios cuent ten na' wa, le'a ta wa gak‑ka cumplir.
Le'a be xmen Jesús cha ndab ndo' xa:
—Señor, le'a sa ndee nde top spad.
Le'a Jesús cha uka'ab ndab:
—Yá lá gudi'izh‑ta beuna ta wa.
Cha uto'o Jesús ncha'a Bet Olivo lak‑ka ndun xa. Le'a be xmen‑xa cha no usenke'a tso'o xa.
Le'a gor na ulaya' bexa sa wa cha ndab Jesús ndo' bexa:
—Unab bega ndo' Dios gakno bega, ndo'ontsa na'anpa utsa'abgix mxu'u bega.
Cha usea nab Jesús stub tuzh sa, dub lak sit‑tsa ntsa'ab dub men dub ge'. Le'a sa we'e le'a Jesús cha usaxib mbidi'izh‑no xa Dios,
ndab xa:
—Xus‑na', tal le'a go nlad, lá ula'a ga iti'id na' ndo' be gelkwea' uzhe'eb ndee. Parea lá gak‑a lak nlad na', ndi gak‑a lak nlad go.
We'e cha mlundo' dub ángel uto'o gibe'a ba' msa'a juers ndo' Jesús.
Le'a ta na uzhe'eb‑pa kwea' ncholadna Jesús, le'a xa mas uzhe'eb mbidi'izh‑no Dios. Le'a nits msanits ndo' xa nsala' gast ndo' yo cuent byach ubi'i ten.
Le'a gor na mtayadi'izh‑no xa Dios, cha nsea' xa sa ndebe be xmen‑xa. Le'a bexa itea ndeyatsbe tant uban ncholadna bexa.
Le'a Jesús cha ndab:
—¿Xta'an ndi ndeyats bega zha? Goste bega cha unab bega ndo' Dios, ndo'ontsa na'anpa utsa'abgix mxu'u bega.
Bi li nso'yadi'izh Jesús cha ulen be men kwa'ad. Le'a Judas xa no nak isatibtop xmen Jesús le'a nsea ned ndo' be men wa. Cha ubii xa mchealto'o xa ndo' Jesús.
Le'a Jesús cha ndab:
—Judas, ¿lba'a nyun lu cuent na' Xa Myak Men Ndo' Gizhliyo zha?
Le'a bexa ndeno Jesús uni'í ta wa, cha ndab bexa:
Le'a dub bexa wa cha ulabto'og ncha' lad ga'al dub xa ndun ti'in ndo' ule'ay ndon le'a nsak.
Le'a Jesús cha ndab ndo' be xmen‑na:
—Uni‑kaya. Bla'a bega bexa ba'.
Le'a Jesús cha msob ncha'‑xa wa, cha myakna‑ya.
Cha ndab Jesús ndo' be ule'ay nibe'e no ndo' bexa nibe'e ten bexa nla'ach ni'i ten Dios no ndo' bexa gox nsak, bexa na nseabegi'i Jesús, ndab xa:
—¿Xta'an nsea‑no bego spad nsea garrot isen bega na' cuent dub wa'an?
Le'a itea wizh mluu na' be men tale ten ni'i ten Dios lat bega, ná na'an xta'an ngun‑no bega na'. Parea le'a nat ngol‑ka gor ten bega, no gor na gun mxu'u ta nlad na.
Cha usen bexa Jesús, cha mbi'i bexa xa ta lid ule'ay ndon le'a nsak. Le'a Pedr sit‑tsa nchanke'a tso'o Jesús.
Le'a tlaw le ta lid ule'ay wa mkwa'a pla bexa gi', cha usob bexa idub gangeak wats gi' wa. Le'a Pedr cha no usob wats bexa wa.
Le'a dub xagots ndun ti'in sa wa uni'í no Pedr nsob sa wa, cha ndab xa ndo' bexa wa:
—Le'a xa ndee no nkesea‑no Jesús.
Ná le'a Pedr cha mkwi'in ndab:
—Xagots, na' lá nchando' ton xa ba'.
Tso'o‑ma wa le'a stub xabgi'i wa uni'í‑gal Pedr, cha ndab xa ndo' Pedr:
—Go no nak xmen Jesús.
Le'a Pedr cha mkwi'in‑gal ndab:
—Mgi'i, le'a na' na'anpa no.
Tso'o wa ngol pa stub gor, le'a stub xa ndab‑gal ndo' be ltsa'a‑na cuent ten Pedr:
—Ta ugea‑ka le'a xa ndee no ukesea‑no Jesús, le'a xa ndee xa Galilea.
Le'a Pedr cha ndab:
—Mgi'i, le'a na' lá iní xta'an ndab ga.
Bi li nsobní'i Pedr, zha le'a dub boy utezh‑la.
We'e le'a Jesús mgeak mwi'i ndo' Pedr. Le'a Pedr cha mtse'aladna ta ndab Jesús: “Le'a te'al ndee gor na biseata kwezh boy, le'a lu mkwi'in‑la chon biaj ndab lu le'a lu lá nchando' na'.”
Cha uto'o Pedr tso'o juer, cha uzhe'eb‑pa mbí'in xa.
Le'a be xabgi'i na li ndeula'ach Jesús wa kwea' uní'i ndo' Jesús no udin bexa wa xa.
No mtsaw bexa ndo' Jesús, cha utichya'a bexa ndo' xa, ndab bexa ndo xa:
—¡Gud ton utichya'a ndo' lu!
No sian‑ta be di'izh ugap ndab bexa ndo' Jesús.
Le'a ngol gor ngot xe'a cha mzhealbe itea bexa gox nsak ten bexa judío no be ule'ay nibe'e no be mech ten ley. Cha mbi'i bexa Jesús dub sa nzhealbe sbe'en bexa nibe'e‑tsa ten bexa judío. Cha ndab bexa ndo' Jesús:
Le'a Jesús cha uka'ab ndab:
—Tal le'a na' gáp le'a ta wa na'‑ka, le'a bega lá gungealadna‑ya.
No tal inabdi'izh na' ndo' bega le'a bega lá ika'ab be ta inabdi'izh na', no ni lá ula'a bega na'.
Parea le'a nat idub ncha'a ndo' ndee, le'a na', Xa Myak Men Ndo' Gizhliyo, yatso'ob‑gal wats lad ga'al Dios xa ndon le'a nibe'e.
We'e cha itea bexa ndab:
—¿Nat zha lu nak Xin Dios?
Le'a Jesús cha uka'ab ndab:
—Le'aka bega ndab‑a.
We'e le'a bexa wa cha ndab ndo' be ltsa'a‑na:
—¿Xta'an‑ta nki'in beuna kwa'ad‑ta xa usake xa? Le'a beuna ndo'ón ndab xa le'a xa le'aka ta wa.
Cha itea bexa wa mbi'i Jesús ndo' Pilat.
Cha usaxan nsake bexa Jesús, ndab bexa:
—Le'a xa ndee nki'il be ltsa'a besa bexa judío, ndab xa le'a besa lá nsabndo' kix med ndo' César xa nibe'e Roma. No ndab xa le'a xa nak Cristo, dub xa nibe'e.
Le'a Pilat cha unabdi'izh ndab ndo' Jesús:
—¿Lu nak xa nibe'e ten bexa judío zha?
Le'a Jesús cha uka'ab ndab:
—Go‑ka ndab‑a.
Le'a Pilat cha ndab ndo' be ule'ay nibe'e no ndo' itea‑ta be men:
—Le'a na' ndee ni dub ke ten xa ndee lá ngaizheal na'.
Ná le'a bexa wa ndi mas uge' ndabbe:
—Le'a ta nluu xa ba' nchealuyo itea be men Judea ndee, ta usaxan nluu xa Galilea nsea gast sa ndee.
Le'a gor na mbi'ín Pilat ta wa, le'a xa cha unabdi'izh naga xa Galilea Jesús.
Le'a gor na mbi'ín Pilat le'a Jesús xa Galilea sa nibe'e Herodes, cha mtu'ub Pilat Jesús ndo' Herodes. Le'a Herodes le'a‑gala be wizh wa ncho Jerusalén.
Le'a gor na uni'í Herodes Jesús, le'a Herodes uzhe'eb‑pa mtenladna, geal le'a xa polta nlad ini'í Jesús. Le'a xa ndo'ón ndadi'izh be men cuent ten Jesús, ta we'e no xa nlad ini'í dub uyon ndun Jesús.
Cha uzhe'eb‑pa sian ta'a unabdi'izh Herodes ndo' Jesús, ná le'a Jesús ni lá ika'ab.
Le'a be ule'ay nibe'e nsea be mech ten ley uzhe'eb‑pa msake Jesús ndo' Herodes.
Le'a Herodes no be soldad ten na cha kwea' uní'i ndo' Jesús, cha usalad mbin‑no bexa Jesús mgak bexa Jesús dub lad uyap‑pa ta ndak sbe'en bexa nibe'e‑tsa. Cha mtu'ub‑gal Herodes Jesús le'aka ndo' Pilat.
Le'a wizh we'e cha mchealtsa'a Pilat no Herodes, le'a mas polta le'a bexa nyobe.
Le'a Pilat cha mchealte be ule'ay nibe'e no bexa nsak no kwa'ad‑ta be men gezh wa.
—Le'a bega myun cuent mgi'i ndee ndo' na', ndab bega le'a xa nchealuyo be men. Parea le'a bega ndewi'i le'a na' unabdi'izh ndo' xa, ná le'a xa ni dub ta na lba'a nsake bega xa lá ngun xa.
No ni Herodes lá ngaizheal ke ten xa, ta we'e mtu'ub Herodes xa le'aka sa ndee. Le'a bega uni'í le'a xa ndee ni dub ke gat xa lá ndap xa.
Ta we'e le'a na' utsaksi‑tsa xa, we'e‑ta ula na' xa.
Li ndab Pilat geal le'a itea li'in zha ndal ujest wa le'a Pilat ngo'o dub men nke'a latgi'ib.
Ná le'a be men ndi iteanak uge' ndabbe:
—¡Gat Jesús! ¡Bla'a ga Barrabás!
Le'a Barrabás wa nke'a latgi'ib ke na uteyo‑no xa bexa nibe'e Jerusalén wa no mbit xa dub men.
Le'a Pilat nlad ula'a Jesús, ta we'e li ndab xa ndo' be men wa stub biaj.
Ná le'a be men wa uge'‑gal ndabbe:
—¡Ikea xa ndo' cruz! ¡Ikea xa ndo' cruz!
Le'a Pilat cha ndab‑gal biaj yon:
—Le'a xa ndee na'an xta'an dub ta ugap ngun. Ni dub ke ta gat xa lá ndap xa. Le'a na' utsaksi‑tsa xa, we'e‑ta ula na' xa.
Ná le'a be men kwa'ad wa no be ule'ay nibe'e ndi mas uge' ndabbe ikea Jesús ndo' cruz. Kwen‑pa li ndab bexa gast plo mbin‑ka bexa gan.
We'e le'a Pilat ndab gun‑ka ta ndab be men wa.
Cha mxa'ak xa dub xa na li ndab be men ito'o wa, xa na li nke'a latgi'ib ke na mbit xa dub men no uteyo‑no xa bexa nibe'e wa. Cha myun Pilat cuent Jesús ndo' bexa uke'a xa ndo' cruz, lak nlad be men wa.
Le'a gor na mbi'i be soldad Jesús le'a nes wa mzhe'al bexa dub xabgi'i ngwa' ge'e. Le'a xa wa nsalea' Simón xa gezh Cirene. Cha mxo'ob be soldad wa cruz tso'o Simón, mbin bexa juers go'o xa‑ya isenke'a xa tso'o Jesús.
No kwa'ad be men Jerusalén nsea pla be xagots uge' ndó'on‑no Jesús usenke'a tso'o xa.
Le'a Jesús cha mgeakso' mwi'i ndo' be xagots wa, cha ndab xa:
—Bego xagots Jerusalén, lá gó'on‑no bega na', ndi bí'in‑no bega le'aka le'a bega no be xin bega.
Le'a yoo be wizh gab be men: “Uzhe'eb‑pa wen yooladna be xagots lá yoo gan gap me'ed, no bexa lá yoxinna, no bexa lá ngunga'al me'ed.”
Le'a be wizh we'e gab be men ndo' be ge'e ubi'i ba': “Ulayat bega tso'o besa”, no gab bexa ndo' be bet: “Ulate bega tso'o besa.”
Tal lnde'e ndun‑no bexa na', ná na' ni dub ke lá ndap, mata bexa ndap ke wa mas gelkwea' ini'í.
Le'a be soldad wa mbi'i no stop bexa ugap ikea ndo' cruz wats Jesús.
Le'a gor na ulaya' bexa sa nsalea' Tit Gek Men, cha mke'a bexa Jesús ndo' cruz. Le'a dub xa ugap wa mke'a bexa ndo' cruz wats lad ga'al Jesús, le'a stub xa wa wats lad raves.
Le'a Jesús cha ndab:
—Dios Xus‑na', binge'ladna ga ndo' be men ndee, le'a bexa ka lá ini'í xta'an ndunbe.
Cha ulo'o be soldad dub suert ndo'ontsa ini'í bexa na ton‑pa ika'a be xab Jesús.
Le'a kwa'ad be men ndewi'i sa wa. Le'a bexa nsak ten bexa judío xela ndení'i ndo' Jesús, ndab bexa ndo' be ltsa'a bexa:
—Le'a xa ba' le'a ngokno be men, nat ulat xa le'aka xa ndo' gelgut tal le'a xa ta ugea‑ka le'a nak Cristo xa na mti Dios.
Ndab bexa ndo' Jesús:
—Tal le'a lu le'a nak xa nibe'e ten bexa judío, nat byun libr le'aka lu.
Le'a gek cruz ten Jesús wa mke'a bexa dub letr ndab‑a: “TA NDEE XA NIBEꞋE TEN BEXA JUDÍO.” Le'a ta wa nkea di'izh griego, no di'izh latín, no di'izh hebreo.
Le'a dub xa ugap li nke'a ndo' cruz wa no xela uní'i ndo' Jesús, ndab xa:
—Tal lu nak Cristo, ula' ndo' cruz ba' no uxe'e besa ndo' be cruz ndee.
Ná le'a stub xa ugap wa cha uteyo xa na li ndab wa, ndab xa:
—Lba'a ntsaksi bexa lu, ¿ná lá nzheb la ndo' Dios zha?
Le'a wa nsabndo'‑ka ndeni'í gelkwea' ndee, le'a wa ndekix ta ugap na mbin wa. Parea le'a xa ndee ni dub ta ugap lá ngun.
Cha no ndab xa ndo' Jesús:
—Jesús, utse'aladna go na' gor na isaxan inibe'e ga.
Le'a Jesús cha uka'ab ndab:
—Le'a na' gáp le'a wizh nat le'a lu no yo'o‑no na' gibe'a.
Le'a ngol gor gawizh cha mkaw idub ndo' gizhliyo, gast gor nke'a uyon uzhe.
Le'a be gor wa le'a wizh yá lá nlu'u‑ta. Cha usaw lad uta'a ncho bse'a len ni'i ten Dios, ngok‑a top ble'a.
We'e le'a Jesús uge' ndab:
—Dios Xus‑na', ndo' ya'a‑ga uchan na' gelnban ten na'.
Cha ngut xa.
Le'a gor uni'í xa nibe'e ten be soldad itea be ta wa, cha ndab xa:
—Le'a Dios uzhe'eb‑pa dub xa si'il. Ta ugea‑ka le'a xabgi'i ndee dub xa wen‑ka.
Le'a itea be men kwa'ad na li ndebe sa wa, bexa na li uni'í be ta uyo'o wa, cha nseabe bexa uzhe'eb kwea' myo'oladna bexa.
Parea le'a itea bexa na nchando' Jesús no be xagots na li usenke'a tso'o Jesús zha na uto'o bexa distrit Galilea wa, le'a bexa wa sit‑tsa ndewi'ibe.
Uyo'o dub xabgi'i nsalea' Kosé xa gezh Arimatea ten distrit Judea. Le'a xa wa dub xa nsak ten bexa judío, dub xa wen nak ndo' be men no ndo' Dios.
Le'a xa wa no nkenke'a tiemp inibe'e Dios ndo' gizhliyo. No na'anpa isakladna xa ta mbin‑no be ltsa'a‑xa Jesús, bexa nsak ten bexa judío.
We'e cha ngwa' xa ndo' Pilat unab xa Jesús.
Cha uxe'e xa Jesús ndo' cruz, cha mtixko xa xa ngut wa dub ble'a lad nagud. Cha ulo xa xa wa len dub ba'a cuent nak gelo'o len dub ge'da'a, dub sa ni dub men gol ga'ach.
Le'a ta wa wizh nsaxkwa'a bexa judío ta gunti'in bexa wizh ne'e bexa. Le'a gor mga'ach Jesús wa dub gor uzhe yamer isaxan stub wizh wa.
Le'a be xagots na ukesea‑no Jesús zha na uto'o bexa Galilea wa usenke'a tso'o Kosé, cha uni'í bexa pa nde ba'a sa ulo Kosé Jesús xa ngut wa len na wa.
Cha nsea' bexa le'aka gezh Jerusalén, cha msaxkwa'a bexa be ta uxe'e yoo xa ngut wa. Cha mne'e bexa dub wizh lak nibe'e ley ten bexa.
Le'a ngol wizh ned ten sman gor bi ukal‑ta na', uto'o be xagots wa ncha'be bexa sa nde ba'a mga'ach Jesús wa. Mbi'i bexa be ta uxe'e li msaxkwa'a bexa wa, nsea stapla be xagots ncha'a‑no bexa.
Cha uyo'o bexa len ba'a, cha uni'í bexa le'a Jesús wa na'anla sa wa.
Cha ngwatena' bexa, no ni lá ini'í bexa xte'e gun bexa. Zha le'a bexa mna'‑la top be xabgi'i nak lad nagud ndon nla'beal' nde‑la wats bexa.
Cha mzheb bexa, mwi'i bexa ndi ndo' yo. Le'a be xabgi'i wa cha ndab:
—¿Xta'an nkwa'an bega dub xa nban sa ten bexa ngut?
Le'a Jesús wa na'anla len ba'a ndee, le'a xa uban‑la. Btse'aladna bega ta ndab xa ndo' bega zha na bi ncho xa Galilea,
ndab xa: “Le'a na', Xa Myak Men Ndo' Gizhliyo, nsabndo' yak cuent ndo' ya'a be men ugap, no ikea na' ndo' cruz. Parea gal wizh yon le'a na' iban‑gal.”
We'e le'a be xagots wa cha mtse'aladna be di'izh ndab Jesús wa.
Cha nsea'be bexa le'aka Jerusalén, mbidi'izh bexa be ta uni'í bexa ndo' isatibdub be xmen Jesús no ndo' itea‑ta bexa ukesea‑no Jesús.
Le'a be xagots na li mbidi'izh ta wa ndo' be xmen Jesús wa, le'a bexa wa Marí xa gezh Magdala no Juana no Marí xna'a Jacob no stapla xagots xa'aga.
Ná le'a be xmen Jesús wa ni lá ngungealadna ta ndab be xagots wa, le'a bexa ndi ndab le'a bexa wa xa loc.
Parea le'a Pedr cha uto'o karrel ncha'a to'o ba'a. Le'a gor na mwi'i xa len ba'a wa, ndon nab‑tsa be lad ubixyo'o Jesús uni'í xa. Cha myach Pedr, ndanseana xa ta uyo'o wa.
Bi le'a wizh wa le'a top xabgi'i na no ukesea‑no Jesús ncha'be nes ncha'a gezh Emaús. Le'a ta wa pa dub tibdub kilómetro sit wats Jerusalén.
Le'a bexa wa ncha'beyadi'izh itea be ta'a li uyo'o Jerusalén wa.
Ná ndalen li ncha'beyadi'izh bexa ta wa, le'a Jesús cha ulaya' wats bexa, we'e cha no xa ncha'a‑no bexa wa.
Parea le'a Dios lá ula'a igondo' bexa Jesús.
Le'a Jesús cha ndab:
—¿Xta'an nseabeyadi'izh bega nes ndee? ¿No xta'an lba'a uban ncholadna bega zha?
Le'a dub xa nsalea' Cleofas cha uka'ab ndab:
—¿Ndon go‑kama nak dub xa sit uto'o lá ini'í xta'an uyo'o Jerusalén be wizh ndee zha?
Le'a Jesús cha ndab:
—¿Xta'an uyo'o sa wa zha?
Le'a bexa wa cha ndab:
—Ta mbin‑no bexa Jesús xa Nazaret. Le'a xa wa dub xa mbidi'izh sakndo' Dios no sian‑pa uyon mbin xa, no uzhe'eb‑pa wen mluu xa. Le'a Dios nsea itea be men msakladna lak mbin xa.
Ná le'a be ule'ay nibe'e no bexa nsak ten besa myun cuent Jesús gat xa. Cha mke'a bexa xa ndo' cruz.
Le'a besa mbinbe'e le'a xa le'a ulat beuna xa Israel ndo' ya'a bexa nibe'e, ná nat myon‑la wizh uyo'o ta wa.
No ngwanseana besa le'a pla be xagots ncho lat besa ngwa' sa mga'ach Jesús wa gor bi ukal‑ta na',
ná le'a bexa lá izheal‑la Jesús sa wa. Cha myach bexa mbidi'izh bexa xte'e uni'í bexa be ángel ndab le'a Jesús uban‑la.
Le'a pla be ltsa'a besa cha no ngwa'wi'i sa nde ba'a wa, cha uni'í bexa be ta'a lak‑kata ndab be xagots wa, ná le'a bexa no na'anpa ini'í Jesús.
Le'a Jesús cha ndab:
¿Lá ini'í bega zha lid nsabndo'‑ka itid Cristo itea be ta wa, we'e‑ta ya' xa wats Dios?
Cha usaxan Jesús ndadi'izh itea be ta'a nkeani'i di'izh ten Dios cuent ten Jesús. Ned mbidi'izh xa ta na mke'a Moisés, we'e‑ta mbidi'izh xa ta mke'a itea‑ta bexa mbidi'izh sakndo' Dios.
Le'a gor ulaya' bexa gezh Emaús wa, le'a Jesús cha mbinta ncha'a‑ta mas sit.
Ná le'a bexa wa dub‑pa ndab ndo' Jesús:
—Sa ndee‑tsa bya'an‑no ga besa, le'a nat nsea‑la te'al.
Le'a Jesús cha we'e‑tsa mya'an‑no bexa wa.
Ngol gor nde bexa ndo' mes gaw bexa, le'a Jesús cha usen dub pan, cha msa'a xa xno ndo' Dios. Cha ule'a xa‑ya, cha msa'a xa‑ya ndo' bexa wa.
Le'a gor we'e le'a bexa wa cha mgondo' Jesús, parea le'a Jesús cha mnitndo' sa wa.
Cha ndab dub xa wa ndo' stub xa:
—Ta we'e‑ka uzhe'eb‑pa mtenladna wa gor na li mbidi'izh xa xte'e nkeani'i di'izh ten Dios, gor na nsea'be min nes wa.
Bi le'a gor wa cha myach bexa le'aka Jerusalén, sa ndebe isatibdub be xmen Jesús no stapla bexa ndeno bexa sa wa.
Le'a bexa nde sa wa cha ndab:
—Le'a Jesús ta ugea‑ka mban‑la, le'a xa wa mlundo' ndo' Simón.
We'e le'a itop bexa wa cha no mbidi'izh ta ngwasea bexa nes ncha'a Emaús, no xte'e mgondo' bexa Jesús gor ule'a xa pan.
Le'a ndalen li ndeyadi'izh bexa ta wa, zha le'a Jesús ulatso'‑la tlaw itea bexa. Cha ndab xa:
—¡Dios gun wen yooladna bega!
Le'a bexa cha uzhe'eb‑pa mzhebbe, no mbinbe'e bexa le'a Jesús dub ta ntalad.
Ná le'a Jesús cha ndab:
—¿Xta'an nzheb bega? ¿No xta'an lba'a lá ndangealadna bega le'a na' Jesús‑ka?
Bwi'i bega ya'a‑na' no xo'o‑na', no bgal bega na'. Le'a na' le'aka Jesús. Le'a dub ta ntalad lá ndap ni tit no ni las‑na, lak na' bega na'.
Le'a gor na li ndab Jesús cha mluu xa ya'a‑xa no xo'o‑xa.
Le'a bexa uzhe'eb‑pa mtenladnabe no ndanseana bexa, ta we'e bi lá ndangealadna bexa ti le'a Jesús ta wa. Ta we'e le'a Jesús cha ndab:
—¿Xta'an ndap bega gaw na'?
Cha msa'a bexa dub ble'a mbeal mgi'ix no dub ble'a mgu'ud ncho mzhin.
Le'a Jesús cha usen‑a cha udaw xa‑ya ndo' ga'al bexa wa.
Cha ndab Jesús:
—Btse'aladna bega ta na li mbidi'izh na' ndo' bega zha na li ndesea beuna wa. Ndáp na' le'a itea be ta'a nkeani'i cuent ten na' ndo' be libr mke'a Moisés no ndo' be libr mke'a bexa mbidi'izh sakndo' Dios no ndo' libr Salmos, le'a ta wa nsabndo'‑ka gak cumplir.
Le'a Jesús cha mbidi'izh ndo' bexa lak nkeani'i di'izh ten Dios, ndo'ontsa yakbe'ena bexa‑ya,
ndab xa:
No nsabndo' gudi'izh be xmen‑na' cuent ten na' ndo' itea be men ndo'ontsa ula'a bexa be ta ugap nak bexa no utsu'u Dios be ke ten bexa. Ndon ned Jerusalén ndee no gast idub ndo' gizhliyo ndee gudi'izh bega ta wa.
Le'a bega nak bexa uni'í itea be ta li uti'id na' wa.
Bla'ach bego le'a na' utu'ub‑ka Espíritu ten Dios, xa ndab‑ka Xus‑na' usa'a ndo' bega wa. Cha lá ika'an bega Jerusalén ndee gast ika'a‑ka bega juers ilen gibe'a ba' wa.
We'e le'a Jesús cha mbi'i bexa dub lad to'o Jerusalén wa gax gezh Betania. Cha msa'ab Jesús be ya'a‑na lad nde bexa. Cha unab Jesús ndo' Dios ula'ach bexa.
Ndalen li nso'yadi'izh Jesús wa, le'a xa cha nsea' mkea xa gibe'a.
Le'a bexa wa cha msaxib, ngwanke'a bexa Jesús. We'e cha uzhe'eb‑pa mtenladna bexa myach bexa le'aka Jerusalén.
Cha itea wizh nda'be bexa tale ten ni'i ten Dios, ndanke'a bexa Dios no nsa'a bexa xno ndo' Dios. Li‑ka nak‑a.
Le'a zha ndon le'a ned, le'a xa nak Di'izh ncho‑la. No nso'‑la xa nak Di'izh wa wats Dios, le'a xa wa nak Dios.
Le'a zha ndon le'a ned wa, le'a xa wa nso'‑la wats Dios.
Le'a iteanak be ta'a ncho le'a be ta wa ngoknde'e juers ten Di'izh wa. Ni dub ta'a na'anpa yo'o tal le'a xa wa lá ngunde'e‑ya.
Le'a xa wa le'a nsa'a gelnban ten be men, le'a gelnban wa le'a nak xe'a ten bexa.
Le'a Xe'a wa nsu sa ukaw, le'a sa ukaw wa lá gun gan yu'u Xe'a wa.
Uyo'o dub xabgi'i le'a Dios mtu'ub, le'a ta wa Juan xa ulalea' be men.
Le'a xa wa mbidyadi'izh cuent ten xa nak Xe'a wa, ndo'ontsa itea be men gungealadna xa wa.
Le'a Juan na'anpa le'a nak Xe'a wa, le'a xa ndi mbidyadi'izh‑tsa cuent ten xa nak Xe'a wa.
Le'a xa na ta ugea‑ka nak Xe'a wa, xa nsu xe'a ten Dios ndo' be men, le'a xa wa mbi'id ndo' gizhliyo ndee.
No ukesea xa ndo' gizhliyo ndee. Le'a juers ten xa ngoknde'e gizhliyo, parea le'a be men ncho ndo' gizhliyo lá igondo' xa.
Mbi'id xa ndo' bexa ras Israel, parea le'a be ltsa'a‑xa wa lá isakyo'ón ta ndab xa.
Ná le'a itea be men na msakyo'ón ta ndab xa no mbingealadna bexa xa, ndo' bexa we'e msa'a xa juers myak bexa xin Dios.
Le'a ta na nak bexa xin Dios wa le'a ta wa na'anpa dub ta ndun be men, le'a ta wa ndi dub ta nsa'a Dios.
Le'a xa nak Di'izh wa myak men, cha uyo'o xa lat besa. Sbe'en nkwea'ladna xa be men no sbe'en gelngea ndadi'izh xa. No uni'í besa xte'e juert nak xa ta na le'a xa ga dub‑kama nak Xin Dios.
Le'a Juan wa mluu be men xte'e nak xa nak Di'izh wa, uge' ndab Juan ndo' bexa:
—Le'a cuent ten xa ndee mbidi'izh na', gor na ndáp na' le'a xa na ilen tso'o na' wa mas nsak ndo' na', geal le'a xa wa ned‑ka ncho‑la ndo' na'.
Le'a xa uzhe'eb‑pa utsin nak ndo' beuna, no uzhe'eb‑pa ndakno xa beuna itea be wizh.
Le'a juers ten Moisés le'a Dios msa'a ley ten na. Parea le'a juers ten Jesucristo le'a Dios mluu xte'e nkwea'ladna xa beuna no xte'e nak gelngea ten xa.
Ni dub men gol ni'í Dios. Ná le'a xa na ga dub‑kama nak Xin Dios, xa na nsob wats Dios Xus‑xa, le'a xa wa mluu ndo' beuna xte'e nak Dios.
Le'a dub wizh le'a bexa nibe'e ten bexa judío mtu'ub pla be ule'ay no pla bexa levita, uto'o bexa gezh Jerusalén ngwa'inabdi'izh bexa ndo' Juan xa ngolea' be men na ton nak Juan.
Le'a Juan na'anpa ukwi'in, ndi ga'al‑ka ndab xa ndo' bexa wa:
—Le'a na' na'anpa le'a nak Cristo.
—¿Ton‑xá lu zhaga? ¿Nak lu profet Elí zha?
Le'a Juan cha ndab le'a xa na'anpa le'a ta wa. We'e unabdi'izh‑gal bexa, ndab bexa:
—¿Nati lu profet ndi'izh ga ilen‑ka wa?
Le'a Juan cha ndab‑gal le'a xa na'anpa le'a ta wa.
Le'a bexa cha ndab‑gal:
—¿Ton nak lu zha? Le'a besa juers‑ka gab‑a ndo' bexa na mtu'ub besa. Nat gud ton nak lu.
Le'a Juan cha uka'ab ndab:
—Le'a na' ndee le'a nak xa na nkeseaní'i ge'e sa bid, uge' ndáp na': “Bkeaso' bega nes ilen Xa Nibe'e.”
Le'a ta wa ta ndab Isaías tiemp polta.
Le'a bexa mtu'ub bexa fariseo wa
cha unabdi'izh‑gal ndab bexa:
—¿Xta'an ngolea' lu be men, tal lu lid le'a nak Cristo, ni Elí, ni profet ndi'izh ga ilen‑ka wa?
Le'a Juan cha uka'ab ndab:
—Le'a na' nits‑tsa ngolea' be men, ná le'a lat bega ncho dub xa le'a bega bi lá nchando'.
Le'a xa wa ned‑la ncho ndo' na' ndee, parea le'a xa ilen ndi tso'o na'. Le'a na' ni lá isaya kote ndab‑xa wa, le'a xa wa mas nsak ndo' na'.
Le'a itea be ta ndee uyo'o gezh nsalea' Betábara, stub to'o yowbe'e Jordán, sa na ulalea' Juan be men.
Ngol stub‑tsa wizh le'a Juan uni'í le'a Jesús nsalaya' gax wats Juan. Cha ndab Juan ndo' be men:
—Bwi'i bega, le'a xa ba' le'a xa nak cuent Borreg Ben ten Dios, xa ntsu'u be ke ten be men.
Le'a cuent ten xa ba' li mbidi'izh na' gor na ndáp na' le'a tso'o na' ilen dub xa mas nsak ndo' na', geal le'a xa ned‑la ncho ndo' na'.
Le'a zha we'e le'a na' ndee bi lá nchando' xa, ná le'a na' ngwal ulalea' be men nsea nits, ndo'ontsa li igondo' bexa Israel wa xa.
No ndab Juan:
—Le'a na' uní le'a Espíritu ten Dios uto'o gibe'a cuent dub palom ula' tso'o Jesús.
Le'a zha wa le'a na' bi lá nchando' xa ba', parea le'a Dios xa mtu'ub na' kolea' na' be men nsea nits, le'a xa wa ndab‑laka ndo' na' le'a gek‑xa na iní na' ila' Espíritu ten Dios, le'a xa we'e kolea' men nsea Espíritu ten Dios.
Le'a na' uní ta wa ta we'e ndáp na' ndo' bega le'a xa ba' nak‑ka Xin Dios.
Ngol stub‑tsa wizh le'a Juan nso'‑gal sa wa nsea stop xmen‑xa.
Le'a gor uni'í Juan nsatid Jesús sa wa, cha ndab Juan ndo' bexa wa:
—Bwi'i bega, le'a xa ba' xa nak cuent Borreg Ben ten Dios.
Le'a gor na mbi'ín itop be xmen Juan ta wa, cha usenke'a bexa tso'o Jesús.
Le'a Jesús cha mgeakso' mwi'i xte'e nchanke'a bexa tso'o na, cha ndab xa:
Le'a bexa wa cha uka'ab ndab bexa:
—Rabí, ¿pa ncho ga zha? —le'a rabí wa dub di'izh gab mech.
Le'a Jesús cha ndab:
—Wa'a beuna, ini'í bega pa‑ya.
Le'a bexa wa cha ncha'be, uni'í bexa pa ncho Jesús. Le'a ta wa pa gor nke'a udap gor uzhe. Cha uyo'o‑no bexa Jesús sa wa idub uzhe wa.
Le'a itop bexa na li mbi'ín ta ndab Juan wa cha usenke'a tso'o Jesús, le'a dub xa wa nsalea' Ndres, wit Simón Pedr.
We'e le'a Ndres wa ned ngwa'kwa'an wit‑na Simón, cha ndab xa:
—Le'a besa mzhe'al xa nak Mesías —le'a Mesías wa dub di'izh hebreo, gab‑a Cristo, xa mti Dios.
Le'a Ndres cha mbi'i Simón wats Jesús. Le'a Jesús cha mwi'i ndo' Simón, cha ndab Jesús:
—Le'a lu Simón, xin Jonás. Le'a nat le'a lu isalea' Cefas —le'a di'izh griego le'a ta wa Pedr, dub di'izh gab ge'da'a.
Ngol stub‑tsa wizh le'a Jesús nlad ya' distrit Galilea. Cha mzhe'al xa dub xabgi'i nsalea' Julip, cha ndab xa:
—Usenke'a tso'o na'.
Le'a lazh Julip wa gezh nsalea' Betsaida, lazh Ndres no Pedr.
Le'a Julip cha ngwa'kwa'an dub xabgi'i nsalea' Natanael, ndab xa:
—Le'a besa mzhe'al xa na mke'a Moisés no be profet cuent ten na. Le'a xa wa Jesús xa gezh Nazaret, xin Kosé.
Le'a Natanael wa cha ndab:
—¿Cha syo'o gan ito'o dub xa wen Nazaret zha?
Le'a Julip cha uka'ab ndab:
—Ncha'a wa igondo' lu xa.
Le'a gor na uni'í Jesús nsalaya' gax Natanael wats Jesús, cha ndab Jesús cuent ten Natanael:
—Le'a xa ba' ta ugea‑ka nak dub xa Israel, dub xa na'anpa nkwi'in‑no be men.
Le'a Natanael cha ndab:
—¿Xte'e nchando' ga na'?
Le'a Jesús cha ndab:
—Na' uní‑la lu gor na nsob lu xan ya la'aw, gor biseata kwezh Julip lu.
We'e le'a Natanael cha ndab:
—Mech, nat uní na' le'a ga nak Xin Dios, no nak ga Xa Nibe'e ten Israel.
Le'a Jesús cha ndab:
—Ta na ndáp na' le'a na' uní lu xan ya la'aw wa, ¿ta we'e ndangealadna lu le'a na' nak Xin Dios zha? Le'a lu ini'í be ta mas si'il ndo' ta uni'í lu nat wa.
—Le'a na' gáp ndo' bega le'a bega ini'í le'a gibe'a ya'al, le'a be ángel ten Dios wa ikea no ila' wats na',  Xa Myak Men Ndo' Gizhliyo.
Ngol schon wizh le'a gezh Caná ten distrit Galilea mchilya'a dub men. Le'a Marí xna'a Jesús no nso' sa wa.
No uyo'o kombid ndo' Jesús nsea be xmen‑xa.
Ngol gor le'a vin ubid, le'a xna'a Jesús cha ndab ndo' Jesús:
—Le'a bexa yá lá ndap‑ta vin.
Le'a Jesús cha uka'ab ndab:
—Naa, ¿xta'an ngi li ndab ga zha? Le'a na' biseata gal wizh ulu na' ton nak na'.
Parea le'a xna'a Jesús cha ndab ndo' bexa ndun ti'in sa wa:
—Bin bega lak gab xa ndee.
Le'a sa wa ndebe dub xo'op gets ubi'i nakcha'aw sbe'en ge' ta nyo'o nits len na. Le'a nits nyo'o len ta wa ta na'a bexa, ndo'ontsa umbi'i gak bexa ndo' Dios lak nibe'e costumbr ten bexa judío. Le'a len kad‑ga dub gets wa nyo'o pa dub gayo'o litr nits.
Le'a Jesús cha ndab ndo' bexa ndun ti'in wa:
—Bchea bega be gets ndee yoo nits‑a.
Le'a bexa wa cha mchea be ta wa.
We'e le'a Jesús cha ndab‑gal ndo' bexa:
—Nat ulo'o bega dub tuzh‑a, cha bi'i bega‑ya ndo' xa nchansu gast ba'.
Cha mbi'i bexa‑ya.
Le'a bexa wa uni'í pa uto'o‑ya, parea le'a gor na mbin xa nchansu gast wa preb nits myak vin wa, le'a xa lá ini'í pa uto'o‑ya. Ta we'e cha utezh xa xabgi'i mchilya'a wa,
cha ndab xa:
—Le'a itea ndo' be gast le'a be men ned vin wen nsa'a. We'e le'a gor na yá ngu‑la be men kwa'al‑a, we'e cha nsa'a xa vin mas ndido‑tsa wen. Parea le'a go gast gor nat nsa'a vin ndon le'a wen.
Le'a ta na li mbin Jesús gezh Caná ten Galilea wa, le'a ta wa uyon ned mbin Jesús. Le'a ta wa mluu ta juert nak Jesús, ta we'e le'a be xmen‑xa mge'ladna xa.
Tso'o wa cha mlayo'o Jesús gezh Capernaum, no xna'a Jesús no be wit‑xa no be xmen‑xa. Cha uyo'o bexa gezh wa pla wizh.
Le'a ngol zha yá nsayal gax ujest Pascua ta ndun bexa judío, le'a Jesús no uto'o ncha'a gezh Jerusalén.
Le'a ngol sa wa cha uni'í Jesús le'a tale ten ni'i ten Dios wa ndi'ibudo'o bexa ngon, no borreg, no palom. No ndebe be men ntil med.
Cha usen Jesús dub do'o, mbinti'in xa‑ya ulantu'ub xa be borreg no be ngon no bexa li ndi'ibudo'o bema wats ni'i ten Dios wa. Cha mtixte xa be mes ten bexa ntil med, mte'achso xa be med ten bexa wa.
Cha ndab xa ndo' bexa ndi'ibudo'o palom wa:
—¡Ulate bega itea be ta ba' sa ndee! ¡Lá gun‑no bega lid Xus‑na' cuent dub ndo' xge'e!
Le'a gor we'e le'a be xmen Jesús cha mtse'aladna lak nkeani'i di'izh ten Dios, ndab‑a: “Uzhe'eb‑pa ulach na' lid‑ga Dios.”
Le'a bexa nibe'e ten bexa judío cha ndabbe ndo' Jesús:
—¿Xta'an ngi lba'a ndun la? ¿Xta'an dub ta'a gun lu uluu le'a Dios nlad mbin lu ta ba'?
—Blate bega ni'i ten Dios ndee, le'a na' wizh yon‑tsa ixiste‑ya stub biaj.
Le'a bexa cha ndabbe:
—Le'a ni'i ten Dios ndee ngoknde'e dub top ga'al ncho xo'op li'in. ¿Ná ndab lu zha chon‑tsa wizh ixiste‑gal lu‑ya?
Ná le'a Jesús ndab ta wa cuent ten le'aka xa.
Ta we'e le'a zha na mas tso'o wa mban Jesús ndo' gelgut, le'a be xmen‑xa cha mtse'aladna ta li ndab xa wa. Cha mbingealadna bexa lak nkeani'i di'izh ten Dios cuent ten ta iban‑gal Jesús, no ta li ndab Jesús cuent ten le'aka xa.
Le'a zha li ncho Jesús Jerusalén ujest Pascua wa, le'a kwa'ad‑pa men mbingealadna Jesús ta na uni'í bexa be uyon mbin Jesús.
Ná le'a Jesús lá ngungealadna ta wa, le'a Jesús nchando' xte'e ndanbe'e bexa.
No lá nki'in ton gab ndo' Jesús xte'e nak be men, le'a Jesús nchando'‑la lado'o be men.
Uyo'o dub xa fariseo nsalea' Nicodemo, xa no nak dub xa nsak ten bexa judío.
Le'a dub gor te'al ulaya' xa wats Jesús, cha ndab xa:
—Mech, le'a besa uni'í le'a ga Dios‑ka mtu'ub, ndo'ontsa uluu ga be men. Le'a na'an ton gun gan gun be uyon ndun ga, tal le'a Dios na'anpa iso' wats xa.
Le'a Jesús cha uka'ab ndab:
—Le'a na' gáp ndo' lu le'a tal ton lá gal stub biaj, le'a xa lá yoo gan ini'í sa nibe'e Dios.
Le'a Nicodemo cha ndab:
—¿Xte'e yoo gan gal dub xa gox‑la stub biaj zha? Lá yoo gan yo'o xa len xna'a‑xa, cha gal‑gal xa stub biaj.
Le'a Jesús cha ndab:
—Le'a na' gáp ndo' lu le'a tal ton lá gal nsea nits no Espíritu ten Dios, lá yoo gan yate xa sa nibe'e Dios.
Le'a bexa na ndal lak ndal be men, le'a xa wa men‑tsa nak. Ná le'a bexa na ndal stub biaj lak nsa'a Espíritu ten Dios le'a xa wa xa ten Espíritu wa.
Lá yanseana lu ta ndáp na' le'a be men nsabndo'‑ka gal stub biaj.
Le'a mbi nda' guni'i pa nlad na no ndo'ón lu nbezh‑a, parea le'a lu ni lá ini'í pa nsea‑ya no pa ncha'a‑ya. No li‑ga nak gelnban nsa'a Espíritu ten Dios ndo' be men.
Le'a Nicodemo cha ndab:
—¿Xte'e nak ta ndee zha?
Le'a Jesús cha ndab:
—Lu nak mech ten bexa Israel, ¿ná lá yakbe'ena lu ta ndee zha?
Le'a na' gáp le'a besa ndadi'izh be ta'a nchando' besa no be ta'a uni'í besa. Parea le'a bega lá ndangealadna‑ya.
Ná tal le'a bega lá ndangealadna gor ndadi'izh na' cuent ten be ta ncho ndo' gizhliyo ndee, ¿xte'e‑ma gungealadna bega‑ya gor gudi'izh na' cuent ten be ta ncho gibe'a ba' zha?
’Na'an ton gol ga' gibe'a, nab‑tsa na' ulen gibe'a le'a na' nak Xa Myak Men Ndo' Gizhliyo.
No lak uxits Moisés dub uzhib gi'ib ge'e sa bid wa,  no li‑ga ixits be men na', Xa Myak Men Ndo' Gizhliyo,
ndo'ontsa tal ton gungealadna na' lá gak perdid, ndi gap bexa gelnban nunk lá idub.
Le'a Dios mtu'ub Xin‑na ndo' gizhliyo na'anpa nseautsaksi xa be men, le'a xa ndi nsealo'o be men ndo' be ke ten bexa.
Le'a bexa na ndangealadna Xin Dios, le'a Dios na'anpa gab le'a bexa wa ndap ke. Parea le'a bexa na lá ndangealadna xa wa, le'a Dios ndab‑la le'a bexa wa ndap‑ka ke, geal le'a bexa lá ngungealadna xa nab‑kama nak Xin Dios.
Le'a bexa wa ndap ke ndo' Dios geal le'a zha ulen Jesús xa nak xe'a ten Dios ndo' gizhliyo ndee, le'a bexa lá nlad xe'a wa, ndi sa ukaw nlad bexa le'a bexa sbe'en be ta ugap ndun.
Le'a tal ton gun be ta ugap, le'a xa we'e nxenoladna xe'a, no lá ibii xa ndo' xe'a, ndo'ontsa lá ulu'u‑ya be ta ugap ndun xa.
Parea tal ton gun lak nak gelngea ten Dios, le'a xa we'e nbii ndo' xe'a, ndo'ontsa uluu‑ya le'a xa ndun‑ka lak nlad Dios.
Tso'o wa le'a Jesús cha ncha'a‑no be xmen‑xa distrit Judea, cha uyo'o bexa dub nde'ep sa wa, no ngolea' Jesús be men.
Le'a Juan no‑ga ngolea' be men sa nsalea' Enón gax sa nde gezh Salim, geal le'a sa wa kwa'al nits ncho. Le'a be men ncha'be wats Juan, cha ulalea' xa bexa wa.
Le'a ta wa zha biseata ike'a Juan latgi'ib.
We'e le'a be xmen Juan no stapla bexa judío usaxan ndeyoto'o cuent ten xte'e nsambi'i bexa ndo' Dios.
Le'a be xmen Juan cha ulaya' wats Juan, cha ndab bexa:
—Mech, le'a xa na li ulen wats ga stub to'o yowbe'e Jordán, xa na li mbidi'izh ga cuent ten na, le'a xa we'e no ngolea' be men no itea be men ncha'be wats xa.
Le'a Juan cha ndab:
—Na'an xta'an yoo gan gun dub men tal le'a Dios na'anpa usa'a‑ya.
Le'a bega uni'í le'a na' ndáp le'a na' na'anpa le'a nak Cristo, le'a na' ndee ndi nak xa ned‑tsa mtu'ub Dios ndo' xa wa.
Le'a sa nchilya'a dub men le'a xagots nak xa ten‑ka xabgi'i nchilya'a wa. Le'a amig ten xabgi'i nchilya'a wa nso' wats xa no uzhe'eb‑pa ntenladna gor na ndo'ón xa ti xabgi'i wa. No li‑ga le'a na' uzhe'eb‑pa ntenladna nat ta na ndon na' ta ndun Jesús.
Nsabndo'‑ka le'a xa wa nsayak mas dub xa nsak, ná le'a na' ndi nsayak dub xa mas lá nsak.
Le'a Jesús xa ulen gibe'a, no mas nsak xa ndo' itea be men. Le'a bexa ncho ndo' gizhliyo ndee men‑tsa nak, no ndadi'izh bexa ta ncho ndo' gizhliyo. Ta we'e le'a xa na ulen gibe'a wa mas nsak ndo' itea be men.
Le'a ta uni'í xa no ta mbi'ín xa, ta we'e ndadi'izh xa, parea le'a be men lá ndangealadna ta wa.
Ná le'a tal ton ndangealadna ta ndadi'izh Jesús, le'a ta wa nluu le'a xa ngondo' le'a Dios sbe'en gelngea ndadi'izh.
Le'a Dios le'a mtu'ub Jesús ndadi'izh xa di'izh ten Dios, no uzhe'eb‑pa nsa'a Dios Espíritu ten na ndo' xa.
Le'a Dios Xus beuna nkwea'ladna Xin‑na, no msa'a Dios itea be ta'a inibe'e xa.
Le'a tal ton gungealadna Xin Dios, le'a xa we'e gap gelnban nunk lá idub. Parea tal ton lá ka'ab gungealadna Xin Dios wa, xa we'e na'anpa gap gelnban wa, le'a Dios ndi utsaksi xa.
Ngol dub wizh le'a bexa fariseo mbi'ínbe le'a Jesús mas kwa'ad be men ndap no mas kwa'ad bexa ngolea' Jesús ndo' Juan.
(Le'a Jesús na'anpa le'a igolea' be men, ndi be xmen‑xa ulalea' be men.)
Cha uto'o Jesús distrit Judea nsea' xa le'akagal distrit Galilea.
Le'a nes nsea' xa wa nsabndo' itid xa distrit Samaria.
We'e ulaya' xa to'o dub gezh ten Samaria wa nsalea' Sicar, gax sa nax yo msa'a Jacob xa uyo'o polta ndo' xin‑xa Kosé.
Le'a sa wa nsob so nsalea' so ten Jacob. Le'a Jesús mzhanna tant dub usea xa, cha uyatsob xa to'o so wa pa gor gawizh.
We'e cha ulen dub xagots xa Samaria nsealo'o nits. Le'a Jesús cha ndab ndo' xa wa:
Le'a gor we'e le'a be xmen Jesús ncha'bela gezh Sicar ncha'isi'i bexa ta gaw bexa.
Le'a xagots Samaria wa cha uka'ab ndab ndo' Jesús:
—¿Xte'e nab ga nits goo ga ndo' na' zha? Le'a go xa judío, ná le'a na' ndee xagots Samaria.
Li ndab xa geal le'a bexa judío na'anpa wen nak nsea bexa Samaria.
Le'a Jesús cha uka'ab ndab:
—Le'a lu lá ini'í xta'an nsa'a Dios ndo' be men ni lá ini'í lu ton nak na' na'ab na' nits ndo' lu. Tal lu uni'í ta wa, le'a lu cha inab nits ndo' na', le'a na' cha usa nits nsa'a gelnban.
Le'a xagots wa cha ndab:
—Señor, le'a ga ni lá ndap xta'an ko'o ga nits, ná le'a len so ndee wat. ¿Pa ya'lo'o ga nits nsa'a gelnban wa zha?
Le'a Jacob usan gox polta ten beuna msa'a so ndee ndo' beuna. Le'a so ndee ngu xa nits no be xin‑xa no be xman‑xa. ¿Nat ndab ga le'a ga mas nsak ndo' xa wa zha?
Le'a Jesús uka'ab ndab:
—Le'a tal ton ndo nits ndee gal gor le'a xa gak‑gal ladna stub biaj.
Parea le'a tal ton goo nits usa na' ndee wa, le'a xa wa na'antapa gakladna. Le'a nits usa na' wa yak cuent dub sa nsoblen nits ta nsa'a gelnban nunk lá idub.
Le'a xagots wa cha ndab:
—Señor, bsa'a ga nits wa go'o na', ndo'ontsa yá lá gaktalad na', no ni lá gal lo‑ta na' nits sa ndee.
Ná le'a Jesús cha ndab:
—Bya'yo'o che'al‑lu.
Le'a xagots wa uka'ab ndab:
—Le'a na' lá ndap che'al‑na'.
Le'a Jesús cha ndab:
—Le'aka ndab lu lá ndap la che'al‑la.
Le'a lu ngop dub ga'ay che'al‑la, parea le'a xa ncho‑no lu nat ndee wa na'anpa che'al‑la. Ta ugea‑ka ta ndab lu wa.
We'e le'a xagots wa cha ndab:
—Señor, nsak na' le'a ga dub xa ndadi'izh sakndo' Dios.
Le'a be usan gox ten besa ngwanke'a Dios ge'e si'il ndee, ná le'a bego bexa judío ndi ndab gezh Jerusalén nsabndo' yanke'a be men Dios.
Le'a Jesús cha ndab:
—Xagots, bingealadna ta gáp na' le'a gal dub wizh yanke'a bega Dios Xus beuna ni ge'e ndee no ni Jerusalén wa.
Nat le'a bega xa Samaria ndanke'a Dios, parea le'a bega lá ini'í‑ka xte'e nak xa. Le'a besa xa judío nchando'‑ka Dios xa na ndanke'a besa, le'a lat bexa judío nto'o xa ko'o be men ndo' be ke ten bexa.
No yoo dub wizh, le'a ta wa nat, le'a be men na ta ugea‑ka yanke'a Dios Xus beuna wa yanke'a bexa xa lak nak gelngea ten Espíritu ten Dios. Le'a Dios Xus beuna nkwa'an be men na li yanke'a bexa xa.
Le'a Dios nak espíritu, ta we'e le'a be men nsabndo' yanke'a Dios lak nak gelngea ten Espíritu ten Dios.
—Le'a na' uní le'a ndo' gizhliyo ilen Mesías, xa no‑ga nsalea' Cristo. Le'a zha ilen xa wa cha gudi'izh xa itea be ta'a ndo' besa.
Le'a Jesús cha ndab:
—Le'a ta wa na', xa nso'yadi'izh‑no lu.
Le'a gor we'e le'a be xmen Jesús mlancha' wats xa, cha ngwanseana bexa geal le'a xa nso'yadi'izh‑no dub xagots. Parea ni dub bexa lá inabdi'izh ndo' xa na xta'an nabdi'izh xagots wa, no xta'an ndadi'izh Jesús ndo' xa.
We'e le'a xagots wa cha mlauso' te ten xa wa, cha nsea' xa len gezh wa, ndab xa ndo' be men:
—Utseawi'i bega dub xabgi'i ndab itea be ta'a mbin na'. ¿Na'anpa le'a xa wa nak Cristo zha?
We'e le'a bexa wa cha uto'o ncha'be bexa sa nsob Jesús wa.
Ndalen wa le'a be xmen Jesús ndab ndo' xa:
—Mech, udaw ga.
Ná le'a Jesús cha ndab:
—Le'a na' ndap‑ka ta ndaw na', dub ta lá nchando' bega.
We'e le'a be xmen Jesús ndabbe ndo' ltsa'a‑na:
—¿Ncho ton men mbi'id ula'a ta gaw xa ba' zha?
Le'a Jesús cha ndab:
—Le'a na' ndun lak nlad Dios xa mtu'ub na' no nsando' na' ti'in msa'a xa gun na'. Le'a be ta wa cuent ta ndaw na'.
Ndab bega ndun jwalt sdap mbe'e gal zha na ibele'e be ta'a ndo' yo. Parea le'a na' gáp: Bwi'i bega, nat le'a be men nseabe ba' nak cuent‑ta dub ta'a myazh ngugal‑a ibele'e‑ya.
Le'a bexa ntele'e be ta'a wa nyax ten na. Le'a ta ntele'e bexa wa le'a ta wa be men gap gelnban kub, ta nunk lá idub. We'e le'a bexa ntele'e wa no bexa ndas di'izh ten Dios wa junt itenladnabe.
Le'a ta ndee nak lak ndab be men, le'a bexa ndab: “Le'a dub xa ndas‑a, cha stub‑ga xa ntele'e‑ya.”
Le'a na' ntu'ub bega utele'e bega be men ndo' Dios, bexa gol gudi'izh bega ndo' na. Le'a be men xa'aga ned mbin ti'in lat bexa wa, ná nat le'a bega usando' ti'in usaxan bexa wa.
Le'a ta na li mbidi'izh xagots wa le'a Jesús ndab iteanak be ta mbin xa wa, ta we'e le'a kwa'ad bexa Samaria ncho gezh wa mbingealadna le'a Jesús nak Cristo xa mtu'ub Dios.
We'e le'a gor ulaya' bexa wa wats Jesús, cha unab bexa ndo' Jesús we'e‑tsa yoo xa gezh wa. Le'a Jesús cha uyo'o sa wa top wizh.
No mas kwa'ad bexa wa mbingealadna Jesús, gor na mbi'ín bexa ta ndadi'izh Jesús.
Ndab bexa ndo' xagots wa:
—Nat ndangealadna besa Jesús na'anpa nab‑tsa ta ndab lu wa. Le'a besa no mbi'ín ta ndadi'izh xa, ta we'e uni'í besa le'a xa ba' ta ugea‑ka le'a nak Cristo, xa ngo'o be men ndo' be ke ten bexa.
Le'a zha na ngok stop wizh wa le'a Jesús cha uto'o sa wa nsea' xa Galilea.
Le'a Jesús le'aka ndab le'a guni'i ton dub profet le'a bexa lazh xa wa lá ndap mod ndo' xa.
Le'a Galilea wa ncho bexa ngwa'be‑la ujest Pascua gezh Jerusalén, sa uni'í bexa itea be ta mbin Jesús sa wa. Ta we'e le'a gor mlancha' Jesús distrit Galilea, le'a bexa wa utsin mbin ndo' xa.
Cha ncha'a‑gal Jesús gezh Caná ten Galilea, sa myun‑no xa nits vin. Le'a gezh Capernaum ncho dub xa nsak ten xa nibe'e sa wa. Le'a xin‑xa wa kwea' nsak.
Le'a gor na mbi'ín xa nsak wa le'a Jesús uto'o Judea mlancha' Galilea, cha ulen xa wats Jesús, ndab xa ya'yunyakna Jesús xin‑xa, le'a xin‑xa yamer gat.
—Tal le'a bega lá ini'í be uyon ndun na', le'a bega na'anpa gungealadna na'.
Ná le'a xa nsak wa cha ndab:
—Señor, uxax ncha' una ndo'ontsa na'anpa gat xi'ín‑na'.
We'e le'a Jesús cha ndab:
—Nat bya' ta lid‑la, le'a xin‑la myaklana.
Le'a xa nsak wa cha mbingealadna ta ndab Jesús wa, cha nsea' xa ta lid‑xa.
Le'a gor mtansea' xa ta lid‑xa, le'a bexa ndun ti'in ten xa uto'o‑labe, ndab ndo' xa le'a xin‑xa myaklana.
Le'a xa cha unabdi'izh ndo' bexa na xá gor usaxan nseayo'o wen ladna me'ed wa. Le'a bexa cha ndab:
—Na'ag, gor nke'a udub gor uzhe uto'o xlea me'ed.
Le'a xus me'ed wa cha mtse'aladna pa gor we'e‑ka ndab Jesús le'a xin‑xa wa myaklana. Ta we'e cha mbingealadna xa Jesús no itea‑ta bexa ta lid‑xa.
Le'a ta wa biaj itop uto'o Jesús Judea nsea' xa Galilea, cha mbin xa dub uyon sa wa.
Tso'o wa ncho stub ujest ten bexa judío, ta we'e le'a Jesús cha mkea‑gal Jerusalén wa.
Le'a sa nyote dub nes len gezh wa, le'a sa wa nsalea' Puert Ten Be Borreg. Le'a gax sa wa nde dub tank nits si'il, sa nsalea' Betesda di'izh hebreo. No ndebe dub ga'ay ramad sa wa.
No ndebe kwa'ad bexa gizh sa wa: bexa lá na' no bexa coj no bexa lá yoo gan iso'. Ndenke'a bexa zha na iwi'in nits wa,
geal le'a ncho gor nda'ukwi'in dub ángel ten Dios nits wa. Le'a xa na ndon ned ilayo'o len nits wa gor na nwi'in‑a, le'a xa wa cha nyakna guni'i xá gelgizh na nsen xa.
Le'a sa we'e nax dub xabgi'i gizh dub galnti'i bchon‑la li'in.
Le'a gor na uni'í Jesús nax xa sa wa, we'e mgenna Jesús le'a xa uzhe'eb‑pa kwen‑la li gizh, cha unabdi'izh Jesús ndo' xa ndab xa:
—¿Nlad lu yakna lu zha?
Le'a xa gizh wa cha uka'ab ndab:
—Señor, nlad‑ka na', parea le'a na' lá ndap ton ula'ko na' len nits ba' gor nwi'in‑a. Le'a gor nlad na' ilayo'o na', le'a ncho xa ned‑la nlayo'o ndo' na'.
Le'a Jesús cha ndab:
—¡Goste! Udob da ten lu ba', cha usea.
Zha le'a xabgi'i wa cha myakna. Cha udob xa da ten xa wa, cha usaxan nsea xa. Ná le'a ta wa wizh ne'e bexa judío.
Ta we'e le'a bexa nibe'e ten bexa judío cha ndab ndo' xa na li myakna wa:
—Le'a nat wizh ne'e beuna, ta we'e le'a lu lá nsabndo' yo'o da ten lu ba'.
Le'a xa wa cha uka'ab ndab:
—Le'a xa na myunyakna na' le'aka ndab ndo' na' ko'ob na' da ten na', cha isea na'.
Le'a bexa wa cha unabdi'izh ndab bexa:
—¿Ton xa ndab ndo' lu kob lu da ten lu ba', cha isea lu zha?
Tso'o wa le'a Jesús cha mzheal xa li myakna wa tale ten ni'i ten Dios, cha ndab Jesús ndo' xa:
—Una', nat le'a lu yá myakna, yá lá gun‑ta lu be ta ugap, ndo'ontsa na'anpa yasea lu stub ta mas kwea'.
Le'a xabgi'i wa cha uto'o ngwa'yab ndo' bexa nibe'e ten bexa judío wa le'a xa na li myunyakna xa wa le'a ta wa Jesús.
We'e le'a bexa wa cha ngoklo ndo' Jesús, nlad bexa gut bexa Jesús, geal li mbin Jesús wizh ne'e bexa.
Parea le'a Jesús cha ndab ndo' bexa wa:
—Le'a Dios Xus‑na' itea wizh ndun ti'in ndakno be men. Le'a na' no nsabndo' li gun.
Le'a bexa wa nsak le'a ta li mbin Jesús wa dub ta lá nsabndo' gun be men wizh ne'e bexa. No ndab Jesús le'a Dios nak Xus‑xa, le'a ta wa gab le'a xa dub‑tsa nak no Dios. Ta we'e mas nlad bexa gut bexa Jesús.
Le'a Jesús cha ndab ndo' bexa wa:
—Le'a na' gáp ndo' bega le'a na' xa nak Xin Dios lá yoo gan gun ni dub ta'a le'a‑tsa na' nlad. Le'a na' ndi na' xte'e ndun Dios Xus‑na' cha li‑tsa ndun na'. Le'a itea ta ndun Xus‑na', le'a na' no‑kaga li ndun.
Le'a Dios Xus‑na' nkwea'ladna na', no nluu xa itea be ta'a ndun xa ndo' na'. No ncho be ta'a mas si'il ti'i uluu xa ndo' na', be ta yanseana bega.
Le'a lak nxiste Dios be men ngut‑la cha nsa'a xa gelnban ndo' bexa, no li‑ga le'a na' xa nak Xin Dios usa'a gelnban ndo' bexa na nlad na'.
Le'a Xus‑na' na'anpa le'a gab na ton ndap ke, le'a xa ndi msa'a ta wa gun na'.
Le'a xa li mbin ndo'ontsa itea be men yanke'a na' lak ndanke'a be men Dios Xus‑na'. Le'a tal ton lá ndanke'a na' xa nak Xin Dios, le'a xa wa no‑ga lá ndanke'a Dios Xus‑na', xa mtu'ub na' ndo' gizhliyo.
’Le'a na' gáp ndo' bega, le'a tal ton isakyo'ón be ta'a ndáp na', no ige'ladna xa Dios xa mtu'ub na', le'a xa we'e ndap‑la gelnban nunk lá idub. Na'anpa utsaksi Dios xa, le'a xa ngok cuent dub xa ngut‑la, ná nat le'a xa ndap gelnban ndo' Dios.
Le'a na' gáp ndo' bega le'a yoo dub gor le'a ta wa nat, le'a bexa na lá ndap gelnban ndo' Dios wa go'ón ta gáp na' xa nak Xin Dios, cha gap bexa gelnban wa.
Le'a lak nsa'a Xus‑na' gelnban ndo' be men, no li‑ga msa'a xa juers ndo' na', ndo'ontsa no na' usa gelnban ndo' be men.
No msa'a xa di'izh gáp na' na ton ndap ke, geal le'a na' nak Xa Myak Men Ndo' Gizhliyo.
Lá yanseana bega ta ndáp na' wa, le'a gal gor le'a itea bexa ngut go'ón ti‑na',
cha ito'o bexa len ba'a. Le'a bexa na mbin be ta wen nak ndo' Dios, le'a bexa wa yaste gap bexa gelnban. Ná le'a bexa na mbin be ta ugap, le'a bexa wa yaste cha utsaksi Dios bexa.
’Le'a na' lá yoo gan gun ni dub ta'a le'a‑tsa na' nlad. Le'a zha na gáp na' na ton ndap ke, le'a ta wa gun na' lak‑ka ndab Xus‑na'. Ta we'e le'a ta gáp na' wa le'aka nak, geal le'a na' lá ndun lak‑tsa nlad na', ndi ndun na' lak nlad Xus‑na', xa mtu'ub na'.
Tal le'a na' gudi'izh cuent ten‑tsa na', le'a ta gudi'izh na' wa na'anpa nsak.
Parea le'a Xus‑na' ndab ton nak na', no uní na' le'a ta ndab xa wa ta nsak‑ka.
Le'a bega mtu'ub pla be men ndo' Juan xa ulolea' be men. Le'a Juan cha ta ugea‑ka ndab ton nak na'.
Ná le'a na' ni lá nki'in men gab ton nak na'. Nse'at na' Juan wa ndo'ontsa gungealadna bega ta ndab xa, cha ko'o Dios bega ndo' be ke ten bega.
Le'a ta ndab Juan wa nak cuent dub xe'a aceit nsayol' nsu‑ya xe'a. Dub nde'ep‑tsa mtenladna bega mbi'ín bega ta mbidi'izh xa wa.
’Parea ncho stub ta'a nluu ton nak na', dub ta mas nsak ndo' ta ndab Juan. Le'a ta wa ti'in msa'a Dios gun na'. Le'a be ta ndun na' wa nluu ton nak na' no nluu‑ya le'a Dios Xus‑na' le'aka mtu'ub na'.
No Xus‑na' xa mtu'ub na' ndab ton nak na', parea le'a bega nunk gol go'ón ti‑xa, no ni gol ni'índo' bega xa.
No ni na'anpa ndangealadna bega di'izh ten Xus‑na', geal le'a bega lá ndangealadna na', xa mtu'ub xa.
Le'a bega uzhe'eb‑pa ntsid ta nkeani'i di'izh ten Dios, ndanbe'e bega le'a ta we'e gap bega gelnban nunk lá idub. Le'a le'aka di'izh ten Dios wa nkeani'i cuent ten na',
’Le'a na' lá nkwa'an ta gab be men le'a na' xa wen.
No uní na' xte'e nak bega, le'a bega na'anpa ta ugea ndanke'a Dios.
Le'a Xus‑na' le'a mtu'ub na' ndal na', ná le'a bega na'anpa nsakyo'ón ta ndáp na'. Parea tal ilen stub‑ga xa na'anpa Dios mtu'ub, le'a bega isakyo'ón ta gab xa wa.
¿Xte'e gungealadna bega na', tal le'a bega nkwa'an ta gab be men le'a bega xa wen, ná bega ni lá nkwa'an ta gab Dios le'a bega xa wen?
Lá gunbe'e bega le'a na' le'a usake bega ndo' Xus‑na'. Le'a bega nge'ladna ta mke'a Moisés, parea le'a ta wa le'a nluu le'a bega ndap ke.
Tal le'a bega ta ugea‑ka ndangealadna ta mke'a Moisés, le'a bega no na' gungealadna, geal le'a Moisés mke'a cuent ten na'.
Ná tal le'a bega lá ndangealadna ta mke'a Moisés wa, ¿xte'e‑ma gungealadna bega ta ndadi'izh na' ndee zha?
Ngol tso'o wa le'a Jesús nsea be xmen‑na ukea ndo' dub ni'iya, cha utakea bexa stub to'o lagun Galilea. Le'a lagun wa no‑ga nsalea' Tiberias, dub nits uzhe'eb uxen.
No be men kwa'ad wa usenke'a tso'o Jesús, geal le'a bexa uni'í be uyon mbin Jesús myunyakna xa be men gizh.
We'e le'a Jesús cha ukea dub bet, cha usob xa no be xmen‑xa.
Le'a zha wa nsayal gax ujest Pascua, dub ujest ten bexa judío.
Le'a Jesús cha uni'í le'a be men kwa'ad no nseabe wats xa. Cha ndab Jesús ndo' Julip:
—¿Pa isi'i beuna ta gaw itea be men ba' zha?
Le'a Jesús li ndab ndo'ontsa ini'í xa na xte'e gab Julip, le'a Jesús uni'í‑la xta'an gun Jesús.
Le'a Julip cha ndab:
—Top gayo'o med denario lá gal isi'i beuna dub tuzh‑ga pan gaw bexa kwa'ad ba'.
Le'a stub xmen Jesús, xa nsalea' Ndres wit Simón Pedr, cha ndab ndo' Jesús:
—Le'a sa ndee nso' dub me'ed bgi'i nso'no ga'ay pan cebad no top mbeal. Parea, ¿xti'in dub li‑tsa ta'a wa ndo' dub lba'a‑ta men kwa'ad ba' zha?
We'e le'a Jesús cha ndab ndo' be xmen‑na:
—Gud bega ndo' be men ba' isob bexa.
Le'a sa wa ncho‑pa gixgi, cha ute be men ndo'‑ya. Le'a lat itea bexa wa ncho pa ga'ay mil xabgi'i.
Le'a Jesús cha usen be pan wa, cha msa'a xa xno ndo' Dios. Cha msa'a xa‑ya ndo' be xmen‑xa utse'a bexa‑ya ndo' be men ndebe sa wa. No li‑ga mbin‑no xa be mbeal wa. Le'a be men cha udaw‑a gast plo nlad bexa.
Le'a gor na yá mzhea bexa, cha ndab Jesús ndo' be xmen‑na:
—Btele'e bega itea be na mya'an sobr ba', ndo'ontsa na'anpa gazha'a‑ya.
Le'a bexa wa cha mtele'e dub tibtop zhum be na mya'an sobr ndo' ga'ay pan cebad wa.
Le'a gor na uni'í be men uyon li mbin Jesús wa, le'a bexa cha ndabbe:
—Le'a xa ndee ta ugea‑ka le'a nak profet na li ndi'izh ga gi'id‑ka ndo' gizhliyo.
Le'a Jesús cha mgenna le'a be men wa nlad go'o Jesús gak Jesús xa nibe'e bexa wa. Ta we'e cha mka'an Jesús sa wa, cha nab‑tsa xa ukea‑gal bet wa.
Le'a ngol gor uzhe le'a be xmen Jesús cha mlayo'o to'o nits wa.
Le'a mbi cha usaxan uzhe'eb‑pa ulen ndo' nits wa, cha uzhe'eb‑pa nwi'in‑la nits wa.
Le'a gor na yá nchabesea‑la bexa pa dub ga'ay natal xo'op kilómetro ndo' nits wa, we'e uni'í bexa Jesús nsea gax wats ni'iya wa, ncha'seandats xa ndo' nits. Cha mzheb bexa.
Parea le'a Jesús cha ndab ndo' bexa:
—¡Lá izheb bega! ¡Le'a ta ndee na'!
Cha mtenladna bexa ukea Jesús ndo' ni'iya wa. Zha le'a ni'iya wa cha ulaya' ndo' yo to'o nits wa, sa na ndi'izh ncha'be‑ka bexa wa.
Le'a ngol stub‑tsa wizh le'a be men ndebe to'o nits sa uto'o be xmen Jesús wa mtse'aladna le'a be xmen Jesús ukea ndo' stub‑kama ni'iya nde sa wa, ná le'a Jesús na'anpa no ncha'a‑no bexa.
We'e le'a stapla ni'iya uto'o gezh Tiberias cha mlansea' sa ndebe be men wa. Le'a sa wa gax sa na msa'a Jesús xno ndo' Dios cuent ten pan na li udaw bexa wa.
Le'a gor na uni'í be men le'a Jesús no be xmen‑xa na'anpa nde sa wa, we'e cha ukea bexa ndo' be ni'iya wa, ncha'kwa'an bexa Jesús gezh Capernaum.
Le'a gor na mzheal bexa Jesús sa wa cha ndab bexa ndo' Jesús:
—Mech, ¿xá gor ulansea ga sa ndee zha?
Le'a Jesús cha ndab ndo' bexa:
—Le'a na' gáp le'a bega nseabekwa'an na' na'anpa ta na nyakbe'ena bega be uyon ndun na' wa. Le'a bega ndi ndeseakwa'an na' ta na mzhea‑tsa bega udaw bega pan wa.
Lá ukwa'an bega ta gaw bega be ta'a ntea. Ndi bkwa'an bega ta na'anpa itea, ta usa'a gelnban nunk lá idub. Le'a na', Xa Myak Men Ndo' Gizhliyo, usa ta wa ndo' bega, lak msa'a Dios Xus‑na' gun na'.
We'e le'a bexa cha unabdi'izh ndo' Jesús, ndab bexa:
—¿Xta'an ta nlad Dios gun besa zha?
Le'a Jesús cha uka'ab ndab:
—Le'a ta ndee ta nlad Dios: gungealadna bega na', xa mtu'ub Dios.
We'e cha ndab‑gal bexa ndo' Jesús:
—Tal le'a go nlad gungealadna besa ga, ¿xta'an dub ta'a gun ga nat ndo'ontsa gungealadna besa ga?
Le'a be usan gox polta ten beuna udaw maná uto'o gibe'a ge'e sa bid wa, lak nkeani'i di'izh ten Dios, ndab‑a: “Le'a xa msa'a pan uto'o gibe'a udaw bexa.”
Le'a Jesús cha ndab:
—Le'a na' gáp ndo' bega le'a Moisés na'anpa le'a usa'a pan uto'o gibe'a wa. Le'a Xus‑na' le'a nsa'a ta na ta ugea‑ka le'a nak pan nto'o gibe'a.
Le'a pan na nsa'a Dios wa, le'a ta wa ta uto'o gibe'a, ta nsa'a gelnban ndo' be men nde ndo' gizhliyo.
Le'a bexa cha ndab:
—Señor, sbe'en pan we'e bsa'a ga gaw besa.
Le'a Jesús cha ndab:
—Le'a na' nak pan nsa'a gelnban. Le'a tal ton gi'id wats na' le'a xa wa na'antapa ga'na. No tal ton gungealadna na', le'a xa wa na'antapa gakladna.
Parea lak ndáp‑ka na' ndo' bega, maska uni'í‑ka bega be ta'a ndun na', ná lá ndangealadna bega na'.
Le'a itea bexa na nsa'a Xus‑na' ndo' na', bexa we'e ndi'id wats na' no nunk na' lá uxelad bexa.
Le'a Xus‑na' xa mtu'ub na' wa lá nlad gak perdid ni dub bexa nsa'a xa ndo' na'. Le'a xa ndi nlad ixiste na' itea bexa wa ndo' gelgut gal wizh lult.
Le'a Dios nlad le'a itea bexa na ngondo' le'a na' nak Xin Dios no ndangealadna bexa na', le'a bexa wa cha gap gelnban nunk lá idub. No ixiste na' bexa wa ndo' gelgut gal wizh lult wa.
We'e le'a ncho bexa judío cha usaxan nisi Jesús geal ndab Jesús le'a Jesús le'a nak pan uto'o gibe'a.
Ndab bexa ndo' ltsa'a bexa:
—¿Na'anpa xa ba' Jesús xin Kosé wa zha? Le'a beuna nchando' xus‑xa no xna'a‑xa. ¿Ná xte'e‑ma gab xa zha le'a xa xa ulen gibe'a?
Le'a Jesús cha ndab ndo' bexa:
—Bla'a bega ta lba'a nisi bega na'.
Na'an ton yoo gan gi'id wats na', tal le'a Xus‑na' xa mtu'ub na' lid le'a go'o xa wats na'. Le'a na' ixiste bexa wa ndo' gelgut gal wizh lult.
Lak nkeani'i ndo' libr mke'a bexa mbidi'izh sakndo' Dios: “Le'a Dios uluu itea be men.”Ta we'e le'a tal ton go'ón ta ndab Xus‑na', cha gun xa ta wa, le'a xa we'e gi'id wats na'.
’Parea na'an ton gol ni'í Dios Xus‑na'. Le'a dub‑tsa xa uni'í‑la xa, le'a ta wa na' xa uto'o‑ka wats Dios.
Le'a na' gáp ndo' bega le'a tal ton gungealadna na', le'a xa we'e gap gelnban ndo' Dios ta nunk lá idub.
Le'a na' le'a nak pan nsa'a gelnban.
Le'a zha uyo'o be usan gox polta ten bega ge'e sa bid, le'a bexa udaw maná, parea tso'o wa le'a bexa wa ngut‑kabe.
Ná le'a pan nlen‑ka gibe'a, le'a tal ton gaw pan wa, le'a xa wa lá gat.
Le'a na' ndee le'a nak pan nban ulen gibe'a. Le'a tal ton gaw pan ndee, le'a xa wa gap gelnban nunk lá idub. Le'a pan usa na' wa be'al las‑na', ta usa na' ndo'ontsa gap be men gelnban ndo' Dios.
Le'a bexa judío wa cha ndakloo ndab bexa ndo' be ltsa'a‑xa:
—¿Xte'e ndab xa usa'a xa be'al las‑xa gaw beuna?
Le'a Jesús cha ndab:
—Le'a na' gáp ndo' bega le'a tal bega lá gaw be'al las‑na', Xa Myak Men Ndo' Gizhliyo, no lá goo bega ten ten na', le'a bega lá gap gelnban ndo' Dios.
Le'a tal ton gaw be'al las‑na' no goo xa ten ten na', le'a xa we'e ndap‑la gelnban ta nunk lá idub. No ixiste na' xa wa ndo' gelgut gal wizh lult.
Le'a be'al las‑na' nak ta nsabndo' gaw men, no ten ten na' nak ta nsabndo' goo men.
Le'a tal ton gaw be'al las‑na' no goo xa ten ten na', le'a xa we'e dub‑tsa nak no na' idub tiemp.
Le'a Xus‑na' xa nban le'a mtu'ub na', no nban na' juers ten xa. No li‑ga le'a tal ton gaw be'al las‑na', le'a xa wa iban‑ga juers ten na'.
Le'a pan uto'o gibe'a na'anpa ltsa'a maná udaw be usan gox polta ten bega le'a bexa ngut‑kabe. Parea le'a tal ton gaw pan ndee nban idub tiemp.
Le'a be ta ndee wa mbidi'izh Jesús len ni'i sa nzhealbe bexa judío gezh Capernaum.
Le'a bexa na ndangealadna Jesús wa gor na mbi'ín bexa ta li ndab Jesús, le'a kwa'ad bexa cha ndab ndo' be ltsa'a‑na:
—Uzhe'eb‑pa dub ta ugan ndadi'izh xa ba'. ¿Ton‑ma gun gan isakyo'ón‑a?
Le'a Jesús mgenna le'a bexa wa nisi ta ndab xa, ta we'e cha ndab Jesús ndo' bexa:
—¿Lá nsakladna bega ta ndáp na' wa zha?
Le'a Espíritu le'a nsa'a gelnban kub, le'a le'a‑tsa be men lá gun gan gap gelnban wa. Le'a di'izh ndáp na' wa ta ten Espíritu ten Dios xa nsa'a gelnban ndo' be men.
Parea le'a ncho bega bi lá ndangealadna ta wa.
Li ndab Jesús geal le'a xa zha ned‑kata uni'í ton bexa na na'anpa gungealadna xa, no ton xa na yun cuent xa.
Cha no ndab Jesús:
—Ta we'e lak‑ka ndáp na' ndo' bega, le'a na'an ton yoo gan gi'id wats na', tal le'a Xus‑na' lid ned usa'a gun xa ta wa.
Tso'o wa le'a kwa'ad bexa na ndangealadna Jesús cha mla'a xa, lá ikesea‑nota bexa xa.
Le'a Jesús cha unabdi'izh ndo' isatibtop be xmen‑na, ndab xa:
—¿No bego yá lá nlad‑ta isenke'a tso'o na' zha?
Le'a Simón Pedr cha uka'ab ndab:
—Señor, ¿ton ndo' na ya'be besa zha? Le'a go nab‑tsa le'a ndadi'izh di'izh nsa'a gelnban nunk lá idub.
Le'a besa ndangeakaladna ga no uni'í besa le'a ga nak Cristo, Xin‑ka Dios nban.
Le'a Jesús cha ndab:
—Le'a na' le'a mti isatibtop bega, parea le'a dub bega xmen mxu'u.
Le'a Jesús li ndab cuent ten Judas Iscariot, xin dub xa nsalea' Simón. Le'a Judas wa no dub isatibtop xmen Jesús, parea tso'o wa le'a xa le'a yun cuent Jesús.
Ngol tso'o wa le'a Jesús cha nkesea distrit Galilea. Le'a xa lá nlad ya' distrit Judea, geal le'a sa wa le'a bexa nibe'e ten bexa judío nlad gut xa.
Ná le'a zha wa nsayal gax dub ujest ten bexa judío, zha nyo'o bexa sbe'en len ramad dub sman.
Ta we'e le'a be wit Jesús cha ndab ndo' xa:
—Bka'an sa ndee, wa'be beuna Judea, ndo'ontsa no bexa na ndangealadna lu sa wa ini'í be uyon ndun lu.
Le'a tal ton nlad igondo' be men xa, le'a xa wa na'anpa xga'ach ndun be ta'a. Ta we'e tal gun lu be uyon, bin be ta wa sa ini'í itea be men‑a.
Li ndab bexa wa geal le'a bexa ni lá ndangealadna le'a Jesús nak Cristo.
Le'a Jesús cha ndab ndo' bexa:
—Le'a zha nsabndo' gaa na' Judea biseata gal, parea le'a bega sak ya'be guni'i pol.
Le'a be men gizhliyo na'anpa ndap xta'an ixenoladna bega. Parea le'a ndo' na' ndee le'a bexa nxeladna, geal le'a na' ndadi'izh le'a ta ndun bexa ta ugap.
Wa'be bega ujest Jerusalén. Le'a na' na'anpa gaa nat, le'a wizh na gaa na' biseata gal.
Tso'o na li ndab Jesús ndo' bexa wa cha mya'an xa Galilea.
Ná le'a tso'o na li ncha'be be wit Jesús ujest wa, we'e cha no Jesús uto'o ncha'a sa wa. Parea le'a Jesús na'anpa ndo' ga'al be men ncha'a, le'a xa ndi ncha'a dub mod lá igondo' be men xa.
Le'a ndo' ujest wa le'a bexa nibe'e ten bexa judío nkwa'an Jesús, nabdi'izh bexa ndo' be men ndab bexa:
—¿Ma xabgi'i we'e zha?
Le'a be men kwa'ad wa xga'ach ndadi'izh cuent ten Jesús. Le'a ncho bexa ndab: “Le'a Jesús dub xa wen‑ka”; parea ncho bexa ndab: “Le'a xa na'anpa xa wen, le'a xa nkwi'in‑no be men.”
Le'a ngol wizh na yá nchasea itol ujest wa, le'a Jesús cha ncha'a sa nde ni'i ten Dios, cha usaxan nluu xa be men ndebe sa wa.
Le'a bexa nibe'e ten bexa judío wa ndanseanabe xte'e nluu Jesús, ndab bexa ndo' be ltsa'a‑xa:
—¿Xte'e uzhe'eb‑pa ngok xabgi'i ba' zha, ná xa na'anpa utsid?
Le'a Jesús cha ndab ndo' bexa wa:
—Le'a ta nluu na' ndee na'anpa dub ta'a na'‑tsa ulabe'e. Le'a‑ya ndi di'izh ten Dios xa mtu'ub na'.
Tal bega nlad‑ka gun ta nlad Dios, le'a bega sgondo' le'a ta nlu'u na' ta ten Dios, na'anpa ndadi'izh na' ta ndanbe'e‑tsa na'.
Le'a tal ton gudi'izh cuent ten le'a‑tsa xa, le'a xa nkwa'an na xte'e gap be men mod ndo' xa. Parea le'a na' ndee nkwan na xte'e gap be men mod ndo' xa mtu'ub na', ta we'e ndadi'izh na' sbe'en ta ugea, na'anpa nkwi'in‑no na' be men.
¿Lid msa'a Moisés ley ten Dios ndo' bega zha? Parea ni dub bega lá nxobgek ndo' ley wa. ¿Cha xta'an nlad bega gut bega na'?
Le'a be men wa cha ndabbe:
—¡Mbi bxin ncho len lado'o ga! ¿Ton nlad gut ga zha?
Le'a Jesús cha uka'ab ndab:
—Le'a na' dub‑tsa uyon mbin wizh ne'e be men, ta we'e ndanseana bega.
Le'a Moisés ndab yoo be'e be me'ed bgi'i, ta na no wizh ne'e be men ndun bega. (Parea le'a ta wa na'anpa ta ten Moisés, le'a ta wa ta mbin bexa Israel mas polta ndo' Moisés.)
Le'a bega ngo be'e be me'ed bgi'i no wizh ne'e be men ndo'ontsa uxobgek bega ndo' ley mke'a Moisés. Ta we'e, ¿xta'an ndakloo bega myunyakna na' dub men gizh wizh ne'e be men zha?
Na'anpa ugap gunbe'e bega ta na'‑tsa bega ta ndun dub men. Ndi utsin binbe'e bega naga utsin nak ta ndun xa wa.
We'e le'a ncho bexa Jerusalén ndebe sa wa ndab ndo' be ltsa'a‑na:
—¿Na'anpa xa ndee xa nkwa'an bexa gut bexa zha?
Bwi'i bega xte'e ndo' ga'al itea be men ndadi'izh xa, ná le'a bexa wa na'an xte'e ndab ndo' xa. ¿Nati no bexa nibe'e ten beuna wa ndangealadna le'a xa ndee le'a nak Cristo zha?
Ná le'a zha na ilen Cristo na'an ton ini'í pa ilen xa. Parea le'a xa ndee uni'í beuna pa nak lazh‑na.
Le'a gor we'e le'a Jesús nso'yadi'izh ndo' be men tale ten ni'i ten Dios wa, cha uge' ndab xa:
—Ndab bega le'a bega nchando' na' no uni'í bega pa nak lazh‑na'. Parea le'a na' na'anpa ga nlad‑tsa na' ndal. Le'a xa na mtu'ub na' sbe'en gelngea ndadi'izh, ná le'a bega lá nchando' xa wa.
Parea le'a na' nchando'‑ka xa, geal le'a na' uto'o wats xa no mtu'ub xa na'.
We'e le'a ncho bexa nlad isen Jesús, parea ni dub bexa na'an xte'e ngun‑no xa, geal le'a zha na gat Jesús biseata gal.
Ná le'a kwa'ad be men wa mbingealadna Jesús, ndab bexa ndo' be ltsa'a‑xa:
—Le'a xa ndee ta ugea‑ka le'a nak Cristo, le'a xa ndun sian be uyon lak nsabndo' gun Cristo gor ilen xa.
Le'a gor na mbi'ín bexa fariseo ta na li xga'ach ndab be men cuent ten Jesús wa, we'e le'a bexa fariseo wa no be ule'ay nibe'e cha mtu'ub pla be polici ten bexa judío ya'besen bexa Jesús.
Le'a Jesús cha ndab ndo' be men:
—Le'a na' stub nde'ep‑tsa ncho'o lat bega, we'e nsea' na' wats xa mtu'ub na'.
Le'a bega ukwa'an na', parea le'a bega lá izheal na'. No lá gun bega gan ya'be sa yo'o na'.
—¿Pa ya' xa ba' zha, dub sa na ni lá izheal beuna xa? ¿Nati ya' xa sa sit, sa ndencho be ltsa'a beuna xa judío, cha uluu xa bexa na'anpa xa judío zha?
¿Xte'e gab ta ndab xa ba' zha le'a beuna ukwa'an xa, parea le'a beuna lá izheal xa, no lá gun beuna gan ya'be beuna sa yoo xa?
Le'a ngol wizh na yá yando' ujest wa, wizh mas nsak ten ujest wa, le'a Jesús cha uso' sa nluu xa, cha uge' ndab xa:
—Le'a tal ncho bega ndakladna, utsea bega wats na', cha usa na' ta goo bega.
Le'a tal ton gungealadna na', le'a lak nkeani'i di'izh ten Dios le'a xa wa gap dub gelnban kub cuent dub yowbe'e uxo'on nits len lado'o‑xa.
Le'a ta na li ndab Jesús wa gab le'a Dios usa'a Espíritu ten na ndo' bexa na ndangealadna Jesús. Ná le'a Espíritu wa biseata ilen, geal le'a Jesús biseata ikea gibe'a zha wa.
Le'a gor na mbi'ín be men kwa'ad ta li ndab Jesús wa le'a ncho bexa ndab ndo' be ltsa'a‑na:
—¡Le'a xa ba' ta ugea‑ka le'aka profet ndi'izh gi'id‑ka wa!
No ncho bexa ndab:
—¡Le'a xa ba' le'aka Cristo xa mti Dios!
Ná le'a ncho stapla bexa ndab‑ga:
—¡Le'a Cristo na'anpa ilen Galilea!
Le'a di'izh ten Dios nkeani'i le'a Cristo ilen lat bexa ras David, le'a xa gak xa gezh Belén lazh David.
Ta we'e le'a bexa wa usaxan ndeyoto'obe ke na ndab bexa na ton nak Jesús.
Le'a ncho bexa wa nlad isen Jesús, parea ni dub bexa na'an xte'e ngun‑no Jesús.
Le'a be polici ten bexa judío wa cha mlancha' wats be ule'ay nibe'e nsea wats bexa fariseo. Cha unabdi'izh bexa wa ndo' be polici, ndab bexa:
—¿Xta'an lá ngo'o bega Jesús zha?
Le'a be polici wa cha ndabbe:
—¡Nunk dub xabgi'i lá ndadi'izh lak ndadi'izh xa wa!
We'e le'a bexa fariseo cha ndabbe:
—¿No bega ndangealadna be gelkwi'in wa zha?
¿Lá ini'í bega zha le'a ni dub xa nibe'e ten beuna xa judío no ni dub xa fariseo lá ndangealadna Jesús?
¡Le'a Dios utsaksi be men kwa'ad wa, bexa ni lá nchando' ley mke'a Moisés!
Ná le'a sa wa nso' dub xa nsalea' Nicodemo xa fariseo, xa na ngwa'yadi'izh‑no Jesús dub gor te'al. Le'a xa cha ndab:
—¿Nsak bega zha le'a ley ten beuna ndab le'a dub men ndap ke, gor biseata go'ón beuna ta ntsakndo' xa, no koxnes beuna ta ndun xa?
Le'a bexa wa cha ndabbe:
—¿No‑ga lu nak dub xa Galilea zha? Btsid di'izh ten Dios, we'e ini'í la le'a Galilea na'anpa ito'o ni dub profet ten Dios.
Cha nsea'be bexa be ta lid bexa.
Le'a Jesús cha ncha'a Bet Olivo.
We'e le'a pla be mech ten ley nsea bexa fariseo ulen‑no dub xagots ngwa'iga'a‑no dub xabgi'i na'anpa xabgi'i ten xa. Cha mso' bexa xagots wa tlaw be men kwa'ad wa.
Cha ndab bexa ndo' Jesús:
—Mech, le'a xagots ndee ngwa'iga'a‑no dub xabgi'i na'anpa xabgi'i ten xa.
Le'a ley mke'a Moisés unibe'e ula'ge' beuna be xagots ndun lak ta mbin xa ndee wa gast gat xa.¿Go zha, xte'e gab ga?
Le'a bexa wa ga ndun preb Jesús na xte'e gab Jesús, ndo'ontsa gap bexa xta'an usake bexa Jesús. We'e le'a Jesús cha usob, usaxan nke'a xa ndo' yo no ngutsya'a‑xa.
Ná le'a be mech ten ley nsea bexa fariseo wa dub‑pa nabdi'izh ndo' Jesús. Cha ngwaso' xa, ndab xa ndo' bexa wa:
—Tal le'a dub xa nso' lat bega ba' lá ndap ni dub ke ndo' Dios, ned xa wa ula'ge' xagots ba'.
Cha usob‑gal Jesús, cha mke'a‑gal xa ndo' yo.
Ná le'a gor na mbi'ín bexa na li msake xagots wa ta ndab Jesús, cha mbinbe'e bexa le'a bexa no‑ga ndap ke. Cha ndon ned bexa gox no gast bexa ben mka'an sa wa. Cha myanso' nab xagots wa wats Jesús.
Le'a Jesús cha ngwaso'‑gal, cha unabdi'izh xa ndo' xagots wa, ndab xa:
—¿Nat zha ma bexa li msake lu wa nat? ¿Ni dub xa wa na'an xta'an ngun‑no lu zha?
Le'a xagots wa cha uka'ab ndab:
—Ni dub xa wa na'an xta'an ngun‑no na', Señor.
Le'a Jesús cha ndab:
—Ni na' lá gáp le'a lu nsabndo' gat. Nat bya', yá lá gun‑ta lu ta ugap wa.
Le'a stub wizh le'a Jesús ndadi'izh ndo' be men, ndab xa:
—Le'a na' ndee le'a nak xe'a ndo' be men nde ndo' gizhliyo. Le'a tal ton isenke'a tso'o na' na'anpa ikesea sa ukaw, le'a xa ndi gap xe'a nsa'a gelnban.
We'e le'a bexa fariseo cha ndabbe:
—Le'a lu ndadi'izh cuent ten le'aka lu, ta we'e le'a ta ndadi'izh lu ba' na'anpa nsak.
Le'a Jesús cha uka'ab ndab:
—Mas le'aka na' ndadi'izh cuent ten na', le'a ta ndadi'izh na' ta nsak‑ka, le'a na' uní pa ulen na' no pa gaa na'. Parea le'a bega ni lá ini'í pa ulen na' no pa gaa na'.
Le'a bega nsake na' lak‑tsa ndanbe'e be men, ná le'a na' ndee na'anpa nsake ni dub men nat.
Le'a tal usake na' be men, le'a ta gáp na' wa ta nsak‑ka, geal le'a na' na'anpa nab‑tsa gun ta wa, le'a Xus‑na' xa mtu'ub na' no nso' wats na'.
Lak nkeani'i ley ten bega, tal top men dub‑tsa gab, le'a ta ndab bexa wa nsak‑ka.
Le'a na' ndee ndáp ton nak na', no Xus‑na' xa mtu'ub na' no‑ga dub‑tsa ndab ton nak na'.
Le'a bexa wa cha ndabbe:
—¿Ma xus‑lu zhaga?
Le'a Jesús cha uka'ab ndab:
—Le'a bega lá nchando' na', no ni lá nchando' bega Xus‑na'. Tal le'a bega nchando' na', le'a bega no Xus‑na' nchando'.
We'e mbidi'izh‑gal Jesús ndo' bexa ndab xa:
—Le'a na' ika'an sa ndee. We'e le'a bega cha ukwa'an na', parea le'a sa na gaa na' le'a bega lá gun gan no ya'. No zha na gat bega le'a be ke ten bega na'anpa yu'u.
We'e le'a bexa nibe'e ten bexa judío cha ndab ndo' be ltsa'a‑na:
—¿Nati gut xa le'aka le'a xa, ta we'e ndab xa le'a sa ya' xa le'a beuna lá gun gan no ya' sa wa?
Le'a Jesús cha ndab:
—Le'a bega xa xan ndee, parea le'a na' xa ga'ap ba'. Le'a bega xa ndo' gizhliyo ndee, parea le'a na' na'anpa xa ndo' gizhliyo.
Ta we'e ndáp‑ka na' le'a zha na gat bega, le'a be ke ten bega na'anpa yu'u. Tal le'a bega lá gungealadna ton nak na', le'a be ke ten bega na'anpa yu'u gor na gat bega.
We'e le'a bexa cha ndabbe:
—¿Ton‑xá lu zhaga?
Le'a Jesús cha ndab:
—Le'a na' zha ned‑kata ndáp ton na'.
Ncho sian‑ta be ta gáp na' cuent ten bega no ta usake na' bega, parea ndo' bego bexa ncho ndo' gizhliyo le'a na' ndáp‑tsa ta na ndadi'izh xa mtu'ub na' wa, le'a xa gelngea‑tsa ndadi'izh.
Parea le'a bexa wa lá yakbe'ena le'a Jesús ndadi'izh cuent ten Dios Xus‑xa.
Ta we'e no ndab Jesús ndo' bexa:
—Le'a gor na yá mbin‑no bega na' ta nlad bega, we'e igondo' bega ton nak na', Xa Myak Men Ndo' Gizhliyo. No ini'í bega le'a na' na'anpa ndun ta nlad‑tsa na', le'a na' ndi ndadi'izh lak mluu Xus‑na' ndo' na'.
Le'a Xus‑na' xa mtu'ub na' no nso' wats na'. Le'a xa na'anpa nla'a nab na', geal ndun na' sbe'en ta nsakladna xa.
Le'a gor na li ndab Jesús ta wa, we'e le'a kwa'ad be men cha mbingealadna Jesús.
Cha ndab Jesús ndo' bexa judío na mbingealadna Jesús:
—Tal le'a bega sbe'en uxobgek ndo' be ta ndáp na', le'a bega ta ugea‑ka gak xmen‑na'.
We'e le'a bega igondo' gelngea ten Dios, le'a gelngea wa uxa'ak bega.
Le'a bexa wa cha ndabbe:
—Le'a Abraham le'a nak usan gox polta ten besa. Le'a besa nunk lá igayo'o‑ta ndo' stub men. ¿Ná xte'e li ndab lu le'a besa ya'ak zha?
Le'a Jesús cha uka'ab ndab:
—Le'a na' gáp ndo' bega le'a tal ton gun be ta ugap, le'a xa wa ndaigayo'o ndo' ta ugap wa.
Le'a dub xa nyo'o ndo' stub‑ga men na'anpa idub tiemp yoo ta lid xa nibe'e xa wa. Parea le'a xin‑xa nibe'e wa idub tiemp ncho ta lid xus‑na.
No li‑ga tal le'a Xin Dios le'a uxa'ak bega ndo' ta ugap, le'a bega ta ugea‑ka mya'ak.
Le'a na' uní‑ka le'a usan gox polta ten bega Abraham, parea le'a bega nlad gut na', geal le'a bega lá nsakyo'ón be ta ndáp na'.
Le'a na' ndee ndadi'izh be ta nluu Xus‑na' ndo' na', parea le'a bega ndun lak ndab xus bega.
Le'a bexa wa cha uka'ab ndab bexa:
Le'a Jesús cha ndab:
—Tal le'a bega nak xin‑ka Abraham, le'a bega gun ltsa'a be ta'a mbin Abraham.
Parea nat le'a bega ndi nlad gut na', geal ndadi'izh na' gelngea mbidi'izh Dios ndo' na'. Le'a Abraham nunk lá ngun ltsa'a ta nlad bega gun bega wa.
Le'a bega ndi ndun ltsa'a ta ndun xus bega.
We'e cha ndab bexa:
—Le'a besa na'anpa nak lak dub men ni lá ini'í ton nak xus‑na. Dub‑tsa xus besa ncho, le'a xa wa Dios.
We'e le'a Jesús cha ndab:
—Tal le'a xus bega Dios, le'a bega ta ugea‑ka yanke'a na', le'a na' wats Dios uto'o ndal na' ndo' gizhliyo ndee. Le'a Dios le'a mtu'ub na', na'anpa na'‑tsa nlad ndal.
¿Xta'an lá nyakbe'ena bega ta ndáp na' zha? Le'a bega lá nsakyo'ón di'izh ten na'.
Le'a xus bega nak mxu'u, no nlad bega gun bega ta nlad xa wa. Le'a mxu'u wa gast zha ned‑kata ndut men. No nunk lá ndadi'izh mxu'u gelngea, geal le'a xa na'anpa nchando' gelngea. Le'a gor na ndadi'izh xa gelkwi'in, le'a xa ndun lak‑ka nak xa, le'a xa uzhe'eb dub xa ukwi'in, no nki'il xa be men ndun bexa gelkwi'in.
Ná le'a ta na ndadi'izh na' gelngea, ta we'e le'a bega lá ndangealadna na'.
Ni dub bega lá yoo gan gab le'a na' ndun ta ugap. Le'a na' ndi sbe'en gelngea ndadi'izh. Ta we'e, ¿xta'an lá ndangealadna bega na' zha?
Le'a tal ton xmen‑ka Dios le'a xa wa ndo'ón ta ndab Dios. Ná le'a bega na'anpa xmen Dios, ta we'e lá nsakyo'ón bega ta ndab Dios.
Le'a bexa nibe'e ten bexa judío cha uka'ab ndab bexa:
—Le'aka nak ta ndab besa, le'a lu dub xa Samaria, no ncho mbi bxin len lado'o‑la.
Le'a Jesús cha ndab:
—Le'a na' na'anpa ncho mbi bxin len lado'o‑na'. Le'a na' ndee utsin‑tsa ndadi'izh cuent ten Xus‑na', parea le'a bega ndi nisi na'.
Le'a na' lá nkwan xte'e gap be men mod ndo' na'. Parea ncho dub xa na nlad gap be men mod ndo' na', le'a xa wa le'a gab xte'e nak be ta ndun bega.
Le'a na' gáp ndo' bega le'a tal ton uxobgek ndo' di'izh ten na', le'a xa wa nunk lá gat.
We'e cha ndab bexa nibe'e wa:
—Nat segur‑ka uni'í besa le'a lado'o‑la ncho‑ka mbi bxin. Le'a Abraham no itea‑ta be profet ngut‑kabe, ná lu ndab le'a tal ton uxobgek ndo' di'izh ten lu nunk lá gat.
¿Xte'e gab lu zha mas nsak lu ndo' Abraham usan gox polta ten besa? Le'a xa wa ngut‑ka, no li‑ga be profet. ¿Lu zha, xte'e nsak lu ton nak lu?
Le'a Jesús cha uka'ab ndab:
—Tal le'aka na' gáp le'a na' xa nsak, le'a ta gáp na' wa ta na'an xti'in. Parea le'a Xus‑na', xa na ndab bega nak Dios ten bega, xa we'e ndab le'a na' xa nsak‑ka.
Le'a bega lá nchando' xa wa, ná le'a na' ndee nchando'‑ka xa. No tal gáp na' le'a na' lá nchando' xa, le'a na' no dub xa ukwi'in lak ukwi'in bega. Parea le'a na' ta ugea‑ka nchando' xa no nxobgek na' itea be ta ndab xa.
Le'a Abraham usan gox polta ten bega mtenladna ta na uni'í xa le'a na' gal ndo' gizhliyo. Le'a xa uni'í‑ka ta wa, cha mtenladna xa.
We'e le'a bexa judío wa cha ndabbe:
—Lu ni tol gayo'o li'in lid ncho, ¿ná xte'e ndab la le'a lu uni'í Abraham?
Le'a Jesús cha ndab:
We'e cha udob bexa ge' ndi'izh ula'ge' bexa Jesús, parea le'a Jesús cha mkichndo' uto'o xa sa wa. Utid xa gandid lat bexa wa, cha ncha'a xa.
Le'a gor nkesea Jesús le'a xa uni'í dub xabgi'i zha ngol‑ta xa lá na' xa.
Le'a be xmen Jesús cha unabdi'izh ndabbe ndo' Jesús:
—Mech, ¿xta'an lba'a lá na' xa ba' idub zha ngol‑ta xa zha? ¿Ke ten be usan ten xa‑ya, nati ke ten‑ka xa‑ya?
Le'a Jesús cha ndab:
—Le'a xa lba'a nak na'anpa ke ten xa no ni ke ten be usan ten xa. Parea le'a ta lba'a nak xa ba' le'a be men ini'í juers ten Dios.
Nat‑tsa bi tezhea le'a na' nsabndo' gun ti'in ndab Dios, xa mtu'ub na'. Le'a te'al sken ilen, gor na na'anta ton gun ti'in.
Le'a nat bi nso' na' ndo' gizhliyo ndee, le'a na' nak xe'a ten Dios ndo' be men nde ndo' gizhliyo.
Le'a tso'o na li ndab Jesús, cha mchuk xa ndo' yo, cha mbinde'e xa dub tuzh yalan. Cha uda'ab xa‑ya ngusndo'‑xa lá na' wa.
Cha ndab Jesús:
—Wa' da'ab ngusndo'‑la nits tank sa nsalea' Siloé —le'a ta wa dub di'izh gab‑a: xa mtu'ub.
We'e le'a xa wa cha ncha'da'ab ndo'‑na sa wa. Le'a gor nsea' xa ta lid‑xa le'a xa na'‑la.
Le'a bexa ncho gax ta lid‑xa, no itea‑ta bexa na uni'í le'a xa wa ngok dub xa lá na', le'a bexa wa cha ndab ndo' be ltsa'a‑na:
—¿Na'anpa le'a xa ba' xa nsobnab med wa zha?
Le'a ncho bexa wa ndab:
—Le'a xa ba' le'aka ta wa.
Ná ncho bexa ndab:
—Na'an, le'a xa ba' migab‑tsa xa wa.
Parea le'aka xa wa cha ndab:
—Le'a na' ndee le'aka ta wa.
Le'a bexa wa cha unabdi'izh ndo' xa ndab bexa:
—¿Xte'e uyo'o gan na'‑la ga nat zhaga?
Le'a xa cha uka'ab ndab:
—Le'a xa nsalea' Jesús wa mbinde'e yalan, cha uda'ab xa‑ya ngusndo'‑na', cha ndab xa gada'ab na' ndo' na' nits Siloé. Ta we'e ngwaa na', no uda'ab na' ndo' na', cha mna' na'.
Le'a bexa wa cha unabdi'izh ndab bexa:
—¿Ma xa wa nat?
Le'a xa wa cha uka'ab ndab xa:
—Le'a na' lá iní.
We'e le'a bexa wa cha mbi'i xa na li myakna wa ndo' bexa fariseo.
We'e le'a bexa fariseo wa no unabdi'izh ndo' xa wa na xte'e myakna ngusndo'‑xa. Le'a xa cha uka'ab ndab:
—Le'a xa we'e uda'ab yalan ngusndo'‑na', cha uda'ab na' ndo'‑na', cha mna' na'.
We'e le'a ncho bexa fariseo cha ndabbe:
—Le'a xabgi'i we'e na'anpa nak dub xa mtu'ub Dios, le'a xa ndun ta lá nsabndo' wizh ne'e beuna.
Ná ncho‑ga bexa ndab:
—Dub men ugap lá yoo gan gun be uyon ndun xa wa.
Ta we'e na'anpa dub‑tsa ngudi'izh bexa na ton nak Jesús.
Cha unabdi'izh‑gal bexa ndo' xa myakna wa, ndab bexa:
—¿Xte'e nsak lu? ¿Ton nak xa li myunyakna ngusndo'‑lu ba' zha?
Le'a xa wa cha uka'ab ndab xa:
—Nsak na' le'a xa wa dub profet ten Dios.
Parea le'a bexa nibe'e ten bexa judío wa lá ndangealadna ti ngok xa wa dub xa lá na' no uyo'o gan mna' xa. Ta we'e mtu'ub bexa dub men ngwa'tezh be usan ten xa.
Le'a gor na ulen bexa wa le'a bexa nibe'e cha unabdi'izh ndo' bexa ndab bexa:
—¿Xin bega xa ndee, xa ndab bega lá na' zha ngol‑kata xa wa zha? ¿Xte'e‑xá mna' xa nat zhaga?
Le'a be usan ten xa wa cha uka'ab ndabbe:
—Uni'í‑ka besa le'a ta ba' xin‑ka besa, no‑ga lá na'‑ka xa zha ngol‑ta xa.
Parea le'a besa lá ini'í xte'e mna' xa nat, no ni lá ini'í besa ton myunyakna xa. Unabdi'izh bega ndo' le'aka xa, le'a xa yá gox‑la, le'a xa sab‑kaya.
Li ndab be usan ten xa geal le'a bexa nzheb ndo' bexa nibe'e, le'a bexa nibe'e wa yá mbidi'izh le'a guni'i ton gab le'a Jesús nak Cristo, le'a bexa wa kontu'ub xa len ni'i sa nzhealbe bexa judío.
Ta we'e ndab be usan ten xa wa le'a xa yá gox‑la, inabdi'izh bexa nibe'e wa le'aka ndo' xa.
We'e le'a bexa nibe'e wa cha utezh‑gal xabgi'i li myakna wa, cha ndab bexa:
—Nsobwi'i Dios ga'al gud na xte'e nak xabgi'i wa, le'a besa uni'í le'a xa wa dub xa ndap ke.
Le'a xa wa cha ndab:
—Le'a na' lá iní tal le'a xa wa xa ndap ke nate na'an. Parea dub ta'a uní na': le'a na' ngok dub xa lá na', ná nat le'a na' na'‑la.
Cha ndab‑gal bexa wa:
—¿Xte'e mbin‑no xa lu zha? ¿Xta'an mbin xa ndo'ontsa lba'a na' lu zha?
Le'a xa wa cha uka'ab ndab xa:
—Le'a na' yá ndáp‑a ndo' bega, ná le'a bega lá ka'ab isakyo'ón‑a. ¿Nat xta'an nlad bega gáp na'‑ya stub biaj? ¿Nati no bega nlad gak xmen‑xa wa zha?
Cha xela uní'i bexa ndo' xa wa ndab bexa:
—Lu nak xmen‑xa wa, parea le'a besa nak xmen Moisés.
Le'a xabgi'i wa cha uka'ab ndab xa:
—¡Le'a ta ndab bega wa uzhe'eb‑pa ndanseana na'! Le'a xa wa le'a myunyakna ngusndo'‑na', parea le'a bega lá ini'í pa uto'o xa.
Le'a beuna uni'í‑ka le'a Dios na'anpa go'ón ta inab dub xa ndap ke. Parea le'a tal ton yanke'a Dios no uxobgek xa ndo' Dios, le'a Dios so'ón‑ka ta inab xa wa.
Nunk beuna gol go'ón yoo dub men yunyakna ngusndo' dub xa lá na' zha ngol‑ta xa.
Tal le'a xa wa na'anpa nak dub xa mtu'ub Dios, le'a xa lá yoo gan gun ta wa.
Le'a bexa cha uka'ab ndab bexa:
—¡Le'a zha ngol‑kata lu le'a lu yá ndap‑ka ke, ná lu nlad le'a uluu besa!
Cha ulantu'ub bexa xa sa wa.
Le'a Jesús mbi'ín ta li ulantu'ub bexa xa wa. Le'a ngol gor mzheal Jesús xa, cha ndab Jesús:
—¿Ndangealadna lu Xin Dios zha?
Le'a xa wa cha uka'ab ndab xa:
—Señor, gud ga na ton xa wa, ndo'ontsa gungealad na' xa wa.
Le'a Jesús cha ndab:
—Le'a lu yá uni'í‑ka xa, le'a xa wa na', xa ndadi'izh‑no lu nat.
Le'a xa wa cha ndab:
—Ndangealad na' go, Señor.
Cha usaxib xa ndo' Jesús.
Le'a Jesús cha ndab:
—Le'a na' ndal ndo' gizhliyo iní na' na xte'e nak be men. Li ndo'ontsa le'a bexa lá na' wa ina'be, no bexa na nsak le'a xa na'‑ka le'a bexa wa ya'an cuent dub xa lá na'.
Le'a gor na mbi'ín pla bexa fariseo nde sa wa ta li ndab Jesús wa, cha ndab bexa ndo' Jesús:
—¿Ndab lu zha le'a besa ndee na'anpa na'?
Le'a Jesús cha ndab:
—Tal le'a bega lá na', le'a bega na'anpa ndap ke ndo' Dios. Parea le'a bega ndab le'a bega na'‑ka, ta we'e le'a bega ndap‑ka ke ndo' Dios.
’Le'a na' gáp ndo' bega le'a dub sa ndenchonyaw be borreg, tal le'a dub xa na'anpa nyo'o to'o puert sa wa cha ndi nyo'o xa stub lad, le'a xa wa dub wa'an, dub xa nlat juers be man.
Parea le'a dub xa na nyo'o to'o puert wa, le'a xa wa le'a xa nla'ach be borreg wa.
Le'a xa na nla'ach to'o puert sa wa cha nxa'al‑a, cha nyo'o xa nla'ach be borreg wa. Le'a xa cha nbezhlea' kad‑ga dub ma ten xa. Le'a bema cha ndo'ón ti‑xa, cha ncha'ato'o‑no bema xa.
Le'a gor na yá utate‑la be borreg ten xa, le'a xa nla'ach ma cha nsaned ndo' ma. Le'a be borreg wa nchando' ti‑xa, ta we'e nsenke'a bema tso'o xa.
Parea le'a bema na'anpa isenke'a tso'o dub xa lá nchando' ma, ndi uxo'on bema ndo' xa, geal le'a bema lá nchando' ti‑xa.
Le'a Jesús mbidi'izh ta ndee, parea le'a bexa lá nyakbe'ena xte'e gab ta wa.
—Le'a na' gáp ndo' bega le'a na' le'a nak cuent puert sa nyote be borreg.
Le'a itea bexa na ned ulen ndo' na', bexa na mluu dub di'izh na'anpa ta ugea, le'a bexa wa cuent dub wa'an, dub xa nlat juers be man. Parea le'a bexa nak cuent be xborreg‑na' lá isakyo'ón ta ndab bexa wa.
Le'a na' le'a nak cuent puert wa, geal le'a tal ton ndangealadna na', le'a xa wa ndap‑ka gelnban ndo' Dios. Le'a bexa wa nak cuent be borreg nyo'o nto'o to'o puert no nzheal ma gixgi ndaw ma.
’Le'a dub wa'an nsealawa'an‑tsa be borreg, no nseayut xa ma, nlad xa initndo' ma. Parea le'a na' ndee ndi ndal ndo'ontsa le'a bexa nak cuent be xborreg‑na' gap gelnban ndo' Dios no uzhe'eb‑pa wen yoo bexa ndo' Dios.
Le'a na' le'a nak xa utsin nla'ach be xmen‑na' lak utsin nla'ach dub men be xborreg‑xa no nsa'a xa le'aka le'a xa sakndo' bema.
Parea le'a dub xa nyax‑tsa ten na ndo'ontsa ula'ach xa bema, le'a xa na'anpa le'a ten ma. Ta we'e le'a gor na ini'í xa nsea dub mbee cha ula'a xa bema ndi uxo'on xa. We'e le'a mbee wa cha ukendo' bema no ite'achso bema itea lad.
Le'a xa wa uxo'on geal le'a xa med‑tsa nlad, na'anpa nyu'noladna xa bema.
’Le'a na' nak cuent dub xa utsin nla'ach be borreg ten na. Nchando' na' bexa nak be borreg ten na', no li‑ga le'a bexa nchando'‑ga na',
lak nchando' Xus‑na' na', no li‑ga nchando' na' Xus‑na'. No nsa na' le'aka le'a na' sakndo' be men nak be borreg ten na'.
No ncho stub xkwa'a be xmen‑na', bexa lá nchando' bega. Le'a bexa wa cuent stub xkwa'a borreg ncho stub‑ga corral. Le'a na' yunjunt‑ka bexa wa no bexa ndee, no uxobgek bexa ndo' na'. We'e yoo dub‑tsa xkwa'a be xmen‑na', no nab na' gak xa nla'ach iteanak bexa.
’Le'a Xus‑na' nkwea'ladna na', geal le'a na' nsa gelnban ten na' gat na' ndo'ontsa iban na' stub biaj.
Na'an ton gut na', ndi na'‑ka usa na' gat na'. Le'a na' ndap juers usa na' gelnban ten na', no ndap na' juers iban na' stub biaj. Le'a ta wa ta unibe'e Xus‑na' gun na'.
Le'a gor na mbi'ín bexa judío wa be ta li ndab Jesús wa, cha stub biaj usaxan uteyoto'o bexa no be ltsa'a‑xa.
Ncho kwa'ad bexa wa ndab:
—¿Xta'an nla'ach bega ta ndab xa ba' zha? Le'a xa ncho mbi bxin len lado'o‑na no nsak xa gizh tont.
Ná le'a ncho bexa wa ndab‑gabe:
—Le'a xa ba' na'anpa ndadi'izh lak ndadi'izh dub men ncho mbi bxin len lado'o‑na. No lá gun dub mbi bxin gan ina' dub xa lá na' lak mbin xa ba'.
Ngol zha kwal zha ngo bexa judío dub ujest ten ni'i ten Dios nde Jerusalén wa.
Le'a dub wizh wa, le'a Jesús nkesea sa nsalea' Corredor Salomón ten ni'i ten Dios wa.
We'e le'a ncho bexa judío cha myaklobe wats Jesús, ndab bexa:
—¿Gast pol‑xá ini'í besa ton nak go zhaga? Tal go le'a nak Cristo, gud ga‑ya ndo' ga'al besa.
Le'a Jesús cha uka'ab ndab:
—Le'a na' yá ndáp‑ka ndo' bega ton nak na', ná le'a bega lá ngungealadna‑ya. No le'a be uyon na ndun na' nsea juers ten Dios Xus‑na', le'a ta wa nluu‑kaga ton nak na'.
Ná le'a bega lá ndangealadna‑ya geal le'a bega na'anpa nak be borreg ten na'.
Le'a bexa nak be borreg ten na', le'a bexa wa ndo'ón ti‑na', no nchando' na' bexa, no nsenke'a bexa tso'o na'.
No nsa na' gelnban nunk lá idub ndo' bexa. Le'a bexa idub tiemp yoo wats Dios, no na'an ton ko'o bexa ndo' ya'a‑na'.
Le'a Xus‑na', xa msa'a bexa ndo' na', le'a xa wa ndon le'a nibe'e ndo' itea be ta'a, ta we'e na'an ton gun gan ko'o bexa ndo' ya'a‑xa.
Le'a na' no Xus‑na' le'a besa dub‑tsa nak.
We'e le'a bexa wa usen‑gal be ge' ndi'izh gut bexa Jesús.
—Sian be ta wen ndun na' ndo' ga'al bega lak msa'a Xus‑na' gun na'. ¿Ke ten xta'an‑ma dub ta'a li mbin na' wa ula'ge' bega na' zha?
Le'a bexa wa cha uka'ab ndabbe:
—Le'a besa na'anpa ula'ge' lu ke ten dub ta wen ndun lu. Le'a besa ndi ula'ge' lu ke ten ta na kwea' uní'i lu ndo' Dios. Le'a lu men gizhliyo‑tsa, ná ndab lu le'a lu Dios.
Le'a Jesús cha uka'ab ndab:
—Le'a ley ndeno bega nkeani'i le'a Dios ndab ndo' be men: “Ndáp na' le'a bega nak be dios.”
Le'a beuna uni'í‑ka le'a itea be ta ndab di'izh ten Dios ta ugea‑ka. Ta we'e tal le'a Dios li ndab ndo' bexa wa le'a bexa no nak dios,
¿xte'e ndab bega le'a na' kwea' uní'i ndo' Dios gor na ndáp na' le'a na' Xin Dios? Le'a Dios mti na' no mtu'ub xa na' ndo' gizhliyo ndee.
Tal le'a na' na'anpa ndun be ta'a lak ndun Xus‑na', le'a bega lá nsabndo' gungealadna na'.
Parea maska na'anpa ndangealadna bega ta ndáp na', le'a bega nsabndo' gungealadna be ta ndun na'. We'e igondo' bega Xus‑na' no gungealadna bega le'a na' no Xus‑na' dub‑tsa nak besa.
Ta we'e stub‑gal biaj nlad bexa isen bexa Jesús, parea le'a Jesús cha utid tlaw bexa, na'anpa isen bexa xa.
Cha ncha'a‑gal xa stub to'o yowbe'e Jordán, sa mas polta ulalea' Juan be men. Cha we'e‑tsa uyo'o Jesús dub nde'ep.
Le'a kwa'ad men nseabe‑gal wats xa, ndab bexa ndo' be ltsa'a‑xa:
—Le'a Juan ta ugea‑ka ni dub uyon lá ngun, parea le'a itea be ta ndab Juan cuent ten xa ndee, le'a ta wa ta ugea‑ka.
We'e le'a kwa'ad bexa nde sa wa mbingealadna le'a Jesús nak Cristo.
Uyo'o dub xabgi'i nsalea' Lázaro usen gelgizh. Le'a xa wa xa gezh Betania, sa no nak lazh Marí no Mart itop bsan Lázaro.
Le'a Marí bsan Lázaro wa xa ko ta uxe'e xo'o Jesús tso'o wa, cha ukwi'id xa xo'o Jesús nsea gich gek‑xa.
Ngol gor le'a itop bsan Lázaro wa mtu'ub dub men ndo' Jesús, ndab xa:
—Señor, le'a Lázaro amig ten ga usen gelgizh.
Le'a gor na mbi'ín Jesús ta wa cha ndab xa:
—Le'a gelgizh wa na'anpa gut xa. Le'a ta wa ndi ndo'ontsa ini'í be men juers ten Dios no juers ten Xin Dios.
Le'a Jesús nke'aladna Mart no Marí beal‑xa no Lázaro.
Parea le'a gor na mbi'ín Jesús le'a Lázaro usen gelgizh, le'a Jesús cha uyo'o‑kata sa ncho na wa stop wizh.
We'e cha ndab xa ndo' be xmen‑xa:
—Ncha'be beuna stub biaj distrit Judea.
Le'a be xmen Jesús cha ndabbe:
—Mech, ti pla‑ma wizh le'a bexa judío ncho sa wa nlad gut ga, ná nat, ¿xta'an li nlad ga ya'‑gal ga sa wa zha?
Le'a Jesús cha uka'ab ndab:
—Ncho dub tibtop gor tezhea kad dub wizh. Le'a tal ton ikesea gor tezhea na'anpa ikate'eb, geal le'a xa na' bea ndo' gizhliyo ndee.
Parea tal ton ikesea gor te'al, le'a xa skate'eb le'a gor wa na'an bea.
—Le'a Lázaro amig ten beuna wa ngwadgats, ná le'a na' ndaukwan xa.
We'e le'a be xmen Jesús cha ndabbe:
—Señor, tal le'a xa naxyats, le'a xa syak‑kana.
Le'a ta li ndab Jesús wa gab le'a Lázaro ngut‑la, ná le'a be xmen Jesús ndanbe'e le'a xa naxyats‑tsa.
We'e le'a Jesús cha ga'al ndab ndo' bexa wa:
—Le'a Lázaro ngut.
Le'a na' ntenladna na'anpa ncho beuna sa wa gor ngut xa. Li ndo'ontsa mas ige'ladna bega na'. Nat ncha'ina' beuna xa.
Le'a Tomás, xa no nsalea' Dídimo , cha ndab ndo' be ltsa'a‑na:
—Ncha'be beuna sa wa, ndo'ontsa no beuna gat‑no Jesús.
Le'a wizh ulaya' Jesús to'o gezh Betania wa, mbi'ín xa le'a Lázaro mdap‑la wizh mga'ach.
Le'a Betania nde pa chon‑tsa kilómetro  gax Jerusalén.
Ta we'e le'a kwa'ad bexa judío ncho Jerusalén wa ngwa'ina' Mart no Marí, mlu'uzh be men wa itop bexa ta na ngut bsan bexa.
Le'a gor na mbi'ín Mart le'a Jesús nsalaya' gax‑la, cha uto'o xa ngwa'uche'alndo' xa Jesús. Ná le'a Marí mya'an ta ni'i.
Le'a Mart cha ndab ndo' Jesús:
—Señor, tal le'a ga ncho sa ndee, le'a bsan‑na' na'anpa ngat.
Parea le'a na' uní le'a guni'i xta'an inab ga ndo' Dios nat, le'a Dios sa'a‑kaya.
Le'a Jesús cha ndab ndo' Mart:
—Le'a bsan‑la sban‑ka.
Le'a Mart cha ndab:
—Le'a na' uní le'a xa sban‑ka gal wizh lult, zha iban itea be men ngut.
Le'a Jesús cha ndab:
—Le'a na' nak xa nxiste be men ndo' gelgut no nak na' xa nsa'a gelnban. Le'a tal ton gungealadna na', maska ngut xa le'a xa sban‑ka.
Le'a itea bexa nban tal gungealadna bexa na', le'a bexa wa na'anpa gat idub tiemp. ¿Ndangealadna lu ta ndáp na' ndee zha?
Le'a Mart cha ndab:
—Ndangeakalad na'‑ya, Señor. No ndangealad na' le'a ga nak Cristo Xin Dios, xa na ndi'izh ga gi'id‑ka ndo' gizhliyo.
Tso'o na li ndab Mart, we'e cha nsea' xa ta lid‑xa, xaga'‑tsa ndab xa ndo' Marí beal‑xa:
—Le'a mech nsea‑la no nbezh xa lu.
Le'a gor na mbi'ín Marí ta wa cha uxax uto'o xa ncha'ina' xa Jesús.
Le'a Jesús biseata yate len gezh wa, ndi bi nso' xa sa mzhe'al Mart xa.
Le'a gor na ulaya' Marí wats Jesús no uni'í xa Jesús, cha msaxib xa ndo' Jesús, ndab xa:
—Señor, tal le'a go ncho sa ndee, le'a bsan‑na' na'anpa ngat.
Le'a gor na uni'í Jesús xte'e ndó'on Marí no bexa na li ulansea‑no Marí wa, le'a xa uzhe'eb‑pa uban myo'oladna no kwea' myo'oladna xa.
Cha ndab xa:
—¿Pa mka'ach bega xa wa zha?
Le'a bexa wa cha uka'ab ndab:
—Señor, ncha'be beuna, ini'í ga pa‑ya.
Le'a Jesús cha mbí'in.
We'e le'a bexa nde sa wa cha ndab ndo' ltsa'a‑na:
—Bwi'i bega na xte'e‑ta nkwea'ladna xa Lázaro.
Ná le'a ncho bexa cha ndabbe:
—Le'a xa ndee myunyakna dub xa lá na', ¿xta'an na'anpa li ngun xa ba' gan lá ngat Lázaro zhaga?
Le'a Jesús uzhe'eb‑pa kwea' myo'oladna gor ulaya' xa to'o ba'a wa. Le'a ta wa dub gelo'o nso'ntsaw dub ge' si'il to'o‑ya.
Cha ndab Jesús:
—Udob bega ge' ba'.
Le'a Mart bsan xa ngut wa cha ndab:
—Señor, le'a nat le'a xa ba' ugap nla'a‑la, le'a xa mdap‑la wizh mga'ach.
Le'a Jesús cha ndab ndo' Mart:
—¿Cha lid ndáp‑ka na' ndo' lu zha, tal le'a lu gungealadna na', le'a lu ini'í‑ka juers ten Dios?
We'e cha udob be men wa ge' to'o ba'a wa. Le'a Jesús cha mwi'i ga'ap, cha ndab xa:
—Xus‑na', nsa na' xno ndo' go le'a ga ndo'ón ta una'ab na' ndo' ga.
Le'a na' uní‑ka le'a ga ndo'ón‑ka itea be ta'a ndáp na', parea nat li ndáp na' ndo'ontsa gungealadna be men ndee le'a ga le'aka mtu'ub na'.
Tso'o na li ndab Jesús, cha uge' ndab xa:
—¡Lázaro, uto'o sa ba'!
Le'a xa li ngut wa cha uto'o sa wa bi li‑ma nbixyo'o lad ya'a‑xa no xo'o‑xa. No ndo'‑xa bi li nbixyo'o dub ble'a lad. Le'a Jesús cha ndab ndo' be men:
—Bxa'ak bega be lad ba', cha bla'a bega isea' xa.
We'e le'a bexa judío na li nsea‑no Marí wa uni'í ta mbin Jesús, cha kwa'ad bexa mbingealadna Jesús.
Parea le'a ncho bexa wa cha ndi ngwa'yab ndo' bexa fariseo xta'an mbin Jesús.
We'e le'a be ule'ay nibe'e no bexa fariseo cha mchealte itea bexa nibe'e ten bexa judío. Cha ndab bexa:
Tal le'a beuna ula'a li gun‑ta xa be ta'a wa, le'a itea be men sangealadna xa. We'e le'a bexa Roma si'id ulate ni'i ten Dios ten beuna no lá ula'a‑ta bexa inibe'e beuna sa ndee.
Le'a dub bexa wa xa nsalea' Caifás, xa nak ule'ay ndon le'a nsak zha wa. Le'a xa cha ndab ndo' bexa nibe'e wa:
—Le'a bega na'an xta'an ini'í.
No ni lá nyakbe'ena bega ndi mas wen gat dub‑tsa men sakndo' beuna xa Israel, ndo'ontsa na'anpa initndo' itea beuna.
Le'a ta li ndab Caifás wa na'anpa ta ndanbe'e le'a‑tsa xa. Le'a ta na nak xa ule'ay ndon le'a nsak zha wa, ta we'e mbinti'in Dios xa ndab xa le'a Jesús gat sakndo' bexa Israel wa.
Parea le'a ta ndab xa wa na'anpa nab‑tsa gab le'a Jesús gat sakndo' bexa Israel. Le'a ta wa no gab le'a Jesús gat ndo'ontsa yunjunt xa itea bexa nak xin Dios, bexa ncho idub nax ndo' gizhliyo.
Le'a wizh wa le'a bexa nibe'e ten bexa judío wa dub‑tsa mbidi'izh gut bexa Jesús.
Ta we'e le'a zha wa le'a Jesús na'antapa ga'al ikesea distrit Judea wa. Le'a xa ndi mka'an sa wa ncha'a xa gezh Efraín gax ge'e sa bid. Le'a sa we'e uyo'o xa no be xmen‑xa.
Le'a zha wa nsayal gax ujest Pascua ten bexa judío. Ta we'e kwa'ad be men judío ukea ncha'be gezh Jerusalén, ndo'ontsa gun bexa ta isambi'i bexa ndo' Dios zha biseata gal ujest wa.
Le'a be men wa nkwa'an Jesús no nabdi'izh bexa ndo' be ltsa'a bexa nde ni'i ten Dios wa:
—¿Xte'e nsak bega zha? ¿Si'id Jesús ujest ndee nati na'an?
Le'a be ule'ay nibe'e no bexa fariseo wa unibe'e‑la ndo' be men tal ncho ton ini'í pa nso' Jesús, cha gab xa‑ya ndo' bexa wa ndo'ontsa isen bexa Jesús.
Sxo'op wizh nsob gal ujest Pascua wa, le'a Jesús uto'o ncha'a‑gal Betania, ta lid Lázaro xa mxiste Jesús ndo' gelgut.
Le'a sa wa mbinde'e bexa dub ta gaw‑no bexa Jesús. Le'a Mart nkego ta gaw bexa. Le'a Lázaro nsob ndo' mes no Jesús.
We'e le'a Marí usen itol litr sbe'en ta uxe'e nsalea' nardo, dub ta uzhe'eb‑pa uyap nsak. Cha mtob xa‑ya tso'o xo'o Jesús, cha mkwi'id xa xo'o Jesús no gich gek‑xa. Le'a len ni'i wa gast idub li‑ta uxe'e mla'a.
Le'a dub xmen Jesús no nsob sa wa xa na le'a yun cuent Jesús, xa nsalea' Judas Iscariot xin Simón. Le'a xa wa cha ndab:
—¿Xta'an lid ndi udo'o xa ta uxe'e ba' zha, cha utse'a xa med wa ndo' be men uban nak? Le'a ta ba' nsak pa chon gayo'o denario, ta ndun dub men gan pa dub li'in.
Parea le'a Judas wa na'anpa nyu'noladna bexa uban nak. Ndi li ndab xa geal le'a xa nla'ach med ten be xmen Jesús no ncho zha ngowa'an‑ga xa med no'o xa.
We'e le'a Jesús cha ndab ndo' Judas:
—Bla'a xagots ba', le'a xa ulocha'aw ta ba' gast gal zha na iga'ach na'.
Le'a bexa uban nak wa guni'i pol‑ga ncho‑ka lat bega, parea le'a na' ndee na'anpa kwen‑ta ncho'o‑no bega.
Le'a kwa'ad‑pa bexa judío mbi'ín le'a Jesús ncho‑gal gezh Betania, cha ncha'be bexa sa wa. Le'a bexa na'anpa nab‑tsa Jesús ncha'bewi'i, le'a bexa nlad ini'í no Lázaro xa mban‑gal ndo' gelgut.
We'e le'a be ule'ay nibe'e wa dub‑tsa mbidi'izh gut no Lázaro,
geal ta na mban‑gal Lázaro le'a kwa'ad bexa judío nsaula'a be ule'ay nibe'e wa cha ndi Jesús ndangealadna bexa.
Ngol stub wizh wa le'a uzhe'eb‑pa kwa'ad be men ndencho ujest Pascua gezh Jerusalén. Le'a zha mbi'ín bexa le'a Jesús no ncha'a Jerusalén,
cha ulabto'og bexa be xos yagin, cha uto'o bexa ncha'ikanes bexa Jesús. No uge' ndab bexa:
—¡Si'il nak xa ba'! ¡Dios uzhe'eb‑pa nla'ach xa ba', xa na mtu'ub Dios Xa Nibe'e!¡Le'a xa ba' le'a nibe'e beuna xa Israel!
Le'a Jesús mzheal dub burr tuzh, cha usob xa tso'o‑ma. Le'a ta wa lak nkeani'i di'izh ten Dios, ndab‑a:
Lá izheb bega, men gezh Jerusalén.
nsea nsob tso'o dub burr tuzh.
Le'a zha wa le'a be xmen Jesús lá yakbe'ena be ta li mbin Jesús wa. Parea tso'o na mban‑gal Jesús cha nsea' xa gibe'a, le'a bexa mtse'aladna lak nkeani'i di'izh ten Dios cuent ten Jesús, cha uni'í bexa le'a Jesús li‑ka mbin.
Le'a zha na utezh Jesús Lázaro len ba'a, cha mxiste Jesús xa ndo' gelgut, le'a bexa nde sa wa cha mbidi'izh ta uni'í bexa wa ndo' be men.
Ta we'e li ngwa'ikanes be men Jesús, geal le'a bexa mbi'ín ta na li mbin Jesús uyon wa.
Parea le'a bexa fariseo ndab ndo' be ltsa'a‑na:
—Bwi'i bega, le'a ta na ndun beuna na'an xti'in, le'a be men ndi itea ncha'be wats Jesús.
Le'a lat bexa na li ncha'yanke'a Dios gezh Jerusalén ujest Pascua wa ncho pla bexa na'anpa xa judío.
Le'a bexa wa cha ulen wats Julip xa gezh Betsaida ten Galilea, ndab bexa:
—Señor, le'a besa nlad ini'í Jesús.
Le'a Julip cha ngwa'yab‑a ndo' Ndres, we'e itop bexa ngwa'yab‑a ndo' Jesús.
Le'a Jesús cha uka'ab ndab:
—Yá ngol gor ini'í be men xte'e si'il nak na', Xa Myak Men Ndo' Gizhliyo.
Le'a na' gáp ndo' bega tal le'a dub bid ten trig lá iga'ach len yo cuent dub ta ngut, le'a idub tiemp le'a‑ya bid‑tsa gak. Ná tal le'a‑ya iga'ach, le'a‑ya sian‑pa bid usa'a.
Le'a tal ton ukwa'an xte'e wen yoo xa, le'a xa wa ndi gun perdid gelnban ten na ndo' Dios. Parea le'a tal ton ndi ukwa'an be ta ten Dios, le'a xa wa ndi gap gelnban nunk lá idub.
Le'a tal ton nlad gun ti'in ndo' na' nsabndo' isenke'a xa tso'o‑na'. We'e le'a sa yo'o na' le'a xa no yoo. Le'a tal ton gun ti'in ndo' na', le'a Xus‑na' gab le'a xa wa wen‑ka ndun.
No ndab Jesús:
—Nat uzhe'eb kwea' ncholad na', no ni lá iní na' xte'e gáp na' ndo' Xus‑na'. Ndanbe'e na' gáp na' ndo' xa ko'o xa na' ndo' gelkwea' ndee, parea le'a na' ti'in we'e ndal ndo' gizhliyo.
Le'a na' ndi gáp: “Xus‑na', bin ga ta na uluu xte'e si'il nak ga.”
Le'a gor we'e cha mgen ti Dios ulen gibe'a, ndab xa ndo' Jesús:
—Le'a na' mlu‑la xte'e si'il nak na', no ulu na'‑ya stub biaj.
Le'a lat bexa kwa'ad wa ncho bexa ndab le'a ta mbi'ín bexa wa usi'i. No ncho bexa ndab le'a‑ya dub ángel uní'i ndo' Jesús.
Le'a Jesús cha ndab ndo' be men:
—Le'a ta mgen wa na'anpa ulen por na go'ón na'‑ya, le'a‑ya ndi ulen ndo'ontsa le'a bega go'ón‑a.
Le'a nat le'a Dios gab na ton ndap ke ndo' gizhliyo. No nat kontu'ub Dios mxu'u, xa nibe'e ndo' gizhliyo.
Le'a gor na ixits bexa na' ga'ap ndo' yo, le'a na' gun le'a be men itea be ras ilen wats na'.
Le'a ta na li mbidi'izh Jesús wa gab le'a xa gat ndo' cruz.
Le'a be men wa cha ndab:
—Le'a besa mbi'ín le'a ley ten Dios nkeani'i le'a xa nak Cristo idub tiemp ncho. ¿Ná xte'e ndab ga zha le'a be men ixits Xa Myak Men Ndo' Gizhliyo ga'ap ndo' yo? ¿Ton nak Xa Myak Men Ndo' Gizhliyo wa zhaga?
Le'a Jesús cha uka'ab ndab:
Le'a nat bi ncho xa nak xe'a wa, bingealadna bega xa wa, ndo'ontsa gak bega be xmen xa nak xe'a wa.
Le'a tso'o na li ndab Jesús, cha ncha'a ukichndo' xa ndo' be men.
Maska sian uyon mbin Jesús ndo' ga'al be men, ná le'a bexa lá ngungealadna Jesús.
Li ngok cumplir lak mbidi'izh Isaías sakndo' Dios, ndab xa:
Señor Dios, ¿ton‑ma ndangealadna di'izh msa'a ga mbidi'izh besa zha?
¿No ton ndo' na mluu ga xte'e juert nak ga zha?
Ta we'e le'a be men lá ngungealadna Jesús, lak no ndab Isaías wa:
Le'a Dios mtsaw ngusndo' bexa,
no mbin ngud Dios lado'o bexa wa,
ndo'ontsa lá ina' bexa,
no ni lá yakbe'ena bexa.
Ta we'e na'anpa ilen bexa wats Dios,
utsu'u Dios be ke ten bexa.
Li ndab Isaías polta zha na uni'í xa xte'e si'il gak Cristo, cha mbidi'izh xa cuent ten Cristo.
Mas li‑ka, ná ncho kwa'ad bexa mbingealadna Jesús, no gast ncho bexa nibe'e ten bexa judío. Parea na'anpa ga'al ngudi'izh bexa‑ya, geal le'a bexa nzheb le'a bexa fariseo kontu'ub bexa len ni'i sa nzhealbe bexa judío wa.
Le'a bexa wa lá nkwa'an xte'e wen ya'an bexa ndo' Dios, ndi mas nkwa'an bexa xte'e wen ya'an bexa ndo' be men.
Le'a Jesús cha uge' ndab:
—Le'a tal ton gungealadna na', le'a xa wa na'anpa nab‑tsa na' ndangealadna. Le'a xa wa no xa mtu'ub na' ndangealadna.
No li‑ga tal ton ini'í na', le'a xa wa no ini'í xa mtu'ub na' wa.
Le'a na' nak xe'a ulen ndo' gizhliyo, ndo'ontsa tal ton gungealadna na', le'a xa wa na'antapa yoo sa ukaw.
’Le'a tal ton go'ón di'izh ndáp na', ná lá uxobgek xa ndo' ta wa, le'a na' ndee na'anpa nak xa usake xa. Le'a na' na'anpa ndal ndo' gizhliyo por na usake na' be men, le'a na' ndi ndal ko na' be men ndo' be ke ten bexa.
Le'a tal ton uxelad na' no lá gungealadna xa be di'izh ndáp na', le'a di'izh wa le'aka usake xa gal wizh lult.
Le'a na' ndee na'anpa ndadi'izh ta nlad‑tsa na', le'a Xus‑na' xa mtu'ub na' unibe'e xta'an gudi'izh na' no xta'an ulu'u na'.
Le'a na' uní le'a di'izh unibe'e Xus‑na' gáp na', le'a di'izh wa ta nsa'a gelnban nunk lá idub. Ta we'e li ndadi'izh na' lak‑ka ndab Xus‑na' ndo' na'.
Le'a zha na nsayal gax ujest Pascua, le'a Jesús uni'í‑la yamer gal gor ika'an xa ndo' gizhliyo cha ya' xa wats Xus‑xa. Lak nkwea'ladna Jesús bexa nak xmen‑xa ndo' gizhliyo ndee, bi li nkwea'ladna xa bexa no gast gor ika'an xa.
Le'a ngol gor nsobyaw xche'e Jesús nsea be xmen‑xa, le'a mxu'u uyo'o‑la gek Judas Iscariot xin Simón yun cuent Jesús.
Le'a Jesús uni'í‑ka le'a Dios Xus‑xa msa'a itea be ta'a le'a xa inibe'e. No uni'í xa le'a xa wats‑ka Dios uto'o no sa we'e‑kaga ya' xa.
We'e ngwaso' xa ndo' mes sa ndeyaw bexa wa, cha ulate xa lad nbix xa. Cha mxi xa dub ble'a lad ko'ol len‑xa.
Cha ulo xa nits len dub che'a. Cha usaxan xa nsat xa xo'o be xmen‑xa no nkwi'id xa xo'o bexa wa no lad wa.
—Señor, ¿go ba' usat xo'o‑na' zha?
Le'a Jesús cha uka'ab ndab:
—Le'a ta lnde'e ndun na', le'a lu lá yakbe'ena‑ya nat. Parea gal zha yakbe'ena lu‑ya.
Le'a Pedr cha ndab:
—¡Le'a na' nunk lá usa xo'o‑na' usat ga!
Le'a Jesús cha ndab:
—Tal le'a na' lá usat xo'o‑la, le'a la yá lá gak‑ta xmen‑na'.
Le'a Simón Pedr cha ndab:
—¡Señor, na'anpa nab‑tsa xo'o‑na' usat ga, ndi no ya'a‑na' no gek‑na' usat ga!
Le'a Jesús cha uka'ab ndab:
—Le'a xa na ti'i ngos nsabndo' nab‑tsa xo'o‑na yat, le'a xa wa yá umbi'i nak. Le'a bega yá umbi'i‑ka nak ndo' Dios, parea na'anpa itea bega.
Le'a Jesús yá uni'í‑la ton yun cuent xa, ta we'e ndab xa le'a dub bexa na'anpa umbi'i nak.
Le'a gor na mtausat Jesús xo'o bexa wa, cha ngok‑gal xa lad nbix xa wa. Cha usob‑gal xa ndo' mes, ndab xa:
—¿Nyakbe'ena bega xta'an lba'a mbin‑no na' bega zha?
Le'a bega ní'i ndo' na' Mech no Señor. Le'aka nak ta li ní'i bega wa, geal le'a na' li‑ka nak.
Maska nak na' Señor ten bega no Mech ten bega, parea nat msat na' xo'o bega. No li‑ga le'a bega nsabndo' usat xo'o ltsa'a bega.
Le'a na' mluu xte'e nsabndo' gun bega, ndo'ontsa li gun bega lak mbin‑no na' bega.
Le'a na' gáp ndo' bega le'a dub mos na'anpa mas nsak ndo' xa nibe'e xa wa. No li‑ga tal le'a dub xa mtu'ub stub‑ga men, le'a xa ncha'a wa na'anpa mas nsak ndo' xa mtu'ub xa wa.
Nat tal le'a bega nyakbe'ena be ta ndee, no li‑ka ndun bega, le'a Dios gun wen yooladna bega.
’Le'a ta ndáp na' ndee wa na'anpa ndáp na' cuent ten itea bega. Le'a na' mti bega no nchando' na' bega, parea nsabndo' gak cumplir lak nkeani'i di'izh ten Dios, ndab‑a: “Le'a xa na ndaw‑no na', le'a xa wa le'aka ngoklo ndo' na'.”
Nat ndáp na' ta wa ndo' bega gor na biseata gak‑a, ndo'ontsa gor na gak‑a le'a bega gungealadna ton nak na'.
Le'a na' gáp ndo' bega le'a tal ton utsin gak ndo' dub xa mtu'ub na', le'a xa wa cuent‑kata ndo' na' li utsin nak. No li‑ga tal ton utsin nak ndo' na', le'a xa wa utsin‑ga nak ndo' Dios xa na mtu'ub na'.
Tso'o na li ndab Jesús ta wa cha uzhe'eb kwea' myo'oladna xa. Cha ga'al ndab xa ndo' be xmen‑xa:
—Le'a na' gáp ndo' bega le'a dub bega yun cuent na' ndo' bexa nlad gut na'.
Le'a be xmen‑xa ni lá ini'í ton gun ta na li ndab Jesús wa, ta we'e usaxan nwi'i bexa ndo' be ltsa'a‑xa.
Le'a dub xmen Jesús wa, xa na le'a Jesús uzhe'eb nkwea'ladna nsob wats Jesús.
Le'a Simón Pedr cha mbin sen ndo' xa wa, ndo'ontsa inabdi'izh xa ndo' Jesús na ton xa li gun wa.
Le'a xa wa cha mas ubisob wats Jesús, cha unabdi'izh xa ndab xa:
—Señor, ¿ton li yun cuent go zha?
—Le'a na' ugazh dub ble'a pan ndee. Le'a xa na usa na'‑ya ndo' na, le'a ta wa xa we'e.
Le'a Jesús cha mgazh dub ble'a pan, cha msa'a xa‑ya ndo' Judas Iscariot xin Simón.
Le'a gor na li udaw Judas pan wa, le'a mxu'u cha uyote len lado'o‑xa. Le'a Jesús cha ndab ndo' Judas:
—Le'a ta na li gun lu wa, uxax‑tsa bin ta wa.
Parea ni dub bexa na li nde ndo' mes wa lá yakbe'ena xta'an ngi li ndab Jesús.
Le'a Judas xa nla'ach med ndanti'in bexa wa. Ta we'e ncho bexa ndanbe'e le'a Jesús nlad ya'isi'i Judas ta gunti'in bexa ndo' ujest. No ncho‑ga bexa ndanbe'e le'a Jesús nlad usa'a Judas med ndo' bexa uban nak.
Tso'o na li udaw Judas dub ble'a pan wa, le'a Judas cha uto'o ncha'a. Le'a ta wa gor te'al‑la.
We'e le'a gor yá uka'an‑la Judas, le'a Jesús cha ndab:
—Le'a nat le'a be men ini'í xte'e si'il nak na', Xa Myak Men Ndo' Gizhliyo. No ta ndun na' wa uluu xte'e si'il nak Dios.
Le'a ta na nluu na' ndo' be men xte'e si'il nak Dios, le'a ta ndun Dios no‑ga uluu xte'e si'il nak na'. Le'a ta na gun xa wa yamer‑la gak.
Bego nak cuent xi'ín‑na', yá na'antapa kwen ncho'o na' lat bega. Le'a na' gáp ndo' bega lak ndáp‑la na' ndo' bexa judío nibe'e wa: le'a bega ukwa'an na', ná le'a bega lá gun gan no ya' sa gaa na'.
Le'a na' nibe'e dub ta'a kub ndo' bega: Bkwea'ladna bega be ltsa'a bega. Lak nkwea'lad na' bega, no li‑ga bkwea'ladna bega be ltsa'a bega.
Tal le'a bega li ikwea'ladna be ltsa'a‑na, le'a be men igondo' le'a bega xmen‑ka na'.
Le'a Simón Pedr cha unabdi'izh ndo' Jesús ndab xa:
—Señor, ¿pa ya' ga zha?
Le'a Jesús cha uka'ab ndab:
—Le'a sa na gaa na', le'a lu lá yoo gan ya'‑no na' nat. Parea gal zha le'a lu no‑ka ya' sa wa.
Le'a Pedr cha ndab:
—Señor, ¿xta'an lá yoo gan gaa‑no na' ga nat zhaga? Le'a na' usa le'aka le'a na' gat sakndo' ga.
Le'a Jesús cha uka'ab ndab:
—¿Sni‑ka lu gat la sakndo' na' zha? Le'a na' gáp ndo' lu le'a te'al ndee gor na biseata kwezh boy le'a lu mkwi'in‑la chon biaj ndab lu le'a lu lá nchando' na'.
’Lá yu'taladna bega, ndi bge'ladna bega Dios no bge'ladna bega na'.
Le'a ta lid Xus‑na' ncho uzhe'eb‑pa sian sa yoo bega. Le'a na' na'anpa li gáp ndo' bega tal le'a‑ya na'anpa li nak. Nat le'a na' nsea' usaxkwa'a sa yoo bega.
Le'a zha na nsea' na' cha usaxkwa'a na' be sa yoo bega, we'e le'a na' le'aka ilen yo'o bega, ndo'ontsa no bega yoo sa yo'o na'.
Le'a bega uni'í‑ka pa nsea' na' no nchando'‑ka bega nes ncha'a sa wa.
Le'a Tomás cha ndab:
—Señor, le'a besa lá ini'í pa ya' ga. ¿Ta we'e xte'e ndab ga le'a besa nchando' nes ncha'a sa wa zha?
Le'a Jesús cha uka'ab ndab:
—Le'a na' nak nes no nak na' gelngea no nak na' gelnban. Na'an ton ilaya' wats Xus‑na', tal le'a xa na'anpa ndangealadna na'.
Le'a Julip cha ndab:
—Señor, bla'a ga ina' besa Xus‑ga, ta we'e‑tsa nlad besa.
Le'a Jesús cha uka'ab ndab:
—Julip, ¿kwen nkesea‑no na' bega, ná lá nchando' lu na' zha? Le'a tal ton nchando' na', le'a xa wa no Xus‑na' nchando'. ¿Xta'an li ndab lu ula na' ina' bega Xus‑na' zha?
¿Lá ndangealadna lu zha le'a na' nsea Xus‑na' dub‑tsa nak besa? Le'a itea ta ndadi'izh na' na'anpa le'a‑tsa na' ndadi'izh. Le'a Xus‑na' xa nso' wats na' nsa'a ta li ndun na' wa.
Bingealadna bega ta ndáp na' le'a na' nsea Xus‑na' dub‑tsa nak besa. Nati bingealadna bega na' ke ten be ta ndun na'.
’Le'a na' gáp ndo' bega le'a tal ton gungealadna na', le'a xa wa sun ltsa'a be ta ndun na', no gast be ta mas si'il sun xa, le'a na' nsea' wats Xus‑na'.
No itea be ta inab bega ndo' Xus‑na' ta na nak bega xmen‑na', le'a ta wa sun‑ka na' ndo'ontsa ini'í be men xte'e si'il nak Xus‑na'.
Guni'i xta'an inab bega ta na nak bega xmen‑na', le'a na' sun‑ka ta wa.
’Le'a tal bega ndanke'a‑ka na', le'a bega uxobgek ndo' be ta nibe'e na'.
Le'a na' ina'ab ndo' Xus‑na', cha utu'ub xa wa stub xa gakno bega no yoo‑no xa bega idub tiemp.
Le'a ta wa Espíritu ten Dios xa na nluu gelngea. Le'a be men gizhliyo lá yoo gan yoo wats Espíritu wa, geal le'a bexa na'anpa na' xa no ni lá nchando' bexa xa. Parea le'a bega nchando'‑ka Espíritu wa, geal le'a xa nso' wats bega no ikesea‑no xa bega idub tiemp.
’Le'a na' na'anpa ula ya'an bega cuent be me'ed usa'ab, le'a na' ndi ilen‑kata.
Yamer gal zha le'a be men gizhliyo ndee yá na'antapa ini'í na', parea le'a bega sni'í'‑kagal na'. Le'a na' sban‑ka, ta we'e le'a no bega iban‑kaga.
Le'a gal wizh iban na' wa le'a bega ini'í le'a na' nsea Xus‑na' dub‑tsa nak besa, no le'a bega nsea na' dub‑tsa nak beuna.
Tal ton go'ón be ta inibe'e na', no uxobgek xa ndo' be ta wa, le'a xa wa ta ugea‑ka ndanke'a na'. Le'a tal ton yanke'a na', le'a Xus‑na' no na' ikwea'ladna xa, no ulundo' na' ndo' xa.
We'e le'a Judas xa na'anpa nsalea' Iscariot cha ndab ndo' Jesús:
—Señor, ¿xta'an li ndo'‑tsa besa ulundo' ga zha, na'anpa ulundo' ga ndo' itea‑ta be men zha?
Le'a Jesús cha uka'ab ndab:
—Le'a tal ton yanke'a‑ka na', le'a xa wa sxobgek ndo' ta ndáp na'. Le'a Xus‑na' cha ikwea'ladna xa wa. Le'a na' no Xus‑na' ilen wats xa, cha yoo‑no besa xa.
Ná le'a tal ton na'anpa yanke'a na', le'a xa wa lá uxobgek ndo' ta ndáp na'. Le'a be ta'a ndáp na' ndo' bega, le'a ta wa na'anpa ta na'‑tsa ndáp. Le'a ta wa ndi ta ndab Xus‑na' xa mtu'ub na'.
’Le'a be ta ndee ndáp na' ndo' bega nat bi nso'‑no na' bega.
Parea le'a Dios utu'ub Espíritu ten na ndo' bega gakno xa bega no yoo‑no xa bega sakndo' na'. Le'a xa wa uluu itea ta'a ndo' bega, no gun xa utse'aladna bega itea be ta ndáp na' ndo' bega.
’Le'a zha na uchan na' bega, le'a na' gun utsin yooladna bega. Le'a ta na li gun na' wa na'anpa lak ta ndun be men nde ndo' gizhliyo ndee. Ta we'e lá yu'ladna bega no lá izheb bega.
Le'a bega yá mbi'ín‑ka ta ndáp na', le'a na' nsea' no ilen‑kagal na' wats bega. Le'a tal bega ta ugea‑ka ndanke'a na', le'a bega itenladna geal ndáp na' le'a na' nsea' wats Xus‑na', geal le'a Xus‑na' mas nsak ndo' na'.
Nat‑tsa ndáp na' ta ndee ndo' bega zha biseata gak‑a ndo'ontsa gal gor gak‑a le'a bega mas gungealadna na'.
’Le'a na' na'anpa kwen‑ta gudi'izh‑no bega, le'a mxu'u xa nibe'e ndo' gizhliyo ndee nsea‑la. Le'a xa wa na'anpa nibe'e na' ndee.
Parea li nsabndo' gak‑a, ndo'ontsa ini'í be men nde ndo' gizhliyo ndee le'a na' ndanke'a‑ka Xus‑na' no nxobgek na' ndo' ta nibe'e Xus‑na'.
’Nat goso' bega, ncha'be beuna.
Le'a tal ncho xos ya lá usa'a uv, le'a Xus‑na' kabto'og‑a. Parea le'a tal‑a nsa'a‑ka uv, le'a Xus‑na' ndi utsambi'i‑ya ndo'ontsa mas usa'a‑ya uv.
Le'a di'izh ndadi'izh na' ndo' bega wa le'a mbin msambi'i lado'o bega.
Dub‑tsa gok bega no na', lak nak na' dub‑tsa no bega. Le'a lak dub xos ya na'anpa nsob las ya wa lá yoo gan usa'a ngus, no li‑ga le'a bega lá yoo gan gun lak nlad Dios tal le'a bega na'anpa dub‑tsa gak beuna.
’Le'a na' cuent ya uv. Le'a bega cuent be xos‑a. Tal le'a bega dub‑tsa nak no na', le'a na' no‑ga dub‑tsa nak no bega. We'e le'a bega sun sian‑pa be ta'a nlad Dios. Parea tal le'a ncho bega na'anpa dub‑tsa nak no na', le'a bega wa lá isu'u gun lak nlad Dios.
Le'a tal ton li na'anpa dub‑tsa gak no na', le'a xa wa cuent dub xos ya yabi dub lad, cha ibid‑a. We'e ibele'e‑ya, cha yol'‑a ndo' gi'.
’Le'a tal bega dub‑tsa nak no na' no gun‑ka bega lak mluu na' bega, unab bega guni'i‑tsa xta'an nlad bega ndo' Dios, le'a Dios sa'a‑kaya.
Tal le'a bega gun lak nlad Dios, le'a ta wa uluu le'a bega xmen‑ka na', we'e ini'í be men xte'e si'il nak Xus‑na'.
Le'a lak nkwea'ladna Xus‑na' na', no li‑ga le'a na' nkwea'ladna bega. Lá yalad bega le'a na' nkwea'ladna bega.
Tal le'a bega gun be ta nibe'e na', we'e ini'í bega le'a na' nkwea'kaladna bega. Lak ndun na' itea be ta'a nibe'e Xus‑na' ta we'e uní na' le'a xa nkwea'kaladna na'.
Le'a ta wa ndáp na' ndo' bega ndo'ontsa uzhe'eb itenladna bega lak ntenlad na'.
’Nat ta ndee nibe'e na' ndo' bega: bkwea'ladna bega be ltsa'a bega, lak‑ta nkwea'lad na' bega.
Le'a ta na ndon le'a mas nluu le'a dub men nkwea'ladna stub xa, le'a ta wa usa'a xa xa gat xa sakndo' be amig ten xa.
Nat le'a bega nak be amig ten na', tal le'a bega gun ta nibe'e na'.
Le'a na' yá lá gáp‑ta le'a bega nak bexa ndun ti'in ndo' na', le'a dub xa ndun ti'in ndo' stub xa lá ini'í xti'in ndun xa nibe'e xa. Nat ndi gáp na' le'a bega be amig ten na', geal le'a na' mbidi'izh ndo' bega itea be ta ndab Xus‑na' ndo' na'.
Le'a bega na'anpa le'a mti na', le'a na' ndi le'a mti bega. No ntu'ub na' bega gun bega ta nlad Dios, ta na'anpa initndo'. We'e le'a itea ta inab bega ndo' Dios Xus‑na' ta na nak bega xmen‑na', le'a xa sa'a‑kaya.
Nat nibe'e na' ta ndee ndo' bega: bkwea'ladna bega be ltsa'a bega.
’Tal le'a be men gizhliyo ixenoladna bega, btse'aladna bega le'a bexa wa ned‑la ndo' na' ndee li nxeladna, we'e‑ta ndo' bega.
Le'a tal bega nak lak nak be men gizhliyo ndee, le'a be men wa utsin sak ndo' bega lak utsin nak bexa ndo' be ltsa'a‑xa. Parea le'a bega na'anpa nak men gizhliyo, le'a na' mti bega uto'o bega lat bexa wa. Ta we'e nxenoladna bexa bega.
Btse'aladna bega ta ndáp na' ndee: “Le'a dub xa ndun ti'in na'anpa mas nsak ndo' xa nibe'e xa wa.” Lak ncho bexa li xela ndun‑no na', no li‑ga xela gun‑no bexa bega. No lak ncho bexa nxobgek ndo' di'izh ndáp na', no li‑ga uxobgek‑ga bexa ndo' ta gab bega.
Le'a bexa wa li gun‑no bega ke na nak bega xmen‑na', geal le'a bexa lá nchando' xa mtu'ub na'.
’Le'a tal na' lá ngal ndo' gizhliyo ndee no ni lá ngudi'izh na' ndo' bexa, le'a ta ugap ndun bexa wa na'anpa dub ke ndo' Dios. Parea nat le'a bexa lá yoo gan gabbe le'a bexa lá ini'í ti ta ugap ndun bexa.
Le'a tal ton ixeladna ndo' na', le'a xa wa no ndo' Xus‑na' nxeladna.
Le'a na' mbin be uyon ndo' ga'al bexa, ta ni dub men lá gun gan gun. Tal le'a bexa na'anpa ini'í be ta wa, le'a bexa na'anpa ndap ke ndo' Dios. Parea nat maska li uni'í bexa ta ndun na' wa, ná le'a bexa nxeladna ndo' na' no ndo' Xus‑na'.
Le'a ta wa ndun cumplir lak nkeani'i ndo' ley ten bexa, ndab‑a: “Maska na'an xta'an ngun‑no na' bexa, ná le'a bexa mxenoladna na'.”
’Le'a gal gor utu'ub na' xa gakno bega, le'a xa wa ito'o wats Xus‑na', cha gudi'izh xa ndo' bega cuent ten na'. Le'a xa wa Espíritu ten Dios, xa ndadi'izh sbe'en gelngea.
Le'a bega cha gudi'izh ndo' be men cuent ten na', geal le'a bega le'a ukesea‑no na' zha ned‑kata usaxan na' mluu na' be men.
’Ndáp na' be ta ndee ndo' bega ndo'ontsa lá ula'a bega ta ndangealadna bega na'.
Le'a be men kontu'ub bega len be ni'i sa nzhealbe bexa judío. No gal zha gut bexa bega, gunbe'e bexa le'a ta wa ta nsakladna Dios.
Li gun bexa geal le'a bexa lá nchando' Xus‑na' no ni na'.
’Le'a na' na'anpa ngáp be ta'a ndee ndo' bega zha ned‑ta, geal le'a na' bi le'a ukesea‑no bega.
Parea nat le'a na' nsea' ndo' Xa mtu'ub na', ná ni dub bega lá nabdi'izh pa yaa na'.
Ndi uzhe'eb uban ncholadna bega, geal ta na ndáp na' be ta ndee.
Parea le'a na' gáp mas wen yoo bega tal le'a na' yaa. Le'a tal na' lá yaa le'a Espíritu ten Dios xa gakno bega wa na'anpa ilen wats bega. Ná le'a tso'o na yaa na' le'a na' cha utu'ub xa wats bega.
Le'a zha ilen xa le'a xa gab na ton ndap ke, no ton na'anpa ndap ke, no ton utsaksi Dios.
Le'a bexa ndap ke wa, le'a ta wa be men lá ndangealadna na'.
Le'a xa na'anpa ndap ke wa, le'a ta wa na', le'a na' nsea wats Xus‑na' no yá lá ini'í‑ta bega na'.
Le'a xa utsaksi Dios wa, le'a ta wa mxu'u xa nibe'e ndo' gizhliyo ndee, le'a Dios yá mbinbe'e‑la le'a xa li gun‑no xa wa.
’Uzhe'eb‑pa sian‑ta be ta'a nlad na' gáp na' ndo' bega, parea le'a bega lá uxik yakbe'ena‑ya.
Ná le'a zha ilen Espíritu ten Dios xa na nluu gelngea, le'a xa wa gun yakbe'ena bega idub gelngea ten Dios. Le'a xa wa na'anpa gudi'izh ta ni‑tsa xa, le'a xa ndi gudi'izh be ta'a go'ón xa. No gudi'izh xa be ta'a ti'i yoo.
No uluu xa xte'e si'il nak na', geal le'a xa gudi'izh cuent ten na' ndo' bega.
Le'a itea be ta'a ten Xus‑na' le'a ta wa ta ten na'. Ta we'e ndáp na' le'a cuent ten na' le'a Espíritu wa gudi'izh ndo' bega.
’Yamer gal zha le'a bega yá lá ini'í‑ta na'. Parea gal stapla wizh le'a bega ini'í‑gal na', geal le'a na' yaa wats Xus‑na'.
We'e le'a ncho be xmen Jesús cha ndab ndo' be ltsa'a‑na:
—¿Xta'an gab ta lba'a ndab xa ndee zha? Ndab xa yamer gal zha le'a beuna lá ini'í‑ta xa, ná gal stapla wizh le'a beuna ini'í‑gal xa, geal le'a xa ya' wats Xus‑xa.
¿Xta'an gab “yamer gal zha” wa zha? Lá nyakbe'ena beuna xta'an ndab xa.
Ná le'a Jesús mgenna le'a bexa nlad inabdi'izh, cha ndab Jesús:
—Le'a bega nabdi'izh ndo' ltsa'a bega cuent ten ta ndáp na', le'a yamer gal zha le'a bega lá ini'í‑ta na', parea gal stapla wizh le'a bega ini'í‑gal na'.
Le'a na' gáp ndo' bega le'a bega gó'on no uban yooladna bega, parea le'a be men gizhliyo itenladnabe. Mas li uban ncholadna bega, parea le'a ta wa yak ndi ta itenladna bega.
Le'a ta wa cuent dub xagots gap me'ed uzhe'eb‑pa gelkwea' ni'í xa geal le'a gor gap xa me'ed wa ngol‑la. Parea gor na ngol‑la medo'o le'a xa yalad itea gelkwea' wa tant ntenladna xa le'a ndo' gizhliyo ulansea‑gal stub me'ed.
No li‑ga nat le'a bega uban ncholadna, parea le'a na' iní‑gal bega. Le'a gor wa le'a bega uzhe'eb‑pa itenladna, gast na'an ton gun gan uban yooladna bega.
’Le'a gal wizh wa le'a bega yá lá inabdi'izh‑ta ndo' na'. Le'a na' gáp ndo' bega le'a iteanak ta'a inab bega nak xmen‑kana' ndo' Xus‑na', le'a xa sa'a‑kaya.
Gast nat na'an xta'an nab bega ndo' Xus‑na' ta na nak bega xmen‑na'. Parea unab bega‑ya, le'a Xus‑na' sa'a‑kaya ndo'ontsa itenkaladna bega.
’Le'a be ta'a ndadi'izh na' wa sbe'en ta'a nsaktabe'e na'. Parea gal gor na yá na'antapa li gudi'izh na', le'a na' ndi ga'al gudi'izh ndo' bega cuent ten Xus‑na'.
Le'a gal zha we'e le'a na' na'antapa le'a ina'ab ndo' Xus‑na' sakndo' bega. Le'a bega ndi inab ta'a nki'in bega ndo' Xus‑na' ta na nak bega xmen‑na'.
Le'a Xus‑na' le'a nkwea'ladna bega, geal le'a bega ndanke'a na' no ndangealadna bega le'a na' wats‑ka Dios uto'o.
Le'a na' wats Xus‑na' uto'o, ndal na' ndo' gizhliyo ndee. Nat le'a na' ika'an ndo' gizhliyo ndee, cha nsea' na' wats Xus‑na'.
Le'a be xmen Jesús cha ndab:
—Nat le'a ga uzhe'eb‑pa ga'al ndadi'izh. Yá na'antapa nsaktabe'e ga ta ndadi'izh ga.
Le'a Jesús cha uka'ab ndab:
—¿Nat zha yá ndangeakaladna bega na'?
Bla'ach bega le'a gal dub gor le'a bega ite'achso itea lad, ula'a bega nab na'. Parea le'a na' na'anpa nab yanso', le'a Xus‑na' no‑kaga nso' wats na'.
Le'a be ta ndee mbidi'izh na' ndo'ontsa wen yooladna bega ta na nak bega xmen‑na'. Le'a ndo' gizhliyo ndee sian‑pa gelkwea' ini'í bega. Parea lá yu'ladna bega, le'a na' mbin‑la gan ndo' itea be ta'a ncho ndo' gizhliyo ndee.
Le'a tso'o na li mbidi'izh Jesús, cha mwi'i xa gibe'a, ndab xa:
—Xus‑na', le'a nat yá ngol gor uluu ga ndo' be men xte'e si'il nak na', ndo'ontsa no na' uluu‑ga xte'e si'il nak go.
Le'a ga msa'a ta nibe'e na' ndo' itea be men, ndo'ontsa usa na' gelnban nunk lá idub ndo' bexa na msa'a ga ndo' na'.
Le'a bexa wa ndap gelnban nunk lá idub, geal le'a bexa nchando' ga, xa ndon le'akama nak Dios; no nchando' bexa na' Jesucristo, xa na mtu'ub ga.
’Le'a na' mluu xte'e si'il nak go ndo' be men nde ndo' gizhliyo ndee, no msando' na' ti'in msa'a ga gun na'.
Xus‑na', le'a zha biseata yoo gizhliyo ndee, le'a na' nak xa ndon le'a juert lak nak go. Nat bla'a ga li‑kagal yak na' wats ga stub biaj.
’Le'a go mti bexa ndee ndo' gizhliyo, no msa'a ga bexa ndo' na'. Cha mluu na' xte'e nak go ndo' bexa. Le'a bexa ndee nak‑la be xmen‑ga, cha msa'a ga bexa ndo' na'. No nxobgek bexa ndo' di'izh ten ga.
Nat uni'í bexa le'a itea be ta'a ndak na' le'a ta wa ta msa'a‑ka go.
Le'a itea be ta ndab ga ndo' na' wa le'a ta wa cha mbidi'izh na' ndo' bexa, cha mbingealadna bexa‑ya. No nat uni'í‑ka bexa le'a na' wats‑ka go uto'o, no ndangealadna bexa le'a go le'a mtu'ub na'.
’Le'a nat le'a na' na'ab gakno ga bexa ndee. Na'anpa na'ab na' gakno ga be men gizhliyo, le'a na' ndi na'ab gakno ga bexa na msa'a‑ka go ndo' na', geal le'a bexa wa xmen‑ka ga.
Le'a itea be xmen‑na', le'a bexa wa xmen‑ka go. No li‑ga le'a itea be xmen‑ga, le'a bexa wa xmen‑kaga na'. Li nluu bexa xte'e si'il nak na'.
’Le'a na' yá na'antapa yoo ndo' gizhliyo ndee. Le'a bexa ndee bi yoo‑kata ndo' gizhliyo, ná le'a na' ndee ndi ilen wats go. Xus‑na', le'a go xa uzhe'eb‑pa umbi'i nak, nat le'a juers ten ga bla'ach ga bexa na msa'a ga ndo' na', ndo'ontsa dub‑tsa gak bexa lak dub‑tsa nak una'.
Le'a zha na nkesea‑no na' bexa ndo' gizhliyo ndee, le'a na' nlach bexa nsea juers ten lea' go. Le'a itea bexa na msa'a ga ndo' na' mlach na'. Ni dub bexa lá isa'abgix, ndi nab‑tsa Judas usa'abgix, ndo'ontsa gak cumplir lak nkeani'i di'izh ten ga.
’Parea nat le'a na' nseal wats go. Ta ndee ndáp na' nat bi nso' na' ndo' gizhliyo ndee, ndo'ontsa itenladna bexa ndee lak ntenlad na'.
Le'a na' mbidi'izh be di'izh ten ga ndo' bexa ndee, parea le'a be men gizhliyo nxenoladna bexa, geal le'a bexa ndee yá na'antapa bexa gizhliyo, lak le'a na' na'anpa xa gizhliyo ndee.
Le'a na' na'anpa na'ab ko'o ga bexa ndee ndo' gizhliyo, ndi na'ab na' ula'ach ga bexa ndo' mxu'u.
Le'a lak na'anpa ndun na' lak ndun be men gizhliyo ndee, no li‑ga le'a bexa ndee na'anpa ndun lak ndun bexa wa.
Btsambi'i go lado'o bexa juers ten di'izh ten ga, le'a di'izh wa gelngea‑ka.
Le'a lak mtu'ub go na' ndo' gizhliyo ndee, no li‑ga ntu'ub na' bexa ndee ndo' be men gizhliyo.
Le'a ke ten bexa ndee ndun na' sbe'en ta nlad go, ndo'ontsa no bexa gun sbe'en ta nlad‑tsa go wa, ta na nchando' bexa gelngea wa.
’Le'a na' na'anpa na'ab gakno ga nab‑tsa bexa ndee, no na'ab na' gakno ga itea bexa ti'i gungealadna na' gor na go'ón bexa ta gudi'izh bexa ndee.
Gokno ga bexa wa ndo'ontsa dub‑tsa gak iteanak bexa, lak dub‑tsa nak na' nsea go Xus‑na'. No dub‑tsa gak bexa nsea beuna, ndo'ontsa gungealadna be men gizhliyo le'a go le'aka mtu'ub na'.
Lak msa'a ga juers ndo' na', no li‑ga msa na' juers ndo' bexa, ndo'ontsa dub‑tsa gak bexa, lak le'a go no na' dub‑tsa nak.
Le'a na' nsea bexa ndee dub‑tsa nak, no go nsea na' dub‑tsa nak, ndo'ontsa itea beuna dub‑tsa gak. Ta we'e ini'í be men le'a go le'aka mtu'ub na', no ini'í bexa le'a go nkwea'ladna bexa ndee lak nkwea'ladna go na'.
’Xus‑na', le'a na' nlad le'a sa yoo na' itea bexa na msa'a ga ndo' na' wa yoo wats na', ndo'ontsa ini'í bexa juers msa'a ga ndo' na', geal le'a go nkwea'ladna na' gast zha biseata gaknde'e gizhliyo.
Le'a na' mluu ndo' bexa ndee xte'e nak go, no uluu‑ta na' ta wa ndo' bexa, ndo'ontsa ikwea'ladna bexa be ltsa'a bexa lak nkwea'ladna go na', no dub‑tsa gak na' nsea bexa ndee.
Le'a gor na li mtayadi'izh‑no Jesús Dios, cha uto'o xa ncha'a‑no xa be xmen‑xa stub to'o yo'ow nsalea' Cedrón sa nde dub lenya. Cha uyote bexa sa wa.
Le'a Judas xa na yun cuent Jesús no nchando' sa wa, geal le'a Jesús sian‑la biaj mbi'i be xmen‑na sa wa.
Ngol gor le'a Judas ncha'a‑nola dub xkwa'a soldad no polici ten bexa judío, bexa na mtu'ub be ule'ay nibe'e nsea bexa fariseo. Le'a bexa wa no'o be xe'a aceit no xe'a ged no spad.
Ná le'a Jesús yá uni'í‑ka xta'an yasea xa, ta we'e uto'o xa ndab xa ndo' bexa wa:
—¿Ton nkwa'an bega?
Le'a bexa wa cha uka'ab ndab:
—Le'a besa nkwa'an Jesús xa gezh Nazaret.
Le'a Jesús cha ndab:
—Le'a ta wa na'.
Le'a Judas xa myun cuent Jesús no nso' lat bexa wa.
Le'a gor na li ndab Jesús: “Le'a ta wa na'”, le'a bexa wa cha msatatso'obe cha ulayat bexa ndo' yo.
Le'a Jesús cha unabdi'izh‑gal ndab:
—¿Ton nkwa'an bega?
Le'a bexa cha ndab‑gal:
—Nkwa'an besa Jesús xa Nazaret.
Le'a Jesús cha ndab:
—Le'a na' ndáp‑ka le'a ta wa na'. Le'a tal bega na' ndee nkwa'an, bla'a bega ya' bexa ndee.
Li ndab Jesús ndo'ontsa itid‑a lak ndab le'aka Jesús ndo' Xus‑xa le'a bexa na msa'a Dios ndo' Jesús, ni dub bexa lá isa'abgix.
We'e le'a Simón Pedr cha ulo'o spad ten na, cha ulabto'og xa ncha'‑xa nsalea' Malco, ta lad ga'al. Le'a Malco wa dub xa ndun ti'in ndo' ule'ay ndon le'a nsak.
Le'a Jesús cha ndab ndo' Pedr:
—Ulocha'aw spad ten lu. ¿Lá ini'í la le'a na' nsabndo' iti'id be gelkwea' ndab Xus‑na' iti'id na' wa zha?
We'e le'a be soldad wa no xa nibe'e ten bexa wa no be polici ten bexa judío cha usenbe Jesús no mxi bexa ya'a‑xa.
Cha mbi'i bexa Jesús ndon ned ndo' xa nsalea' Anás, xus zha'ap Caifás, xa nak ule'ay ndon le'a nsak tiemp we'e.
Le'a Caifás wa le'a xa na ndab‑ka ndo' bexa nibe'e ten bexa judío wa mas wen gat dub‑tsa men sakndo' itea bexa.
Le'a Simón Pedr no stub xmen Jesús cha usenke'a tso'o xa. Le'a stub xmen Jesús wa nchando' xa nak ule'ay ndon le'a nsak, ta we'e cha uyo'o‑no xa Jesús tale lid ule'ay wa.
Parea le'a Pedr myanso' tso'o juer to'o puert wa. We'e le'a stub xmen Jesús xa na nchando' ule'ay wa cha uto'o mbidi'izh‑no xagots nla'ach to'o puert wa ndo'ontsa no Pedr uyote.
Le'a xa nla'ach to'o puert wa cha ndab ndo' Pedr:
—¿Lid no ga dub xmen xabgi'i ba' zha?
—Le'a na' na'anpa no xa wa.
Le'a zha wa kwal, ta we'e le'a bexa ndun ti'in ndo' ule'ay wa no be polici wa mkwa'a gi', cha ndeubizh bexa. Le'a lat bexa wa no Pedr nso'ubizh.
Le'a Anás xa ngok ule'ay ndon le'a nsak wa cha unabdi'izh ndo' Jesús na ton be xmen Jesús no xta'an mluu Jesús be men.
Le'a Jesús cha uka'ab ndab:
—Le'a ta mluu na' wa mbidi'izh na' ndo' ga'al be men len be ni'i sa nda'utsid bexa wa no tale ten ni'i ten Dios, sa nzhealbe iteanak bexa judío. Na'anpa xga'ach nluu na' be men.
¿Ta we'e xta'an nabdi'izh ga ndo' na' xta'an mluu na'? Ndi nsabndo' inabdi'izh go ndo' bexa na mbi'ín ta mluu na' wa na xta'an mbidi'izh na' ndo' bexa. Le'a bexa uni'í‑kaya.
Le'a gor na li ndab Jesús, le'a dub polici nso' sa wa cha utichya'a ndo' Jesús, ndab xa ndo' Jesús:
—¡Na'anpa li nsabndo' ika'ab lu ndo' ule'ay ndon le'a nsak ba'!
Le'a Jesús cha ndab:
—Tal le'a na' ugap ndáp, gud ga na xta'an lid le'a ndáp na'. Ná tal na' le'akaga ndáp, ¿xta'an ngi utichya'a ga ndo' na' zha?
We'e le'a Anás cha li‑tsa nchii xa mtu'ub xa ndo' Caifás, xa nak ule'ay ndon le'a nsak.
Ndalen li nso'ubizh‑nota Pedr bexa wa, le'a dub xa cha unabdi'izh ndo' Pedr ndab:
—¿Lid no ga xmen xabgi'i ba' zha?
Le'a Pedr cha ndab‑gal:
—Le'a na' na'anpa xmen‑xa ba'.
Le'a sa wa no dub xa ndun ti'in ndo' ule'ay ndon le'a nsak wa nso', dub ltsa'a‑xa na ulabto'og Pedr ncha'‑na wa. Cha ndab xa wa ndo' Pedr:
—¿Na'anpa go ta uní na' lenya wa no xabgi'i ba' zha?
Le'a Pedr cha ndab‑gal stub biaj:
—Le'a na' na'anpa le'a ta wa.
Le'a gor wa le'a dub boy cha utezh.
Le'a gor yá nsayat‑la xe'a, cha uto'o‑no bexa Jesús ta lid Caifás, mbi'i bexa Jesús ta lid Pilat, sa nsalea' pretorio. Parea le'a bexa nibe'e ten bexa judío wa na'anpa yatebe len ni'i wa, le'a tal bexa yate sa wa le'a bexa gak bzhi'ik ndo' Dios, cha lá yoo gan gaw bexa ta ten ujest Pascua.
Ta we'e le'a Pilat ndi uto'o gast sa ndebe bexa, cha ndab xa ndo' bexa wa:
—¿Xta'an nsake bega xa ndee zha?
Le'a bexa wa cha uka'ab ndab:
—Tal le'a xabgi'i ba' na'anpa xa ugap, le'a besa na'anpa yun cuent xa ndo' ga.
We'e le'a Pilat cha ndab:
—Bi'i bega xa. Cha bin‑no bega xa lak nibe'e ley ten bega.
Le'a bexa wa cha ndabbe ndo' Pilat:
—Le'a bega xa Roma na'anpa ula'a gut besa dub men.
We'e le'a Pilat cha myo'o‑gal len lid‑na, cha utezh xa Jesús, cha ndab xa:
—¿Lu nak xa nibe'e ten bexa judío zha?
Le'a Jesús cha uka'ab ndab:
—¿Go‑tsa mbinbe'e ta wa zha? ¿Nati stub men mbidi'izh‑a ndo' ga?
Le'a Pilat cha ndab:
—Le'a na' ndee na'anpa xa judío. Le'a be ltsa'a‑lu xa judío no be ule'ay nibe'e wa myun cuent lu ndo' na'. ¿Xta'an mbin lu zha?
Le'a Jesús cha uka'ab ndab:
—Le'a na' na'anpa nibe'e lak nibe'e bexa ndo' gizhliyo ndee. Le'a tal na' li nibe'e, le'a be xmen‑na' le'a kuyobe ndo'ontsa na'anpa yak cuent na' ndo' ya'a bexa nibe'e ten bexa judío. Parea le'a na' na'anpa li nibe'e.
Le'a Pilat cha ndab:
—¿Nat zha xa nibe'e‑ka lu?
Le'a Jesús cha uka'ab ndab:
—Le'a go ndab le'a na' nak xa nibe'e wa. Le'a na' ngol no ndal na' ndo' gizhliyo ndee ndo'ontsa gudi'izh na' gelngea ndo' be men. Le'a tal ton nkwa'an gelngea, le'a xa wa isakyo'ón ta ndáp na'.
Le'a Pilat cha ndab:
—¿Xta'an gelngea wa zha?
Tso'o na li ndab Pilat, cha uto'o‑gal xa sa ndebe be men wa, cha ndab xa:
—Le'a na' lá ngaizheal ni dub ke ten xa ndee.
Le'a lak nak costumbr ten bega itea li'in zha ndal ujest Pascua le'a na' ngo dub men latgi'ib dub xa inab bega. ¿Nat nlad bega ula na' xa nak xa nibe'e ten bega xa judío zha?
We'e le'a itea‑gal bexa uge' ndab:
—¡Na'anpa ula'a ga xa ba'! ¡Bgo'o ga ndi xa nsalea' Barrabás!
Le'a Barrabás wa dub wa'an.
We'e le'a Pilat cha unibe'e go'o be soldad Jesús len ni'i wa, cha kin bexa Jesús.
No mbinde'e be soldad dub ta rued xos yagich usob gek Jesús cuent coron. No mgak bexa Jesús dub lad ko'ol, ta konch ugats.
Cha usalad mbin‑no be soldad Jesús, uge' ndab bexa:
—¡Si'il nak xa nibe'e ten bexa judío!
No utichya'a bexa ndo' Jesús.
We'e le'a Pilat cha uto'o‑gal stub biaj, cha ndab xa ndo' be men wa:
—Bwi'i bega, le'a na' ko xa sa ndee, ndo'ontsa yakbe'ena bega le'a na' ni dub ke ten xa lá ngaizheal.
Le'a gor we'e uto'o Jesús, nsob coron yagich wa gek‑xa no lad konch ugats wa nak xa. Le'a Pilat cha ndab ndo' be men wa:
—Bwi'i bega xa nat.
—¡Ikea xa ndo' cruz! ¡Ikea xa ndo' cruz!
Le'a Pilat cha ndab:
—Bi'i bega xa, cha bke'a bega xa ndo' cruz, le'a na' ni dub ke ten xa lá ngaizheal.
Le'a bexa wa cha ndabbe:
—Le'a ley ten besa ndab nsabndo'‑ka gat xa le'a xa nkwi'in ndab xa le'a xa nak Xin Dios.
Le'a gor na mbi'ín Pilat ta wa, le'a Pilat mas mzheb.
Ta we'e myo'o‑gal xa len lid‑xa, ndab xa ndo' Jesús:
—¿Pa uto'o lu zha?
Parea le'a Jesús na'anpa ika'ab.
Le'a Pilat cha ndab:
—¿Na'anpa ika'ab lu ndo' na' ndee zha? ¿Lá ini'í lu zha le'a na' sak inibe'e ikea lu ndo' cruz no sak ndi ula na' lu?
Le'a Jesús cha uka'ab ndab:
—Le'a tal Dios lá usa'a di'izh li gun ga, le'a ga na'an xta'an gun gan gun‑no na'. Ta we'e le'a xa na myun cuent na' ndo' ga mas uzhe'eb ndap ke ndo' lak ndap go.
Le'a gor we'e le'a Pilat nlad ula'a Jesús, parea le'a bexa judío uge' ndabbe ndo' Pilat:
—Le'a tal ga ula'a xa ba', le'a ga na'anpa nak amig ten César xa nibe'e. Le'a tal ton gab le'a nak xa nibe'e, le'a xa wa xela ní'i ndo' César.
We'e le'a gor na mbi'ín Pilat ta wa, cha mbi'i xa Jesús sa nsalea' Tale Ge'. Le'a sa wa nsalea' Gabata di'izh hebreo. Cha usob Pilat sa nibe'e xa sa wa, gab xa na xte'e gun‑no xa Jesús.
Le'a ta wa gawizh dub wizh lak ge'a‑tsa gal ujest Pascua. Cha ndab Pilat ndo' be men kwa'ad wa:
—¡Bwi'i bega le'a xa ndee xa nibe'e ten bega!
Ná le'a bexa wa uge' ndabbe:
—¡Gat xa! ¡Gat xa! ¡Ikea xa ndo' cruz!
Le'a Pilat cha ndab:
—¿Uke'a na' xa nibe'e ten bega ndo' cruz zha?
Le'a be ule'ay nibe'e cha ndabbe:
—¡Nab César nak xa nibe'e ten besa!
Ta we'e le'a Pilat cha ndab ikea Jesús ndo' cruz lak nlad bexa. Cha usen be soldad Jesús, cha mbi'i bexa xa.
Le'a Jesús cha ncha'a‑no cruz ten na gast sa nsalea' Gólgota. Le'a ta wa dub di'izh hebreo gab: tit gek men.
Sa we'e mke'a bexa Jesús ndo' cruz. No stop men mke'a bexa ndo' cruz, dub lad ga'ga wats Jesús.
No mke'a Pilat dub letr ta ikea gek cruz ten Jesús. Le'a ta wa ndab: “JESÚS XA NAZARET, XA NIBEꞋE TEN BEXA JUDÍO.”
Le'a ta wa nkeani'i di'izh hebreo no di'izh griego no di'izh latín. Kwa'ad bexa judío uni'í xte'e ndab letr wa, geal le'a sa nke'a Jesús ndo' cruz wa gax nde Jerusalén.
—Lá nsabndo' gab ta wa “Xa nibe'e ten bexa judío”; ndi nsabndo' gab‑a “Xa na ndab le'a nak xa nibe'e ten bexa judío.”
Ná le'a Pilat cha uka'ab ndab:
—Lak nkea‑ya, li‑tsa ya'an‑a.
Le'a tso'o na mke'a dap be soldad Jesús ndo' cruz, cha uka'a kad‑ga dub bexa wa dub xab Jesús. Cha usen bexa lad ko'ol ndak Jesús, le'a na wa na'anpa nge'al.
Ta we'e ndab bexa ndo' be ltsa'a‑xa:
—Na'anpa itsaw beuna ta ndee, ndi ko'o beuna dub suert ndo'ontsa ini'í beuna na ton ika'a‑ya.
Cha li mbin bexa nak soldad wa. Li ngok‑a lak nkeani'i di'izh ten Dios, ndab‑a: “Mtse'a bexa be xab‑na', no ulo'o bexa suert na ton ika'a dub xab‑na'.”
Le'a wats cruz ten Jesús wa nso' xna'a Jesús no beal‑xa, no Marí xagots ten Cleofas, no Marí xa gezh Magdala.
Le'a gor uni'í Jesús xna'a‑na junt nso' nsea dub xmen Jesús, xa na le'a Jesús uzhe'eb nkwea'ladna, cha ndab Jesús ndo' xna'a‑na:
—Naa, le'a xa ba' cuent xin‑ga nat.
Cha no ndab Jesús ndo' xmen‑xa wa:
—Le'a xa ba' cuent xna'a‑la nat.
Bi le'a zha wa le'a xmen Jesús wa cha mla'ach xna'a Jesús ta lid‑kana.
Ngol tso'o wa le'a Jesús uni'í‑ka le'a xa mbin‑la itea be ta'a nlad Dios gun xa. Cha ndab xa:
—Le'a na' ndakladna.
Le'a xa li ndab ta wa ndo'ontsa gak‑a lak nkeani'i di'izh ten Dios.
Le'a sa wa nso' dub vas ncho vin ula' len‑a. Cha mgazh bexa dub ble'a esponja len‑a. Cha msob xa ta wa gek dub xos ya hisopo, cha uxits bexa ta wa to'o Jesús.
Le'a gor na ngu Jesús ta wa, cha ndab xa:
—Nat le'a itea be ti'in ndal na' ngok‑la cumplir.
Cha ubixkea gen‑xa, cha myun xa cuent gelnban ten xa ndo' Dios, cha ngut xa.
Le'a ta wa wizh lak ge'a‑tsa gal ujest Pascua, ta we'e le'a bexa judío lá nlad li‑tsa nke'a be men wa ndo' cruz gal wizh une'e bexa wa, le'a wizh wa uzhe'eb‑pa dub wizh nsak. Ta we'e unab bexa ndo' Pilat inibe'e Pilat ki'ich be soldad xo'o bexa li nke'a ndo' cruz ndo'ontsa mas uxax gat bexa, cha ige'e bexa ndo' cruz wizh wa.
Le'a be soldad wa cha ulenbe, cha uti'ich bexa xo'o dub xa wa. Cha li‑ga mbin‑no bexa stub‑ga xa nke'a ndo' cruz wa.
Ná le'a gor ngol bexa sa nke'a Jesús, le'a bexa mna'‑la le'a Jesús ngut‑la. Ta we'e na'anpa igi'ich bexa xo'o Jesús.
Parea le'a dub soldad wa cha utib dub lanza wats len Jesús. Zha le'a sa wa ulen ten no nits.
Le'a na' ndee uní ta wa no sbe'en gelngea ndadi'izh na'. Ta we'e nke'a na'‑ya, ndo'ontsa no bega gungealadna Jesús.
Le'a be ta wa li uyo'o ndo'ontsa gak cumplir lak nkeani'i di'izh ten Dios, ndab‑a: “Ni dub tit las‑xa lá ngach.”
No lak nkeani'i‑ga di'izh ten Dios: “Le'a be men iwi'i ndo' xa na utib xa lanza las‑na wa.”
Uyo'o dub xabgi'i nsalea' Kosé xa gezh Arimatea, dub xa xga'ach‑tsa ndangealadna Jesús, geal le'a xa nzheb ndo' bexa nibe'e ten bexa judío. Le'a tso'o na ngut Jesús le'a Kosé wa ngwa'inab Jesús xa ngut wa ndo' Pilat. Le'a Pilat cha ndab go'o Kosé Jesús, cha ngwa' Kosé cha mbi'i xa Jesús.
No Nicodemo xa ngwa'ina' Jesús dub gor te'al no'o xa pa dub galnti'i kil ta uxe'e, noch‑a ta nsalea' mirra nsea áloe.
Le'a sa li uke'a Jesús ndo' cruz wa gax dub lenya, sa nsob dub ba'a cuent gelo'o. Le'a ta wa dub sa ni dub men gol ga'ach.
Le'a gor wa yamer gal wizh ten ujest Pascua ten bexa judío, ta we'e ba'a we'e‑tsa mka'ach bexa Jesús, le'a ta wa gax nsob sa wa.
Le'a ngol wizh ned ten sman, uzhe'eb‑pa tempran ndon bi ukaw na', le'a Marí xa Magdala ncha'a sa nsob ba'a mga'ach Jesús. Le'a gor ulaya' xa, uni'í‑la xa le'a ge' nso'ntsaw to'o ba'a wa myo'ob‑la.
We'e cha uto'o xa karrel, ngwa'yab xa‑ya ndo' Simón Pedr no ndo' stub xmen Jesús, xa na le'a Jesús uzhe'eb nkwea'ladna. Ndab Marí ndo' bexa wa:
—Le'a men mbiwa'an Jesús len ba'a wa. Le'a besa lá ini'í pa ngwa'ula'a bexa xa.
Le'a Pedr no stub xmen Jesús wa cha uto'o ncha'be sa nsob ba'a wa.
Le'a bexa wa karrel ncha'be, parea le'a stub xa wa mas karrel ncha'a ndo' Pedr, ta we'e ned xa ulaya' to'o ba'a.
Cha mwi'iko xa len ba'a wa, uni'í xa be lad lino myu'udyo'o Jesús, parea lá yo'o xa len wa.
We'e cha ulen Simón Pedr, cha uyo'o xa len ba'a wa, cha uni'í xa be lad wa.
No uni'í xa le'a lad na mbixyo'o gek Jesús myu'ud‑la, na'anpa junt nde‑ya no be lad mbixyo'o idub Jesús wa.
We'e le'a stub xmen Jesús wa xa na li ned ulaya' wa cha no uyo'o. Uni'í xa be ta'a wa, cha mbingealadna xa le'a Jesús mban‑ka.
Le'a gor we'e le'a bexa bi lá nyakbe'ena lak nkeani'i di'izh ten Dios, le'a Cristo nsabndo'‑ka iban ndo' gelgut.
Le'a itop bexa wa cha nsea'be ta ni'i ndencho bexa.
Le'a Marí xa Magdala cha myanso' wats ba'a wa ndó'on xa, cha mwi'iko xa len ba'a wa.
Cha uni'í xa top ángel ten Dios nak be lad nagud. Dub xa nsob sa ngot gek Jesús, le'a stub xa nsob sa ngot ya'axo'o Jesús.
Le'a be ángel wa cha unabdi'izh ndo' Marí wa ndab bexa:
—Xagots, ¿xta'an ndó'on lu zha?
Le'a Marí cha ndab:
—Le'a be men mbiwa'an Señor Jesús. Le'a na' lá iní pa ngwa'ula'a bexa xa.
Tso'o na li ndab Marí, cha mgeakso' xa mwi'i xa stub lad. Cha uni'í xa Jesús nso' sa wa, ná le'a xa lá igondo' ti le'a Jesús ta wa.
Le'a Jesús cha ndab:
—Xagots, ¿xta'an ndó'on lu zha? ¿Ton nkwa'an lu zha?
Le'a Marí mbinbe'e le'a ta wa xa nla'ach lenya wa, ta we'e cha ndab Marí:
—Señor, tal ga le'a mbi'i xa, gud ga na pa ngwa'ula'a ga xa, ndo'ontsa gayoo na' xa.
Le'a Jesús cha ndab:
—¡Marí!
Le'a xa cha mgeakso' mwi'i ndo' Jesús, cha ndab xa:
—¡Raboni! —le'a ta wa dub di'izh hebreo gab‑a Mech.
Le'a Jesús cha ndab:
Le'a Marí wa cha nsea'yab ndo' be xmen Jesús le'a xa uni'í Jesús no mbidi'izh xa be ta'a ndab Jesús ndo' xa.
Le'a ngol gor na ula' te'al bi le'a wizh ned ten sman wa, le'a be xmen Jesús mzhealbe len dub ni'i. Le'a to'o ni'i wa nso'nyaw, geal le'a bexa nzheb ndo' bexa nibe'e ten bexa judío. We'e le'a Jesús cha mlundo' nso' tlaw bexa, cha ndab xa:
—¡Dios gun wen yooladna bega!
Tso'o na li ndab Jesús cha mluu xa be ya'a‑xa no wats len‑xa. Cha uzhe'eb‑pa mtenladna bexa gor uni'í bexa le'a ta wa Jesús.
Le'a Jesús cha ndab‑gal:
—Dios gun wen yooladna bega. Le'a lak mtu'ub Xus‑na' na', no li‑ga utu'ub na' bega gun bega ti'in ten na'.
Cha mlabi xa sa nde bexa, cha ndab xa:
—Ula'a bega yoo Espíritu ten Dios len lado'o bega.
Tal le'a bega gunge'ladna ke ten dub men, le'a Dios no‑ga sunge'ladna ta wa. No li‑ga tal le'a bega lá gunge'ladna ke ten dub men, le'a Dios no‑ga na'anpa gunge'ladna ta wa.
Le'a Tomás xa no nsalea' Dídimo nak dub tibtop xmen Jesús, parea le'a xa wa na'anpa no nso'‑no bexa wa gor na mlundo' Jesús.
Le'a gor ulen Tomás le'a be xmen Jesús cha ndab ndo' Tomás:
—Le'a besa uni'í Jesús.
Le'a Tomás cha ndab:
—Gast ned iní na' be sa ngwa'as clav ya'a‑xa no ukiko'o na' ngutsya'a‑na' sa wa, no ukiko'o na' ya'a‑na' wats len‑xa, lá gungealad na' le'a xa mban.
Ngol sxo'on wizh le'a bexa ndebe‑gal len ni'i wa no Tomás. Le'a to'o ni'i wa nso'nyaw, parea le'a Jesús cha uyatso' tlaw bexa cha ndab xa:
—Dios gun wen yooladna bega.
Cha ndab Jesús ndo' Tomás:
—Bwi'i ndo' ya'a‑na', no ulo ngutsya'a‑la sa ndee. No ulo ya'a‑la wats len‑na' ndee. Yá na'antapa gunbe'e lu le'a na' ngut, ndi bingealadna le'a na' mban‑gal.
We'e le'a Tomás cha uka'ab ndab:
—¡Go nak xa nibe'e na', no Dios ten na'!
Cha ndab Jesús:
—Tomás, geal uni'í lu na', ta we'e mbingealadna lu le'a na' mban‑kagal. Uzhe'eb‑pa wen yooladna bexa na gungealadna na', maska lá ini'í bexa na'.
No sian‑ta be uyon mbin Jesús ndo' ga'al be xmen‑xa, ta na na'anpa ikea ndo' libr ndee.
Parea le'a be ta'a nkea sa ndee, nkea‑ya ndo'ontsa gungealadna bega le'a Jesús le'aka nak Cristo, Xin Dios. Tal le'a bega li gungealadna ta wa, le'a bega gap gelnban ndo' Dios.
Ngol tso'o wa le'a Jesús mlundo'‑gal ndo' be xmen‑na to'o lagun Tiberias. Le'a xa lnde'e mlundo':
Le'a dub wizh le'a pla be xmen Jesús junt ndebe. Le'a ta wa Simón Pedr no Tomás xa nsalea' Dídimo no Natanael xa gezh Caná ten Galilea no itop be xin Zebedeo no stop be xmen Jesús.
Le'a Simón Pedr cha ndab ndo' bexa wa:
—Le'a na' ndaisen mbeal.
Le'a bexa cha ndab:
Ta we'e cha ncha'be bexa, cha ukea bexa ndo' dub ni'iya. Parea le'a idub te'al wa ni dub mbeal lá isen bexa.
Le'a ngol gor na yá nsayat xe'a le'a be xmen Jesús wa uni'í Jesús nso' to'o nits wa, parea le'a bexa lá ini'í ti le'a xa ta wa.
Le'a Jesús cha ndab ndo' bexa:
—Bego usa byux, ¿lid usen bega mbeal zha?
Le'a bexa cha uka'ab ndab:
—Le'a besa ni dub mbeal lá isen.
Cha ndab Jesús:
—Btsa'ab bega red ba' wats lad ga'al ni'iya ba', cha isen bega mbeal.
We'e le'a bexa cha li mbin, cha uzhe'eb sian mbeal usen red wa, gast lá uxik bexa ko'o bexa red len nits wa.
Le'a dub xmen Jesús, xa na le'a Jesús uzhe'eb nkwea'ladna, cha ndab ndo' Pedr:
—¡Le'a ta ba' Señor Jesús!
Le'a gor na mbi'ín Simón Pedr le'a ta wa Jesús, cha ngok xa xab xa, ta nbix xa (ta na ulate xa gor usen xa mbeal). Cha ncha'a xa len nits, ncha'a xa sa nso' Jesús.
Le'a stapla be xmen Jesús wa cha myo'o ni'iya wa to'o nits. Li‑tsa ngobxazh bexa red na li‑ta sian mbeal ncho len na wa. Le'a ta wa pa dub gayo'o‑tsa metr sit ndo' nits wa.
Le'a gor na yá ula' bexa ndo' ni'iya to'o nits wa, le'a bexa uni'í le'a dub mbeal ncho'ob ndo' bku'u, no dub pan ncho'ob sa wa.
Le'a Jesús cha ndab ndo' bexa:
—Utsea‑no bega stapla be mbeal lba'a ti'i usen bega ba'.
Le'a Simón Pedr cha ukea ndo' ni'iya wa cha udabxazh xa red gast ndo' yo bid. Le'a len red wa ncho dub gayo'o itol ncho chon mbeal ubi'i, parea ni lá isaw‑a mas li‑ta sian mbeal ncho len‑a.
Le'a Jesús cha ndab:
—Utseadaw bega.
Le'a ni dub bexa lá inabdi'izh ndo' xa na ton xa, le'a bexa uni'í le'a‑ya Jesús.
We'e le'a Jesús cha usen pan wa cha mtse'a xa‑ya ndo' bexa. No li‑ga mtse'a xa mbeal wa.
Le'a ta ndee biaj yon mlundo' Jesús ndo' be xmen‑na, tso'o na li mban xa ndo' gelgut.
Le'a gor na mtayaw bexa, le'a Jesús cha unabdi'izh ndo' Simón Pedr, ndab xa:
—Simón xin Jonás, ¿ndanke'a lu na' mas ndo' lak ndanke'a bexa ndee na' zha?
Le'a Pedr cha uka'ab ndab:
—Señor, go uni'í‑ka le'a na' ndanke'a‑ka go.
Le'a Jesús cha ndab:
—Ta we'e bla'ach be borreg ten na'.
Cha ndab‑gal Jesús biaj itop:
Le'a Pedr cha ndab‑gal:
—Señor, go uni'í‑ka le'a na' ndanke'a‑ka ga.
Cha ndab Jesús:
—Bla'ach be borreg ten na'.
Cha ndab‑gal Jesús biaj yon:
—Simón xin Jonás, ¿ndanke'a‑ka lu na' zha?
Le'a Pedr cha uban myo'oladna geal biaj yon li unabdi'izh Jesús naga ndanke'a‑ka Pedr Jesús. Cha ndab Pedr:
—Señor, le'a go uni'í itea ta'a. Uni'í‑ka ga le'a na' ndanke'a‑ka ga.
Cha ndab Jesús:
—Bla'ach be borreg ten na' zhaga.
Le'a na' gáp le'a zha ben lu, le'a lu ndak xab‑na no ncha'a lu tal pa nlad lu. Parea le'a zha gak gox lu, le'a lu ndi uti'il be ya'a‑lu no xa'aga men ugak xab‑la. Cha go'o xa lu sa na lá nlad lu ya' lu.
Le'a ta li ndab Jesús wa gab na xte'e mod na gat Pedr, li uluu Pedr na xte'e si'il nak Dios. Cha ndab Jesús ndo' Pedr:
—Usenke'a tso'o na'.
Le'a Pedr cha mgeakso' mwi'i le'a stub xmen Jesús nchanke'a tso'o Pedr no tso'o Jesús. Le'a ta wa xa na le'a Jesús uzhe'eb nkwea'ladna, xa na li nsob wats Jesús zha na lult udaw xche'e bexa gor unabdi'izh xa ndo' Jesús na ton yun cuent Jesús.
Le'a gor uni'í Pedr xa wa, cha unabdi'izh Pedr ndo' Jesús, ndab xa:
—Señor, ¿le'a xa ba' zha xta'an itid?
Le'a Jesús cha ndab:
—Le'a tal na' nlad le'a xa ba' lba'a‑tsa nban gast zha ilen‑gal na', na'anpa yu'ladna lu ta wa. Lu usenke'a‑tsa tso'o na'.
Le'a ta na li ndab Jesús, ta we'e mgen lat be xmen Jesús le'a xmen Jesús wa lá gat. Parea le'a Jesús na'anpa ndab le'a xa wa lá gat. Le'a Jesús ndi ndab: “Le'a tal na' nlad le'a xa ba' lba'a‑tsa nban gast zha ilen‑gal na', na'anpa yu'ladna lu ta wa.”
Le'a xmen Jesús wa xa ndadi'izh be ta'a ndee ndo' be men no mke'a xa be ta'a ndee ndo' git. Le'a besa uni'í‑ka le'a ta ndadi'izh xa wa ta ugea‑ka.
No uzhe'eb‑pa sian be ta'a mbin Jesús. Le'a na' nsak tal le'a be men uke'a itea be ta'a wa, le'a idub ndo' gizhliyo lá ugal yoo be libr wa.
Li‑ka nak‑a.
Le'a go Teófilo, le'a git ned mke'a na' ndo' ga wa, mke'a na' cuent ten itea be ta'a mbin Jesús no be ta'a mluu xa,
gast wizh mkea xa gibe'a. Le'a gor biseata ikea Jesús, le'a xa mti be apóstol bexa gun ti'in ten xa, cha ndab xa ndo' bexa be ta nlad Espíritu ten Dios gun bexa.
Tso'o na ngut Jesús, dub top ga'al wizh mlundo' xa ndo' bexa wa sian biaj, ndo'ontsa uni'í‑ka bexa le'a xa mban‑ka ndo' gelgut. No mbidi'izh xa ndo' bexa wa na xte'e nibe'e Dios be men.
Le'a dub wizh wa gor na nso'‑no xa bexa wa, ndab xa ndo' bexa:
—Lá ika'an bega gezh Jerusalén ndee. Ndi kweas bega gast usa'a Dios Xus beuna ta ndab xa usa'a xa, lak‑ka mbidi'izh na' gun xa.
Le'a Juan ulalea' be men no nits, parea yamer gal dub wizh le'a bega italea' nsea Espíritu ten Dios.
Le'a bexa ndeno Jesús wa cha unabdi'izh ndo' xa, ndab bexa:
Le'a Jesús cha uka'ab ndab:
—Le'a bega lá nsabndo' ini'í pol yoo ta wa ni xá wizh na‑ya, ta na gun Dios zha nlad xa.
Ná le'a gor na usa'a Dios Espíritu ten na ndo' bega, we'e isen bega juers gudi'izh bega itea be ta'a mbin na' wa ndo' be men Jerusalén ndee no idub distrit Judea ndee no distrit Samaria no gast ndo' idub gizhliyo.
Tso'o na li ndab Jesús ta wa, le'a xa cha mkea gibe'a myo'o xa lat xkaw ndalen ndewi'i bexa wa. Cha lá ini'í‑ta bexa xa.
Le'a gor na bi li ndewi'i bexa gibe'a sa nsea' Jesús wa, we'e mlundo' top xabgi'i nak lad nagud,
ndab bexa:
—Bego xa Galilea, ¿xta'an lba'a‑ta ndewi'i bega gibe'a ba' zha? Le'a Jesús xa mto'o lat bega nsea' gibe'a ba' wa, le'a xa ba' le'aka ilen stub biaj lak‑ka uni'í bega nsea' xa wa.
We'e cha mka'an bexa Bet Olivo wa, cha myach bexa Jerusalén. Le'a bet wa nde pa dub kilómetro gax wats Jerusalén.
Gor ulaya' bexa Jerusalén, cha ukea bexa cuart nde ga'ap gek ni'i sa ndencho bexa. Le'a ta wa Pedr no Jacob no Juan no Ndres no Julip no Tomás no Bartol no Mateo no Jacob xin Alfeo no Simón xa partid Zelote no Judas wit Jacob.
Le'a bexa wa nsea pla be xagots nsea Marí xna'a Jesús nsea be wit Jesús, sian biaj nzhealbe bexa ndadi'izh‑no bexa Dios.
Le'a dub wizh nzhealbe pa dub gayo'o ncho ga'al bexa ndangealadna Jesús wa. We'e le'a Pedr cha ngwaso' lat bexa, cha ndab xa:
—Bego nak beuna xmen Jesús, polta le'a David uní'i sakndo' Espíritu ten Dios cuent ten Judas xa usaned ndo' be men usen Jesús. Le'a ta li ndab di'izh ten Dios wa juers‑ka ngok cumplir.
Le'a Judas wa no uyo'o cuent be ltsa'a besa no mbin xa ltsa'a ti'in ndun besa.
Le'a med na uka'a Judas myun xa cuent Jesús wa usi'i xa dub ble'a yo. Le'a sa wa le'a Judas cha msobgek gast itea be ta'a ncho len xa wa utote.
Le'a gor na mbi'ín be men ncho Jerusalén ndee ta wa, cha msalea' bexa yo wa Acéldama di'izh ten bexa, dub di'izh gab Yo Ten.
Le'a libr ten Salmos nkeani'i ndab‑a:
Ya'an nab lid‑xa,
yá na'anta ton yoo len‑a.
No ndab‑a:
Stub xa gun ti'in ndun xa wa.
’Ta we'e nsabndo' uti beuna dub xabgi'i ukesea‑no besa idub ukesea‑no Jesús besa,
gast zha ulalea' Juan Jesús no gast zha nsea' Jesús gibe'a. Le'a xa wa no yate lat besa, ndo'ontsa no xa gudi'izh ndo' be men le'a Jesús mban‑ka ndo' gelgut.
We'e cha mluu bexa top xabgi'i, dub xa nsalea' Kosé Barsabás xa no nsalea' Justo, no stub xa nsalea' Matí.
Cha mbidi'izh‑no bexa Dios ndab bexa:
—Señor, le'a ga nchando' lado'o itea be men. Nat bluu ga ndo' besa na ton ndo' itop bexa ndee wa mti ga.
Le'a xa wa yak dub xa gun ti'in ten ga lat besa ndee, gak xa dub apóstol. Le'a ta wa ta mla'a Judas ke na mbin xa ta ugap wa, cha ncha'a Judas sa ndi'izh ga ya'‑ka xa wa.
Cha ulo'o bexa suert, we'e le'a Matí le'a ngol‑a. Cha uyote xa lat stibdub bexa nak apóstol wa.
Ngol wizh Pentecostés dub ujest ten bexa judío, le'a itea be xmen Jesús mzhealbe len dub ni'i.
Ngol gor mbi'ín bexa dub ruid ulen gibe'a cuent dub mbi si'il, cha uyo'o‑ya idub len ni'i sa ndebe bexa wa.
Cha uyo'o Espíritu ten Dios len lado'o bexa. Cha usaxan bexa ndadi'izh bexa stub‑ga di'izh lak‑tsa msa'a Espíritu ten Dios ní'i bexa.
Le'a zha wa le'a Jerusalén ndencho kwa'ad bexa judío ndanke'a Dios, bexa ulen itea lad ndo' gizhliyo.
Le'a gor na mgen ruid si'il wa cha mzhealbe kwa'ad‑pa be men sa wa. Ni lá ini'í bexa xte'e gun bexa gor na ndo'ón bexa le'a bexa nde ni'i wa ndadi'izh be di'izh ten kad‑ga dub be men wa.
Cha ngwatena' bexa no ngwanseana bexa, ndab bexa ndo' ltsa'a‑xa:
—Bwi'i bega, ¿na'anpa bexa Galilea itea bexa li ndadi'izh ndee zha?
¿Tixa ndo'ón beuna ndadi'izh bexa di'izh ten kad‑ga dub beuna zhaga?
Le'a sa ndee nde men uto'o Partia no Media no Elam no Mesopotamia no Judea no Capadocia no Ponto no Asia
no Frigia no Panfilia no Egipto no be gezh nde mas sit‑xá ndo' Cirene ten Africa. No ncho bexa Roma sa ndee, ncho xa wa bexa judío no ncho bexa wa ti'i mbingealadna Dios ten beuna xa judío wa.
No lat beuna ndee ndencho bexa Creta nsea bexa Arabia. Ná le'a itea beuna ndo'ón ndadi'izh bexa ba' be ta si'il ndun Dios kad‑ga di'izh ten dub‑ga beuna.
We'e le'a bexa wa lá ini'í xte'e gun bexa tant ndanseana bexa, cha unabdi'izh bexa ndo' ltsa'a‑xa, ndab bexa:
—¿Xta'an‑xaga ta ndee zhaga?
Ná ncho bexa ndun usalad ndab:
—Bexa ba' ga tant nsudna.
We'e le'a Pedr cha uso'‑no stibdub bexa nak xmen Jesús. Cha uge' ndab xa:
—Bega nak beuna xa judío no itea‑ta bega ndencho Jerusalén ndee, bi'ín bega ta ndee, bla'ach bega xta'an gáp na'.
Le'a besa ndee na'anpa nsudna lak ndanbe'e bega, le'a nat pen gor nke'a uge'a tempran.
Ná le'a ta ndee nak lak ta ndab Joel polta sakndo' Dios,
ndab Dios:
Le'a be wizh lult le'a na' uzhe'eb‑pa usa Espíritu ten na' ndo' itea be men.
Le'a be xinbgi'i bega no be xingots bega gudi'izh sakndo' na'.
Le'a bexa ben ncho lat bega ini'í be ta'a ulu na'.
Le'a bexa gox uche'aladna be ta'a ten na'.
Le'a ndo' be xabgi'i no ndo' be xagots ndun ti'in ten na',
uzhe'eb‑pa usa na' Espíritu ten na' be wizh wa,
cha gudi'izh bexa wa sakndo' na'.
Le'a na' ulu sian ta'a yanseana be men,
be ta'a gibe'a no be ta'a ndo' gizhliyo;
ini'í bexa ten, no beal', no xkaw zhen.
Le'a wizh lá usu‑ta xe'a;
Tso'o wa gal wizh uzhe'eb‑pa wen ten Dios Xa Nibe'e.
Le'a tal ton ige'ladna na',
le'a na' ko xa ndo' be ke ten xa.
Cha no ndab Pedr:
—Bla'ach bega men Israel itea ta gáp na' ndee. Le'a bega uni'í‑ka le'a Jesús xa gezh Nazaret wa juers ten Dios mbin sian be uyon no sian be ta'a ngwanseana be men. Le'a ta wa mlu'u le'a Dios‑ka mtu'ub xa.
No myak cuent xa ndo' ya'a bega lak‑ka uni'í Dios polta wa. Le'a bega usen xa, cha myun bega cuent xa ndo' ya'a be men ugap, cha mbit bexa wa xa ndo' cruz.
Ná le'a Dios mxiste xa mban xa ndo' gelgut, le'a gelgut lá ngun gan ndo' xa wa.
Le'a polta le'a David ndab cuent ten Jesús:
Le'a na' idub tiemp mna' Dios Xa Nibe'e wa wats na';
le'a xa wa nso' lad ga'al na', ta we'e na'an xta'an gasea na'.
Ta we'e uzhe'eb ntenladna lado'o‑na' no ntenlad na' ndadi'izh na'.
No uní‑ka na' le'a Dios ula'ach na'.
Le'a ga lá ula'a na' yan na' lat bexa ngut.
No ni lá ula'a ga gazha'a las‑na', le'a na' nak xa mti ga.
Mluu ga nes ten ga ndo' na', sa ncho gelnban.
No uzhe'eb ntenlad na' geal iso' na' wats ga idub tiemp.
’Bega nak beuna xa Israel, le'a beuna uni'í le'a David uyo'o polta wa ngut no mga'ach. No le'a ba'a ten xa wa bi nde gast tiemp nat.
Le'a xa wa dub xa ndadi'izh sakndo' Dios, no uni'í‑ka xa le'a Dios ndab ndo' xa le'a xa nak Cristo wa segur‑ka ilen lat ras David, cha inibe'e xa lak unibe'e David wa.
Le'a gor biseata yoo‑ya, le'a David ndab le'a Cristo iban ndo' gelgut, ndab xa le'a Dios lá ula'a Cristo ya'an lat bexa ngut no ni lá ula'a Dios gazha'a las Cristo.
Le'a itea‑ka besa uni'índo' le'a Dios mxiste Jesús ndo' gelgut.
Le'a Dios cha mbi'i Jesús gibe'a sa usob xa wats lad ga'al Dios. Le'a Dios Xus‑xa wa cha msa'a juers ndo' Jesús usa'a xa Espíritu ten Dios ndo' besa ndee, lak‑ka ndab Jesús gun xa. Le'a Espíritu wa xa ndun ta uni'í bega no ta mbi'ín bega wizh nat.
Le'a David na'anpa le'a ikea gibe'a, parea le'a David ndab:
Le'a Dios Xa Nibe'e ndab ndo' Xa Nibe'e ten na':
“Usob wats lad ga'al na' ndee,
gast gal gor ute na' bexa ndaklo‑no la xan ndats‑la.”
’Nat bla'ach itea bega xa ras Israel ta ugea‑kapa gáp na': le'a Jesús xa li mke'a bega ndo' cruz wa, le'a xa wa le'a Dios mso' nak Cristo Xa Nibe'e.
Le'a gor na mbi'ín bexa ta wa, cha kwea' myo'oladna bexa, cha unabdi'izh bexa ndo' Pedr nsea ndo' be ltsa'a‑xa wa, ndab bexa:
—Bega nak beuna xa Israel, ¿xte'e nsabndo' gun besa nat?
Le'a Pedr cha uka'ab ndab:
Li usa'a‑ka Dios Espíritu wa ndo' bexa na nbezh Dios gak bexa xmen‑xa: le'a ta wa bego, no be xin bega, no bexa sit ndencho.
No sian‑ta be di'izh mbidi'izh Pedr, no mtenxe'a xa bexa wa, ndab xa:
—¡Bla'a bega le'a Dios ko'o bega lat be men ugap nak ncho nat!
We'e le'a ncho bexa mbingealadna ta li mbidi'izh Pedr wa cha utalea' bexa. Le'a wizh wa pa schon mil men uyote lat bexa nak xmen Jesús.
Le'a itea bexa wa ntsid lak nluu be apóstol wa, no uzhe'eb‑pa wen nak bexa ndo' be ltsa'a bexa. No nzhealbe bexa ndaw bexa nsea ndadi'izh‑no bexa Dios.
Le'a itea be men ndanseana geal le'a be apóstol ndun sian be uyon msa'a Dios gun bexa.
Le'a itea bexa na mbingealadna Jesús wa dub‑tsa nak. No itea be ta'a ndap bexa wa, le'a ta wa iteanak‑ka bexa ten.
Ncho bexa mdo'o be yo ten xa no be ta'a ndap xa, cha ntse'a bexa med wa ndo' be ltsa'a‑xa bi lak nki'in bexa‑ya.
Iteanak wizh nzhealbe bexa tale ten ni'i ten Dios, no be lid bexa junt ndaw bexa, ntenladna bexa no bcha'an nak bexa.
No nsa'a tse'e bexa xno ndo' Dios, no le'a itea be men nsakladna lak nak bexa. Le'a Dios le'a ndun kad wizh mas nsayak kwa'ad bexa wa, bexa na ngo'o Dios ndo' be ke ten bexa.
Le'a dub wizh le'a Pedr nsea Juan ncha'a ni'i ten Dios pa gor nke'a uyon uzhe, gor na nda'yadi'izh be men ndo' Dios.
Le'a sa we'e iteanak wizh nsob dub xabgi'i lá yoo gan isea zha ngol‑ta xa. Nda'ula'a be ltsa'a‑xa xa dub sa nyote be men len tale ten ni'i ten Dios, sa nsalea' Puert Chul, ndo'ontsa inab xa med ndo' be men nyote sa wa.
Le'a gor na uni'í xa wa Pedr no Juan ncha'yote sa wa, cha unab xa dub med ndo' bexa wa.
We'e le'a Pedr no Juan mwi'i ndo' xa, cha ndab Pedr:
—Bwi'i ndo' besa.
Le'a xa wa list usob, ndanbe'e xa gol ncho xta'an usa'a bexa wa ndo' xa.
Ná le'a Pedr cha ndab:
—Le'a na' lá nsen med plata ni med oro, parea le'a ta ndap na' usa na' ndo' lu. Le'a juers ten Jesucristo xa Nazaret gáp na' ndo' lu goso', cha usea.
We'e le'a Pedr cha usen ya'a lad ga'al xa, cha uxiso' xa. Bi le'a gor wa le'a be xo'o‑xa no be gendats‑xa wa cha mgeaso'be.
Le'a xabgi'i wa cha uxax ngwasaga'al, cha utsin‑la nsea xa. Cha no xa uyo'o‑no bexa wa tale ten ni'i ten Dios, nsea xa no ndasaga'al xa, ndab xa le'a Dios uzhe'eb dub Dios si'il.
Le'a itea be men wa uni'í nsea xa no nsa'a xa xno ndo' Dios.
We'e mgondo' bexa le'a xa wa le'a xa li nsob nab med to'o Puert Chul ten ni'i ten Dios, cha uzhe'eb ngwanseana bexa ta na li uyo'o wa.
Le'a xa li myakna wa lá nla'a‑pa Pedr no Juan. We'e itea be men ndanseana wa cha uto'o karrel gast sa nso' Pedr no Juan sa nsalea' Corredor Salomón.
Le'a gor uni'í Pedr ta li ndun be men wa cha ndab xa ndo' bexa:
—Bego xa Israel, ¿xta'an ndanseana bega ta ndee zha? ¿No xta'an nwi'i bega ndo' besa ndanbe'e bega juers ten besa myakna xa ndee zha?
Le'a Dios ten Abraham no Isaac no Jacob no itea‑ta be usan gox polta ten beuna, le'a xa wa mbin mas ga'ap ngobso' xin‑xa Jesús. Le'a Jesús wa xa na li myun bega cuent ndo' ya'a bexa nakti'in wa, cha gor na ndi'izh ula'a Pilat xa le'a bega lá ka'ab.
Le'a bega mxeladna Jesús, xa umbi'i no wen nak wa. Cha ndi unab bega ula'a Pilat dub xa ndut men.
Li mbit bega xa nsa'a gelnban ndo' be men. Ná le'a Dios mxiste xa ndo' gelgut lak uni'í itea besa‑ya.
Le'a xabgi'i ndee nge'ladna juers ten Jesús wa, ta we'e myakna xa. Le'a ta na nge'ladna xa Jesús le'a mbin gan dub‑tsa ne'e‑ka myakna xa ndo' ga'al itea bega.
Ná le'a Dios li mla'a mbin bega lak ndab bexa mbidi'izh sakndo' Dios polta, ndab bexa le'a Cristo nsabndo' ini'í sian gelkwea' no gat xa.
Ta we'e bla'a bega be ta ugap nak bega, cha byach bega wats Dios, ndo'ontsa utsu'u xa be ke ten bega. We'e yoo xa wats bega gakno xa bega,
no utu'ub‑gal xa Jesucristo ndo' bega lak ndab‑ka Dios.
Nat le'a Jesús nsabndo' ncho gibe'a, gast gal gor na utecha'aw Dios itea be ta'a ndo' gizhliyo, lak‑ka ndab bexa uyo'o polta sakndo' Dios.
Lak ndab Moisés ndo' be usan gox polta ten beuna: “Le'a Dios Xa Nibe'e ten beuna uti dub xa gudi'izh di'izh ten xa lat be ltsa'a bega, lak mti xa na'. Bla'ach bega itea be ta gab xa wa ndo' bega.
Le'a tal ton bexa lá ula'ach ta gab xa wa,le'a bexa wa yá na'antapa gak xmen Dios.”
’Le'a Samuel no itea‑ta bexa mbidi'izh sakndo' Dios tso'o xa wa, mbidi'izh bexa cuent ten be ta'a ncho be wizh nat ndee wa.
Le'a ta ndab bexa polta wa usa'a Dios, le'a ta wa nsa'a Dios ndo' bega nat. No usa'a Dios ndo' bega lak ndab Dios gor na mbin Dios dub trat no be usan gox polta ten beuna, ndab Dios ndo' Abraham: “Juers ten dub xa ito'o lat bexa ras ten lu, le'a na' gakno itea be ras ten be men nde ndo' gizhliyo.”
Le'a gor na mxiste Dios xin‑na ndo' gelgut, le'a Dios mtu'ub xa ned lak ndo' bega xa Israel, ndo'ontsa gakno xa bega no ula'a bega be ta ugap nak bega.
Ndalen li ndení'i Pedr no Juan ndo' be men wa, we'e ulen pla be ule'ay no dub xa nibe'e ten bexa nla'ach ni'i ten Dios wa no pla bexa saduceo.
Le'a bexa wa uzhe'eb ndakloo, geal le'a Pedr no Juan nluu be men wa le'a be men ngut wa iban ndo' gelgut lak mban Jesús ndo' gelgut.
Cha usen bexa wa Pedr no Juan cha mke'a bexa xa wa latgi'ib gast stub wizh le'a gor wa yá uzhe.
Ná le'a kwa'ad‑pa be men na mbi'ín di'izh ndab Pedr wa mbingealadna‑ya. Le'a lat itea bexa na li mbingealadna Jesús wa ngok pa dub ga'ay mil xabgi'i.
Ngol stub‑tsa wizh le'a bexa nibe'e ten bexa judío no bexa gox nsak no be mech ten ley mzhealbe Jerusalén.
No nso' Anás ule'ay ndon le'a nsak no Caifás no stub Juan no Alejandro no itea‑ta be xabgi'i ltsa'a ule'ay ndon le'a nsak.
Cha mte bexa Pedr no Juan tlaw bexa, cha unabdi'izh bexa ndab bexa:
—¿Ton msa'a juers nati ton mtu'ub bega gun bega ta wa zha?
We'e le'a Pedr uzhe'eb ncho Espíritu ten Dios lado'o‑na uka'ab ndab:
—Bego xa nibe'e ba' wa, bega xa gox nsak ten beuna xa Israel:
le'a bega nabdi'izh na xta'an ngokno besa dub xabgi'i gizh no xte'e li myakna xa.
Nat gab besa ndo' itea bega no ndo' itea‑ta be men Israel le'a xabgi'i nso' ndo' bega ndee myakna juers ten Jesucristo xa gezh Nazaret, xa na li mke'a bega ndo' cruz wa, cha mxiste Dios xa ndo' gelgut.
Le'a Jesús wa xa na li mxelad bega wa cuent dub ge' nxelad bexa ndande'e ni'i, ná nat le'a ge' wa ndon le'a nak skin ni'i.
Le'a nab Jesús sun gan ko'o be men ndo' be ke ten bexa. Le'a idub ndo' gizhliyo na'anta ton ntu'ub Dios ko'o beuna ndo' be ke ten beuna.
Le'a bexa nibe'e wa ngwanseana gor uni'í bexa le'a Pedr no Juan ni lá nzheb ndadi'izh, maska ndido‑tsa mtsid bexa. We'e mgondo' bexa le'a Pedr no Juan xa ukesea‑no Jesús.
Le'a xa li myakna wa no nso' sa wa, ta we'e na'anta xte'e ngab bexa ndo' Pedr no ndo' Juan.
Cha unibe'e bexa itate bexa sa wa, cha myanbeyadi'izh nab bexa nibe'e wa,
ndab bexa:
—¿Xte'e gun‑no beuna be xabgi'i wa? Ta ugea‑ka le'a ta mbin bexa wa dub uyon. Yá lá yoo gan gab beuna le'a‑ya gelkwi'in, le'a itea be men ndencho Jerusalén ndee uni'í‑ya.
Parea ndo'ontsa lá igen‑ta mas ta ndee, gab‑tsa beuna ndo' bexa le'a beuna utsaksi bexa wa tal le'a bexa gudi'izh‑ta cuent ten Jesús.
Ná le'a bexa wa uka'ab ndab:
—¿Nsak bega zha le'a besa nsabndo' uxobgek ndo' bega, cha na'anpa uxobgek besa ndo' Dios?
Le'a besa lá yoo gan ula'a lá gudi'izh‑ta besa be ta'a uni'í besa no be ta'a mbi'ín besa.
We'e le'a bexa nibe'e wa cha ndab ndo' Pedr no ndo' Juan:
—Le'a besa utsaksi bega tal le'a bega gudi'izh‑ta di'izh ten Jesús.
Le'a bexa wa lá izheal xte'e utsaksi Pedr no Juan, geal le'a itea be men ndab le'a Dios uzhe'eb dub Dios si'il, ta na li myakna xa gizh wa.
Le'a xabgi'i li myakna uyon ten Dios wa ncho mas‑la top ga'al li'in.
Le'a gor na mka'an Pedr no Juan sa wa cha nsea' bexa lat ltsa'a‑xa, cha mbidi'izh bexa itea be ta ndab be ule'ay nibe'e no bexa gox nsak wa.
Le'a gor na li mbi'ín bexa ta wa, le'a itea bexa cha junt mbidi'izh ndo' Dios, ndab bexa:
—Go Dios Xa Nibe'e, go le'a nak Dios mbinde'e gibe'a no gizhliyo no nitsdo'o no itea‑ta be ta'a ncho.
Le'a ga msa'a ta mbidi'izh David sakndo' ga, ndab David:
¿Xta'an lba'a‑ta ngi'i be men ba' zha?
¿No xta'an ndanbe'e bexa be ta na'an xti'in?
Le'a bexa nibe'e ndo' gizhliyo wa mzhealbe,
no bexa nakti'in wa myakjunt,
ndakloo bexa ndo' Dios Xa Nibe'e no ndo' xa nak Cristo.
’Ugea‑ka le'a Herodes no Poncio Pilat no bexa Israel nsea bexa na'anpa xa Israel li myakjunt len gezh ndee, ngoklo bexa ndo' Jesús xin‑ga, xa wen mtu'ub ga wa.
Cha mbin bexa lak‑ka ta ndab ga gak‑a wa.
Nat bwi'i ga, Dios Xa Nibe'e, xte'e ugap ní'i bexa ndo' besa. Bsa'a ga juers ndo'ontsa lá izheb besa gudi'izh besa di'izh ten ga.
No bsa'a ga juers yunyakna besa be men gizh, no gun besa sian be uyon juers ten Jesús xin‑ga, ta uluu le'a ga le'a mtu'ub besa.
Le'a gor na mtayadi'izh bexa ndo' Dios, le'a sa ndebe bexa cha mwi'in. We'e le'a itea bexa wa mas uyo'o Espíritu ten Dios len lado'o‑na. Cha ni lá izheb‑ta bexa ndadi'izh bexa di'izh ten Dios.
Le'a itea bexa na mbingealadna Jesús wa dub‑tsa ncholadna bexa no dub‑tsa ndanbe'e bexa. No ni na'an ton bexa ndab le'a be ta ndap xa ta ten‑tsa bexa, ndi ta ndap bexa wa itea bexa ten.
Le'a be apóstol ni lá nzheb ndadi'izh le'a Jesús Xa Nibe'e wa mban‑ka ndo' gelgut. No uzhe'eb‑pa ngokno Dios itea be xmen Jesús wa.
Ta we'e le'a lat bexa wa lá yo'o ni dub bexa ngun jwalt ta'a nki'in‑na, geal le'a bexa na ndap yo no ni'i, ncho xa mdo'o ta wa cha nsea‑no bexa med wa,
cha myun bexa cuent ta wa ndo' be apóstol. Le'a be apóstol wa cha ntse'a med wa bi lak nki'in bexa‑ya.
Le'a dub bexa wa dub xa levita nsalea' Kosé, xa isla Chipre, xa no msalea' be apóstol Bernabé (le'a ta wa dub di'izh gab: xa nlu'uzh men).
Le'a xa wa mdo'o dub ble'a yo ndap na, cha myun xa cuent med wa ndo' be apóstol.
Uyo'o dub xa nsalea' Ananías no Safira xagots ten xa. Le'a bexa wa mdo'o dub ble'a yo.
Ná le'a xa wa mya'an‑no stub tuzh med wa, cha myun xa cuent itea‑ta med wa ndo' be apóstol. Le'a xagots ten xa wa no‑ka uni'í ta wa.
—Ananías, ¿xte'e uyo'o mxu'u lado'o‑lu mya'an‑no la stub tuzh med ta na li mdo'o la yo wa zha? ¿Xta'an li nkwi'in‑no la Espíritu ten Dios zha?
¿Ná lid lu ten yo wa zha? Gor na mdo'o lu‑ya, ¿lid xmed‑ka lu ta wa zha? ¿Xte'e ni lu lba'a mbin la? Le'a lu na'anpa ndo' dub men mbin gelkwi'in, ndi ndo' Dios li mbin la.
Le'a gor na mbi'ín Ananías ta li ndab Pedr wa, cha ulayat xa cha ngut xa. Le'a itea bexa na mbi'ín ta wa cha uzhe'eb mzhebbe.
Cha ulen pla xabgi'i ben mtixko Ananías lad, cha mbi'i bexa wa xa, cha mka'ach bexa xa.
Tso'o wa pa schon gor ulen‑ga xagots ten Ananías wa, ni lá ini'í xa xta'an ngwasea xabgi'i ten xa.
We'e le'a Pedr cha ndab ndo' xa:
—Gud naga li‑ka ngok yo mdo'o bega wa zha.
Le'a xagots wa mkwi'in ndab:
—Le'a ta wa li‑ka ngok.
Le'a Pedr cha ndab:
—¿Xta'an‑xá dub‑tsa mbidi'izh bega ukwi'in‑no bega Espíritu ten Dios zhaga? Ndo'ón la le'a bexa mka'ach xabgi'i ten la wa nchabe‑la. Nat le'a bexa no‑gal lu go'o.
Bi le'a gor wa le'a xagots wa no‑gal ngut ulayat xa ndats Pedr. Le'a gor uyo'o be xabgi'i ben wa len ni'i, le'a xagots wa no‑gal ngut. Cha mbi'i‑gal bexa wa xa, cha mka'ach bexa wa xa wats xabgi'i ten xa.
We'e le'a itea be xmen Jesús wa, no itea‑ta be men na mbi'ín ta wa cha uzhe'eb‑pa mzheb.
Le'a be wizh wa le'a be apóstol ndun sian be uyon ten Dios, be ta ndanseana be men. No itea wizh nzhealbe be xmen Jesús dub lad ni'i ten Dios, sa nsalea' Corredor Salomón.
Le'a be men utsin nak ndo' bexa wa no ndab be men le'a bexa xa wen‑ka nak, parea ni dub xa na'anpa nak xmen Jesús wa lá uchealtsa'a bexa wa.
Le'a bexa ndangealadna Jesucristo wa uzhe'eb‑pa ngok kwa'adbe, lak be xabgi'i no li‑ga be xagots.
Le'a be men ulote be men gizh ndi'ib ndo' lo'on to'o nes sa itid Pedr. Mbinbe'e bexa tal masa xi'ín‑tsa Pedr itid las bexa gizh wa, cha yakna bexa.
No kwa'ad‑pa be men be gezh nde gax wa ulen‑no be men gizh gast Jerusalén, no bexa nsak gizhtont ncho be mbi bxin len lado'o‑na. Le'a itea bexa wa cha myaknabe.
We'e le'a ule'ay ndon le'a nsak no itea be xmen‑xa, bexa saduceo, uzhe'eb ngoklobe.
Cha usen bexa be apóstol wa, cha mke'a bexa wa xa latgi'ib.
Ná le'a dub ángel ten Dios ulen te'al, mxa'al be puert ten latgi'ib, cha uto'o be apóstol. Cha ndab ángel wa:
—Wa'be bega ni'i ten Dios, cha bidi'izh bega be di'izh na nsa'a gelnban ndo' be men.
Ta we'e le'a ngot xe'a tempran ncha'be bexa ni'i ten Dios. Cha usaxan bexa nluu bexa be men.
Ngol gor le'a ule'ay ndon le'a nsak no be xmen‑xa no bexa gox nsak ten bexa Israel mzhealbe. We'e cha unibe'e bexa ndo' be polici ya'yo'o bexa be apóstol len latgi'ib.
Parea le'a gor na ulaya' be polici wa latgi'ib, cha uni'í bexa le'a be apóstol na'anla sa wa. Cha myach bexa ndab bexa:
—Le'a gor ulaya' besa le'a to'o latgi'ib wa nso' nyaw‑ka no bexa ndeula'ach wa nde‑ka. Parea le'a gor na mxa'al besa puert wa, le'a len wa na'anla ton ndencho.
Le'a gor na mbi'ín bexa ta wa, le'a ule'ay ndon le'a nsak wa no xa nibe'e ten be polici wa no be ule'ay nibe'e wa cha ndab ndo' ltsa'a‑na:
—¿Pa gast yakea ta ndee zha?
We'e ulen stub xa ndab:
We'e le'a be polici wa nsea xa nibe'e ten bexa wa ngwa'gi'i‑gal be apóstol, parea na'an xte'e ngun‑no bexa be apóstol wa, geal le'a bexa nzheb ndo' be men ncha'a be men ula'ge' bexa.
Le'a gor na mlen‑no bexa be apóstol wa, cha mte bexa xa ndo' be men nsak wa. We'e le'a ule'ay ndon le'a nsak wa cha ndab:
—Le'a besa yá ndab‑la lá uluu‑ta bega cuent ten Jesús ndo' be men. ¡Ná nat le'a Jerusalén ndee yamer itea men ndo'ón be ta nluu bega! No nlad bega ukike bega besa ta li ngut Jesús wa.
Le'a Pedr no be ltsa'a‑xa cha uka'ab ndab:
—Le'a besa nsabndo' uxobgek ned ndo' Dios, na'anpa ndo' be men.
Le'a Dios xa na ngwanke'a be usan gox polta ten beuna wa, le'a xa wa mxiste Jesús ndo' gelgut, xa na li mbit bega ukea ndo' cruz wa.
Le'a Dios myun‑no Jesús dub xa nibe'e no xa nsa'a gelnban, ndo'ontsa ula'a be men Israel be ta ugap nak bexa, cha yu'u be ke ten bexa.
Le'a ta wa ta uni'í besa ndadi'izh besa, lak ndakno Espíritu ten Dios besa. Le'a Dios nsa'a Espíritu ten na wa ndo' bexa nxobgek ndo' xa.
Le'a gor na mbi'ín bexa ta wa cha uzhe'eb‑pa ngoklo bexa, gast nlad bexa gut bexa bexa wa.
Le'a lat bexa wa no nsob dub xa fariseo nsalea' Gamaliel dub mech ten ley. Le'a be men uzhe'eb‑pa ndap mod ndo' xa wa. Cha uso' xa ndab xa ito'o be apóstol wa dub xla'al.
We'e ndab xa ndo' bexa nibe'e wa:
—Bego xa Israel, gop bega cuent nsea ta gun‑no bega be xabgi'i ba'.
Ntse'aladna bega zha uyo'o dub xa nsalea' Teudas, ndab xa le'a xa uzhe'eb‑pa dub xa nsak. Pa dub dap gayo'o xabgi'i usenke'a tso'o xa. Ná le'a gor na mbit be men xa wa, le'a itea be xmen‑xa cha mte'achso. Cha li‑tsa unitndo' ta ndun bexa.
Tso'o wa li‑gal uyo'o stub xa nsalea' Judas xa Galilea. Le'aga kwa'ad‑pa be men usenke'a tso'o xa be wizh ten censo. Parea gor na mbit be men xa, le'a be xmen‑xa itea mte'achso‑gal.
Le'a nat le'a na' gáp ndo' bega, bla'a bega no na'an xte'e gun‑no bega bexa ba'. Le'a tal ta ndun bexa ba' ta ten‑tsa men, le'a‑ya sbeas yo'o‑ka.
Ná tal le'a‑ya ta ten Dios, le'a bega lá gun gan initndo'‑ya. Bla'ach bega na'anpa kuyo‑no bega Dios.
We'e le'a bexa nibe'e wa dub‑tsa nak nsea ta ndab xa wa. Cha utezh bexa Pedr no Juan, cha uzhe'eb‑pa udin bexa bexa wa. Cha ndab bexa nibe'e wa:
—Yá lá gudi'izh‑ta bega cuent ten Jesús wa.
Cha mla'a bexa Pedr nsea Juan.
Le'a gor na mka'an bexa sa wa uzhe'eb‑pa mtenladna bexa, geal le'a Dios mla'a utid bexa gelkwea' geal nak bexa xmen Jesús.
We'e le'a iteanak wizh le'a bexa nluu be men dub lad ni'i ten Dios no ta lid be men, ndab bexa le'a Jesús nak Cristo xa mtu'ub Dios.
Le'a be wizh we'e le'a be xmen Jesús uzhe'eb‑pa nsayak kwa'ad. Parea le'a lat bexa wa le'a bexa ní'i di'izh griego usaxan ndakloo ndo' bexa na ní'i di'izh hebreo, ndab bexa:
—Le'a be xagots ngut xabgi'i ten na ncho lat besa wa, ncho zha lá ndal bexa sian ta'a gaw xa.
We'e le'a isatibtop be apóstol wa mchealte iteanak be xmen Jesús wa, cha ndab bexa:
—Lá nsabndo' ula'a besa lá gudi'izh besa di'izh ten Dios, cha ndi yansu besa xte'e ise'a ta ndaw bexa wa.
Ta we'e le'a bega nak beuna xmen Jesús, bkwa'an bega ga'ad xabgi'i ndak lat bega, bexa wen nak xa no uzhe'eb ncho juers ten Espíritu ten Dios lado'o‑xa. Le'a bexa wa le'a gun ti'in ndee.
Le'a besa ndee li syo'o gan gudi'izh‑ta ndo' Dios no uluu‑ta besa be men di'izh ten Dios.
Le'a itea bexa wa cha dub‑tsa mbidi'izh nsea ta ndab be apóstol wa, cha mti bexa Xteb dub xa uzhe'eb nge'ladna Dios no uzhe'eb ndap xa juers ten Espíritu ten Dios. Nsea mti bexa Julip no Prócoro no Nicanor no Timón no Parmenas no Nicolás xa Antioquía. Le'a Nic wa na'anpa xa judío, parea ndanke'a xa Dios lak ndun bexa judío.
We'e cha myun bexa cuent isaga'ad bexa wa ndo' be apóstol. Cha mxo'ob be apóstol ya'a‑na gek bexa wa, unab bexa ndo' Dios gakno Dios isaga'ad bexa wa.
Le'a Dios uzhe'eb‑pa ndakno Xteb no nsa'a juers ndo' xa, ta we'e sian be uyon ten Dios ndun xa, be ta ndanseana be men ndencho Jerusalén.
Le'a ncho dub sa nsalea' Be Men Mya'ak, dub ni'i sa nzhealbe bexa judío. Le'a pla bexa ten sa wa usaxan nyoto'o‑no Xteb. Le'a bexa wa bexa gezh Cirene nsea gezh Alejandría no región Cilicia nsea región Asia.
Ná lá ngun bexa gan ndo' Xteb, le'a Xteb uzhe'eb‑pa ndak lak nsa'a Espíritu ten Dios ndo' xa.
We'e msa'a bexa med uka'a stapla be men gab le'a bexa mbi'ín le'a Xteb nisi Moisés no Dios.
We'e uzhe'eb ngoklo be men no bexa gox nsak no be mech ten ley. Cha usen bexa Xteb, cha mbi'i bexa xa sa nzhealbe bexa nibe'e wa.
Cha mzheal bexa men gun gelkwi'in, ndab be men wa:
—Le'a xabgi'i ndee ni lá nla'a ta li nisi xa ni'i ten Dios ndee no ley ten Dios.
Le'a besa mbi'ín ndab xa le'a Jesús xa Nazaret wa ulate ni'i ten Dios ndee no uche'a xa be costumbr ndeno beuna ta mcha'an Moisés.
We'e le'a be men nibe'e wa no itea bexa nde sa wa, gor na mwi'i bexa ndo' Xteb uni'í bexa le'a ndo' Xteb cuent nlu'u ndo' ángel ten Dios.
Le'a ule'ay ndon le'a nsak cha unabdi'izh ndo' Xteb ndab:
—¿Ta ugea‑ka ndab lu ta lba'a ndab be men ba' zha?
Le'a Xteb uka'ab ndab:
—Bego xa dub‑tsa ltsa'a beuna, no bega xa nsak ba', bla'ach bega xte'e gáp na'. Le'a Dios si'il ten beuna mlundo' ndo' Abraham usan gox ten beuna, zha na bi ncho xa sa nsalea' Mesopotamia, zha biseata ya'yo'o xa gezh Harán.
Ndab Dios ndo' Abraham: “Bla'a lazh‑lu ba' no be ltsa'a‑la, cha ndi wa' ndo' yo sa ulu na' ndo' lu.”
We'e le'a Abraham uto'o sa wa, sa no nsalea' Caldea, cha ncha'a xa uyo'o xa Harán wa. Le'a tso'o wa ngut xus Abraham, cha mbi'i Dios Abraham ndo' yo ndee, sa ndencho beuna nat.
Ná le'a Dios lá usa'a ni dub ble'a yo ndo' Abraham, ni dub tuzh sa iso' Abraham. Ndi ndab Dios le'a Dios usa'a‑ka yo ndee ndo' be xin‑xa zha gat xa.Ná le'a zha wa le'a Abraham biseata gap xin‑na.
Ndab Dios ndo' Abraham: “Le'a be xin‑lu ya'yoo dub sa na'anpa lazh bexa. Le'a bexa wa lajuers gun ti'in ten be men sa wa, no ugap gun‑no bexa wa be xin‑lu dub dap gayo'o li'in.
Ná le'a na' utsaksi bexa na li ugap gun‑no be xin‑lu wa.” No ndab Dios: “Le'a tso'o wa le'a bexa ito'o sa wa, we'e yanke'a bexa na' sa ndee.”
Le'a Dios cha mbin‑no Abraham dub trat, ndab Dios xte'e yoo be'e be me'ed bgi'i, ta uluu le'a bexa nxobgek‑ka ndo' trat wa. Ta we'e zha ngop Abraham Isaac, cha ulo Abraham be'e Isaac wizh xo'on ngol Isaac. Cha li‑ga mbin‑no Isaac xin‑na Jacob. Le'a Jacob li‑ga ulo be'e isatibtop be xin‑na, be usan gox polta ten beuna.
’Le'a be xin Jacob wa nxenoladna le'aka dub wit bexa nsalea' Kosé. Cha mdo'o bexa Kosé wa ndo' be men ngwa'udo'o xa Egipto. Ná le'a Dios lá nla'a Kosé.
Le'a Dios ngokno xa ndo' itea be ta juert utid xa. No mbin Dios uzhe'eb‑pa ndak Kosé no msaya' xa ndo' Faraón xa nibe'e Egipto. Le'a Faraón wa cha ulaxo'ob Kosé le'a xa le'a unibe'e idub Egipto no nchansu xa ta lid Faraón.
’Tso'o wa uyo'o win Egipto wa no Canaán ndee. Cha uzhe'eb‑pa kwea' uyo'o be men. Le'a be usan gox polta ten beuna lá ndap‑ta bexa ta gaw bexa.
Le'a gor na mbi'ín Jacob le'a Egipto ncho sian trig gaw bexa, cha mtu'ub xa be xin‑xa, be usan gox polta ten beuna wa. Le'a ta wa biaj ned ngwa'be bexa sa wa.
Le'a biaj itop ngwa'be bexa Egipto, le'a Kosé ndab ndo' bexa le'a bexa wit‑na. We'e uni'í Faraón ta xa'ana Kosé.
Cha ndab Kosé ndo' be wit‑na ya'yo'o bexa Jacob xus bexa, no itea be ltsa'a‑xa. Le'a itea bexa wa pa chon ga'al ncho ti'in xa.
Li nak ncha'a Jacob Egipto, sa ngut xa no be usan gox polta ten beuna wa.
Le'a itea bexa wa mga'ach gezh Siquem ten Canaán ndee, len ba'a sa usi'i Abraham ndo' be xin Hamor xa Siquem.
’Le'a bexa ras Abraham ndencho Egipto wa uzhe'eb ngok kwa'ad. Le'a zha nsaso gax zha gun Dios ta ndab Dios ndo' Abraham,
zha we'e uyo'o stub xa nibe'e Egipto, dub xa lá igondo' Kosé.
Le'a tiemp we'e ngol Moisés. Le'a me'ed wa uzhe'eb nsakladna Dios lak nak. Le'a be usan ten me'ed mla'ach me'ed chon mbe'e ta lid‑xa.
Tso'o wa le'a xna'a me'ed mla'a me'ed, parea le'a xingots Faraón mzhe'al me'ed. Cha mla'ach xa me'ed, ngo'ol me'ed cuent dub xin‑xa.
We'e mtsid Moisés itea be ta'a ndak bexa Egipto. Cha myak xa dub xa ndak itea ta ndadi'izh xa no ta ndun xa.
’Le'a zha ncho Moisés dub top ga'al li'in, we'e mbinbe'e xa ya'ina' xa bexa Israel, bexa ltsa'a‑xa.
Ná gor uni'í xa le'a dub xa Egipto nibe'e ndo' be men wa nkegin dub xa Israel, le'a Moisés uto'o ngwa'ulat xa wa. Cha mbit Moisés xa Egipto wa.
Le'a Moisés mbinbe'e le'a bexa Israel, bexa ltsa'a‑xa wa, yakbe'ena le'a Dios gunti'in Moisés igote bexa sa wa, ná le'a bexa lá yakbe'ena ta wa.
Ngol stub‑tsa wizh le'a Moisés uni'í top xa Israel ndeyobe, cha nlad Moisés xe' kwe bexa, ndab xa: “Le'a bega wit‑na, ¿xta'an ngi ndeyo bega zha?”
We'e le'a xa li nkegin ltsa'a‑na wa cha msi'i xa Moisés, ndab xa: “¿Ton ulaxo'ob lu gak lu xa nibe'e no juez ten besa zha?
¿Nati nlad lu gut la na' lak mbit la xa Egipto na'ag wa?”
Le'a gor na mbi'ín Moisés ta wa, cha mxo'on xa, ncha'a xa dub sa sit nsalea' Madián. Le'a sa we'e kwen uyo'o Moisés lat be men xa'aga, cha ngop Moisés top xin‑na.
’Ngol zha ncho‑la Moisés sa wa top ga'al li'in, le'a dub ángel ten Dios mlundo' ndo' Moisés lat beal' sa nsayol' dub yagich. Le'a sa wa ge'e sa bid gax sa nsob ge'e Sinaí.
Le'a Moisés uni'í ta wa no ngwanseana xa, cha ncha'wi'i xa mas gax. Cha mbi'ín xa ti Dios Xa Nibe'e ndab:
“Le'a na' nak Dios ndanke'a Abraham no Isaac no Jacob, be usan gox polta ten lu.” Le'a Moisés usaxan nxis tant nzheb, ni lá ndun xa rages iwi'i xa sa wa.
We'e le'a Dios ndab ndo' xa: “Ulate ndab‑lu, le'a sa nso' lu ba' dub sa umbi'i ndo' na'.
Le'a na' uní xte'e‑ta kwea' ncho be xmen‑na' ndencho Egipto. Le'a na' ndon xte'e‑ta nbixti bexa, ta we'e ndal na' ndo'ontsa ko na' bexa ndo' ya'a bexa Egipto wa. Utsea nat, le'a na' utu'ub lu Egipto.”
’Le'a bexa Israel wa mxelad‑la Moisés, ndab bexa: “¿Ton ulaxo'ob lu gak la xa nibe'e no juez ten besa zha?” Ná le'a Dios mtu'ub‑ka xa cuent dub xa nibe'e, kote xa bexa sa wa, lak ndab ángel li mlundo' lat yagich wa.
’We'e le'a Moisés wa le'a ulo'o be usan gox polta ten beuna Egipto. Le'a xa mbin sian ta'a ngwanseana be men zha uyo'o bexa Egipto no zha utakea bexa tlaw Nitsdo'o Nane, no zha ukesea bexa ge'e sa bid dub top ga'al li'in.
Le'a Moisés wa le'aka ndab ndo' bexa Israel: “Le'a Dios Xa Nibe'e ten beuna uti dub xa lat be ltsa'a bega lak mti xa na'. Le'a xa wa dub xa gudi'izh sakndo' Dios. Bla'ach bega be ta gab xa wa.”
Le'a Moisés wa le'akaga xa uyo'o lat be usan gox polta ten beuna zha ukesea bexa ge'e sa bid wa. Le'a ge'e Sinaí le'a ángel wa uní'i ndo' Moisés, msa'a ángel be di'izh nsa'a gelnban, ndo'ontsa utid xa di'izh wa ndo' beuna.
’Ná le'a be usan gox polta ten beuna na'anpa uxobgek ndo' Moisés, le'a bexa ndi mxelad xa no nlad bexa yach bexa le'aka Egipto.
Ndab bexa ndo' Aarón: “Binde'e ga be dios isaned ndo' beuna, le'a beuna lá ini'í tal xta'an ngwasea Moisés, xa li ulo'o beuna Egipto wa.”
We'e cha mbinde'e bexa dub ta cuent nak bser. Cha mbit bexa man, msa'a bexa xnab ndo' bser wa. No ulo bexa dub ujest ten bser li mbinde'e le'aka bexa wa.
Ta we'e le'a Dios ngoklo ndo' bexa, no mla'a Dios yanke'a bexa be ta'a ndi'ib gibe'a, lak nkeani'i ndo' libr ten be profet, ndab Dios:
Bego xa Israel, ndo' dub top ga'al li'in
ukesea bega ge'e sa bid wa,
na'anpa ngut bega ni dub man ndo' na'.
Ndi mbi'i bega lid Moloc,
no mbeal ten Renfán, be dios ten bega,
ta mbinde'e bega yanke'a bega.
’Le'a zha na ukesea be usan gox polta ten beuna ge'e sa bid wa, ndap bexa ni'ilad ten Dios, ta mluu le'a Dios nkesea‑noka bexa. Le'a ta wa ngoknde'e lak unibe'e Dios no lak mluu Dios‑a ndo' Moisés.
Cha myun bexa cuent ni'ilad wa ndo' be xin‑xa, gast ngol zha ngok Josué xa nibe'e ten bexa Israel. We'e le'a bexa wa cha ulen‑no ni'ilad wa gast ndo' yo ndee. Cha ulantu'ub Dios be men na'anpa xa Israel sa ndee, ndo'ontsa le'a be usan gox polta ten beuna le'a mya'an‑no yo ndee. Le'a bexa wa ndeno ni'ilad wa gast ngol zha uyo'o David.
Le'a Dios nsakladna lak nak David wa. Cha unab David permis gunde'e dub ni'i ten Dios, sa yanke'a bexa Israel xa.
Ná le'a Salomón xin David le'a mbinde'e ni'i wa.
Ná le'a Dios wa na'anpa nyo'o len ni'i ndande'e men, lak ndab dub xa ndadi'izh sakno Dios polta:
Le'a gibe'a nak sa nso'ob na',
le'a ndo' gizhliyo nak sa nso' xo'o‑na'.
¿Xte'e nak ni'i gunde'e men gunti'in na' zha?
¿Nati xte'e gak dub sa une na'?
Le'a na' ndee mbinde'e iteanak be ta ncho.
We'e no ndab Xteb:
—Le'a bega ndap ncha'‑na, ná lá nsakyo'ón bega, bi ngud‑ka nak lado'o bega. Le'a bega nak lak ngok be usan gox polta ten bega, le'a bega sbe'en lá nlad gun bega ta nlad Espíritu ten Dios.
Le'a be usan gox polta ten bega xela mbin‑no itea bexa mbidi'izh sakndo' ten Dios. Le'a bexa wa mbit be bexa mbidi'izh xte'e ilen Cristo, xa ndun sbe'en be ta wen. Le'a xa wa yá mbi'id‑la, ná le'a bega xela mbin‑no xa, cha mbit bega xa.
Le'a bega ndeno‑ka ley ten Dios ta msa'a be ángel, ná lá uxobgek bega ndo' ta wa.
Le'a gor na mbi'ín bexa ta li ndab Xteb wa, cha uzhe'eb ngoklo bexa, gast ndaw bexa ndeay bexa.
Ná le'a Xteb uzhe'eb ncho Espíritu ten Dios lado'o‑na, mwi'i gibe'a cha uni'í xa xe'a chul ten Dios. No uni'í xa Jesús nsob lad ga'al wats Dios.
Cha ndab Xteb:
—¡Bwi'i bega! Le'a gibe'a ba' nso'nya'al. Le'a Xin Dios Xa Myak Men Ndo' Gizhliyo wa nsob‑gal lad ga'al wats Dios.
We'e le'a bexa wa cha mtsaw ncha'‑na no ya'a‑xa no nbezhat bexa. Cha uxax usen bexa Xteb.
Cha mbi'i bexa Xteb dub lad to'o gezh, cha mla'ge' bexa Xteb. Le'a bexa na mbin ta wa mcha'an xab ko'ol‑na sa nso' dub xabgi'i ben nsalea' Saulo, mla'ach xa be ta'a wa.
Ndalen mla'ge' bexa Xteb, le'a Xteb cha ndab ndo' Dios:
—Jesús Xa Nibe'e, bsen ga gelnban ten na'.
Cha msaxib xa, cha uge' ndab xa:
—Señor, lá gun ten ga ta ugap ndun bexa ndee.
Le'a gor na mtayab xa ta wa, cha ngut xa.
Le'a Saulo mbinbe'e gol ndi wen mbit bexa Xteb. Le'a wizh we'e le'a be men usaxan uzhe'eb‑pa xela ndun‑no be xmen Jesús gezh Jerusalén. Cha mte'achso itea bexa wa idub distrit Judea no distrit Samaria. Ná le'a be apóstol wa na'anpa uxo'on Jerusalén wa.
Le'a ncho be men utsin nak mka'ach Xteb wa no uzhe'eb ndó'on‑no bexa wa xa.
We'e le'a Saulo usaxan nda'wi'i ta lid kad‑ga dub be xmen Jesús wa. Le'a sa na nda'iga'a bexa wa, cha mbi'i Saulo bexa guni'i tal xabgi'i natal xagots. Cha myun Saulo cuent bexa wa ndo' be men uke'a bexa latgi'ib.
Le'a bexa li uto'o Jerusalén wa mbidi'izh di'izh wen ten Dios itea sa ndesea bexa.
Le'a gor na mbi'ín be men ta ndadi'izh Julip no uni'í bexa be uyon ten Dios mbin Julip, cha uzhe'eb‑pa mla'ach bexa xta'an ndadi'izh Julip.
Myunyakna Julip kwa'ad bexa nsak gizhtont ncho mbi bxin len lado'o‑na. Le'a gor na nto'o be mbi bxin wa le'a mbi bxin uge' nbezhat. Nsea myakna kwa'ad bexa lá yoo gan isea no kwa'ad‑ga bexa coj.
Ta we'e uzhe'eb‑pa mtenladna itea be men gezh wa.
Le'a gezh wa ncho dub xabgi'i nsalea' Simón, dub xa ndun be ta bruj. Le'a xa wa nkwi'in‑no kwa'ad be men Samaria, ndab xa le'a xa uzhe'eb dub xa nsak.
Le'a bexa nsak no gast bexa na'anpa nsak nla'ach xta'an ndadi'izh Simón, ndab iteanak bexa le'a Simón wa uzhe'eb‑pa ndap juers ten Dios.
Uzhe'eb‑pa nla'ach bexa ta ndab xa, geal le'a xa kwen mkwi'in‑no be men no ta bruj wa.
Ná le'a gor na mbingealadna bexa di'izh wen ten Dios ta mbidi'izh Julip na xte'e nibe'e Dios be men no cuent ten Jesucristo, we'e cha utalea' bexa, be xabgi'i no be xagots.
We'e no Simón mbingealadna Jesús cha utalea' xa. Cha no xa usaxan nkesea‑no Julip. No ndanseana xa be uyon ndun Julip.
Le'a gor na mbi'ín be apóstol ndencho Jerusalén wa le'a bexa Samaria mbingealadna di'izh ten Dios wa, cha mtu'ub bexa Pedr no Juan sa wa.
Gor ulaya' bexa wa Samaria cha unab bexa ndo' Dios yoo Espíritu ten Dios len lado'o bexa na li ndangealadna Jesús wa.
Le'a zha wa le'a Espíritu ten Dios bi na'an ilansea len ni dub lado'o bexa wa, nab‑tsa utalea' bexa ta nluu le'a bexa xmen Jesús.
We'e le'a Pedr no Juan mxo'ob ya'a‑na gek bexa, cha uyo'o Espíritu ten Dios len lado'o bexa.
Le'a gor na uni'í Simón le'a Espíritu ten Dios ulen gor na nxo'ob Pedr no Juan ya'a‑na gek be men, cha nsa'ab xa med ndo' bexa,
ndab xa ndo' bexa:
—No ndo' na' bsa'a bega juers ba', ndo'ontsa guni'i ton uxo'ob na' ya'a‑na' gek‑na, cha yoo Espíritu ten Dios len lado'o‑xa wa.
We'e le'a Pedr uka'ab ndab:
—¡Le'a xmed‑lu junt initndo' no lu! ¿Xte'e ndanbe'e la zha le'a ta nsa'a Dios wa dub ta'a isi'i lu zha?
Na'anpa no la gun ti'in ndun besa ndee, le'a len lado'o‑la na'anpa ga'al nak ndo' Dios.
Bla'a be ta ugap nak la, cha unab ndo' Dios naga sunge'ladna Dios ta ugap ndanbe'e lu ba'.
Le'a na' uní le'a lado'o‑la uzhe'eb‑pa ugap nak. Le'a ta ugap wa le'a nibe'e lu.
Cha uka'ab Simón ndab:
—Unab bega ndo' Dios, ndo'ontsa lá iti'id na' ta lba'a ndab bega wa.
We'e le'a Pedr no Juan mbidi'izh cuent ten Jesús no di'izh ten Dios ndo' be men gezh wa. Cha uto'o bexa nsea'be bexa Jerusalén. Le'a nes wa mbidi'izh bexa di'izh wen ten Dios ndo' be men sian be gezh ten Samaria wa.
Ngol dub wizh le'a dub ángel ten Dios ndab ndo' Julip:
—Uto'o Jerusalén, cha wa' lad sur nes ncha'a Gaza, nes ntid ge'e sa bid.
We'e le'a Julip ngwaso', cha ncha'a xa. Le'a nes wa uni'í Julip dub xa nación Etiopía. Le'a xa wa dub xabgi'i nsak nchansu be ta uyap ten Candace, xagots nibe'e Etiopía. Le'a xabgi'i wa ngwa' Jerusalén ndo'ontsa yanke'a xa Dios sa wa.
Nes nsea' xa lazh‑xa wa nsea'nsob xa ndo' carret ten xa, ndo'ol xa libr mke'a profet Isaías.
Le'a Espíritu ten Dios ndab ndo' Julip:
—Wa' ubii wats carret ba'.
—¿Nyakbe'ena ga ta nsobyo'ol ga ba' zha?
Le'a xa uka'ab ndab:
—¿Xte'e yakbe'ena na'‑ya, ná na na'an ton gudi'izh‑a ndo' na'?
Cha ndab xa ndo' Julip ikea ndo' carret nsob xa wa.
Le'a ta nsobyo'ol xa wa lnde'e ndab:
Mbi'i bexa xa cuent dub borreg ncha'a sa gat na.
No cuent dub borreg ni lá nbezhat sa nchizh xa gich las‑ma,
li na'an xte'e ngab xa.
Xela mbin‑no be men xa,
no na'an ton iso' wats xa.
Na'an ton gudi'izh cuent ten be xin‑xa,
le'a be men nde ndo' gizhliyo mbit xa.
We'e le'a xa Etiopía wa unabdi'izh ndo' Julip ndab:
—Gud ga, ¿na ton ten cuent ndab profet ndee? ¿Ta ten le'aka xa, nate ta ten stub‑ga xa?
We'e le'a Julip cha usaxan ndadi'izh xte'e nak sa li nsobyo'ol xa wa, cha no di'izh wen ten Jesús mbidi'izh xa.
Ndalen li ncha'besea bexa wa, ngol bexa dub sa ncho nits. Le'a xa Etiopía wa ndab:
—Sa ndee ncho nits. ¿Lid syo'o gan italea' na'?
Le'a Julip uka'ab ndab:
—Tal ga ndangealadna Jesús idub ncholadna ga le'a‑ya syo'o‑ka gan.
Le'a xabgi'i wa ndab:
—Na' ndangeakaladna le'a Jesucristo wa Xin Dios.
We'e cha unibe'e xa Etiopía wa yaibe carret wa. Cha ula'yo'o itop bexa len nits wa. Cha ulalea' Julip xa wa.
Le'a gor na uto'o bexa len nits wa, le'a Espíritu ten Dios cha mbi'i Julip. Le'a xa Etiopía wa yá lá ini'í‑ta Julip, parea uzhe'eb ntenladna xa mbin xa sig nes nsea' xa wa.
Zha le'a‑ka Julip nso'‑la gast gezh nsalea' Azoto. Cha ncha'yadi'izh xa di'izh wen ten Jesús ndo' be men itea be gezh ntid xa gast ulaya' xa gezh Cesarea.
Le'a xa nsalea' Saulo wa bi nkwa'an‑kata mod xte'e gut xa be xmen Jesús wa. Ta we'e ncha'a xa ndo' ule'ay ndon le'a nsak,
cha unab xa git na go'o xa ndo' bexa ndencho gezh Damasco, bexa nchansu be ni'i sa nzhealbe bexa judío sa wa. Li ndo'ontsa izheal xa be xmen Jesús sa wa cha go'o xa bexa wa gast latgi'ib Jerusalén, guni'i tal xabgi'i natal xagots.
Ná gor na yá gax gezh Damasco wa ncha'a Saulo, zha le'a dub xe'a si'il uto'o gibe'a msu‑la idub gangeak wats Saulo.
Le'a xa cha ulayat ndo' yo, cha mbi'ín xa ti dub men ndab:
—Saulo, Saulo, ¿xta'an lba'a‑ta ugap ndun‑no lu na' zha?
—¿Ton go zha, Señor?
Le'a xa wa cha ndab:
—Le'a na' nak Jesús xa lba'a‑ta ugap ndun‑no lu ba'. Le'a lu ntsaksi le'aka le'a lu cuent dub ngon nke'a patad ndo' bar ncheb xa ma.
Le'a Saulo uzhe'eb nxis tant nzheb xa, cha ndab xa:
—¿Señor, xta'an nlad ga gun na' zhaga?
Le'a Jesús cha ndab:
—Goste, cha wa' len gezh Damasco ba', cha gab bexa na xta'an nsabndo' gun la.
Le'a bexa ncha'a‑no Saulo wa uzhe'eb‑pa ngwatena', ta na mbi'ín bexa ti men wa, ná xa na'an ton ini'í.
Le'a Saulo cha ngwaste, parea le'a gor na ndi'izh iwi'i xa le'a xa yá lá na'‑ta. Le'a bexa ncha'a‑no Saulo cha usen‑la ya'a Saulo mbi'i bexa wa xa Damasco.
Sa we'e uyo'o xa chon wizh ni lá yoo gan iwi'i xa, no ni lá ngaw xa, ni nits lá ngo xa.
Le'a Damasco wa ncho dub xmen Jesús nsalea' Ananías. Le'a cuent dub ta'a mche'aladna xa mbi'ín xa ti Jesús ndab:
—¡Ananías!
Le'a xa uka'ab ndab:
—Ndee na', Señor.
Le'a Jesús cha ndab ndo' xa:
—Goso', cha wa' nes nsalea' Nes Ga'al, ilaya' lu ta lid Judas. Cha unabdi'izh na ma dub xa nsalea' Saulo xa gezh Tarso, le'a xa nsobní'i ndo' na' sa wa.
Le'a Saulo cuent dub ta'a mche'aladna uni'í le'a dub xabgi'i nsalea' Ananías ilen uxo'ob ya'a‑na gek Saulo ndo'ontsa ina' Saulo.
Le'a gor na mbi'ín Ananías ta wa cha uka'ab xa ndab xa:
—Señor, le'a kwa'ad be men ndadi'izh cuent ten xabgi'i we'e, plo‑ta ta ugap ndun‑no xa wa be xmen‑ga Jerusalén.
Ná nat le'a xa ulansea sa ndee no permis ten be ule'ay nibe'e, ndo'ontsa go'o xa itea bexa na nge'ladna go.
Ná le'a Jesús ndab:
—¡Wa'! Le'a na' mti xa ndee gun ti'in ten na'. Gudi'izh xa di'izh ten na' ndo' be men na'anpa xa Israel no ndo' bexa nibe'e ten bexa wa, nsea ndo' bexa Israel.
Le'a na' uluu ndo' xa xte'e kwea' itid xa ta na gun xa ti'in ten na'.
Le'a Ananías cha ncha'a ta lid Judas wa, cha mxo'ob xa ya'a‑xa gek Saulo, ndab xa:
—Saulo, go no nak xmen Jesucristo. Le'a Jesús xa na li mlundo' ndo' ga nes nsea ga wa, le'a xa wa ndab gal na' sa ndee, ndo'ontsa yoo gan ina'‑gal ga, no yoo Espíritu ten Dios len lado'o‑ga.
Bi le'a gor wa ulate be ta'a ntsaw ngusndo' Saulo, cha mna'‑gal xa. We'e ngwaso' xa, cha utalea' xa.
Tso'o wa udaw xa, cha myo'o juers xa. Le'a Saulo wa cha uyo'o sa wa stapla wizh no be xmen Jesús ndencho Damasco wa.
We'e usaxan Saulo ndadi'izh xa di'izh ten Dios len be ni'i sa nzhealbe bexa judío, ndab xa le'a Jesús nak Xin Dios.
Itea bexa na mbi'ín ta ndab Saulo wa cha ngwanseana, ndab bexa:
Ná le'a Saulo kad wizh mas juert ndadi'izh di'izh ten Dios, mluu xa le'a Jesús nak Cristo, xa mtu'ub Dios. Le'a bexa judío ndencho Damasco uzhe'eb ngoch gek‑na gor ndo'ón bexa ta mbidi'izh Saulo.
Ngok kwen‑lapa le'a ncho bexa judío dub‑tsa mbidi'izh gut Saulo,
ná le'a Saulo mbi'ín ta wa. Te'al tezhea nla'ach bexa be to'o puert ten gezh wa, ndo'ontsa gut bexa Saulo gor ito'o Saulo.
Ta we'e le'a be xin utsid Saulo wa, ngol gor ula' te'al cha ulo bexa Saulo len dub zhum, cha mla' bexa xa to'o muro nchonyaw gezh wa.
Le'a gor ulaya' Saulo Jerusalén, nlad xa uchealtsa'a xa be xmen Jesús. Ná le'a itea bexa wa nzheb ndo' Saulo, le'a bexa lá ndangealadna ti no Saulo nak xmen Jesús.
We'e le'a Bernabé ngokno Saulo, mbi'i xa Saulo ndo' be apóstol. Cha mbidi'izh xa xte'e uni'í Saulo Jesús nes ncha'a Damasco no xte'e ndab Jesús ndo' Saulo. No mbidi'izh Bernabé xte'e lá izheb Saulo mbidi'izh Saulo di'izh ten Jesús ndo' be men Damasco wa.
Cha li mya'an Saulo wats bexa, ukesea‑no Saulo bexa wa Jerusalén.
No ndadi'izh Saulo di'izh ten Jesús ndo' ga'al be men. Mbidi'izh‑no xa bexa judío bexa ndadi'izh di'izh griego no uteyoto'o‑no xa bexa. Ná le'a bexa wa nlad gut Saulo.
Le'a gor na mbi'ín be xmen Jesús ta wa, cha mbi'i bexa Saulo gezh Cesarea. Ngol sa wa cha mtu'ub bexa Saulo gezh Tarso.
We'e le'a itea be xmen Jesús ncho distrit Judea no distrit Galilea no distrit Samaria na'antapa kwea' nchobe. No mas nge'ladna bexa Dios, no ndun bexa sbe'en ta nsakladna Dios, no mas nsayak kwa'ad bexa lak nsa'a Espíritu ten Dios.
Le'a Pedr nkesea ina' itea be xmen Jesús, cha ngol dub wizh ngwa'iwi'i xa no bexa ncho gezh Lida.
Sa we'e mzhe'al xa dub xabgi'i nsalea' Eneas. Le'a xa wa dub xo'on‑la li'in lá yoo gan isea xa, sbe'en ndo' lo'on nax xa.
Le'a Pedr cha ndab ndo' xa:
—Eneas, Jesucristo myunyakna lu. Nat goste, cha bsaxkwa'a lo'on ten lu.
Cha bi le'a gor wa le'a Eneas ngwaste.
Le'a itea be men ncho Lida no Sarón wa uni'í xte'e myakna xa gizh wa, cha no bexa mbingealadna Jesús.
Le'a gezh Jope uyo'o dub xagots nsalea' Tabita, xa no nak xmen Jesús. Le'a di'izh griego le'a xa nsalea' Dorcas. Le'a xa wa ndun sian be ta wen no ndakno xa bexa uban nak.
Le'a dub wizh ncho Pedr gezh Lida wa le'a Dorcas usen gizh, cha ngut xa. Le'a be xagots mgas xa ngut wa, cha uxo'ob xa wa len dub cuart nde ga'ap.
Le'a Jope wa nde gax gezh Lida. Ta we'e le'a gor na mbi'ín be xmen Jesús ndencho gezh Jope wa le'a Pedr nkesea Lida, cha mtu'ub bexa top xabgi'i ya'yab ndo' Pedr uxax gi'id xa Jope.
Le'a Pedr cha uto'o ncha'a‑no bexa wa. Le'a gor na ulaya' bexa ta ni'i wa, cha mbi'i bexa Pedr len cuart ga'ap sa nax xa ngut wa. Le'a kwa'ad be xagots nab ngut mgi'i ten na wa myaklo wats Pedr ndó'on‑no bexa xa ngut wa. Nluu bexa be lad mbinde'e xa zha na nban xa ndo' Pedr.
We'e le'a Pedr ndab itate itea bexa ndencho len cuart wa. Cha msaxib Pedr ndadi'izh‑no Pedr Dios. Cha mwi'i xa ndo' xa ngut wa, cha ndab xa:
—Tabita, ¡goste!
Le'a xagots wa cha mwi'i, cha uni'í xa Pedr, cha ngwasob xa.
Le'a Pedr cha usen ya'a‑xa uxiso' xa. Cha utezh Pedr be xagots no itea‑ta be xmen Jesús wa. Cha myun Pedr cuent xa nban‑la xa.
Le'a ta li ngok wa mgen idub gezh Jope, cha kwa'ad‑ta bexa mbingealadna Jesús.
Le'a Pedr cha ngwa'yo'o dub nde'ep Jope, ta lid dub xa nsalea' Simón, xa nku'ud gid man.
Le'a gezh Cesarea uyo'o dub xabgi'i nsalea' Cornel, dub soldad nibe'e dub gayo'o be soldad. Le'a partid ten be soldad nibe'e xa wa nsalea' Italiano.
Le'a xa wa no itea bexa ncho ta lid‑xa ndanke'a Dios no nxobgek bexa ndo' Dios. No ndakno xa be men judío bexa uban nak. No ndadi'izh tse'e xa ndo' Dios.
Le'a dub wizh pa gor nke'a uyon gor uzhe, cuent dub ta'a mche'aladna xa uni'í xa dub ángel ten Dios ulaya' sa nsob xa. Cha ndab ángel:
Le'a Cornel nwi'i ndo' ángel wa no uzhe'eb‑pa mzheb xa unabdi'izh xa:
—¿Xta'an nlad ga?
Le'a ángel wa ndab:
—Le'a Dios ndo'ón ta ndab lu ndo' xa, no na' xa ta ndakno lu be men uban nak.
Nat btu'ub pla be men ya'be gezh Jope ya'tezh bexa xa nsalea' Simón, xa no nsalea' Pedr.
Le'a xa wa ncho ta lid stub‑ga xa nsalea' Simón, xa nku'ud gid man, xa ncho gax to'o nitsdo'o wa. Le'a Pedr wa gab xta'an nsabndo' gun lu.
Le'a gor na unitndo' ángel ndo' Cornel, le'a Cornel cha utezh top xabgi'i ndun ti'in ta lid‑xa nsea dub soldad ndanke'a Dios, dub xa ndun ti'in ndo' Cornel.
Cha mbidi'izh xa itea ta'a uni'í xa wa, cha mtu'ub xa bexa wa Jope.
Ngol stub‑tsa wizh gor nsalaya' gax bexa wa gezh Jope, pa gor gawizh le'a Pedr ukea gek ni'i sa wa ncha'yadi'izh‑no xa Dios.
Ngol gor uzhe'eb‑pa nda'na xa, nlad xa gaw xa. Ná le'a ndalen ndande'e bexa ta gaw xa, we'e uni'í xa cuent dub ta'a mche'aladna xa.
Uni'í xa le'a gibe'a mya'al, cha dub ta cuent dub ble'a lad si'il nchii idap skin‑a ncha'la' ndo' yo.
Le'a ndo' lad wa ndi'ib isando' be man ndap dap xo'o‑na nsea be wach no be man du'ub.
Cha mbi'ín xa ti Dios ndab:
—Pedr, goso'. Bit dub man cha udaw ma.
Ná le'a Pedr uka'ab ndab:
—Na'an, Señor. Na' nunk gol gaw ni dub ta bzhi'ik, dub ta'a lá nsabndo' gaw be men judío.
Ná le'a ti Dios wa ulen‑gal ndab:
—Le'a be ta ndáp na' le'a‑ya ta umbi'i, lá gab lu ndo'‑ya ta bzhi'ik.
Chon biaj li uní'i Dios ndo' Pedr. We'e le'a lad wa cha mkea le'akagal gibe'a.
Le'a Pedr cha uzhe'eb ndanbe'e na xta'an gab ta li uni'í xa wa. Ndalen wa ulaya' be men li mtu'ub Cornel ncha'kwa'an Pedr ta lid Simón wa.
Cha unabdi'izh bexa naga lid sa we'e nbeas Simón, xa no nsalea'‑ga Pedr.
Ndalen li nsobyunbe'e Pedr ta li uni'í xa wa, le'a Espíritu ten Dios ndab:
—Una', le'a chon xabgi'i nseakwa'an lu.
Goso', cha ula', cha wa'‑no bexa wa. Lá gunbe'e lu ti ton xa wa, le'a bexa wa na' mtu'ub.
Cha ula' Pedr sa nde bexa mtu'ub Cornel wa, cha ndab xa ndo' bexa:
—Na' nsalea' Pedr, xa li nkwa'an bega wa. ¿Xta'an gun‑no bega na'?
Le'a bexa uka'ab ndab:
—Le'a dub soldad nibe'e nsalea' Cornel mtu'ub besa. Le'a xa wa dub xa wen nak no nxobgek xa ndo' Dios no ndap bexa judío mod ndo' xa. Le'a dub ángel ten Dios ndab ndo' Cornel kwezh xa go, gi'id ga ta lid‑xa, ndo'ontsa go'ón xa xta'an gab ga.
We'e le'a Pedr cha ndab ndo' bexa yoo bexa len ni'i. Cha sa we'e ngot bexa te'al wa. Ngot xe'a cha ncha'a‑no bexa wa Pedr no stapla be xmen Jesús ncho Jope wa.
Le'a gor ulaya' xa wa, le'a Cornel uto'o usaxib ndo' Pedr, ngwanke'a xa Pedr.
Ná le'a Pedr cha uxiso' xa ndab xa:
—Goso' ga. Le'a na' ndee dub men cuent‑kaga go.
Ndalen ndeyadi'izh bexa cha li uyo'o bexa len ni'i wa. Cha uni'í Pedr ndebe kwa'ad‑pa be men wa.
Cha ndab Pedr ndo' bexa:
—Le'a bega uni'í‑ka le'a ley ten besa judío nibe'e lá uchealtsa'a besa dub xa na'anpa xa judío, no ni lá yoo besa len lid dub xa wa. Ná le'a Dios mluu ndo' na' le'a na' lá nsabndo' gáp le'a dub men xa bzhi'ik.
Ta we'e gor utezh bega na', cha uxax ndal na' ni na'an xte'e ngáp na'. Nat nabdi'izh na' ndo' bega, ¿xta'an utezh bega na'?
We'e le'a Cornel uka'ab ndab:
—Le'a ncha'a‑la yá mdap wizh pa gor nke'a uyon uzhe gol gaw na', ndi nsobyadi'izh na' ndo' Dios sa ndee. Cha mlundo' dub xabgi'i ndo' na', nak xa dub lad nla'beal'.
Cha ndab xa ndo' na': “Cornel, Dios ndo'ón ta ndab lu ndo' xa no na' xa ta ndakno la be men uban nak.
Nat btu'ub ton ya' gezh Jope ya'tezh xa Simón xa no nsalea'‑ga Pedr. Le'a xa wa ncho ta lid stub‑ga xa nsalea' Simón xa nku'ud gid, ncho gax to'o nitsdo'o. Le'a gor ilansea Pedr wa ta lid‑la, gudi'izh xa ndo' la.”
Ta we'e uxax mtu'ub na' bexa ya'kwa'an ga, cha mbin ga jabor cha nsea‑ga ga. Nat le'a besa nde sa ndee ndo' Dios, ndo'ontsa go'ón besa itea ta unibe'e Dios gab ga ndo' besa.
We'e le'a Pedr usaxan ndadi'izh‑la ndab:
—Nat myakbe'e na' le'a Dios lá nti ni dub men.
Guni'i pa nación le'a Dios nsakladna lak nak bexa nxobgek ndo' Dios no ndun bexa ta wen.
Dios uní'i ndo' besa xa Israel, mbidi'izh xa di'izh wen na xte'e wen ya'an be men ndo' xa juers ten ta mbin Jesucristo, Xa Nibe'e itea be men.
Le'a bega uni'í‑ka xte'e nak ta uyo'o idub Judea, ta usaxan distrit Galilea, tso'o na mbidi'izh Juan le'a be men nsabndo' italea'be.
Uni'í bega xte'e msa'a Dios juers no Espíritu ten na ndo' Jesús xa gezh Nazaret. We'e le'a Jesús ukeseayun be ta wen no myunyakna xa itea bexa na ntsaksi mxu'u, geal le'a Dios ndakno xa.
’Le'a besa no uni'í itea ta'a mbin Jesús idub Judea no gast gezh Jerusalén, sa na mbit be men xa, mke'a bexa xa ndo' cruz.
Ná le'a Dios ngol wizh yon mxiste Jesús ndo' gelgut. Cha mbin Dios mlundo' Jesús ndo' besa.
Le'a Jesús wa na'anpa ulundo' ndo' itea men, nab‑tsa ndo' besa xa mti‑la Dios mlundo' xa. Le'a tso'o na mban xa wa le'a besa udaw‑no xa no ngu‑no besa xa.
Le'a Dios cha unibe'e gudi'izh besa ndo' be men gab besa le'a Dios le'a ulaxo'ob Jesús gab Jesús na ton ndap ke, bexa nban no bexa ngut.
Le'a itea be profet yá mbidi'izh‑ka cuent ten Jesús, ndab bexa le'a tal ton ige'ladna xa le'a Dios stsu'u be ke ten bexa.
Ndalen li nso'yadi'izh Pedr be di'izh wa, le'a Espíritu ten Dios ula' tso'o itea bexa li ndeyo'ón ta wa.
Le'a bexa judío na li ulen‑no Pedr wa ngwanseanabe ta na li msa'a Dios Espíritu ten na no ndo' bexa na'anpa xa judío.
Ndo'ón bexa le'a bexa nde sa wa usaxan ndadi'izh isando' di'izh, ndab bexa le'a Dios uzhe'eb dub Dios si'il.
We'e le'a Pedr cha ndab ndo' bexa judío wa:
—Le'a bexa ndee usen Espíritu ten Dios lak‑kaga beuna ndee. Ta we'e lá nsabndo' uka beuna italea' bexa len nits.
Cha ndab Pedr italea' bexa ta nluu le'a bexa xmen‑ka Jesucristo. We'e le'a bexa wa cha unab ndo' Pedr yoo Pedr sa wa stapla wizh.
Ta we'e le'a zha na nsea' Pedr Jerusalén, le'a ncho bexa judío wa cha uteyo Pedr,
ndab bexa:
—¿Xta'an uyo'o lu len lid bexa na'anpa xa judío no udaw‑no la bexa?
Le'a Pedr cha mbidi'izh itea be ta'a utid wa, ndab xa:
—Le'a dub wizh zha na naxncho'o na' gezh Jope, ndalen nsobyadi'izh‑no na' Dios, cuent mche'alad na' uní na' dub ta cuent dub ble'a lad si'il nchii idap skin‑a. Le'a ta wa uto'o gibe'a ncha'la'‑ya sa nso'ob na'.
Cha mwi na' na xta'an ta ndi'ib ndo'‑ya. Cha uní na' be man ndap dap xo'o‑na, no be man ge'e, no be wach nsea be man du'ub.
We'e mbín na' ti Dios ndab: “Pedr, goso'. Bit be man ndee, cha udaw ma.”
Le'a na' ndáp: “Na'an, Señor. Na' nunk gol gaw dub ta bzhi'ik, dub ta'a lá nsabndo' gaw be men judío.”
We'e le'a ti Dios ta nto'o gibe'a ba' wa ndab‑gal: “Le'a be ta ndáp na' le'a‑ya ta umbi'i, lá gab lu ndo'‑ya ta bzhi'ik.”
Le'a ti Dios wa chon biaj li ndab ndo' na'. We'e cha mkea‑gal lad wa gibe'a.
’Bi le'a gor wa le'a chon xabgi'i uto'o gezh Cesarea ulansea ni'i sa naxncho'o na' wa.
Le'a Espíritu ten Dios cha ndab ndo' na' gaa‑no na' bexa wa. Cha mbi na' isaxo'op bexa no nak xmen Jesús, bexa nde ndee. Cha uyo'o besa len lid Cornel wa.
Le'a xa wa mbidi'izh le'a ta lid‑xa wa uni'í xa dub ángel ten Dios nso'‑ma, cha ndab ángel ndo' xa: “Btu'ub bexa ya'tezh dub xa ncho Jope nsalea' Simón, xa no nsalea'‑ga Pedr.
Le'a xa wa gab na xte'e gap lu gelnban no itea bexa ta lid‑lu.”
We'e le'a gor usaxan mbidi'izh na' ndo' bexa wa, le'a Espíritu ten Dios ula' tso'o bexa lak ula' Espíritu wa tso'o beuna zha ned wa.
Cha mtse'alad na' ta ndab Jesús ndo' beuna: “Ugea‑ka le'a Juan ulalea' men no nits, parea le'a bega italea' nsea Espíritu ten Dios.”
Nat le'a Dios no ndo' bexa wa msa'a ta na msa'a xa ndo' beuna ndangealadna Jesucristo wa. Ta we'e le'a na' lá yoo gan uka ta ndun Dios.
Le'a gor na mbi'ín bexa ta li ndab Pedr wa, cha xe' ute bexa. Cha ndab bexa le'a Dios uzhe'eb dub xa si'il. No ndab bexa:
—Nat uni'í beuna le'a no‑ka be men na'anpa xa judío wa tal le'a bexa ula'a be ta ugap nak bexa, le'a Dios usa'a‑ka gelnban ndo' bexa wa.
Tso'o na ngut Xteb le'a be men uzhe'eb usaxan xela ndun‑no bexa nak xmen Jesús. Le'a ncho bexa wa ngwa'uxo'on gast distrit Fenicia, nsea isla Chipre, nsea dub gezh nsalea' Antioquía. Le'a be sa we'e mbidi'izh bexa wa di'izh ten Jesús ndo' nab‑tsa bexa judío.
Ná le'a lat be xmen Jesús ncha'a Antioquía wa ncho bexa uto'o Chipre no Cirene. Zha ulaya' bexa gezh Antioquía, cha usaxan bexa ndadi'izh bexa di'izh wen ten Jesús Xa Nibe'e wa ndo' bexa na'anpa xa judío.
Le'a Dios uzhe'eb ngokno bexa, cha uzhe'eb kwa'ad be men mbingealadna di'izh wa, cha mge'ladna bexa Jesús.
Le'a gor na mbi'ín be xmen Jesús ndencho Jerusalén ta wa, cha mtu'ub bexa Bernabé gezh Antioquía.
Gor ulaya' xa sa wa, we'e uni'í xa xte'e wen ndun‑no Dios bexa wa, cha uzhe'eb mtenladna xa. Cha mtenxe'a xa bexa wa, ndab xa ndo' bexa wa ga'al‑tsa kwe bexa, lá ula'a bexa Dios.
Le'a Bernabé wa uzhe'eb dub xa wen no ncho Espíritu ten Dios lado'o‑xa no nge'ladna xa Jesús. Ta we'e uzhe'eb kwa'ad men gezh wa mbingealadna Jesús.
Le'a Bernabé cha ncha'a gezh Tarso ncha'kwa'an xa Saulo. Le'a gor mzheal xa Saulo, cha mbi'i xa Saulo Antioquía.
Cha uyo'o bexa pa dub li'in lat be xmen Jesús sa wa. No mluu bexa kwa'ad‑pa be men wa. Le'a Antioquía wa sa na ndon ned le'a be men msalea' bexa na ndangealadna Jesús wa xmen Cristo.
Le'a zha wa le'a ncho pla bexa ndadi'izh sakndo' Dios uto'o Jerusalén ncha'be Antioquía wa.
Le'a dub xa wa nsalea' Ágabo. Le'a Espíritu ten Dios mluu xa gab xa le'a idub ndo' gizhliyo yoo dub win si'il. Le'a win we'e uyo'o tiemp unibe'e Claudio idub sa nibe'e Roma.
Le'a Bernabé no Saulo cha mbi'i med wa ndo' bexa nchansu be xmen Jesús ndencho Judea.
Le'a be wizh we'e wa le'a Herodes xa nibe'e Judea wa usaxan ntsaksi be xmen Jesús.
Unibe'e Herodes gat Jacob wit Juan ndo' spad.
Le'a gor uni'í xa le'a bexa judío wa uzhe'eb msakladna ta wa, cha unibe'e‑gal xa ya'iga'a Pedr. Le'a ta wa ngok len ujest ten bexa judío, zha ndaw bexa pan na'an levadur.
Le'a gor usen bexa Pedr, cha mke'a bexa Pedr latgi'ib. Le'a sa wa nla'ach dap xkwa'a soldad, dap ga'ga xa kad xkwa'a‑xa wa. Le'a Herodes ndanbe'e kotso' Pedr ndo' be men itid‑tsa ujest Pascua wa.
Ndalen li nke'a Pedr latgi'ib wa, le'a be xmen Jesús wa uzhe'eb‑pa unab ndo' Dios ito'o Pedr.
Le'a ngol te'al na li gat xe'a yun Herodes cuent Pedr ndo' ya'a be men wa, le'a Pedr naxnchii top caden naxyats xa tlaw top soldad. Le'a stapla soldad wa ndeula'ach to'o latgi'ib wa.
Le'a sa wa mlundo' dub ángel ten Dios, msu xe'a idub len cuart wa. Le'a ángel wa mkwa'an Pedr utichya'a xa las Pedr, cha ndab xa:
—Uxax goste.
Bi le'a gor wa le'a caden nchii ya'a Pedr wa yo'o ulate.
Le'a ángel wa ndab ndo' Pedr:
—Gok xab‑la no bke'a ndab‑lu.
Cha li‑ga mbin Pedr. Le'a ángel wa ndab‑gal:
—Ubixyo'o lad nbix lu ba', cha usenke'a tso'o‑na'.
Le'a Pedr cha usenke'a tso'o ángel ni lá ini'í xa ga ta ugea‑ka li ndun ángel wa. Ndi nsak xa le'a‑ya dub ta nche'aladna xa.
Ná gor utid Pedr itop sa li ndeula'ach soldad wa, cha ulaya' xa sa nak puert gi'ib wa, sa nto'o be men nke'a latgi'ib wa, le'a puert wa yo'o mya'al. Cha uto'o ángel wa no Pedr. Le'a gor usea bexa dub tuzh sa, le'a ángel wa cha mla'a nab Pedr.
Le'a gor mte'ach wen xka'al Pedr, we'e mbinbe'e Pedr:
—Nat ndon nde'e uní na' le'a Dios mtu'ub‑ka ángel ten na, ndo'ontsa lá iti'id na' ta gab Herodes utsaksi xa na' nsea itea be ta nlad be men judío gun‑no na'.
Le'a gor na li mbinbe'e Pedr wa, cha ulaya' xa ta lid Marí, xna'a‑xa nsalea' Juan xa no nsalea'‑ga Marc. Le'a sa wa kwa'ad be men nzhealbe, ndeyadi'izh‑no bexa Dios.
Gor ulaya' Pedr to'o tale ten ni'i wa, cha utezh Pedr bexa wa. Le'a dub xagots ben nsalea' Rode uto'o ncha'wi'i na ton ta li nbezh wa.
Ná gor mgondo' xagots wa le'a ta wa ti Pedr, tant ntenladna xa ni lá igen uxa'al xa to'o ni'i wa, ndi karrel mya'yab xa le'a Pedr nso' to'o ni'i.
Ná le'a bexa wa ndab:
—Lu ga usak ta wa.
Ná le'a xagots wa ndab le'a ta wa ta ugea‑ka. Le'a bexa wa cha ndab:
—Le'a ta wa na'anpa Pedr, le'a ta wa ga ángel ten xa.
Ndalen wa le'a Pedr bi nso'bezh‑ka to'o ni'i wa. Le'a gor na mxa'al bexa to'o ni'i wa no uni'í bexa le'a‑ya Pedr‑ka, we'e cha uzhe'eb ngwanseana bexa.
Le'a Pedr ya'a‑tsa na mbin sen ndo'ontsa xe' kwe bexa. Cha mbidi'izh Pedr ndo' bexa xte'e ulo'o Dios xa latgi'ib. Cha ndab xa:
—Wa'yadi'izh bega ta ndee ndo' Jacob nsea ndo' itea‑ta be xmen Jesús wa.
Cha uka'an xa, ncha'a xa stub‑ga lad.
Le'a Herodes unibe'e ukwa'an bexa Pedr, ná Pedr yá lá ngaiga'a‑ta. Le'a Herodes uzhe'eb unabdi'izh ndo' bexa nla'ach latgi'ib wa na xte'e mxo'on Pedr, cha unibe'e xa gat bexa wa.
Tso'o wa le'a Herodes cha mka'an distrit Judea wa, cha ncha'a xa yoo xa gezh Cesarea.
Le'a Herodes uzhe'eb ndakloo ndo' be men ndencho gezh Tiro no gezh Sidón. Parea le'a sa nibe'e Herodes wa sa nsi'i be men itop gezh wa ta gaw bexa. Ta we'e le'a bexa wa mbidi'izh ya'be bexa ndo' Herodes. Cha mbidi'izh‑no bexa Blasto dub xa nsak ten Herodes, ndab bexa le'a bexa yá lá kuyo‑no Herodes. Le'a Blasto cha mtid di'izh wa ndo' Herodes.
Le'a Herodes cha msabe'e dub wizh gudi'izh‑no xa bexa. Zha ngol wizh wa le'a Herodes ngok lad uyap ten na. Cha usob xa sa ndun xa regl be ta'a. Cha mbidi'izh xa ndo' be men Tiro no Sidón sa wa.
Le'a bexa wa usaxan uge' ndab:
—¡Le'a xa ndadi'izh ndee na'anpa dub men! ¡Le'a xa dub dios!
Bi le'a gor wa le'a dub ángel ten Dios mbin usen gizh Herodes, geal le'a Herodes na'anpa ngab le'a xa men‑ka, le'a Dios‑tsa yanke'a bexa. We'e udaw mgeas Herodes, cha ngut xa.
We'e le'a di'izh ten Dios uzhe'eb nsate'achso itea lad no kwa'ad men nsayungealadna‑ya.
Le'a gor na uni‑tsa ti'in na ngwa' Bernabé no Saulo gezh Jerusalén wa, cha myach bexa nseabe bexa le'aka Antioquía wa. Mbi'i bexa no Juan, xa no nsalea'‑ga Marc.
Le'a lat be xmen Jesús ndencho Antioquía wa ncho bexa ndadi'izh sakndo' Dios no bexa nluu di'izh ten Dios. Le'a ta wa Bernabé no Simón xa nsalea'‑ga Xa Nagats, nsea Lucio xa gezh Cirene, nsea Manaén xa junt ngo'ol‑no Herodes Antipas, nsea Saulo.
Ngol dub wizh ndalen nzhealbe be xmen Jesús sa wa, nsa'a bexa xno ndo' Dios no lá ngaw bexa dub tiemp, le'a Espíritu ten Dios ndab ndo' bexa:
—Ulaxo'ob bega Bernabé no Saulo ba', le'a na' mti bexa gun bexa ti'in ten na'.
We'e Le'a gor mtaní'i bexa ndo' Dios no utid‑la zha lá ngaw bexa, cha mxo'ob bexa ya'a bexa gek Bernabé no Saulo. Cha mtu'ub bexa itop xa wa gun bexa ti'in ten Dios.
Le'a Espíritu ten Dios ulogek Bernabé no Saulo ya' bexa gezh Seleucia. Le'a sa wa cha uyo'o bexa len dub ni'iya si'il ncha'a isla Chipre.
Gor ulaya' bexa Salamina, dub gezh ten Chipre wa, cha usaxan ndadi'izh bexa di'izh ten Dios len be ni'i sa nzhealbe bexa judío. Le'a Juan no ndakno bexa sa wa.
We'e utid bexa idub isla wa, cha ulaya' bexa stub gezh nsalea' Pafos. Le'a sa wa mzhe'al bexa dub xa judío nsalea' Barjesús, dub xa bruj. Le'a xa wa ndab ndadi'izh sakndo' Dios, ná le'a ta wa gelkwi'in.
Le'a Barjesús wa ndun ti'in ndo' Sergio Paulo, xa nibe'e idub Chipre, dub xa ndak‑pa. Le'a Sergio Paulo wa unab gi'id Bernabé no Saulo, le'a xa wa nlad go'ón di'izh ten Dios.
Ná le'a Barjesús xa no nsalea'‑ga Elimas wa ndakloo ndo' bexa, le'a xa lá nlad gungealadna Sergio Paulo wa di'izh ten Cristo.
We'e le'a Saulo xa nsalea'‑ga Pabl wa uzhe'eb ncho juers ten Espíritu ten Dios lado'o‑na, mwi'i‑la ndon ga'al ndo' xa bruj wa,
cha ndab xa:
—¡Lu xin mxu'u! Lu xa ukwi'in no ugap nak la. Sbe'en‑tsa nka la ndo' be ta wen ten Dios. ¿Xta'an lá nla'a lu gungealadna be men di'izh ten Jesús zha?
Nat le'a Dios utsaksi la, yak lu dub xa lá na', lá yoo‑ta gan ina' lu xe'a wizh dub tiemp.
Bi le'a gor wa le'a Elimas na'anpa ina', cha nkwa'an xa ton isen ya'a‑xa uluu nes ndo' xa.
Gor uni'í xa nibe'e Chipre wa ta wa, cha uzhe'eb ngwanseana xa ndo' di'izh ten Jesús, cha no xa mbingealadna Jesús.
Le'a Pabl no be ltsa'a‑xa wa cha uto'o Pafos ncha'be bexa len dub ni'iya si'il ncha'a gezh Perge ten región Panfilia. Ná le'a Pafos wa le'a Juan cha mla'a bexa, nsea' xa Jerusalén.
Le'a Pabl no Bernabé cha uto'o Perge wa, ncha'a bexa gezh Antioquía ten región Pisidia. Ngol dub wizh ne'e be men cha ngwa' bexa len ni'i sa nzhealbe bexa judío gezh wa, cha usob bexa.
Gor mtayo'ol dub xa dub tuzh ta mke'a Moisés no be profet, le'a bexa nchansu sa wa cha ndab ndo' dub men gab ndo' Pabl no Bernabé:
—Bega nak beuna xmen Dios, tal le'a bega nlad gudi'izh ndo' besa dub ta gakno besa, gud bega‑ya nat.
We'e le'a Pabl cha uso', cha uxits ya'a‑na ndo'ontsa xe' kwe be men wa, cha ndab xa:
Le'a Dios ten beuna xa Israel mti be usan gox polta ten beuna wa no mbin Dios myak kwa'ad bexa zha utencho bexa Egipto, cha ulo'o Dios bexa Egipto wa.
No mxik Dios ndo' bexa dub top ga'al li'in ge'e sa bid wa.
No juers ten Dios le'a bexa mbin gan ndo' ga'ad ras be men kwa'ad‑pa ndencho ndo' yo Canaán. Cha msa'a Dios yo si'il wa ndo' bexa Israel wa.
Tso'o wa pa dap gayo'o itol li'in le'a Dios msa'a be juez nchansu bexa Israel, gast tiemp ten profet Samuel.
Le'a zha wa unab be men wa dub xa inibe'e bexa. We'e le'a Dios mso' Saúl xin Cis xa ras Benjamín gak xa xa nibe'e top ga'al li'in.
Tso'o wa le'a Dios ulatso' Saúl, cha mso' Dios David gak xa xa nibe'e. Le'a Dios ndab: “Le'a David xin Isaí dub xa nsaklad na' lak nak xa, le'a xa wa gun itea ta nlad na'.”
No ndab Dios ndo' David le'a dub xa ras David wa gak xa na usa'a gelnban ndo' be men Israel. Le'a xa wa le'a Jesús.
Le'a zha na biseata ilen Jesús wa, le'a Juan ndadi'izh‑la di'izh ten Dios ndo' be men Israel, ndab xa ula'a bexa be ta ugap nak bexa no italea' bexa.
Ngol zha yamer udub Juan ti'in wa, le'a xa ndab: “Le'a na' ndee na'anpa le'a xa ndanbe'e bega wa. Tso'o na' ndee ilen stub xa mas nsak ndo' na', gast ni lá isaya na' kote na' ndab‑xa wa.”
’Bla'ach bega nak beuna xa ras Abraham, no itea‑ta bega ndanke'a Dios. Le'a ta na ndáp na' ndee itea ndo' beuna nsa'a gelnban.
Le'a be men ncho Jerusalén no bexa nibe'e ten bexa wa lá yakbe'ena bexa ton nak Jesús. Ni lá yakbe'ena bexa be ta mbidi'izh be profet polta, ta ndo'ol bexa len ni'i sa nzhealbe bexa judío itea be wizh ne'e beuna wa. Ta we'e ndab bexa gat Jesús, lak mke'a be profet polta wa gun bexa.
Le'a bexa ni lá izheal ni dub ke nsabndo' gat Jesús, ná le'a bexa unab ndo' Pilat inibe'e xa gat Jesús.
We'e cha tso'o na li ngwasea Jesús lak nkeani'i di'izh ten Dios, cha uxe'e bexa xa ndo' cruz, cha mka'ach bexa xa.
Ná le'a Dios mxiste xa wa mban xa ndo' gelgut.
Le'a Jesús cha sian biaj mlundo' ndo' be xmen‑xa, bexa uto'o‑no xa Galilea ncha'a xa Jerusalén. Nat le'a bexa wa le'a ndadi'izh cuent ten Jesús ndo' be men.
’Le'a besa ndee no ndadi'izh ndo' bega be di'izh wen na xte'e gun‑no Dios be men lak ndab Dios ndo' be usan gox polta ten beuna.
Nat ndo' beuna xa ras ten bexa wa, le'a ta ndab Dios wa mbin‑la Dios gor na mxiste xa Jesús ndo' gelgut, lak nkeani'i ndo' Salmo itop, ndab Dios ndo' Jesús: “Le'a lu nak Xi'ín‑na', le'a nat le'a na' nak Xus‑la.”
Le'a Dios le'a mxiste Jesús mban Jesús ndo'ontsa lá gazha'a be'al las‑xa, lak‑ka nkeani'i di'izh ten Dios, ndab Dios: “Usa na' ndo' bega ta wen na ndáp na' ndo' David wa.”
No stub Salmo nkeani'i ndab David: “Le'a go Dios lá ula'a gazha'a be'al las xa umbi'i ten ga.”
Le'a David mxobgek‑ka ndo' Dios, parea ngut xa, cha mga'ach xa ba'a sa mga'ach be usan gox ten xa, cha nguzha'a be'al las‑xa.
Ná le'a Dios mxiste Jesús mban xa, le'a be'al las‑xa na'anpa ngazha'a.
’Bego nak beuna xmen Dios, le'a na' nlad ini'í bega le'a Dios utsu'u be ke ten bega juers ten ta mbin Jesús.
Le'a ta na nxobgek bega ndo' ley mke'a Moisés wa lá gun gan wen ya'an bega ndo' Dios. Ná le'a tal ton ige'ladna Jesús le'a xa wa wen ya'an ndo' Dios.
Bla'ach bega na'anpa ilen ta li mke'a be profet polta wa tso'o bega, zha ndab Dios:
Bwi'i bego na ndun usalad‑no na',
le'a bega yanseana no gat;
geal le'a tiemp ten bega le'a na' gun dub ta uzhe'eb,
dub ta'a lá gungealadna bega,
tal gudi'izh dub men‑a ndo' bega.
Le'a gor na nsea'be bexa wa, le'a kwa'ad bexa wa usenke'a tso'o Pabl no Bernabé. Le'a ta wa bexa judío no bexa na'anpa xa judío, bexa no ndanke'a Dios lak ndun bexa judío. Le'a Pabl no Bernabé cha mtenxe'a bexa wa ndab bexa lá ula'a bexa ta nge'ladna bexa Dios, xa na nkwea'ladna bexa.
Ngol stub wizh ne'e bexa wa, yamer iteanak be men gezh wa mzhealbe go'ón di'izh ten Dios.
Ná le'a ncho pla bexa judío gor uni'í bexa le'a be men kwa'ad mzhealbe sa wa, cha ngoklo bexa. Cha usaxan bexa ndab bexa le'a ta ndab Pabl wa na'anpa le'a nak, no xela uní'i bexa ndo' Pabl.
We'e le'a Pabl no Bernabé ni lá izheb bexa ndab bexa:
—Besa nsabndo' gudi'izh di'izh ten Dios ned lak ndo' bega xa judío. Ná nat le'a bega lá nsakyo'ón‑a, ta nluu le'a bega na'anpa gap gelnban ndo' Dios ta nunk lá idub. Ta we'e le'a besa nchabeyadi'izh‑a ndo' bexa na'anpa xa judío.
Le'a Dios unibe'e li gun besa, ndab xa:
Na' mso' lu cuent xe'a ten bexa na'anpa xa Israel,
ndo'ontsa gudi'izh lu idub ndo' gizhliyo xte'e gap bexa gelnban.
Le'a gor na mbi'ín bexa na'anpa xa judío ta li ndab Pabl wa, cha uzhe'eb‑pa mtenladna bexa, ndab bexa le'a di'izh ten Jesús ta uzhe'eb‑pa wen‑ka. Le'a itea bexa na mti Dios gap bexa gelnban nunk lá idub wa cha mbingealadna bexa Jesús.
Cha li mte'achso di'izh ten Jesús idub gax gezh wa.
Ná le'a bexa judío wa ngwa'yadi'izh‑no bexa nakti'in gezh wa no pla be xagots nsak. Cha no bexa wa ngoklo ndo' Pabl no ndo' Bernabé, cha ulantu'ub bexa Pabl no Bernabé gezh wa.
Le'a Pabl no Bernabé cha mlate yakol ngwa'al xo'o‑na wa, ta mluu le'a Dios ndakloo ndo' be men gezh wa. Cha ncha'a bexa gezh Iconio.
Parea le'a be xmen Jesús ndencho Antioquía wa uzhe'eb ntenladna no uzhe'eb ncho juers ten Espíritu ten Dios len lado'o bexa.
Le'a gezh Iconio wa le'a Pabl no Bernabé uyote len ni'i sa nzhealbe bexa judío. Cha mbidi'izh bexa di'izh ten Dios ndo' be men dub mod na kwa'ad bexa judío no kwa'ad bexa na'anpa xa judío wa mbingealadna Jesús.
Ná le'a bexa judío bexa na'anpa ngungealadna Jesús mbin gan ndakloo kwa'ad bexa na'anpa xa judío ndo' be xmen Jesús wa.
We'e le'a Pabl no Bernabé kwen ngwa'yo'o gezh wa. Nge'ladna bexa Dios‑tsa, ni lá nyu'ladna bexa ndadi'izh bexa di'izh ten Dios. Le'a Dios msa'a juers ten na gun bexa uyon ta ndanseana be men, ndo'ontsa gungealadna be men le'a ta ndadi'izh bexa di'izh ten‑ka Dios.
Ná le'a be men gezh wa myak top partid. Dub partid bexa nso' wats bexa judío wa. Le'a stub partid bexa nso' wats Pabl no Bernabé.
We'e le'a pla bexa judío no bexa na'anpa xa judío no bexa nakti'in wa dub‑tsa mbidi'izh xela gun‑no bexa Pabl no Bernabé, cha gut bexa xa sbe'en ula'ge'‑tsa bexa bexa.
Ná gor na mbi'ín Pabl no Bernabé ta wa cha mxo'on bexa, ncha'utesea bexa gezh Listra no gezh Derbe no be gezh gax, be sa ten región nsalea' Licaonia.
Le'a sa wa mbidi'izh bexa di'izh wen ten Jesús ndo' be men.
Le'a Listra wa ncho dub xabgi'i lá yoo gan isea zha ngol‑ta xa.
Le'a dub wizh nsobyo'ón xa ta ndadi'izh Pabl, ná gor uni'í Pabl xa wa, cha mna'‑la Pabl le'a xa ndangealadna le'a Dios syunyakna xa.
Cha uge' ndab Pabl ndo' xa wa:
—¡Goso'! Bkeaso' be xo'o‑lu ba'.
Le'a xabgi'i wa cha ngwaso' gast ngwasaga'al xa, cha usaxan nsea‑la xa.
Le'a gor uni'í be men ta li mbin Pabl wa, cha usaxan uge' ndadi'izh bexa di'izh ten bexa Licaonia, ndab bexa:
—¡Le'a bexa ndee be dios myak cuent nak men ulansea lat beuna!
Cha ndab bexa le'a Bernabé nak dios nsalea' Júpiter. No ndab bexa le'a Pabl nak Mercurio stub dios ten bexa, geal le'a Pabl ndadi'izh lak ndab be men wa ndadi'izh‑ga dios Mercurio wa.
Le'a latbado'o ndanke'a bexa dios Júpiter nde gax to'o gezh wa. Le'a sa wa cha uto'o dub ule'ay ncha'a‑no pla be ngon no be gé'e. Le'a ule'ay wa no be men wa nlad usa'a be ta wa cuent dub xnab ndo' Bernabé no ndo' Pabl.
—¡Be mgi'i! ¿Xta'an ngi lba'a gun bega zha? Besa ndee men‑ka lak‑ka bega ba'. Besa ga nseabeyadi'izh ula'a bega be ta'a na'an xti'in ba'. Ndi bge'ladna bega Dios nban, xa mbinde'e gibe'a no gizhliyo no nitsdo'o nsea itea‑ta be ta'a ncho nat.
Le'a tiemp polta le'a Dios mla'a be men kad bexa usen nes nlad na.
Ná Dios idub tiemp nluu le'a xa ncho‑ka, ndun xa be ta wen. Nla' xa gi no ndun ga'al xa be ta'a, ndo'ontsa gap beuna ta gaw beuna no itenladna beuna.
Parea maska li ndab Pabl no Bernabé ta wa, ná uzhe'eb‑pa juert mbin bexa gan lá usa'a be men wa xnab ndo' bexa.
We'e ulaya' sa wa pla bexa judío lá ndangealadna Jesús uto'o gezh Antioquía nsea gezh Iconio. Le'a bexa wa mbin gan ngoklo be men Listra wa ndo' Pabl. Cha itea bexa wa mla'ge' Pabl, gast ni bexa mbit bexa Pabl. Cha udabxazh‑tsa bexa Pabl dub lad to'o gezh wa. Cha mchangix bexa Pabl sa wa.
Ná le'a be xmen Jesús wa myaklo wats Pabl, cha ngwaste Pabl. Cha nsea‑gal bexa len gezh wa. Ngot xe'a le'a Pabl no Bernabé ncha'a ndi gezh Derbe.
Le'a Pabl nsea Bernabé mbidi'izh di'izh wen ten Jesús ndo' be men gezh Derbe wa, cha mbingealadna kwa'ad be men Jesús. Cha nsea' bexa le'aka gezh Listra no Iconio no Antioquía ten Pisidia.
Ndab bexa ndo' be xmen Jesús ndencho be gezh wa:
—Ga'al‑tsa ute bega, lá ula'a bega ta nge'ladna bega Dios. Le'a beuna itid‑ka ndo' sian gelkwea', we'e‑ta yate beuna sa nibe'e Dios.
Le'a kad be gezh ndencho be xmen Jesús, le'a Pabl no Bernabé ulaxo'ob pla bexa yansu be men wa. Le'a bexa wa lá ngaw dub tiemp no unab bexa gakno Dios bexa nchansu be men wa. We'e le'a Pabl nsea Bernabé cha mla'a bexa wa ndo' ya'a Dios, xa na li ndangealadna bexa wa.
Cha uto'o bexa región Pisidia wa, ncha'a bexa Panfilia.
Mbidi'izh bexa di'izh ten Jesús ndo' be men gezh Perge, cha ncha'be‑ga bexa gezh Atalía.
Le'a sa wa usen bexa dub ni'iya si'il ncha'a gezh Antioquía ten Siria. Le'a Antioquía wa sa li myun be men cuent bexa ndo' ya'a Dios gun bexa ti'in ten Dios, ta na li msando' bexa wa.
Le'a gor mlansea' bexa Antioquía wa, cha mchealte bexa be xmen Jesús. Cha mbidi'izh bexa xte'e mbinti'in Dios bexa sa ngwa'kesea bexa wa, no xte'e nla'a Dios le'a bexa na'anpa xa judío no ndangealadna Jesús.
Le'a Pabl no Bernabé kwen ngwa'yo'o‑no be xmen Jesús gezh wa.
We'e le'a pla men uto'o Judea ulaya' Antioquía wa, cha usaxan nluu xa be xmen Jesús sa wa, ndab bexa ndo' bexa na'anpa xa judío le'a tal be xabgi'i lá ko be'e lak ndab ley ten Moisés, le'a Dios na'anpa ko'o bexa ndo' be ke ten bexa.
Le'a Pabl no Bernabé uzhe'eb uteyoto'o‑no bexa li nlu'u ta wa. Ta we'e le'a be xmen Jesús ndencho sa wa cha mbidi'izh ya' Pabl no Bernabé no stapla bexa gast Jerusalén, ndo'ontsa gudi'izh‑no bexa be apóstol no bexa nchansu be xmen Jesús sa wa, na xte'e nak ta li nluu bexa Judea wa.
Le'a be xmen Jesús gezh Antioquía wa cha mtu'ub bexa wa. Le'a nes wa ncha'tid bexa be sa nsalea' Fenicia no Samaria, cha mbidi'izh bexa ndo' be xmen Jesús sa wa na xte'e no bexa na'anpa xa judío mbingealadna Jesús. Le'a gor na mbi'ín bexa ta wa, cha uzhe'eb mtenladna bexa.
Gor ulaya' bexa Jerusalén wa, le'a be apóstol nsea bexa nchansu no itea‑ta be xmen Jesús wa utsin mbin‑no bexa. Le'a Pabl no be ltsa'a‑xa cha usaxan ndadi'izh xte'e‑ta ndakno Dios bexa.
Ná le'a pla bexa fariseo na ndangealadna Jesús wa ngwaso' ndab:
—Tal le'a bexa na'anpa xa judío wa nlad gak xmen Jesús nsabndo'‑ka li yoo be'e be xabgi'i wa, no inibe'e beuna yanke'a‑ka bexa ley ten Dios mke'a Moisés wa.
We'e cha mzhealbe be apóstol no bexa nchansu be xmen Jesús wa, ndo'ontsa utsid bexa na xte'e nsabndo' gun bexa.
Ngol gor tant dub stub xa ndeyadi'izhbe, le'a Pedr cha ngwaso' ndab:
—Bego nak beuna xmen Jesús, le'a bega uni'í‑ka le'a mas polta le'a Dios mti na' gayadi'izh na' di'izh wen ten Dios ndo' bexa na'anpa xa judío ndo'ontsa no bexa gungealadna‑ya.
Le'a Dios xa nchando' lado'o beuna msa'a Espíritu ten xa ndo' bexa na'anpa xa judío lak msa'a xa‑ya ndo' beuna, ta nluu le'a Dios no bexa wa nkwea'ladna.
Le'a Dios parej mbin‑no bexa wa no beuna. Le'a bexa wa ndangealadna Jesús, ta we'e mtsambi'i Dios lado'o bexa ndo' be ke ten bexa.
Ná nat, ¿xta'an nlad bega gun bega dub ta'a lá nsakladna Dios zha? ¿Xta'an nlad bega yanke'a bexa be ley ni be usan gox ten beuna ni le'a beuna lá ngun gan yanke'a‑ya?
Le'a beuna ndi uni'í‑ka le'a ta na nkwea'ladna Jesús beuna ta we'e ulo'o Dios beuna ndo' be ke ten beuna no li‑ga bexa na'anpa xa judío wa.
We'e le'a itea be men wa ndon xe' ute. Cha mla'ach bexa ta mbidi'izh Bernabé no Pabl xte'e mbinti'in Dios bexa, mbin bexa sian uyon ten Dios lat be men na'anpa xa judío wa.
—Bego nak beuna xmen Jesús, bla'ach bega ta gáp na' ndee.
Le'a Simón Pedr ba' mbidi'izh xte'e lak gor ned utsin mbin‑no Dios bexa na'anpa xa judío wa ndo'ontsa no bexa gak xmen Dios.
Le'a ta ndee wa nak lak ta mke'a bexa polta mbidi'izh sakndo' Dios, ndab Dios:
Le'a gal dub wizh le'a na' ilen‑gal,
cha uso' na' dub xa inibe'e lak unibe'e David.
Le'a ta unibe'e David wa cuent dub ni'i gox ulate,
ná le'a na' ixiste‑ya,
yuncha'aw na'‑ya lak‑ka ngok‑a zha ned wa,
ndo'ontsa itea‑ta be men syo'o gan ukwa'an na',
nsea bexa na'anpa xa Israel isalea' be xmen‑na'.
Le'a na' nak Dios Xa Nibe'e,
xa ndab ta ndee wa ndo' be men tiemp pol‑kata.
We'e no ndab Jacob:
—Ta we'e ndáp na' na'anpa kichladna beuna bexa na'anpa xa judío, bexa nlad gak xmen Dios.
Ndi utu'ub‑tsa beuna dub git gab‑a na'antapa gaw bexa be xnab nsa'a be men ndo' be dios gizhliyo, no na'anpa ugal bexa dub xa na'anpa xa ten xa, no lá gaw bexa be man lá utsi'i ten no ni ten lá gaw bexa.
Le'a bexa nsabndo' li gun, le'a gast tiemp polta le'a kad‑ga dub gezh ncho‑ga men ndo'ol ley mke'a Moisés. Kad‑ga wizh ne'e bexa wa ndo'ol‑ga bexa‑ya len be ni'i sa nzhealbe beuna xa judío.
We'e le'a be apóstol no bexa nchansu be xmen Jesús no itea‑ta be xmen Jesús wa cha mbidi'izh utu'ub bexa pla be xabgi'i ya'‑no Pabl no Bernabé gezh Antioquía. Mti bexa Judas xa no nsalea' Barsabás, no Silas, top xabgi'i nsak lat bexa wa.
Lnde'e ndab git go'o bexa Antioquía wa:
“Le'a besa nak be apóstol no besa nchansu be xmen Jesús no itea‑ta be xmen Jesús sa ndee ntu'ub besa git ndee ndo' bega na'anpa xa judío no nak xmen Jesús wa, bega ncho Antioquía no Siria no Cilicia.
Le'a besa mbi'ín le'a ncho be men uto'o Jerusalén lat besa ndee, nluu bexa dub ta'a ngochgek bega. Nibe'e bexa yoo be'e bega xabgi'i no yanke'a bega ley mke'a Moisés. Ná le'a besa na'anpa le'a utu'ub bexa uluu bexa ta wa.
Nat mbidi'izh besa ulaxo'ob besa pla xabgi'i ncho lat besa ndee. Le'a bexa wa gi'id‑no Pabl no Bernabé be ltsa'a beuna,
bexa ndun ti'in ten Jesucristo guni'i tal le'a bexa gat.
Ta we'e ntu'ub besa Judas no Silas, le'a bexa wa gi'id yadi'izh mas‑ta xte'e nak ta mke'a besa ndo' git ndee.
Le'a Espíritu ten Dios no besa nsakladna ni stub ta'a mas lá gab‑ta besa gun bega, gun‑tsa bega ta nsabndo' ndee:
Lá gaw bega be'al ten man nsa'a bexa xnab ndo' dios gizhliyo, no lá gaw bega ten no be'al ten be man lá ntsi'i ten, no lá ugal bega stub‑ga xa na'anpa xa ten bega. Tal le'a bega uxobgek ndo' be ta ndee wa, le'a bega wen nak ndo' Dios. Nzheal beuna stub wizh.”
We'e le'a idap bexa li mtu'ub bexa wa ncha'be Antioquía. Le'a gor ulaya' bexa sa wa, cha mchealte bexa itea be xmen Jesús. Cha msa'a bexa git wa ndo' bexa Antioquía wa.
Cha uzhe'eb mtenladna bexa gor na mbi'il bexa ta na li nkeani'i ndo' git wa.
Le'a Judas no Silas wa nak xa ndadi'izh sakndo' Dios, ta we'e kwen mbidi'izh bexa, mlu'uzh bexa no mtenxe'a bexa be men Antioquía wa.
Le'a bexa wa dub nde'ep‑tsa utencho sa wa. Le'a gor na mka'an bexa sa wa le'a bexa gezh wa ndab le'a Dios gakno bexa nes nsea' bexa. Cha nsea'be bexa le'aka Jerusalén ndo' bexa mtu'ub bexa wa.
Le'a Pabl no Bernabé no mya'an Antioquía no stapla bexa wa. Le'a itea bexa wa nluu di'izh ten Jesús no ndadi'izh bexa di'izh wen ten Jesús ndo' be men.
Tso'o‑ma wa le'a Pabl ndab ndo' Bernabé:
—Le'a beuna ya'ina' be xmen Jesús ndencho itea be gezh sa na li ngwa'yadi'izh beuna di'izh ten Dios wa, na xte'e nde bexa.
Le'a Bernabé nlad go'o bexa no Juan Marc.
Ná le'a Pabl nsak lá utsin nak go'o bexa xa, le'a xa wa mka'an wats bexa wa Panfilia, cha na'antapa no xa ngakno bexa wa.
Le'a Pabl no Bernabé uteyoto'o, cha mteltsa'a bexa. Le'a Bernabé cha mbi'i Juan Marc, cha uyo'o bexa len dub ni'iya si'il ncha'a isla Chipre.
Le'a Pabl mti‑ga ndi Silas, cha ncha'be bexa. Le'a bexa ndencho sa wa mla'a bexa wa ndo' ya'a Dios ula'ach bexa.
We'e utid Pabl no Silas región Siria no región Cilicia, mtenxe'a bexa be xmen Jesús ncho sa wa.
Tso'o wa le'a Pabl utid gezh Derbe cha ulaya' xa gezh Listra, sa ncho Timoteo xa no nak xmen Jesús. Le'a xna'a‑xa wa xa judío no‑ga ndangealadna Jesús. Le'a xus Timoteo wa xa griego.
Le'a be xmen Jesús ndencho Listra no Iconio wa ndab le'a Timoteo wa dub xa wen‑ka.
Le'a Pabl nlad go'o Timoteo, ta we'e ulo Pabl be'e Timoteo lak ndun bexa judío. Li mbin xa ndo'ontsa na'anpa gaklo bexa judío ndo' Pabl, le'a itea bexa judío ndencho sa ya' bexa wa uni'í le'a xus Timoteo wa xa griego.
Le'a tso'o wa le'a itea be gezh sa utid Pabl no be ltsa'a‑xa, ndadi'izh bexa ndo' be xmen Jesús xta'an unibe'e be apóstol no bexa nchansu be xmen Jesús ndencho Jerusalén wa.
We'e le'a be men wa mas mge'ladna Jesús, no kad wizh mas nsayak kwa'ad bexa.
Le'a Espíritu ten Dios lá ula'a gudi'izh bexa di'izh ten Jesús ndo' be men región Asia. Ta we'e ndi ncha'tid bexa sa nsalea' Frigia no Galacia.
Le'a gor ulaya' bexa wa Misia mbinbe'e bexa ncha'be bexa Bitinia. Ná le'a Espíritu ten Dios lá ula'a nga'be bexa sa wa.
Ta we'e utid bexa Misia gast ulaya' bexa gezh Troas.
Sa we'e le'a Pabl gor te'al wa cuent ta mche'aladna xa uni'í xa dub xabgi'i región Macedonia nso' ndo' Pabl unab ndab xa: “Gi'id yakno lu besa Macedonia ndee.”
Ngol tso'o wa cha mbin list besa  ya'be besa Macedonia wa. Uni'í besa le'a Dios nlad ya'yadi'izh besa di'izh wen ten Jesús ndo' be men sa wa.
Le'a Troas wa cha uyo'o besa len dub ni'iya si'il ncha'a isla Samotracia. Le'a stub‑tsa wizh ulaya' besa gezh Neápolis.
Cha ncha'be besa gezh Filipos, dub gezh nsak nde región Macedonia wa, no le'a‑ya dub gezh le'a Roma nibe'e. Cha uyo'o besa sa wa pla wizh.
Le'a ngol dub wizh ne'e be men, cha uto'o besa len gezh wa ngwa' besa to'o yowbe'e, sa nda'yadi'izh be men ndo' Dios. Cha usob besa mbidi'izh besa ndo' be xagots mzhealbe sa wa.
Le'a lat bexa wa nsob no dub xagots nsalea' Lidia ndanke'a Dios. Le'a xa dub xa gezh Tiatira, no nsi'i uti'ix xa lad konch ugats. Le'a gor we'e le'a Dios mxa'al lado'o‑xa wa, ndo'ontsa mas ula'ach xa ta ndadi'izh Pabl.
Le'a xagots wa cha utalea' no itea be ltsa'a‑xa. We'e cha ndab xa ndo' besa:
—Tal le'a bega nsak le'a na' no‑ka ndangealadna Jesús, wa'a beuna ya'an bega ta lid‑na'.
Cha ngwa'yo'o besa ta lid‑xa.
Stub wizh gor ncha'be besa sa li ndadi'izh be men ndo' Dios wa, mzhe'al besa dub xagots ben ncho mbi bxin len lado'o‑na. Le'a mbi bxin wa nsa'a juers nge'ana xagots wa. No uzhe'eb ndun xagots wa gan med nka'a xwan‑na.
Le'a xagots wa cha usaxan usenke'a tso'o Pabl no besa, uge' ndab xa:
—¡Le'a bexa ndee bexa ndun ti'in ten Dios nsob gibe'a! ¡Ndadi'izh bexa ndo' bega xte'e nak nes ncho gelnban!
Sian wizh li mbin‑no xa wa besa, gast ngol dub wizh le'a Pabl ngwa'ine'eladna ta wa. Cha mgeakso' Pabl ndab ndo' mbi bxin ncho len lado'o xagots wa:
Le'a mbi bxin wa bi le'a gor wa cha uto'o len lado'o‑xa wa.
Le'a be xwan xagots wa cha uni'í le'a bexa yá na'an xte'e gun gan med, cha usen bexa Pabl no Silas mbi'i bexa ndo' bexa nakti'in.
Le'a gor myak cuent Pabl no Silas ndo' ya'a bexa nakti'in wa, cha ndab be xwan xagots wa:
—Le'a bexa judío ndee ndun uzhe'eb nxa'ach be men gezh ndee.
Nluu bexa be costumbr xa'aga, ta lá nsabndo' ni lá yoo gan yanke'a beuna, le'a beuna ndee be men nibe'e Roma.
We'e cha kwa'ad be men ngoklo‑pa ndo' Pabl no ndo' Silas. Le'a be men nakti'in wa cha unibe'e itate xab bexa nsea kin be polici bexa no bar.
Tso'o na li uzhe'eb udin be polici wa Pabl no Silas, cha mke'a polici bexa latgi'ib. Cha unibe'e bexa wa ndo' xa nla'ach latgi'ib wa uzhe'eb ula'ach xa bexa wa.
Le'a gor na mbi'ín xa li nla'ach latgi'ib wa ta wa, cha mkiko xa Pabl no Silas dub cuart nde mas xan‑xá sa wa. Cha mkiko xa ya'axo'o bexa wa lat top ble'a ya, dub sa segur‑pa.
Ná ngol utol te'al le'a Pabl no Silas ndadi'izh ndo' Dios no ndalto'o bexa ndo' Dios. Le'a itea bexa nke'a latgi'ib wa no ndeyo'ón ta wa.
Zha le'a dub xo'o si'il‑pa usaxan nsayak‑la mkwi'in idub sa nde latgi'ib wa. Bi le'a gor wa cha mya'al iteanak be puert ten latgi'ib wa, no mya'ak caden nchii itea bexa nke'a latgi'ib wa.
Le'a xa nla'ach sa wa cha uban, cha mna'‑la xa le'a itea be puert wa nso'nya'albe. Cha ulo'o xa spad ten xa gut xa le'aka le'a xa, le'a xa ndanbe'e le'a bexa nke'a latgi'ib wa itea mxo'onbe.
Ná le'a Pabl cha uge' ndab:
—Na'anpa lba'a gun ga, le'a besa itea‑ka ndencho sa ndee.
We'e le'a xa nla'ach sa wa unab dub xe'a isu sa wa, cha uxax ncha'a xa uyo'o xa len wa. Cha msaxib xa ndo' Pabl no Silas, nxis xa tant nzheb xa.
Cha ulo'o xa bexa wa, cha ndab xa:
—¿Xte'e gun na' ndo'ontsa gap na' gelnban ndo' Dios zha?
Le'a bexa wa uka'ab ndab:
—Bge'ladna ga Jesucristo, we'e gap ga gelnban. No li‑ga itea bexa nak ltsa'a‑ga.
Cha mbidi'izh bexa di'izh ten Jesús ndo' xa wa no ndo' itea be ltsa'a‑xa.
Bi le'a gor te'al wa le'a xa nla'ach latgi'ib wa cha mbin ramed las Pabl no Silas. Cha utalea' xa wa no itea bexa ta lid‑xa.
Cha myo'o xa Pabl no Silas ta lid‑xa, cha msa'a xa ta gaw bexa. Cha uzhe'eb mtenladna xa no itea bexa ta lid‑xa wa geal mbingealadna bexa Dios.
Le'a gor ngot xe'a wa le'a bexa nakti'in wa unibe'e ndo' polici ya'yab ndo' xa nla'ach latgi'ib wa ko'o xa Pabl no Silas.
Le'a xa nla'ach latgi'ib wa cha ndab ndo' Pabl:
—Le'a bexa nakti'in wa unibe'e ito'o bega. Nat yá syo'o gan ya'be bega.
Ná le'a Pabl ndab ndo' be polici wa:
—Le'a besa xa Roma, ná udin bexa besa ndo' ga'al be men, ni lá ngab bexa xá ke na‑ya. Cha mkiko bexa besa latgi'ib ndee. Ná nat nlad bexa xga'ach ya'be besa. Gud bega ndo' bexa wa le'aka gidlo'o besa.
Le'a bexa cha ngwa'yab ta wa ndo' bexa nakti'in wa. Le'a bexa wa cha mzheb gor mbi'ín bexa le'a Pabl no Silas bexa Roma.
We'e le'a bexa nakti'in wa cha ngwa'inab ndo' bexa gunge'ladna bexa itea ta li utid wa. Cha ulo'o bexa Pabl no Silas, cha unab bexa ika'an bexa gezh wa.
We'e le'a gor mto'o Pabl no Silas latgi'ib wa, cha ncha'a bexa ta lid Lidia wa. Le'a bexa cha mlu'uzh be xmen Jesús sa wa, cha mka'an bexa gezh wa.
Le'a Pabl cha ncha'a sa wa wizh ne'e bexa lak‑ka ndun xa itea be gezh sa nda' xa wa. We'e chon sman mbidi'izh Pabl ndo' bexa sa wa.
Ndab xa le'a lak nkeani'i di'izh ten Dios le'a Cristo li‑ka nsabndo' kwea' itid no gat xa, no yaste xa ndo' gelgut. No ndab Pabl:
—Le'a Jesús xa nde'e ndadi'izh na' ndo' bega, le'a xa wa le'a nak Cristo xa mtu'ub Dios.
Le'a ncho bexa wa mbingealadna ta wa, cha dub‑tsa myak bexa nsea Pabl no Silas. No kwa'ad bexa na'anpa xa judío ndanke'a Dios wa cha no mbingealadna Jesús, no kwa'ad be xagots nsak.
Le'a bexa judío na na'anpa ngungealadna Jesús wa cha ngoklo geal kwa'ad‑pa bexa judío no mbingealadna. Le'a bexa wa cha mchealte pla xabgi'i ugap. We'e le'a bexa judío wa no bexa ugap wa mbin gan ngoklo kwa'ad‑pa bexa gezh wa gast uzhe'eb dub uyo uyo'o sa wa. Cha uyo'o juers bexa len lid dub xa nsalea' Jasón, nkwa'an bexa Pabl no Silas ndo'ontsa yak cuent bexa ndo' bexa nakti'in.
Le'a gor na lá ngaizheal bexa Pabl no Silas wa, cha mbi'i juers bexa Jasón no stapla be xmen Jesús. Cha myun bexa cuent bexa wa ndo' bexa nakti'in gezh wa, uge' ndab bexa:
—Le'a bexa ngo uyo ndo' idub gizhliyo wa nat nseabe‑ga sa ndee.
Le'a Jasón ndee nsa'a ta lid‑na ncho bexa. Ná le'a itea bexa wa lá nxobgek ndo' César xa nibe'e Roma, ndab bexa ncho stub‑ga xa nibe'e nsalea' Jesús.
We'e le'a bexa nakti'in wa no be men gezh wa uzhe'eb‑pa ngoklo bexa gor na mbi'ín bexa ta wa.
Ná le'a Jasón no be ltsa'a‑xa wa cha utix‑tsa dub mult ndo' bexa nakti'in, cha mya'ak bexa wa.
Le'a gor uyo'o te'al le'a be xmen Jesús wa cha uxax mtu'ub Pabl no Silas gezh Berea. Cha uyote bexa len ni'i sa nzhealbe bexa judío gezh wa.
Le'a bexa ncho Berea wa mas utsin nak ndo' lak nak bexa Tesalónica, le'a bexa Berea wa uzhe'eb‑pa nla'ach xta'an ndadi'izh Pabl no Silas. No itea wizh ntsid bexa ta nkeani'i di'izh ten Dios, ndo'ontsa ini'í bexa naga ta ugea‑ka ta ndadi'izh itop bexa wa.
Ta we'e le'a kwa'ad bexa judío wa no mbingealadna Jesús. No kwa'ad bexa na'anpa xa judío, be xagots no be xabgi'i, mbingealadna Jesús.
Ná le'a gor na mbi'ín bexa judío ndencho Tesalónica wa le'a Pabl ndadi'izh‑gal di'izh ten Jesús gezh Berea wa, cha uto'o pla bexa ncha'be bexa sa wa. Cha mbin bexa wa gan ngoklo kwa'ad‑pa be men Berea wa ndo' Pabl.
Ná le'a be xmen Jesús wa uxax mtu'ub Pabl lad to'o nitsdo'o. Le'a Silas no Timoteo myanyo'o Berea wa.
Le'a pla bexa cha mbi'i Pabl gast gezh Atenas. Cha ndab Pabl ndo' bexa wa:
—Le'a gor na yach bega gezh Berea cha gab bega ndo' Silas no ndo' Timoteo uxax no bexa ilen gezh Atenas ndee.
Ndalen li nchonke'a Pabl ilen Silas no Timoteo gezh Atenas wa, le'a Pabl kwea' ncholadna uni'í xte'e‑ta uzhe'eb ndanke'a bexa be dios gizhliyo gezh wa.
Ta we'e le'a len ni'i sa nzhealbe bexa judío wa mbidi'izh Pabl ndo' bexa judío no ndo' bexa na'anpa xa judío, bexa ndanke'a Dios. No ndo' bexa nzhe'al Pabl ndo' xge'e wa itea wizh ndadi'izh Pabl.
No mbidi'izh‑no Pabl pla bexa epicúreo no bexa estoico, le'a ta wa top partid men ncho Atenas wa. Ncho bexa wa ndab:
—¿Xte'e nak ta ndadi'izh xa ndee zha?
Le'a ncho bexa uka'ab ndab:
—Nsak na' cuent ten be dios xa'aga ndadi'izh xa.
Le'a bexa li ndab geal le'a Pabl ndadi'izh di'izh wen ten Jesús no xte'e mban Jesús.
Le'a bexa wa cha mbi'i Pabl sa nsalea' Areópago, dub sa nzhealbe be men gezh wa. Cha ndab bexa ndo' Pabl:
—Gud ga ndo' besa xta'an ta ndadi'izh ga wa.
Le'a go ndadi'izh dub ta nunk besa gol go'ón. Nat nlad besa go'ón besa na xta'an ta wa.
Le'a bexa Atenas no bexa xa'aga ndencho gezh wa ndaladna bexa ndadi'izh bexa no ndo'ón bexa sbe'en dub ta'a ti'i ulensea.
We'e le'a Pabl cha ngwaso' lat bexa ten Areópago wa, cha ndab xa:
Le'a sa nseati'id na' len gezh ndee, uní na' be sa ndanke'a bega be dios wa. No mzheal na' dub sa nkea dub letr ndab‑a: “Dub dios na'an ton nchando'”. Le'a Dios wa xa na li ndanke'a bega maska na'anpa nchando' bega xa, le'a na' cuent ten Dios we'e ndadi'izh.
’Le'a Dios we'e mbinde'e gizhliyo no itea ta'a nde ndo' gizhliyo, no nak xa Xwan gibe'a no gizhliyo. Le'a xa wa lá nyo'o len be latbado'o ndande'e men,
ni lá nki'in gakno be men xa. Le'a xa le'a nsa'a gelnban ten iteanak be men, no nsa'a xa iteanak be ta'a nki'in be men.
’Le'a Dios mbinde'e dub‑tsa xabgi'i, cha we'e ulen itea be ras ncho ndo' idub nax gizhliyo. No ndab xa pol‑ga ilen kad‑ga dub ras ndo' gizhliyo no pa yoo bexa.
Li ndo'ontsa ukwa'an beuna Dios no izheal beuna Dios, le'a Dios na'anpa sit nso' wats kad‑ga dub beuna.
Le'a juers ten Dios le'a beuna nban no nsea beuna no ncho beuna. Le'a lat bega no ncho bexa ndab: “Be xin Dios nak beuna.”
Le'a ta na nak beuna xin Dios, ta we'e lá nsabndo' gunbe'e beuna le'a Dios nak cuent be dios nakcha'aw oro no plata no ge', be ta'a ndancha'aw be men lak‑tsa ndanbe'e bexa.
Le'a Dios kwen mla'a li mbinbe'e be men zha na lá nchando' bexa Dios. Ná le'a nat le'a Dios nibe'e ndo' itea be men nde ndo' gizhliyo ula'a bexa be ta ugap nak bexa.
Le'a Dios ulo dub wizh, le'a dub xa mti Dios gab ndo' itea men na ton ndap ke lak nsabndo'‑ya. Le'a Dios le'a mxiste xa wa ndo' gelgut, ndo'ontsa ini'í itea be men le'a Dios le'aka mti xa.
Le'a gor na mbi'ín bexa ta na mban dub xa ndo' gelgut wa, we'e ncho bexa wa mxi'id‑no Pabl. Ná ncho bexa ndab ndo' Pabl:
—Stub wizh go'ón‑ta besa ta ndab ga wa.
We'e le'a Pabl cha mka'an lat bexa wa.
Ná le'a ncho bexa wa mbingealadna ta mbidi'izh Pabl wa, cha dub‑tsa myak no bexa Pabl. Le'a lat bexa wa ncho dub xa nsalea' Dionisio, dub xa ten Areópago wa. No dub xagots nsalea' Dámaris no stapla bexa wa mbingealadna Jesús.
Tso'o wa le'a Pabl cha uto'o Atenas ncha'a gezh Corinto.
Le'a sa wa mzhe'al xa dub xabgi'i xa judío nsalea' Aquila, dub xa región Ponto. Le'a xa wa ti'i mlancha' mto'o región Italia no xagots ten xa Priscila. Ncha'be bexa wa Corinto geal le'a xa nibe'e nsalea' Claudio ulantu'ub iteanak bexa judío gezh Roma. Le'a Pabl cha ngwa'ina' bexa wa.
Cha uni'í Pabl le'a bexa no ndun ti'in ltsa'a ti'in ndun Pabl, ndande'e bexa ni'ilad. Ta we'e ngwa'yo'o Pabl wats bexa ndo'ontsa junt gun bexa ti'in wa.
Le'a itea be wizh ne'e be men, le'a Pabl ndadi'izh len ni'i sa nzhealbe bexa judío. Nlad xa le'a bexa judío nsea bexa na'anpa xa judío wa no gungealadna Jesús.
Cha mto'o Silas no Timoteo región Macedonia wa ncha'a bexa Corinto. Le'a Pabl sbe'en ndadi'izh di'izh ten Jesús, ndab xa ndo' bexa judío le'a Jesús le'aka nak Cristo xa na ndenke'a bexa ilen wa.
Ná le'a bexa judío wa ndi usaxan ndakloo no kwea' uní'i bexa ndo' Pabl. Ta we'e le'a Pabl cha utib xab‑na ta nluu le'a Dios lá nsakladna lak nak bexa wa, cha ndab xa ndo' bexa wa:
—Tal Dios utsaksi bega le'a ta wa na'anpa ke ten na', le'a ta wa ke ten‑ka bega. Le'a nat le'a na' nda'uluu ndi bexa na'anpa xa judío.
Cha mka'an Pabl ni'i wa, ncha'a xa ta lid dub xa nsalea' Justo, dub xa ndanke'a‑pa Dios. Le'a xa wa ncho gax wats sa nde ni'i nzhealbe bexa judío wa.
Le'a dub xa nsalea' Crispo xa nchansu sa wa no mbingealadna Jesús no itea be ltsa'a‑xa. No kwa'ad‑ta bexa Corinto gor na mbi'ín bexa ta mbidi'izh Pabl wa, cha mbingealadna bexa‑ya no cha utalea' bexa.
Ngol dub te'al le'a Pabl cuent ta mche'aladna uni'í le'a Jesús ndab ndo' xa:
—Lá izheb lu gudi'izh la di'izh ten na',
le'a na' no‑ka nso' wats la, ta we'e na'an ton gun gan ugap gun‑no la. Le'a gezh ndee kwa'ad‑pa be xmen‑na' ncho.
Le'a Pabl cha ngwa'yo'o Corinto wa dub li'in ncho xo'op mbe'e, nluu xa be men di'izh ten Dios.
Parea ngol zha na nibe'e dub xa nsalea' Galión región Acaya wa, we'e le'a pla bexa judío cha mzhealbe cha mbi'i bexa Pabl ndo' Galión wa.
Cha ndab bexa ndo' Galión wa:
—Le'a xa ndee nkesea uluu be men yanke'a bexa Dios ndi stub‑ga mod, dub ta'a na'anpa nibe'e ley ten besa.
—Bego xa judío, tal xa ba' ndun dub ta ugap, no tal xa ndun dub ta'a lá nibe'e ley ten Roma, le'a na' slach‑ka ta gab bega.
Parea le'a bega ndeyo‑tsa cuent ten be di'izh‑tsa, no xte'e lea' be men no ta nibe'e ley ten bega xa judío. Ta we'e bego‑ka bin regl ta ndee, le'a na' lá yate ndo' cuent ndee.
Le'a Galión cha unibe'e itate bexa sa wa.
Le'a be men cha usen xa nsalea' Sóstenes, xa nchansu ni'i sa nzhealbe bexa judío wa. Cha udin bexa xa wa ndo' ga'al Galión. Ná le'a Galión na'anta xte'e ngun‑no bexa wa.
Le'a Pabl sian‑ta wizh ngwa'yo'o gezh wa. Cha mla'a xa be xmen Jesús sa wa, ncha'a xa gezh Cencrea sa na mchizh Pabl gek‑na, ta nluu le'a xa mbin‑ka cumplir dub ta ndab xa ndo' Dios gun xa. Cha uyo'o xa len dub ni'iya si'il no Aquila nsea Priscila, ncha'be bexa región Siria.
Le'a gor na ulaya' bexa gezh Éfeso, cha mteltsa'a Pabl no bexa wa. Cha ncha'yadi'izh Pabl ndo' bexa judío len ni'i sa nzhealbe bexa.
Le'a bexa wa unab ndo' Pabl yoo Pabl sa wa stapla wizh, ná le'a Pabl lá ka'ab.
Cha mka'an Pabl sa wa, ndab xa ndo' bexa wa:
—Le'a na' nsabndo'‑ka Jerusalén iti'id ujest nsea ndee. Tal le'a Dios nlad le'a na' syach‑kagal, gal ina' na' bega stub biaj.
Cha uyo'o xa len dub ni'iya si'il mka'an xa Éfeso.
Le'a gor ulaya' ni'iya wa gezh Cesarea, cha ncha'a Pabl Jerusalén ndo'ontsa inidi'izh xa ndo' be xmen Jesús sa wa. We'e cha ncha'a xa gezh Antioquía.
Tso'o na uyo'o Pabl sa wa dub nde'ep, cha usaxan xa ncha'a xa por dub ga'ga gezh nde Galacia no Frigia, ndadi'izh‑no xa be xmen Jesús, ndo'ontsa ga'al kwe bexa ndo' Jesús.
Le'a Éfeso cha ulaya' dub xa judío nsalea' Apolos, dub xa gezh Alejandría. Le'a xa wa uzhe'eb‑pa dub xa ndak ndadi'izh. No uzhe'eb‑pa nchando' xa di'izh polta ten Dios.
Le'a xa wa ndido mtsid nes ten Jesús no idub ncholadna xa ndadi'izh xa ta wa ndo' be men. Ta ugea‑ka ta nluu xa wa, parea nluu‑tsa xa lak‑tsa mluu Juan cuent ten Jesús zha ulalea' Juan be men.
Le'a gezh Éfeso wa le'a Apolos usaxan ndadi'izh ndo' be men len ni'i sa nzhealbe bexa judío. Ná le'a gor na mbi'ín Priscila no Aquila xte'e ndadi'izh xa wa, cha mbi'i bexa xa ta lid bexa. Cha mas wen mluu bexa ndo' xa xte'e nak nes ten Dios.
We'e le'a Apolos nlad ya' región Acaya, cha ndab be xmen Jesús gezh Éfeso wa ta wen‑ka ta wa. No mke'a bexa dub git mbi'i Apolos ndo' be xmen Jesús ndencho Acaya wa, ndo'ontsa utsin gak bexa ndo' Apolos. Le'a gor ulaya' xa Acaya wa, le'a ta ndadi'izh xa wa uzhe'eb ngokno bexa ndangealadna Jesús wa.
Ndab Apolos ndo' bexa judío le'a ta ndanbe'e bexa wa na'anpa le'a nak, dub mod na lá gun bexa gan ika'ab bexa. Le'a xa mbidi'izh lak nkeani'i di'izh ten Dios, nluu xa le'a Jesús wa le'aka nak Cristo, xa mtu'ub Dios.
Le'a zha li ncho Apolos Corinto wa, le'a Pabl utid be gezh ndebe lat ge'e, cha ulaya' xa gezh Éfeso. Le'a sa wa cha mzhe'al xa pla be xmen Jesús.
Le'a Pabl cha unabdi'izh ndo' bexa ndab xa:
—¿Uyo'o Espíritu ten Dios len lado'o bega gor na mbingealadna bega Jesús zha?
Le'a bexa wa uka'ab ndab:
—Ni lá ndo'ón besa ti ncho Espíritu ten Dios.
Le'a Pabl cha ndab:
—¿Xte'e utalea' bega zhaga?
Le'a bexa uka'ab ndab:
—Utalea' besa lak ulalea' Juan be men wa.
Le'a Pabl cha ndab:
—Le'a Juan ulalea' bexa na mla'a be ta ugap nak bexa, no ndab Juan gungealadna bexa xa na nsea tso'o Juan wa. Le'a ta wa Jesús xa nak Cristo.
Le'a gor na mbi'ín bexa ta wa, cha stub biaj utalea' bexa len nits, ndo'ontsa uluu le'a bexa xmen‑ka Jesucristo.
Le'a bexa wa pa dub tibtop xabgi'i.
Le'a pa chon mbe'e be wizh sabd cha ngwa'uluu Pabl be men len ni'i sa nzhealbe bexa judío wa. Ni lá nzheb Pabl gudi'izh‑no bexa wa na xte'e nibe'e Dios be men, ndo'ontsa gungealadna bexa ta ndadi'izh xa wa.
Ná le'a ncho bexa wa myak ngud lado'o‑na, ni lá ka'ab bexa gungealadna ta ndadi'izh Pabl. Ndo' ga'al be men ndi kwea' uní'i bexa wa ndo' Nes ten Cristo. Ta we'e cha mteltsa'a Pabl bexa wa, mbi'i xa bexa ti'i mbingealadna Jesús dub ni'i scuel ten dub mech nsalea' Tirano. Cha itea wizh mluu Pabl bexa sa wa.
Pa stop li'in li mbin Pabl gast itea bexa Asia wa mbi'ín di'izh ten Jesús, bexa judío no bexa na'anpa xa judío.
Le'a Dios le'a msa'a juers mbin Pabl be uyon uzhe'eb ndanseana be men,
gast ncho bexa mbi'i xbay Pabl no dub xab Pabl ndo' bexa gizh no ndo' bexa ncho mbi bxin len lado'o‑na. Cha myakna bexa gizh wa no uto'o mbi bxin len lado'o bexa wa.
Ná le'a ncho bexa judío ndesea gezh Éfeso wa no ngontu'ub be mbi bxin ncho len lado'o be men. Le'a bexa wa no nlad gunti'in lea' Jesús, ncho gor ndab bexa ndo' be mbi bxin wa:
—Le'a juers ten lea' Jesús na ndadi'izh Pabl wa, nibe'e na' ito'o bega len lado'o‑xa ba'.
Le'a ta wa ta ndun dub ga'ad xin dub xa judío nsalea' Esceva, dub ule'ay nibe'e.
Ná le'a dub biaj gor na li ndab bexa ta wa, le'a mbi bxin wa uka'ab ndab:
—Na' nchando' Jesús wa, no uní na' ton nak Pabl wa. ¿Ná le'a bego zha, ton nak bega?
Le'a xabgi'i na ncho mbi bxin len lado'o‑na wa cha usaxan uteyo‑no bexa wa. Le'a xabgi'i wa ndi mbin gan ndo' bexa wa no mtsawi'i xa bexa wa. Le'a bexa wa na'antapa nak be xab‑na mxo'on bexa ta lid xabgi'i wa.
Le'a itea bexa Éfeso wa, bexa judío no bexa na'anpa xa judío, le'a gor na mbi'ín bexa ta wa cha mzheb bexa, ndab bexa le'a lea' Jesús uzhe'eb‑pa ta juert nak.
No kwa'ad bexa na ti'i mbingealadna Jesús cha mbidi'izh ndo' be xmen Jesús be ta ugap ngok bexa.
No ncho kwa'ad bexa wa mbin be ta bruj. Le'a bexa wa mbi'i be libr ten na, cha mtso'ol bexa‑ya ndo' ga'al itea be men wa. Le'a be libr wa nsak pa dub itol gayo'o mil med plata.
Li mluu Dios juers ten na, ta we'e mas mte'achso di'izh ten Jesús no mas kwa'ad be men mbingealadna xa.
Tso'o wa le'a Pabl uloladna itid be gezh nde be región nsalea' Macedonia no Acaya, cha ilaya' xa gast Jerusalén. No mbinbe'e xa gor na ito'o xa Jerusalén wa, le'a xa nsabndo' ya' Roma.
Cha mtu'ub Pabl Timoteo no Erast, top bexa na ndakno xa, ya' bexa Macedonia. Le'a Pabl cha mya'an ste'ep Asia wa.
Le'a zha we'e uzhe'eb ngoklo be men gezh Éfeso wa ke ten Nes ten Cristo.
Uyo'o dub xa nsalea' Demetrio, xa ndande'e be ta'a plata. Le'a xa wa ndande'e be ta'a byux cuent latbado'o ten Diana dios ten bexa. Le'a Demetrio wa sian med ndun gan no bexa ndun‑no xa ti'in.
Le'a xa wa mchealte bexa, cha ndab xa:
—Le'a bega uni'í‑ka le'a beuna ti'in ndee‑ma sian med nzheal beuna.
Ná le'a bega na'‑ka no ndo'ón‑ka bega, le'a xa nsalea' Pabl ndadi'izh le'a be dios na ndande'e men, le'a ta wa na'anpa dios. Le'a kwa'ad men ndangealadna ta li ndab Pabl, bexa gezh Éfeso ndee no gast idub región Asia ndee.
Le'a be men rages lá isi'i‑ta be ta'a ndande'e beuna ndee, no rages lá yanke'a‑ta bexa latbado'o ten dios si'il Diana. No gab bexa yá lá nsak‑ta dios Diana, xa ndanke'a itea bexa Asia no idub ndo' gizhliyo.
Le'a gor na mbi'ín bexa ta wa, uzhe'eb ngoklo bexa, cha usaxan uge' ndab bexa:
—¡Si'il nak dios Diana ten beuna xa Éfeso!
We'e uzhe'eb‑pa mxa'ach be men idub len gezh wa. Cha usen bexa top xabgi'i Macedonia, bexa nkesea‑no Pabl. Le'a dub xa wa nsalea' Gayo, nsea stub xa wa nsalea' Aristarco. Cha mbi'i be men wa itop bexa wa gast sa nzhealbe be men gezh wa.
Le'a Pabl cha nlad ito'o yadi'izh ndo' be men kwa'ad wa, ná le'a be xmen Jesús lá ula'a.
No ncho bexa nakti'in Asia wa nak‑ga amig ten Pabl. Le'a bexa mtu'ub dub men ndab ndo' Pabl lá ya' Pabl lat be men kwa'ad wa.
Le'a lat bexa wa nso' dub xa nsalea' Alejandro. Le'a bexa judío wa cha msi'i xa ndo' be men kwa'ad wa, ndo'ontsa gab xa le'a bexa judío na'anpa no ndap ke. Le'a xa wa cha uxits ya'a‑na ndo'ontsa xe' ute be men wa.
Ná le'a gor na uni'í be men kwa'ad wa le'a Alejandro wa xa judío, we'e pa dub top gor uge' ndab bexa:
—¡Si'il nak dios Diana ten beuna xa Éfeso!
We'e le'a xa secretar ten gezh wa le'a mbin xe' ute be men wa, cha ndab xa:
—Bego xa Éfeso, itea be men ncho ndo' gizhliyo uni'í le'a beuna gezh ndee nsabndo'‑ka nla'ach latbado'o ten dios si'il Diana no uni'í bexa le'a ge' ten Diana ta ndanke'a beuna wa ulen gibe'a uto'o‑ya wats dios Júpiter.
Le'a ta ndee itea‑ka men uni'í ta ugea‑kaya. Ta we'e xe' ute bega no binbe'e bega xta'an ndun bega.
Le'a be xabgi'i na mbi'i bega ndee na'an xte'e ndab ndo' latbado'o ten Diana ni lid nisi bexa dios ten beuna wa.
Le'a tal Demetrio no bexa ltsa'a‑xa ndi nlad usake dub men, ti'in we'e ncho juez no bexa nakti'in. Gab xa‑ya ndo' xa nakti'in wa ndo'ontsa li usake xa stub xa wa.
Ná tal bega nlad inab stub ta'a, sak gudi'izh bega‑ya ndo' dub junt ko bexa nakti'in wa.
Rages usake bexa beuna ke ten ta uyo'o nat ndee, gab bexa le'a beuna ndi ndakloo ndo' bexa nakti'in ndee. Ná le'a beuna lá yoo gan gab xta'an ngi nde'eta mxa'ach beuna ndee.
Tso'o na li ndab xa ta wa, cha ndab xa ya'be be men wa.
Ngol stub wizh tso'o na li‑ta mxa'ach be men wa, le'a Pabl utezh itea be xmen Jesús ncho sa wa, cha mtenxe'a xa bexa dub‑tsa kwe bexa ndo' Dios. Cha udi'id Pabl bexa, cha ncha'a xa Macedonia.
Le'a be gezh Macedonia wa, sian ta'a mbidi'izh Pabl ndo' be xmen Jesús, mtenxe'a xa bexa wa. Tso'o wa cha ncha'a xa región Grecia.
Le'a sa we'e uyo'o xa chon mbe'e, cha ngol gor na ndi'izh yoo xa len dub ni'iya si'il ncha'a Siria, we'e mbi'ín‑la xa le'a ncho bexa judío ndadi'izh gut xa. Ta we'e lá nga xa len ni'iya wa, ndi ndo' yo myach xa utid xa Macedonia.
Cha pla xabgi'i ncha'a‑no xa gast Asia. Le'a ta wa Sópater xa gezh Berea no Aristarco no xa nsalea' Segundo top bexa Tesalónica, no Gayo xa gezh Derbe no Timoteo no Tíquico nsea Trófimo top bexa Asia
Le'a bexa wa cha mnedbe ndo' besa cha ndenke'a‑la bexa besa gezh Troas ten Asia.
Tso'o na utid‑tsa be wizh ujest ndaw bexa judío pan na'an levadur, cha mto'o besa gezh Filipos len ni'iya. Le'a ngol sga'ay wizh le'a besa ulaya' Troas, sa nde‑la bexa mned ndo' besa. Le'a sa wa uyo'o besa dub ga'ad wizh.
Ngol wizh ned ten sman mzhealbe besa nak xmen Jesús junt gaw xche'e besa. Le'a Pabl ndi'izh ika'an‑ka sa wa gat xe'a wa, ta we'e usaxan xa nluu xa itea besa no kwen mbidi'izh xa gast utol te'al.
Le'a cuart nde ga'ap wa sa na mzhealbe besa wa sian xe'a aceit ndi'ib.
Le'a dub xa ben nsalea' Eutico nsob to'o ventan sa wa. Ndalen li kwen mbidi'izh Pabl, le'a Eutico uzhe'eb‑pa nyo'o xka'al xa, cha ngwadgats xa. Cha ubixte xa ulayat xa gast ndo' yo uto'o xa piso yon. Le'a gor na ngwa'ixiste bexa xa wa, le'a xa ngut‑la.
We'e le'a Pabl ula' cha mxo'ob xa ya'a‑xa tso'o Eutico, cha udi'id xa xa wa. Cha ndab xa ndo' bexa nde sa wa:
—Lá izheb bega, le'a xa ndee nban‑ka.
Le'a Pabl cha mkea‑gal le'aka sa wa. Cha ule'a xa pan, cha udaw‑no xa besa. We'e mbidi'izh xa gast ngot xe'a, cha ncha'a xa.
Le'a Eutico wa nban myo'o bexa, uzhe'eb‑pa mtenladna bexa.
Le'a Pabl nlad ya'ndats gast gezh Asón cha sa we'e yo'o xa len ni'iya. Ta we'e le'a besa cha uyo'o len dub ni'iya si'il ncha'a Asón, sa we'e uyonke'a besa mlen Pabl.
We'e mzhe'al besa Pabl Asón wa, cha uyo'o besa len ni'iya wa no Pabl, ncha'be besa gezh Mitilene.
Le'a besa cha uto'o Mitilene wa, cha ngol stub‑tsa wizh utid besa gax isla Quío, cha ulaya' besa isla Samos stub‑ga wizh. Cha uto'o besa Samos cha ulaya' besa gezh Trogilio sa na ngwa'ibe besa dub te'al. Ngol stub‑ga wizh ulaya' besa gezh Mileto.
Le'a Pabl ngenladna ya' Jerusalén ndo'ontsa naga syo'o gan no xa ncho sa wa wizh ujest Pentecostés. Ta we'e lá nga besa gezh Éfeso, le'a Pabl lá nlad kwen ya'yo'o Asia wa.
Le'a zha ndencho besa Mileto wa, le'a Pabl ndi mtu'ub dub xa ya' gezh Éfeso ndab xa ndo' bexa nchansu be xmen Jesús sa wa gi'id bexa Mileto.
—Bego uni'í‑ka xte'e mbin na' idub zha uyo'o na' lat bega, gast zha ndon ned ngwal na' Asia no gast nat.
Idub tiemp ndun na' ti'in ten Dios, ni lá yoo na' lat bega cuent dub xa nsak. No sian biaj uto'o nitsndo' na' tant sian gelkwea' uti'id na', ta mbin‑no bexa judío na'.
Parea le'a na' na'anpa ula mbidi'izh‑ka na' no mluu na' bega ta nki'in bega, sa na nzhealbe bega no kad‑ga ta lid bega.
Mbidi'izh na' ndo' bexa judío no ndo' bexa na'anpa xa judío ula'a bexa be ta ugap nak bexa cha yach bexa wats Dios, no gungealadna bexa Jesús Xa Nibe'e.
Nat le'a na' nda Jerusalén lak nibe'e Espíritu ten Dios, parea le'a na' ni lá iní xta'an iti'id na' sa wa.
Ta na uní‑tsa na' le'a itea gezh na nda na' le'a Espíritu ten Dios ndab ndo' na' le'a bexa Jerusalén uke'a na' latgi'ib no sian gelkwea' iti'id na' sa wa.
Parea na'anpa nla'ach na' ta wa, le'a guni'i xta'an gun‑no bexa na' le'a na' ntenladna idu'ub na' ti'in msa'a Jesús gun na', ta na ndadi'izh na' di'izh wen ten Dios na xte'e uzhe'eb utsin ndun‑no Dios be men.
’Yá mbidi'izh na' ndo' bega xte'e nibe'e Dios be men, parea nat le'a na' uní le'a ni dub bega yá na'antapa iní na'.
No gáp na' nat le'a tal ton dub bega xa Éfeso lá ndangealadna Jesús, na'anpa ke ten na' ta wa,
le'a na' mbidi'izh ndo' bega itea be ta'a nlad Dios ini'í bega.
Nat ndee list bin bega no bla'ach bega itea be xmen Jesús gezh Éfeso wa, lak mti Espíritu ten Dios bega gun bega, le'a Jesús usi'i bexa wa ten ten le'aka xa.
Le'a na' uní le'a tso'o na ikan na' sa ndee we'e ilen pla be men lat bega, bexa nlad gungealadna bega stub ta'a xa'aga. Le'a bexa wa cuent dub mbee ugi'i nlad gut be borreg.
No le'aka lat bega ito'o be xabgi'i gudi'izh dub ta lid le'a nak ndo'ontsa isenke'a be xmen Jesús tso'o xa.
Ta we'e list ute bega, no lá yalad bega xte'e idub chon li'in te'al tezhea mtenxe'a na' bega no ndon‑no na' kad‑ga dub bega.
’Nat ndo' ya'a Dios ula na' itea bega, ula'ach Dios bega lak ndab di'izh ten xa. Le'a di'izh wa gun gan mas ige'ladna bega Dios, no ika'a bega ta wen nsa'a Dios ndo' itea be xmen‑xa.
Na' nunk lá isa'abladna med ten bega no ni xab bega.
Le'a bega uni'í‑ka xte'e‑ta ndi mbin na' ti'in, ndo'ontsa isi'i na' be ta'a nki'in na' no be ta'a nki'in bexa nkesea‑no na'.
Le'a na' li mbin ndo'ontsa ini'í bega xte'e nsabndo' gun beuna ti'in ndo'ontsa gakno beuna bexa uban nak. Btse'aladna bega ta ndab Jesús: “Mas itenladna xa nsa'a ta'a, ndo' lak itenladna xa nka'a ta'a.”
Le'a gor na mtayadi'izh Pabl ta wa, cha usaxib xa no itea bexa, cha unab xa ula'ach Dios bexa.
We'e cha uzhe'eb‑pa mbí'in itea bexa. Cha udi'id bexa gen Pabl, cha udaw bexa chit ndo' Pabl.
Uzhe'eb uban myo'oladna bexa, geal le'a Pabl ndab yá na'antapa ini'í bexa Pabl. Cha ncha'a‑no bexa Pabl gast sa nde ni'iya.
Le'a gor na mla'a besa bexa Éfeso wa, cha ncha'a besa isla Cos len ni'iya wa. Ngot xe'a cha uto'o besa sa wa, cha ulaya' besa isla Rodas. Cha uto'o besa ulaya' besa gezh Pátara.
Le'a Pátara wa mzheal besa stub ni'iya si'il ncha'a Fenicia. Cha uyo'o besa len‑a, cha ncha'a besa.
Ngol gor ncha'tid besa len ni'iya gax isla Chipre le'a ta wa nde lad raves. Cha ulaya' besa gast gezh Tiro ten sa nsalea' Siria. Le'a ni'iya wa sian ta'a uxe'e bexa ndo' na gezh wa.
Le'a Tiro wa mzheal besa pla be xmen Jesús, cha uyo'o besa lat bexa wa dub ga'ad wizh. Le'a Espíritu ten Dios ndab‑la ndo' bexa xta'an itid Pabl Jerusalén, ta we'e ndab bexa ndo' Pabl lá ya' xa sa wa.
Le'a utid pla wizh wa cha uto'o besa sa wa. Le'a be xabgi'i wa no be xagots ten xa no be xme'ed‑xa gast to'o nitsdo'o ngwa'‑no besa. Cha msaxib besa ndo' yux, mbidi'izh besa ndo' Dios.
Le'a besa cha udi'id bexa, cha uyo'o besa len ni'iya wa. Le'a bexa wa cha nsea'be ta lid‑na.
We'e uto'o besa Tiro wa, cha ulaya' besa gezh Tolemaida. Le'a sa wa ngwa'inidi'izh besa ndo' be xmen Jesús, no uyo'o besa dub wizh lat bexa wa.
Ngot xe'a wa ncha'a besa gast gezh Cesarea len ni'iya wa. Le'a sa wa cha ngwa' besa ta lid Julip, cha we'e‑tsa uyo'o besa. Le'a Julip wa dub xa no ndadi'izh di'izh wen ten Dios ndo' be men, no nak xa dub ga'ad bexa mti be apóstol Jerusalén wa.
Le'a zha na ncho‑la besa Cesarea wa pla wizh, cha ulansea dub xabgi'i nsalea' Ágabo, xa uto'o Judea. Le'a xa wa no‑ga ndadi'izh sakndo' Dios.
Le'a gor ulen xa wats besa cha usen xa sinch nde len Pabl, cha mxi xa‑ya ya'axo'o le'aka xa no ya'a‑xa, cha ndab xa:
—Le'a Espíritu ten Dios ndab le'a bexa judío bexa ndencho Jerusalén lnde'e gun‑no xa ten sinch ndee. Cha yun bexa cuent xa ndo' ya'a bexa na'anpa xa judío.
Le'a gor na mbi'ín besa ta wa, le'a besa no bexa Cesarea wa cha uyo'o rueg ndab ndo' Pabl lá ya' Pabl Jerusalén.
Ná le'a Pabl uka'ab ndab:
—¿Xta'an lba'a ndó'on‑no bega na' zha, ta ndun uban nyo'olad na'? Tal le'a Jesús nlad‑a, le'a na' gaa‑ka Jerusalén guni'i tal be men uxi na' no gast gut bexa na'.
Le'a besa lá ngun gan lá ya' Pabl Jerusalén, ta we'e mla'a besa, ndab besa:
—Gak‑kaya lak nlad Dios Xa Nibe'e.
Ngol tso'o wa cha msaxkwa'a besa be ta'a go'o besa, cha ncha'be besa Jerusalén.
Le'a pla bexa Cesarea bexa no nak xmen Jesús no ngwa'‑no besa Jerusalén. Le'a lat bexa wa ncho dub xa nsalea' Mnasón xa isla Chipre, dub xa polta mbingealadna Jesús. Xa we'e msa'a ta lid‑na uyo'o besa Jerusalén wa.
Le'a gor ulaya' besa Jerusalén le'a be xmen Jesús ncho sa wa uzhe'eb‑pa mtenladnabe.
Le'a ngol stub‑tsa wizh wa le'a Pabl no itea‑ta besa ngwa'ina' Jacob. Le'a sa wa ndebe itea bexa nchansu be xmen Jesús Jerusalén.
Le'a Pabl unidi'izh ndo' bexa, cha usaxan Pabl ndon xkwa'a mbidi'izh xa xte'e mbinti'in Dios Pabl lat bexa na'anpa xa judío.
Le'a gor na mbi'ín bexa ta li ndab Pabl wa, cha ndab bexa le'a Dios uzhe'eb dub Dios si'il. Cha ndab bexa ndo' Pabl:
—Go no nak xmen Cristo, le'a ga uni'í‑ka le'a sian mil men judío ndangealadna Jesús. Le'a itea bexa wa ndab nsabndo'‑ka yanke'a bexa ley mke'a Moisés.
Parea mbi'ín bexa le'a ga nluu bexa judío ndencho lat bexa na'anpa xa judío, ndab ga lá yanke'a‑ta bexa ley mke'a Moisés wa. Ndab bexa le'a ga nluu yá lá ko‑ta bexa be'e be me'ed bgi'i no yá lá yanke'a‑ta bexa be costumbr ten beuna xa judío.
¿Nat zha xte'e gun beuna ndo'ontsa ini'í bexa le'a ga na'anpa li uluu ta wa? Le'a bexa so'ón‑ka le'a ga nsea'‑la, cha syakjunt kwa'ad‑pa bexa wa.
Nat bin ga ta gab besa: Le'a lat besa ndee ncho dap xabgi'i nsabndo' gun cumplir dub ta'a ndab‑la bexa ndo' Dios gun bexa.
Nat wa'‑no ga bexa wa ni'i ten Dios, cha bin ga be ta'a utsambi'i len lado'o bega ndo' Dios. No utix ga be xnab usa'a bexa ndo'ontsa uchizh bexa gek bexa, ta na nluu le'a bexa mbin‑ka cumplir ta ndab bexa ndo' Dios. Li ndo'ontsa itea be men ini'í le'a ta mbidi'izh be men cuent ten ga wa na'anpa ta ugea. Ndi ini'í bexa le'a ga ndanke'a‑ka ley wa.
’Le'a bexa na'anpa xa judío ndangealadna Jesús wa, mtu'ub besa git ndo' bexa, ndab git wa le'a bexa na'anpa juers‑ka gun itea be costumbr ten beuna xa judío. Nab‑tsa be ta'a ndee unibe'e besa gun bexa: lá gaw bexa be'al ta nsa'a be men xnab ndo' be dios gizhliyo, no lá gaw bexa ten no be'al ten be man lá utsi'i ten, no lá ugal bexa dub xa na'anpa xa ten bexa.
We'e le'a Pabl cha mbi'i dap xabgi'i wa, cha mbin bexa be ta'a imbi'i bexa ndo' Dios. Le'a ngol stub‑tsa wizh le'a Pabl cha ngwa' tale ten ni'i ten Dios ncha'yab xa ndo' ule'ay na xá wizh idub ta imbi'i bexa ndo' Dios. Le'a gal wizh we'e le'a idap bexa wa usa'a xnab dub‑ga man ndo' Dios.
Ná le'a wizh na yá gal dub ga'ad wizh wa, le'a pla bexa judío bexa uto'o Asia uni'í‑la Pabl tale ten ni'i ten Dios wa. Le'a bexa wa mbin gan ngoklo be men kwa'ad ndo' Pabl. Cha usen bexa wa Pabl.
Uge ndab bexa:
—¡Bego xa Israel, gokno bega besa! Le'a xabgi'i ndee le'a xa na itea lad nkesea uluu be men, ndab xa le'a nación Israel no ley ten Dios no ni'i ten Dios ndee na'anpa nsak. No nat le'a xa uyo'o‑no pla men na'anpa xa Israel len ni'i ten Dios ndee, mbin bzhi'ik xa sa umbi'i ten Dios.
Li ndab bexa ta wa geal le'a bexa uni'í Pabl len gezh Jerusalén wa, nkesea‑no xa dub xa na'anpa xa judío, dub xa Éfeso nsalea' Trófimo. Ta we'e mbinbe'e bexa le'a Pabl mbi'i xa wa tale ten ni'i ten Dios wa, sa lá nsabndo' yate bexa na'anpa xa judío.
We'e le'a idub gezh men wa ngoklobe, cha uxax ulen kwa'ad bexa, cha usen bexa Pabl. Cha udabxazh bexa Pabl tso'o wa, cha uxax mtsaw bexa to'o puert ten sa wa.
Ngol gor na ndi'izh gut bexa Pabl, le'a xa nibe'e ten be soldad wa mbi'ín le'a bexa Jerusalén wa uzhe'eb ndeseaxa'ach.
Le'a soldad nibe'e wa cha mbi'i pla be soldad, cha karrel ncha'be bexa gast sa ndebe be men wa. Le'a gor na uni'í be men wa soldad nibe'e wa no stapla be soldad, cha yá lá igin‑ta bexa Pabl.
We'e le'a xa nibe'e ten be soldad wa cha usen Pabl, cha unibe'e xa uxii be soldad wa Pabl no top caden. Cha unabdi'izh xa ndo' be men na ton xa wa no xta'an mbin xa.
Le'a gor ulaya' bexa ndo' skaler ten ni'i wa, le'a be soldad wa ga'ap mbi'i Pabl tant uzhe'eb ndakloo be men kwa'ad wa.
Le'a be men kwa'ad nseabe tso'o be soldad wa uzhe'eb uge' ndab bexa:
—¡Gat xa ba'! ¡Gat xa ba'!
Le'a gor na yá nsayo'o‑no be soldad Pabl len ni'i wa, le'a Pabl cha ndab ndo' soldad nibe'e wa:
—¿Syo'o gan gáp na' dub ta'a ndo' ga?
Le'a xa wa cha uka'ab ndab:
—¿Ndadi'izh lu di'izh griego zha?
¿Na'anpa lu xa Egipto xa li uteyo‑no bexa nibe'e wa zha, xa na ngwa'a ge'e no dub dap mil bexa ndut men?
Le'a Pabl cha uka'ab ndab:
—Le'a na' ndee dub xa judío, ngol na' gezh Tarso, dub gezh nsak ten región Cilicia. Nlad na' ula'a ga gudi'izh na' ndo' be men kwa'ad ba'.
Le'a gor na ndab soldad nibe'e wa le'a Pabl syo'o gan li gun, le'a Pabl cha uso' ndo' skaler wa, cha uxits xa ya'a‑xa ndo' be men. Cha xe' ute bexa wa, cha uní'i Pabl di'izh hebreo, ndab xa:
—Bego bexa ltsa'a parej na' no bega xa gox, bla'ach bega ta utsakndo' na'.
Le'a gor na mbi'ín be men kwa'ad wa le'a xa uní'i di'izh hebreo, cha mas xe' ute bexa. Cha ndab Pabl ndo' bexa wa:
—Le'a na' ndee xa judío. Ngol na' Tarso gezh ten región Cilicia, parea Jerusalén ndee ngo'ol na'. Le'a xa nsalea' Gamaliel ngok mech ten na', mluu xa na' lak‑ta nak ley msa'a Dios ndo' be usan gox polta ten beuna. Uzhe'eb nlad na' uxobgek na' ndo' Dios, lak nlad iteanak bega uxobgek bega ndo' Dios.
No xela mbin‑no na' be xmen Jesús, gast ncho bexa wa ngut. Usen na' bexa guni'i tal xabgi'i natal xagots, cha uke'a bexa latgi'ib.
Le'a ule'ay ndon le'a nsak no bexa gox nsak gezh ndee uni'í‑ka le'a bexa le'a msa'a git mbi na' ndi'izh usa na'‑ya ndo' bexa judío ncho gezh Damasco, ndo'ontsa isen na' be xmen Jesús sa wa, cha goo na' bexa gast Jerusalén ndee, cha utsaksi bexa nakti'in bexa.
’Ná le'a nes nda na' gax Damasco pa gor gawizh, we'e le'a dub xe'a si'il ulen gibe'a uzhe'eb uxax msu‑la idub gangeak wats na'.
Le'a na' cha ulayat ndo' yo, cha mbín na' dub ti men ndab ndo' na': “Saulo, Saulo, ¿xta'an lba'a‑ta ugap ndun‑no lu na' zha?”
We'e le'a na' cha unabdi'izh: “¿Ton ga zha, Señor?” Le'a ti men wa cha uka'ab ndab: “Le'a na' le'a Jesús xa Nazaret, xa lba'a‑ta ugap ndun‑no lu ba'.”
Le'a bexa na nda‑no na' wa no uni'í xe'a wa cha mzheb bexa, ná lá ngo'ón bexa ta ndab ti men wa.
Le'a na' cha ndáp: “¿Xta'an nsabndo' gun na', Señor?” Le'a xa wa cha ndab ndo' na': “Goste, cha wa' len gezh Damasco ba'. Sa ba' gab bexa xta'an nsabndo' gun lu.”
Ná le'a xe'a uto'o gibe'a wa mbin yá lá yoo‑ta gan iwi'i na', ta we'e le'a bexa nda‑no na' wa usen ya'a‑na', mbi'i bexa na' Damasco.
’Le'a gezh wa ncho dub xabgi'i nsalea' Ananías, dub xa uzhe'eb ga'al nso' ndo' Dios lak nibe'e ley ten Moisés. Le'a itea bexa judío ndencho gezh wa ndab le'a xa wa uzhe'eb xa wen.
Le'a xa wa cha mbidina' na', ndab xa ndo' na': “Saulo, go no nak xmen Jesucristo, nat yakna ngusndo'‑ga.” Cha bi le'a gor wa, le'a na' mna'‑la, cha mwi na' ndo' xa.
Le'a xa cha ndab ndo' na': “Le'a Dios ngwanke'a be usan gox ten beuna mti ga ndo'ontsa igondo' ga ta na nlad Dios gun ga, no ini'í ga Jesús xa ndon le'a wen wa, no go'ón ga ti‑xa.
Le'a ga gak xa gudi'izh cuent ten xa ndo' itea be men, gudi'izh ga be ta'a uni'í ga no be ta mbi'ín ga wa.
Nat yá lá kweas‑ta ga. Goste ga cha utalea' ga. No ige'ladna ga Dios ndo'ontsa yu'u be ke ten ga.”
’Le'a gor na mlansea' na' Jerusalén, cha ngwa'yadi'izh‑no na' Dios tale ten ni'i ten Dios. Le'a sa wa uní na' cuent dub ta'a mche'alad na'
Ndab Dios ndo' na': “Uxax lu, uto'o Jerusalén ndee, le'a bexa ndee lá gungealadna ta gudi'izh lu cuent ten na'.”
No zha mbit bexa Xteb, xa mbidi'izh di'izh ten ga wa, le'a na' no nso' sa wa. Mbinbe na' ndi wen mbit bexa Xteb, no mlach na' be lad nbix bexa wa.”
Ná le'a Dios ndab ndo' na': “Wa', le'a na' utu'ub lu sit lat bexa na'anpa xa judío.”
Le'a be men wa nsakyo'ón‑ka ta ndab Pabl, parea le'a gor na ndab Pabl le'a xa ya' lat bexa na'anpa xa judío, cha ngoklo bexa, usaxan bexa uge' ndab bexa:
—¡Gat xa ba'! ¡Le'a xa ba' lá nsabndo' iban‑ta!
Le'a bexa uzhe'eb ndebezhat, no ngabi bexa xab bexa, no ngo bexa yo ga'ap tant ndakloo bexa.
Ta we'e le'a soldad nibe'e wa ndab ndo' be soldad go'o Pabl len ni'i wa, cha kin bexa wa Pabl ndo'ontsa gab xa na xta'an li‑ta ndakloo be men ndo' xa.
Ná gor na mxi bexa Pabl, le'a sa we'e nso' dub soldad nibe'e dub gayo'o soldad. Le'a Pabl cha ndab ndo' xa wa:
—¿Nibe'e ley kin bega dub xa Roma zha, gor na biseata ini'í bega ti ndap xa ke zha?
Le'a gor na mbi'ín xa ta wa, le'a xa cha ngwa'yab‑a ndo' soldad mas nibe'e wa ndab xa:
—¿Xte'e gun ga zha? Le'a xabgi'i ba' xa Roma.
We'e le'a soldad nibe'e wa cha ulen wats Pabl, cha unabdi'izh xa ndab xa:
—¿Ta ugea‑ka xa Roma lu zha?
Le'a Pabl cha ndab:
—Na' xa Roma‑ka.
Le'a xa nibe'e wa cha ndab:
—Le'a na' sian med utix ndo'ontsa uyo'o gan nak na' xa Roma.
Le'a Pabl uka'ab ndab:
—Le'a na' ndee zha ngol‑ta na' nak‑la na' xa Roma.
Ta we'e le'a be soldad ndi'izh igin Pabl wa cha mla'a xa. No xa mas nibe'e ten be soldad wa mzheb ta li mxi xa Pabl, le'a Pabl dub xa Roma.
Le'a ngol stub‑tsa wizh wa le'a xa nibe'e ten be soldad wa nlad ini'í na xá ke na nsake bexa judío wa Pabl. Cha mxa'ak xa caden nchii Pabl wa. Cha unibe'e xa izhealbe be ule'ay nibe'e no itea‑ta bexa judío nsak. Cha ulo'o xa Pabl, mbi'i xa Pabl ndo' bexa judío nibe'e wa.
We'e le'a Pabl ndon ga'al nwi'i ndo' bexa wa, ndab Pabl:
—Bego nak beuna xa Israel, le'a na' gast len lado'o‑na' uní na' le'a na' le'aka nso' ndo' Dios gast wizh nat.
Le'a Ananías xa nak ule'ay ndon le'a nsak wa cha unibe'e ndo' bexa nde gax wats Pabl wa kichya'a to'o Pabl.
We'e le'a Pabl cha ndab ndo' Ananías:
—¡Dios utsaksi ga, le'a ga cuent‑tsa dub xa wen nluu! Nsob ga sa ba' gab ga naga le'a nak ta mbin na' lak nibe'e ley, ná unibe'e ga ndi utichya'a bexa to'o na', dub ta'a na'anpa nibe'e ley wa.
Le'a bexa nde wats Pabl cha ndab ndo' Pabl:
—¿Ndo' ule'ay ndon le'a nsak ten Dios lba'a kwea' ní'i lu zha?
Le'a Pabl cha uka'ab ndab:
—Bega nak beuna xa Israel, le'a na' lá iní ti ule'ay ndon le'a nsak xa ba'. Le'a di'izh ten Dios nkeani'i ndab‑a: “Na'anpa kwea' iní'i lu ndo' dub xa nakti'in.”
—Bega nak beuna xa Israel, le'a na' xa fariseo xin bexa fariseo. Nso' na' ndo' bega nat geal ta na ndangealad na' le'a Dios ixiste bexa ngut‑la.
Le'a gor na li ndab Pabl, le'a bexa fariseo wa no bexa saduceo wa usaxan nyoto'obe. Ta we'e cha myak top partid bexa wa,
geal le'a bexa saduceo ndangealadna le'a bexa ngut‑la yá na'antapa ibanbe. No ndangealadna bexa na'anpa ncho ángel ni xbi men. Parea le'a bexa fariseo ndangealadna le'a bexa ngut‑la iban‑ka, no ncho ángel no ncho xbi men.
Ta we'e itea bexa wa nbezhat ní'ibe. Le'a pla be mech ten ley, bexa fariseo, ngwaso' ndab:
—Le'a xabgi'i ndee na'an xta'an dub ta ugap ngun. Tal dub xbi men natal dub ángel uní'i ndo' xa, le'a beuna lá nsabndo' uka beuna ta ndun Dios.
Le'a ta na tant dub uteyoto'o bexa, le'a soldad nibe'e wa nzheb ncha'a bexa usu Pabl. Ta we'e unibe'e xa wa yate be soldad sa wa ko'o bexa Pabl, cha go'o bexa xa le'aka len ni'i ten be soldad wa.
Ngol te'al wa le'a Jesús mlundo' ndo' Pabl, ndab xa:
—Pabl, lá yu'taladna lu. Lak mbidi'izh la di'izh ten na' Jerusalén ndee, li nsabndo' gudi'izh la‑ya gezh Roma.
Le'a ngot xe'a wa le'a ncho bexa judío dub‑tsa mbidi'izh, ndab bexa ndo' be ltsa'a‑xa:
—Le'a Dios nsobwi'i le'a beuna ni lá gaw no ni nits lá goo, gast‑ka gor gut beuna Pabl.
Le'a bexa li mbidi'izh gut Pabl wa mas‑la dub top ga'al bexa.
Cha ngwa'be bexa ndo' be ule'ay nibe'e no ndo' bexa gox nsak wa, ndab bexa:
—Le'a besa mbidi'izh ndo' Dios lá gaw besa gast‑ka gor gut besa Pabl.
Nat le'a bega no itea‑ta bexa judío nsak, gud bega ndo' xa nibe'e ten soldad wa le'a bega mas koxnes cuent ten Pabl. Unab bega ndo' xa wa ilen‑no Pabl sa nzhealbe bega wa ge'a. Le'a besa cha gut Pabl nes wa gor na biseata ilansea Pabl sa ndee.
Ná le'a dub xme'ed bsan Pabl mbi'ín xte'e mbidi'izh bexa wa. Le'a me'ed wa cha ngwa' sa ndebe be soldad wa, ngwa'yab me'ed wa ta wa ndo' Pabl.
Le'a Pabl cha utezh dub soldad nibe'e dub gayo'o soldad, cha ndab xa ndo' xa wa:
—Bi'i ga me'ed ndee ndo' xa nibe'e ga wa, le'a me'ed ndee ndap dub ta'a gab me'ed ndo' xa wa.
Le'a soldad wa cha mbi'i me'ed wa ndo' xa nibe'e wa, ndab xa:
—Le'a Pabl xa nke'a latgi'ib utezh na', unab xa goo na' me'ed ndee ndo' ga. Le'a me'ed ndap dub ta'a gab ndo' ga.
Le'a xa nibe'e wa cha usen ya'a me'ed wa, cha mbi'i xa me'ed dub lad, cha ndab xa:
—¿Xta'an gab lu ndo' na' zha?
Le'a me'ed cha ndab:
—Le'a bexa judío mbidi'izhbe inab ndo' ga go'o ga Pabl ge'a sa nzhealbe bexa. Gab bexa ndo' ga le'a bexa mas nlad koxnes cuent ten Pabl.
Parea lá gungealadna ga ta wa, le'a mas‑la top ga'al xmen bexa wa xga'ach nde nes. Le'a bexa wa ndab Dios nsobwi'i le'a bexa lá gaw no lá goo nits gast‑ka gor gut bexa Pabl. Nat le'a bexa list ndebe na xte'e‑tsa gab ga.
We'e le'a xa nibe'e wa ndab ndo' me'ed:
—Nat bya'. Na'an ton ndo' na gudi'izh lu ti ndab lu ta wa ndo' na'.
Le'a xa nibe'e be soldad wa cha utezh top soldad nibe'e dub gayo'o‑ga be soldad. Cha unibe'e xa ndo' itop bexa wa:
—Bin list bega top gayo'o soldad xa isea ndats‑na, no chon ga'al ncho ti'i bexa isob tso'o way, no top gayo'o xa go'o be lanza. Le'a gal gor nke'a uge'a gor te'al, cha ya'be bega gezh Cesarea.
No bsaxkwa'a bega dub way isob Pabl tso'o na. No bla'ach bega Pabl bi'i bega xa Cesarea wa ndo' Félix xa nibe'e, ndo'ontsa na'an xta'an yasea xa.
“Na' Claudio Lisias nidi'izh na' ndo' ga, Félix, xa nibe'e idub sa ndee.
Le'a bexa judío usen Pabl ndi'izh gut bexa xa. Ná le'a gor na mbín na' le'a xa xa Roma, cha ngwaa ulat na' xa no be soldad.
Le'a na' nlad iní na' xá ke na nsake bexa wa xa, ta we'e mbí na' xa ndo' bexa nibe'e ten bexa wa.
Cha uní na' le'a‑ya ke ten‑tsa ta nibe'e ley ten bexa judío wa. Le'a Pabl ni dub ke ta nibe'e gat xa ni ta nibe'e ike'a xa latgi'ib lá ndap xa.
Ná le'a na' mbín le'a bexa judío wa mbidi'izh‑labe xte'e gut bexa xa, ta we'e mtu'ub na' xa ndo' ga. No ndáp na' ndo' bexa nsake xa ba' wa ya'yab bexa ndo' ga na xta'an mbin xa.”
Le'a be soldad wa cha mbin lak ndab xa nibe'e wa, ngol gor te'al wa mbi'i bexa Pabl gast gezh Antípatris.
Le'a gor ngot xe'a wa le'a be soldad ncha'be ndats‑na wa myachbe le'aka Jerusalén sa ndebe bexa wa. Le'a bexa ndi'ib tso'o way wa ncha'a‑no Pabl gezh Cesarea.
Le'a gor na ulaya' bexa Cesarea, cha msa'a bexa git wa ndo' Félix no myun bexa cuent Pabl.
We'e cha mbi'il Félix git wa, cha unabdi'izh xa ndo' Pabl na pa nak lazh Pabl. Ndab Pabl le'a xa región Cilicia. Le'a gor na mbi'ín Félix ta wa,
cha ndab xa ndo' Pabl:
—Le'a na' son‑ka ta gab lu gor ilen bexa nsake lu wa.
Cha ndab xa ndo' be soldad uke'a bexa Pabl len latgi'ib, sa ngok lid Herodes xa unibe'e mas polta wa.
Le'a ngol sga'ay wizh ulaya' Ananías ule'ay ndon le'a nsak wa, no pla bexa gox nsak ten bexa judío, no xa nsalea' Tértulo dub xa ntsid ley. Le'a itea bexa ndee wa ulaya' ndo' Félix usake bexa Pabl.
Le'a gor ulen‑no be soldad Pabl, le'a Tértulo usaxan ndadi'izh ndo' Félix, nsake xa Pabl ndab xa:
—Félix, uzhe'eb‑pa wen nibe'e ga sa ndee, ta we'e wen ndebe besa no le'aka nak itea be ta'a.
Idub tiemp no itea lad nsa'a besa xno ndo' go Félix idub ncholadna besa.
Le'a na' lá nlad ko'o tiemp ten ga, parea le'a nat ina'ab na' go'ón ga ta gudi'izh besa dub xla'al‑tsa.
Le'a besa ngwa'izheal le'a Pabl ndee uzhe'eb‑pa ugap ndun, le'a xa nchealuyo bexa judío ndo' idub gizhliyo. No le'a xa nak dub xa nsak ten partid bexa nsalea' bexa nazareno.
No ndi'izh gun bzhi'ik xa ni'i ten Dios, ta we'e usen besa xa, nlad besa gun‑no besa xa lak nibe'e ley ten besa.
Ná le'a Lisias xa nibe'e be soldad wa cha ulen lat besa, cha lajuers mlat xa Pabl ndo' besa.
Cha ndab xa usake besa Pabl ndo' ga sa ndee. Nat tal inabdi'izh ga ndo' xa, ini'í ga le'a itea ta'a nsake besa xa wa ta ugea‑ka.
Le'a bexa judío wa dub‑tsa ndab le'a ta wa ta ugea‑ka.
Ná le'a Félix wa cha mbin sen ndo' Pabl iní'i Pabl. Le'a Pabl cha ndab:
—Le'a na' uní le'a go kwen‑la nak juez ten idub sa ndee, ta we'e ntenlad na' utsakndo' na' ndo' ga.
Tal le'a ga koxnes‑a le'a ga szheal le'a pa msa tibtop wizh ngwaa na' Jerusalén ngwanke'a na' Dios.
Le'a bexa ba' na'anpa ini'í masa ton dub men uteyoto'o besa. No ni lá ngun na' dub ta'a gun le'a be men gaklo‑no na', ni tale ten ni'i ten Dios, no ni len be ni'i sa nzhealbe bexa judío, no ni len gezh wa.
No ni dub ta'a nsake bexa ba' na' lá gun bexa gan uluu le'a‑ya ta ugea.
Ta ugea‑ka le'a na' ndanke'a Dios na ngwanke'a be usan gox polta ten besa, no ndanke'a na' nes ten Jesús. Le'a bexa ndee ndab le'a ta wa na'anpa le'a nak, parea le'a na' nxobgek ndo' itea be di'izh ten Dios ta mke'a Moisés nsea bexa mbidi'izh sakndo' Dios.
No lak ndangealadna bexa ndee le'a Dios ixiste bexa ngut‑la, bexa wen no bexa ugap, no li‑ga ndangealad na'.
’Ná le'a ngol stapla li'in ngwaa na' Jerusalén ndo'ontsa usa na' med ndo' bexa uban nak no usa na' man xnab ndo' Dios sa wa.
Ná ndalen ndun na' be ta wa, gor na mbin‑la na' be ta'a msambi'i na' ndo' Dios, we'e le'a pla bexa judío bexa Asia uni'í‑la na' tale ten ni'i ten Dios wa. Le'a wats na' wa ni lid kwa'ad men ndebe, no ni na'anpa ndakloo be men.
Bexa we'e nsabndo' gidyab‑a ndo' ga, tal bexa ndap ta'a nsake bexa na'.
Ná tal gab bexa ndee tal ngwa'izheal bexa le'a na' ndun ta lid le'a nak, gor na uso' na' ndo' bexa wa.
Nab‑tsa syo'o gan usake bexa na' ta na uge' uní'i na' ndo' itea bexa wa, ndáp na': “Nso' na' ndo' bega nat geal ta na ndangealad na' le'a Dios ixiste bexa ngut‑la.”
Le'a Félix yá uni'í‑la cuent ten nes ten Jesús, ta we'e gor na mbi'ín xa ta wa, cha ndab xa:
—Uni ta ndee. Ilen‑tsa Lisias, we'e gun na' regl cuent ten bega.
Cha unibe'e Félix ndo' soldad nibe'e wa ula'ach xa Pabl, parea ula'a xa ikesea Pabl len ni'i wa, no ula'a xa tal be ltsa'a‑xa ya'ina' xa no gakno bexa xa.
Le'a ngol stapla wizh wa le'a Félix no Drusila, xa judío xagots ten xa, ulaya'‑gal sa wa. Le'a Félix cha unibe'e go'o be soldad Pabl sa nsob Félix. We'e cha mbi'ín bexa ta mbidi'izh Pabl cuent ten xte'e ndangealadna men Jesucristo.
Ná le'a gor na mbidi'izh Pabl xte'e nlad Dios gun be men, no xte'e lá nsabndo' gun be men sbe'en ta nlad‑tsa na, no xte'e yoo dub wizh le'a Dios le'a gab ton ndap ke, we'e le'a Félix cha mzheb, cha ndab xa ndo' Pabl:
—Nat bya'. Le'a wizh na ulat na' wa, le'a na' sbe'ezh‑kagal lu.
Tso'o wa nlad Félix le'a Pabl usa'a med ndo'ontsa ula'a xa Pabl, ta we'e sian biaj utezh xa Pabl gudi'izh‑no xa Pabl.
Ngok top li'in le'a Félix mto'o sa wa. Cha uyatsob dub xa nsalea' Porcio Festo sa wa. Ná le'a Félix nlad wen ya'an ndo' bexa judío wa, ta we'e lá igo'o xa Pabl sa nkeanyaw xa wa.
Le'a Festo wa ngok chon wizh nak xa nibe'e sa wa, cha uto'o xa Cesarea wa ncha'a xa Jerusalén.
Le'a sa wa le'a be ule'ay nibe'e no bexa judío mas nsak wa msake Pabl ndo' Festo.
Unab bexa ndo' Festo gun xa lak nlad bexa, inibe'e xa yo'o be soldad Pabl Jerusalén. Ná le'a bexa nlad gut Pabl nes wa.
Le'a Festo uka'ab ndab ndo' bexa wa:
—Le'a na' stapla wizh ndee yach Cesarea wa, sa na nkeanyaw Pabl.
Ta we'e no bexa nibe'e ten bega ba' nsabndo' isea sa wa. Tal le'a Pabl mbin dub ta ugap, sak sa we'e usake bexa wa xa.
Le'a Festo uyo'o Jerusalén wa pa dub sxo'on o sti'i wizh, cha myach xa le'aka Cesarea wa. Le'a ngol stub‑tsa wizh wa le'a xa usob sa ndun xa ti'in wa, cha unibe'e xa gi'id‑no bexa Pabl sa wa.
Le'a gor uyo'o Pabl sa wa le'a bexa judío na uto'o Jerusalén wa ulaya'‑la gangeak wats Pabl. Cha msake bexa Pabl sian be ta'a uzhe'eb‑pa ugap. Ná le'a bexa lá ngun gan uluu le'a ta wa ta ugea‑ka.
We'e le'a Pabl cha mtsakndo', ndab xa:
—Na' na'an xta'an dub ta ugap ngun, dub ta lá nibe'e ley ten besa xa judío. Ni ndo' ni'i ten Dios ni ndo' César xa nibe'e Roma na'an xte'e ngun na'.
Ná le'a Festo nlad wen ya'an ndo' bexa judío wa, ta we'e cha unabdi'izh xa ndo' Pabl, ndab xa:
—¿Nlad lu ya' la Jerusalén, ndo'ontsa sa we'e gun na' regl cuent ten lu zha?
Le'a Pabl cha uka'ab ndab:
—Nat na' nso' ndo' go, xa ndun ti'in ten César, sa na nsabndo' gab ga na tal na' ndap ke. Le'a ga uni'í‑ka le'a na' na'an xta'an dub ta ugap ngun‑no bexa judío.
No tal na' mbin dub ta'a uzhe'eb ugap nibe'e ga gat na', na' na'anpa gáp lá gut bega na'. Ná le'a be ta ndab bexa ba' na'anpa ta ugea, ta we'e na'an ton nsabndo' yun cuent na' ndo' ya'a bexa ba'. Nat na'ab na' le'a César gun regl cuent ten na'.
We'e le'a Festo cha mbidi'izh‑no be xmen‑na, na xte'e nsabndo' gun xa. Cha ndab xa ndo' Pabl:
Ngok stapla wizh le'a rey Agripa xa nibe'e no bsan xa Berenice ulaya' Cesarea wa ngwa'ina' Festo.
Le'a bexa wa sian wizh ngwa'yo'o sa wa, ta we'e le'a Festo cha mbidi'izh cuent ten Pabl ndo' Agripa, ndab xa:
—Le'a sa ndee naxncho dub xabgi'i mcha'anko Félix latgi'ib.
Le'a zha ngwaa na' Jerusalén le'a be ule'ay nibe'e no bexa gox nsak ten bexa judío wa unab ndo' na' inibe'e na' gat xa wa.
Le'a na' cha ukab le'a ley ten bexa Roma nibe'e le'a dub xa ndap ke iso' ndo' bexa nsake xa wa, ndo'ontsa utsakndo' xa. Le'a ley na'anpa nibe'e gat dub men tal lid ned gun bexa ta wa.
Ta we'e le'a wizh na ulen bexa sa ndee, cha uxax bi le'a ngot‑tsa xe'a wa, cha uso'ob na' sa ndun na' ti'in cha unibe'e na' gi'id xabgi'i wa.
Ná le'a ngol gor ndebe bexa nsake xa wa, le'a bexa wa na'anpa usake xa lak ndanbe'e na'.
Le'a bexa ndi nsake xa cuent ten‑tsa lak ndanke'a bexa Dios, no cuent ten dub xa ngut usalea' Jesús, ná le'a Pabl ndab le'a xa wa nban.
Le'a na' lá iní xte'e koxnes na' ta wa, ta we'e cha unabdi'izh na' ndo' Pabl naga nlad Pabl ya' Jerusalén, ndo'ontsa sa we'e itatso' xte'e nak be ta wa.
Ná le'a Pabl ndi unab ya' ndo' César Augusto. Ta we'e unibe'e na' li‑tsa nkeanyaw xa gast gal zha utu'ub na' xa ndo' César.
We'e le'a Agripa cha ndab ndo' Festo:
—Na' no nlad gon xta'an ndadi'izh xa wa.
Le'a Festo cha uka'ab ndab:
—Ge'a go'ón lu ta gab xa.
Ngok stub wizh wa le'a Agripa no Berenice ulaya' sa wa nak be lad uyap nsak. Cha uyo'o bexa len dub cuart si'il no bexa nibe'e ten soldad no bexa nsak ncho Cesarea wa. We'e le'a Festo cha unibe'e gi'id Pabl.
Cha ndab Festo ndo' bexa nde sa wa:
—Go rey Agripa nsea bego na mzhealbe beuna sa ndee, le'a ta ba' Pabl. Le'a xa ndee xa na kwa'ad bexa judío nsake ndo' na' Jerusalén no Cesarea ndee. Ndab bexa le'a xa nsabndo' gat.
Le'a na' ndee nsak le'a xa na'an xta'an dub ta'a nsabndo' gat xa ngun xa. Parea le'a xa ba' le'akaga unab gun César Augusto regl cuent ten xa, ta we'e mbinbe na' utu'ub na' xa ndo' César.
Ná le'a na' lá ndap xta'an uke'a ndo' git utu'ub‑no na' xa ndo' César wa. Ta we'e ulatso' na' xa ndo' ga rey Agripa no ndo' itea‑ta bega, ndo'ontsa gor na itayadi'izh beuna cuent ten xa ba', le'a na' yá ndap ta uke'a na' ndo' git wa.
Nsak na' na'anpa le'a nak utu'ub na' dub xa nke'a latgi'ib ndo' César ni lá gáp na' xá ke na nsake bexa xa.
We'e le'a Agripa cha ndab ndo' Pabl:
—Sak utsakndo' lu nat.
Le'a Pabl uxits ya'a‑na, cha lnde'e ndab xa:
—Rey Agripa, na' ntenladna gudi'izh na' ndo' ga, ndo'ontsa utsakndo' na' ndo' itea be ta'a na li nsake bexa judío wa na'.
Le'a go nchando' itea be costumbr ten besa xa judío wa nsea be ta'a ndadi'izh besa wa. Ta we'e na'ab na' ndo' ga ula'ach ga xta'an gudi'izh na'.
’Le'a itea bexa judío uni'í xte'e uyo'o na' lat bexa lazh‑na' no Jerusalén idub tuzh‑ta na'.
Le'a bexa uni'í no syo'o gan gab bexa le'a na' ndee zha tuzh‑ta na' nak xa fariseo, bexa na mas ndanke'a ley ten Dios ndo' itea‑ta bexa judío.
Le'a na' ndangealadna le'a Dios sun‑ka ta ndab xa ndo' be usan gox polta ten besa, ixiste Dios bexa ngut‑la. Ke we'e nat nso' na' ndo' ga.
No li‑ga le'a itea bexa ras isatibtop xin Israel wa ndangealadna ta wa, bexa ndanke'a Dios te'al tezhea. Rey Agripa, ke we'e nsake bexa judío wa na'.
’Le'a na' polta no mbinbe'e le'a na' nsabndo' utsaksi be xmen Jesús xa Nazaret wa.
Le'a ta wa ta mbin na' Jerusalén wa. Nsea permis ten be ule'ay nibe'e mkiko'o na' kwa'ad be xmen Jesús wa latgi'ib. Nsea gor na mbit be men bexa wa, na' no li nlad gat bexa.
Sian biaj ukesea na' itea be ni'i sa nzhealbe bexa judío, cha mtsaksi na' be xmen Jesús mzheal na' sa wa, ndo'ontsa ula'a bexa ta ndangealadna bexa Jesús. Tant dub ngoklo na' ndo' bexa wa le'a na' ukesenke'a tso'o bexa gast be gezh sit.
’Ti'in we'e ngwalo na' permis ten be ule'ay nibe'e cha mtu'ub bexa na' gezh Damasco.
Rey Agripa, le'a nes nda na' pa gawizh uní na' dub xe'a uto'o gibe'a mas uzhe'eb nsu ndo' xe'a wizh. Le'a ta wa msu gangeak wats na' no wats bexa nda‑no na' wa.
Cha iteanak besa ulayat ndo' yo. Cha mbín na' dub ti men uní'i di'izh hebreo ndab xa: “Saulo, Saulo, ¿xta'an lba'a‑ta ugap ndun‑no lu na' zha? Lu ntsaksi le'aka le'a lu cuent dub ngon nke'a patad ndo' bar ncheb xa ma.”
Le'a na' cha ndáp: “¿Na ton go zha, Señor?” Le'a xa wa cha ndab: “Le'a na' Jesús, xa na lba'a‑ta ugap ndun‑no lu.
Nat goste, le'a na' mlundo' ndo' lu ndo'ontsa gun lu ti'in ten na', gudi'izh la be ta'a uni'í la nat ndee no be ta'a ti'i ulu na' ndo' lu.
Le'a na' ko la ndo' ya'a bexa judío no bexa na'anpa xa judío. Nat le'a na' utu'ub la ndo' bexa wa,
ndo'ontsa uxa'al lu ndo' bexa no ito'o bexa sa ukaw, cha ilen bexa ndo' xe'a. Li ula'a bexa wa nes ten mxu'u, cha ndi isen bexa nes ten na'. Cha utsu na' be ke ten bexa wa no gak bexa be xmen‑na' ta na nge'ladna bexa na'.”
’Ta we'e, rey Agripa, le'a na' mbin‑ka ta li uní'i Dios ndo'‑na' wa.
Ned lak mbidi'izh na' ndo' bexa ndencho Damasco wa. Ndáp na' ndo' bexa wa ula'a bexa be ta ugap nak bexa, cha ndi yach bexa wats Dios, no gun bexa ta wen ta uluu le'a bexa mla'a‑ka be ta ugap nak bexa. Tso'o wa mbidi'izh‑ga na' ndo' bexa Jerusalén no ndo' bexa ndencho idub Judea, no ndo' bexa na'anpa xa judío.
Ke we'e‑tsa usen bexa judío na' tale ten ni'i ten Dios, cha ndi'izh gut bexa na'.
Ná le'a Dios ndakno na' ta we'e nso' na' gast gor nat, ndadi'izh na' di'izh ten Dios ndo' bexa nsak no ndo' bexa na'anpa nsak. Le'a na' ndadi'izh lak‑tsa mke'a be profet no Moisés, polta ndab bexa xte'e nak ta yoo.
Le'a bexa ndab le'a Cristo nsabndo' ini'í sian gelkwea' no gat xa. No ndab bexa le'a tso'o na gat xa wa, le'a xa ndon ned iban, ndo'ontsa gudi'izh xa di'izh ten Dios ndo' bexa judío no ndo' bexa na'anpa xa judío.
Le'a gor na nso'yadi'izh Pabl ta li ntsakndo' xa wa, le'a Festo cha uge' ndab:
—¡Le'a lu xa tont, Pabl! Tant mtsid lu gast myak tont lu.
Ná le'a Pabl uka'ab ndab ndo' Festo:
—Na' na'anpa xa tont, Festo. Le'a ta na ndadi'izh na' ndee wa ta ugea‑ka no le'aka nak‑a.
Le'a rey Agripa ba' nchando' itea be ta ndee, ta we'e lá nyu'lad na' li ndadi'izh na' ndo' xa. Na' uní le'a xa no‑ka uni'í be ta ndáp na' wa, le'a‑ya na'anpa ngak dub sa xga'ach.
Cha ndab Pabl ndo' Agripa:
—Go rey Agripa, ¿ndangealadna ga be ta'a mke'a bexa mbidi'izh sakndo' Dios wa zha? Na' uní le'a ga ndangeakaladna‑ya.
Le'a rey Agripa cha uka'ab ndab ndo' Pabl:
—¿Nsak lu zha le'a tuzh‑tsa tiemp gun lu gan no na' gak xmen Cristo?
Le'a Pabl ndab:
—Tal tuzh‑tsa tiemp natal kwen‑a, le'a na' na'ab ndo' Dios le'a go no itea bexa ndeyo'ón ta ndáp na' ndee nat wa, gak bega xmen Cristo, lak‑ka nak na' ndee. Parea lá nlad na' le'a bega no yaa caden ndee.
Le'a gor na mtayadi'izh Pabl ta wa cha uso' rey Agripa no Festo nsea Berenice wa no itea bexa nde sa wa.
Cha utate bexa dub lad mbidi'izh bexa, ndab bexa ndo' ltsa'a‑xa:
—Le'a xa ba' na'an xta'an ngun dub ta'a nsabndo' gat xa, ni lá nsabndo' ike'a xa latgi'ib.
—Syo'o‑ka gan ito'o Pabl latgi'ib, tal‑tsa xa lá inab gun César regl cuent ten xa.
Ngol gor mbidi'izh bexa ya'be besa Italia len dub ni'iya, cha myak cuent Pabl no stapla bexa nke'a latgi'ib wa ndo' dub soldad nibe'e nsalea' Julio. Le'a partid ten dub gayo'o‑ga soldad nibe'e xa wa nsalea' Augusta.
Cha uyo'o besa len dub ni'iya si'il uto'o gezh Adramitio ncha'a‑ya be gezh ten Asia. No ncha'a‑no besa dub xa nsalea' Aristarco, xa gezh Tesalónica ten Macedonia.
Ngok stub wizh ulaya' besa gezh Sidón. Le'a sa wa le'a Julio wa utsin mbin ndo' Pabl, mla'a xa ngwa'ina' Pabl be amig ten Pabl, ndo'ontsa usa'a bexa be ta'a nki'in Pabl.
Cha ncha'a besa len ni'iya wa, cha utid besa lad sa nde isla Chipre, lad na xe' nde mbi, le'a mbi nsa'ab ndo' nits wa nde lad ndo' besa nlen.
Cha utid besa gax to'o yo sa nde be sa nsalea' Cilicia no Panfilia. Cha ulaya' besa gast Mira, gezh ten sa nsalea' Licia.
Le'a sa wa le'a Julio mzheal stub ni'iya si'il uto'o gezh Alejandría, ncha'a‑ya Italia sa nde Roma. Cha uyo'o besa len ni'iya wa, cha ncha'a besa.
Le'a mbi wa bi li‑ka nlen lad ndo' besa, ta we'e stapla‑ta wizh cha'aw‑ta usea ni'iya wa ndo' nitsdo'o wa no uzhe'eb‑pa juert mbin bexa gan utid ni'iya wa gax gezh Gnido. Cha utid besa gax gezh Salmón, dub lad sa nde isla Creta sa na xe' nde mbi.
Uzhe'eb‑pa bid mtse'a bexa ni'iya wa ncha'tid‑a gax to'o yo isla Creta wa gast ulaya' besa dub sa nsalea' Sa Wen Nbe Ni'iya, gax gezh Lasea.
Uzhe'eb kwen nso'‑la besa nes, ta we'e yá nsayal gax tiemp mas nxo'on mbi, zha na uzhe'eb rages isea‑ta ni'iya wa ndo' nitsdo'o. Ta we'e le'a Pabl ndab ndo' bexa wa:
—Itea bega xabgi'i, nsak na' le'a tal beuna ika'an sa ndee uzhe'eb‑pa rages gak perdid ni'iya ndee no be ta'a no'o‑ya no gast beuna rages gat.
Ná le'a soldad nibe'e wa na'anpa ula'ach ta ndab Pabl wa, ndi mas mla'ach xa di'izh ten xwan ni'iya wa no xa ntse'a ni'iya wa.
Le'a sa wa ni lid wen kwe ni'iya wa tiemp nxo'on mbi wa. Ta we'e kwa'ad bexa wa mbidi'izh itate besa sa wa gun bexa preb na lid slaya' ni'iya wa Fenice, stub gezh ten Creta, dub sa mas xe' nde mbi. Ndab bexa wa sa we'e kweas besa ndalen itid tiemp li nxo'on mbi wa.
Tso'o wa le'a mbi wa usaxan ndido‑ma nlen lad sur, ta we'e mbinbe'e bexa syo'o gan ilaya' ni'iya wa gezh Fenice lak mbidi'izh bexa wa. Cha uto'o besa sa wa ncha'tid besa gax to'o yo isla Creta wa.
Parea cha ndi ulen dub mbi si'il nde lad nordeste.
Cha usaxan‑a ndo'o‑ya ni'iya, ta na lá ngun bexa gan isen nsa'ab bexa ni'iya lak‑tsa ncha'a besa wa, cha ndi mla'a bexa mbi'i mbi‑ya.
Utid besa gax dub isla tuzh nsalea' Clauda, lad ndido‑ma nxo'on mbi. Le'a sa we'e uzhe'eb‑pa bid mbin bexa gan mxa'ap bexa ni'iya tuzh wa ndo' na si'il wa.
Tso'o na mxa'ap bexa‑ya, cha ulo bexa do'o uta'a las ni'iya si'il ndo'ontsa mas masis gak‑a. Le'a bexa nzheb ya'cho'o ni'iya wa ndo' yux len nits wa sa nsalea' Sirte. Ta we'e uxe'e bexa lad ten ni'iya wa, cha mla'a bexa mbi'i mbi‑ya.
Ngot xe'a wa le'a mbi wa bi li‑ka uzhe'eb‑pa nxo'on, ta we'e usaxan bexa ntsa'ab bexa be ta'a no'o ni'iya wa ndo' nitsdo'o ndo'ontsa ixax‑a.
Ngol wizh yon cha usen besa sian be ta'a ndanti'in bexa ntse'a bexa ni'iya wa, cha udabi besa‑ya ndo' nitsdo'o.
Sian wizh lá ina'‑ta besa xe'a wizh ni be mbeal ndi'ib gibe'a ba', no li‑ta uzhe'eb nxo'on mbi si'il wa. Cha mbinbe'e besa le'a besa ga gat‑ka.
Le'a besa uzhe'eb‑pa kwen ni lá ngaw, ta we'e ngol gor le'a Pabl cha uso', cha ndab Pabl ndo' itea besa:
—Wen‑kata ngo'ón bega ta li ndáp na' wa lá ika'an beuna Creta wa, ndo'ontsa lá itid beuna itea be ta ndee.
Ná nat lá yu'taladna bega, le'a bega ni dub lá gat, maska isa'abgix ni'iya ndee.
Le'a te'al nat mlundo' dub ángel mtu'ub Dios xa nibe'e na' no xa ndun na' ti'in ten na.
Le'a ángel wa ndab: “Lá izheb lu Pabl, le'a lu nsabndo'‑ka ya' ndo' César. No lak unab lu ndo' Dios le'a Dios lá ula'a gat ni dub bexa ncha'a‑no lu len ni'iya ba'.”
Ta we'e gáp na' ndo' itea bega lá yu'ladna bega. Le'a na' nge'ladna Dios le'a ta wa gak‑ka lak ndab xa wa.
Parea le'a ni'iya ndee gazha'a gax dub isla.
Ngok msa tida' wizh li nxo'on mbi wa nseasea besa itea lad ndo' nitsdo'o Adriático wa. Ná gor utol te'al le'a bexa ntse'a ni'iya wa mgenna le'a besa nde‑la gax to'o yo bid.
Le'a bexa nzheb ikea ni'iya wa be ge', ta we'e mtsa'ab bexa dap ble'a gi'ib kwe'a‑pa lad tso'o ni'iya wa nchii‑a las ni'iya wa ndo'ontsa yaiso'‑ya. Cha uzhe'eb‑pa nyu'ladna bexa ndenke'a bexa gat xan xe'a.
Le'a bexa ntse'a ni'iya wa ndanbe'e uxo'on len ni'iya wa, ta we'e ula' bexa ni'iya tuzh ncho'ob ndo' ni'iya si'il wa ndo' nitsdo'o. Mkwi'in ndab bexa ncha'dabi bexa stapla gi'ib kwe'a len nits lad ndo' ni'iya si'il wa.
Ná le'a Pabl uni'í xta'an gun bexa, cha ndab xa ndo' be soldad no ndo' xa nibe'e bexa wa:
—Tal le'a bexa ba' lá kweas len ni'iya ndee, le'a itea bega sat‑ka.
We'e le'a be soldad wa cha uxen be do'o nchii ni'iya tuzh wa, cha ncha'a‑ya ndo' nits.
Le'a gor nsayat xe'a tempran le'a Pabl ndab nsabndo' gaw itea be men, ndab xa:
—Le'a bega yá dub ti'in‑la wizh nyu'ladna no ni lá ndaw bega.
Nat udaw bega ndo'ontsa yoo juers bega, le'a bega ni dub lá gat.
Tso'o na li ndab Pabl ta wa cha usen Pabl dub pan, cha msa'a xa xno ndo' Dios ndo' ga'al itea besa wa. Cha ule'a xa‑ya cha usaxan xa ndaw xa‑ya.
Cha we'e itea besa mas uxee nyu'ladna, cha no besa udaw.
Ndo' itea besa ncho len ni'iya wa pa top gayo'o ncho chon ga'al ncho ti'in bdub besa.
Le'a gor mtayaw besa cha udabi besa itea be ngoch ten trig ndo' nitsdo'o wa, ndo'ontsa ixax ni'iya wa.
Ngol gor ngot xe'a wa le'a bexa ntse'a ni'iya wa ni lá igondo' bexa yo bid sa wa. Na'‑tsa bexa dub sa uxee ngi nyo'o mbi, dub sa ndebe yux to'o nits wa. Cha mbidi'izh bexa go'o bexa ni'iya sa wa, na lid syo'o gan kwe‑ya sa wa.
Cha uxen bexa be do'o nchii gi'ib kwe'a wa. Cha mla'a bexa ta wa len nitsdo'o tso'o ni'iya wa. No mxa'ak bexa do'o nchii be ya ntse'a ni'iya wa. Cha mxa'ap bexa lad nke'a sa nak ndo' ni'iya wa, cha usaxan‑a ncha'a‑ya bi gax lad to'o nits wa.
Ná le'a ni'iya wa ngwatsa'ab dub sa nde‑pa yux len nits wa. Cha ngwatsob lad ndo' ni'iya wa lat yux wa, ni lá yoo‑ta gan iwi'in‑a. We'e tant golp ten nits wa le'a xan ni'iya wa usaxan nsayu.
Le'a be soldad wa mbidi'izh gut bexa nke'a latgi'ib wa ndo'ontsa ni dub bexa lá kob nits uxo'on.
Ná le'a soldad nibe'e wa lá nlad gat Pabl, ta we'e lá ula'a xa li ngun be soldad wa. Cha ndi unibe'e xa ndab xa:
—Tal ton bega ndak ngob nits, uxax utakea bega sa bid ba'.
Le'a itea‑ta bega ba' usen be tabl no dub ble'a‑ga las ni'iya ndee.
Li‑tsa ulaya' iteanak besa ndo' yo sa bid wa.
Le'a gor na yá nde besa ndo' yo wa, we'e le'a bexa ndencho sa wa ndab le'a ta wa dub isla nsalea' Malta.
Le'a bexa wa utsin mbin‑no besa, mkwa'a bexa gi' ndo'ontsa ubizh besa, le'a sa wa li‑ta nso' gi no kwal sa wa.
Le'a Pabl cha udob pla ble'a xos ya bid, cha mtsa'ab xa‑ya ndo' gi' wa. Cha uxax uto'o dub uzhib ndo' xti ten gi' wa, cha udawke'a ma ya'a Pabl.
Le'a gor na uni'í bexa ncho sa wa le'a uzhib wa nkenga'a ya'a Pabl, cha ndab bexa ndo' ltsa'a‑xa:
—Le'a xabgi'i ba' segur‑pa dub xa ndut men. Mbin xa gan lá ngat xa len nitsdo'o ba', parea le'a Dios lá ula'a iban‑ta xa.
Ná le'a Pabl cha udabi uzhib wa ndo' gi' wa, ni na'an xte'e isak xa.
Le'a itea bexa ndenke'a na xá gor isigi' ya'a Pabl no xá gor gat xa. Ná le'a gor na kwen‑lapa ndenke'a bexa, uni'í bexa le'a Pabl na'an xta'an isak. Cha ndi xa'aga mbinbe'e bexa, ndab bexa le'a Pabl dub dios.
Le'a gax sa wa nax yo ten xa nibe'e isla wa, xa nsalea' Publio. Le'a xa wa mbi'i besa ta lid‑xa no msa'a xa sa uyo'o besa chon wizh.
Le'a xus Publio wa kwea' nsak nax ndo' lo'on, ncho xlea no uzhe'eb ndakwea' len‑xa. Le'a Pabl cha ngwa'ina' xa wa. We'e unab Pabl ndo' Dios yunyakna Dios xa wa, cha mxo'ob Pabl ya'a‑na tso'o‑xa wa, cha myakna xa.
Le'a bexa uzhe'eb‑pa utsin ngok ndo' besa, no zha mka'an besa sa wa le'a bexa msa'a itea be ta'a nki'in besa.
Zha na ngok chon mbe'e ndencho besa Malta wa, cha ncha'a besa len dub ni'iya ute sa wa idub tiemp li mxo'on mbi wa. Le'a ta wa stub ni'iya uto'o gezh Alejandría. Le'a las‑a ncho be'e nkea be dios Cástor no Pólux.
Cha ulaya' besa gezh Siracusa, sa uyo'o besa chon wizh.
Cha uto'o ni'iya sa wa cha ulaya' besa gezh Regio. Le'a stub wizh wa ulen mbi nde lad sur, cha ulaya' besa wizh itop wa gezh Puteoli.
Le'a sa wa mzhe'al besa pla xmen Cristo. Le'a bexa wa cha ndab ndo' besa ya'an‑no besa bexa. Ngok sga'ad wizh cha ncha'be ndats besa Roma.
Le'a be xmen Cristo ncho Roma wa mbi'ín‑la le'a besa ncha'be gax‑la sa wa. Cha uto'o pla bexa mbi'id‑ka nes bexa besa gast ndo' xge'e gezh Apio no stub pla‑ga bexa gast sa nsalea' Chon Posad. Le'a gor uni'í Pabl bexa wa cha msa'a Pabl xno ndo' Dios, cha mas mtenladna Pabl.
Le'a gor ulaya' besa Roma le'a soldad nibe'e wa myun cuent bexa nke'a latgi'ib wa ndo' xa nibe'e be soldad sa wa. Ná le'a Pabl mla'a bexa nab‑tsa uyo'o len dub ni'i, no dub‑tsa soldad nla'ach sa nke'a Pabl wa.
Ngol schon wizh le'a Pabl utezh bexa judío nsak ncho Roma wa. Le'a gor ulansea bexa, le'a Pabl cha ndab:
—Bego nak beuna xa Israel, na' na'an xta'an ndun‑no bexa judío ni be costumbr ten be usan gox polta ten beuna wa. Le'a na' usen bexa Jerusalén cha myun bexa cuent na' ndo' ya'a bexa Roma.
Le'a bexa uloxnes ta na msake bexa judío na', parea lá izheal bexa ni dub ke nsabndo' gat na'. Ta we'e cha nlad bexa ula'a bexa na'.
Ná le'a bexa judío wa lá isakladna ta wa, ta we'e una'ab na' gal na' ndo' César gun xa regl cuent ten na'. Parea ni dub ta'a lá usake na' bexa judío wa.
Ta we'e ute'ezh na' bega, ndo'ontsa iní na' bega no gáp na' ndo' bega le'a na' nchii nsea caden ndee ke na nge'lad na' Cristo, xa ndenke'a beuna xa Israel.
Le'a bexa wa cha ndab ndo' Pabl:
—Le'a besa golsen dub git utu'ub bexa Judea cuent ten ga. No be ltsa'a beuna xa judío uto'o sa wa ulansea sa ndee na'an xte'e ngab bexa le'a go ugap ta ndun.
Parea nlad besa go'ón besa ta ndanbe'e ga; le'a besa ndo'ón le'a itea lad ncho bexa nisi ndo' bego na ndangealadna le'a Jesús wa nak Cristo.
Cha we'e msabe'e bexa dub wizh izhealbe bexa. Le'a ngol wizh wa cha mzhealbe kwa'ad bexa judío sa li naxncho Pabl wa. Idub tempran no gast uzhe le'a Pabl mbidi'izh cuent ten xte'e nibe'e Dios be men. Mbidi'izh Pabl be ta polta mke'a Moisés no bexa mbidi'izh sakndo' Dios, ndo'ontsa gungealadna bexa le'a Jesús nak Cristo.
Ncho bexa mbingealadna ta li mbidi'izh Pabl wa, no ncho bexa na'anpa ngungealadna‑ya.
Le'a ta na li na'anpa dub‑tsa ndanbe'e bexa wa, ta we'e le'a gor na nsaka'an bexa sa wa le'a Pabl cha ndab ndo' bexa:
—Wen‑ka mbidi'izh Isaías sakndo' Espíritu ten Dios, ndab Isaías ta ndee ndo' be usan gox polta ten beuna, ndab xa:
Wa' gud ndo' be men wa:
Ndo'ón bega‑ya, ná lá nyakbe'ena bega‑ya.
No nwi'i bega‑ya, ná lá ini'í bega xta'an‑a.
Le'a bega uzhe'eb‑pa myak ngud lado'o‑na,
no lá nsakyo'ón bega,
no nso'nyaw be ndo' bega.
Ta we'e lá ina' bega,
no ni lá go'ón bega,
no ni lá yakbe'ena bega,
no ni na'anpa ilen bega wats na' yunyak na' bega.
—Bla'ach bega le'a nat le'a Dios ntu'ub besa ndo' bexa na'anpa xa judío gudi'izh besa le'a Dios ko'o bexa ndo' be ke ten bexa. Le'a bexa wa so'ón‑kaya.
Tso'o na li ndab Pabl ta wa le'a bexa judío cha nsea'be, uzhe'eb uteyoto'o bexa no ltsa'a bexa.
Le'a idub top li'in le'a Pabl uyo'o nyaw len ni'i nbe'e wa, utsin ndun xa ndo' itea bexa nda'ina' xa.
Ndo' ga'al be men ndadi'izh xa na xte'e nibe'e Dios be men, no mluu xa di'izh ten Jesucristo Xa Nibe'e wa. No ni na'an ton uka gudi'izh Pabl.
Le'a na' ndee Pabl, xa ndun ti'in ndo' Jesucristo. Le'a Dios le'a mti na' no mtu'ub xa na' gudi'izh na' di'izh wen ten xa ndo' be men.
Le'a di'izh wa ta na polta ndab Dios usa'a Dios ndo' be men, lak nkeani'i di'izh ten Dios ta mbidi'izh be profet sakndo' xa.
Le'a ta wa cuent ten Xin Dios, Jesucristo Xwan beuna, xa ngol dub xa ras David.
No mban xa ndo' gelgut juers ten Espíritu ten Dios, ta na mluu le'a xa Xin Dios no juert nak xa.
Le'a Cristo uzhe'eb wen ndun‑no na' mti xa na' gun na' ti'in ten xa, ndo'ontsa gungealadna be men xa no uxobgek bexa ndo' xa, bexa ndencho idub ndo' gizhliyo.
Le'a ta wa no bego ba', le'a Dios le'a mti bega gak bega xmen Jesucristo.
Nke'a na' git ndee ndo' bega ndencho gezh Roma ba'. Le'a Dios nkwea'ladna bega no mti xa bega gak bega be men umbi'i nak lado'o‑na ndo' Dios. Na'ab na' ndo' Dios Xus beuna no ndo' Jesucristo Xa Nibe'e utsin gak bexa ndo' bega no gun bexa wen yooladna bega.
Le'a ta na nak beuna xmen Jesucristo, ned nsa na' xno ndo' Dios le'a ta na nge'ladna bega Jesús wa ngen idub ndo' gizhliyo.
Idub ncholad na' ndun na' ti'in ten xa ndadi'izh na' di'izh wen ten Xin‑xa. Le'a Dios nsobwi'i le'a na' na'ab tse'e ndo' Dios gakno xa bega.
No na'ab na' tal le'a Dios nlad syo'o gan gal ina' na' bega.
Uzhe'eb‑pa nlad na' gal ina' na' bega ndo'ontsa utenxe'a na' bega lak nsa'a Espíritu ten Dios, ndo'ontsa mas juert gak lado'o bega.
Mas wen gáp na' le'a beuna gakno be ltsa'a‑na, ta na dub‑tsa nge'ladna beuna Cristo.
Le'a bega nak beuna xmen Cristo, le'a na' nlad ini'í bega le'a sian biaj ndi'izh gal ina' na' bega,parea gast nat gol gun na' gan gal na'. Nlad na' gun na' gan le'a kwa'ad‑ta bexa ncho sa ba' ige'ladna Cristo, lak mbin na' be sa xa'aga.
Le'a na' nsabndo' gudi'izh di'izh ten Dios ndo' itea be men: tal xa xa ntsid natal xa na'anpa xa ntsid; tal xa xa ndak natal xa na'anpa xa ndak.
Ta we'e uzhe'eb‑pa nlad na' galyadi'izh na' di'izh wen ten Cristo ndo' be men ndencho Roma.
Le'a na' na'anpa ndonoladna di'izh wen ten Cristo, geal le'a‑ya juers ten Dios ko'o be men ndo' be ke ten bexa tal ton gungealadna‑ya, tal xa xa judío natal na'anpa xa judío xa.
Le'a di'izh wa nluu xte'e wen ya'an be men ndo' Dios, tal le'a bexa ige'tsaladna Jesús, lak nkeani'i di'izh ten Dios, ndab‑a: “Parea le'a bexa wen nak ndo' na', bexa nge'ladna na', le'a bexa we'e gap gelnban.”
Le'a Dios nsob gibe'a ba' ndakloo ndo' itea be men ugap nak, bexa lá nlad go'ón be men gelngea ten Dios.
Le'a bexa wa nchando'‑ka xte'e nak Dios, le'a Dios le'a mluu‑ya ndo' bexa.
Le'a be men lá yoo gan gab le'a bexa lá ini'í ti ncho Dios, le'a gast zha utexan‑kata gizhliyo uni'í be men be ta'a mbinde'e Dios ndo' gizhliyo, ta na nluu le'a xa ta ugea‑ka le'a nak Dios no juert nak xa idub tiemp.
Le'a bexa wa uni'í‑ka le'a Dios ncho‑ka, parea lá ndanke'a bexa Dios lak nsabndo'‑ya, no ni lá nsa'a bexa xno ndo' xa. Ndi sbe'en be ta na'an xti'in ndanbe'e bexa, cha mkaw lado'o bexa, ngud myak bexa.
Ndab bexa le'a bexa uzhe'eb‑pa xa ndak, ná le'a ta ndanbe'e bexa wa ta na'an xti'in.
Le'a bexa wa na'anpa ndanke'a Dios, xa ndon le'a wen no xa na'anpa gat. Ndi ndanke'a bexa be dios ndande'e bexa, be ta cuent nak men ndat no ta cuent nak be migin no be man ndap dap xo'o‑na no be mbe'al.
Ta we'e le'a Dios mla'a gun bexa mas‑ta be ta ugap nlad bexa. Ndun bexa lak‑tsa ndanbe'e bexa, gast ndeyun‑no bexa las bexa mas be ta bzhi'ik.
Le'a bexa wa yá lá ndangealadna gelngea ten Dios, ndi ndangealadna bexa be gelkwi'in. No ndanke'a bexa be ta'a mbinde'e‑tsa Dios; na'anpa ndanke'a bexa Dios xa na le'a mbinde'e itea be ta'a, xa na nsabndo' yanke'a be men idub tiemp. ¡Li‑ka nak‑a!
No li‑ga le'a ncho be xabgi'i lá nlad xagots, ndi ngal xa stub‑ga ltsa'a bgi'i‑xa. Cha li ndun bexa dub ta lá nsabndo' gun bexa. Ta we'e le'a nat le'a bexa ncha'tid dub gelkwea' lak‑ka nsabndo' itid bexa.
Le'a bexa wa lá nlad igondo' Dios, ta we'e le'a Dios mla'a ndanbe'e bexa uzhe'eb‑pa be ta ugap no ndun bexa sbe'en be ta lá nsabndo'.
Uzhe'eb‑pa ndun bexa be ta ugap nak. Ngal bexa dub xa na'anpa xa ten xa. No ndun bexa be ta na'anpa ga'al nak. No uzhe'eb‑pa nlad bexa sian ta'a gap bexa. No ugap nak bexa ndo' ltsa'a bexa. No ndaklo‑no bexa be men ndap ta'a. No ndut bexa men. No nkwa'an bexa uyo. No ndun bexa gelkwi'in. No nxenoladna bexa be men.
No nisi bexa be men. No ugap ndadi'izh bexa cuent ten stub‑ga men. No nxenoladna bexa Dios. No kwea' ní'i bexa ndo' be men. No ndanbe'e bexa le'a bexa mas nsak. No zhin nak bexa. No ngogek bexa sian be ta ugap. No lá nxobgek bexa ndo' be usan ten xa.
No lá nsakyo'ón bexa. No lá ndun bexa lak ndab bexa. No na'anpa nkwea'ladna bexa be men. No lá ndange'ladna bexa ndo' be men. No na'anpa nlatsladna bexa be men.
Uni'í‑ka bexa ta ndab‑ka Dios, le'a bexa li ndun wa nsabndo' gat. Ná le'a bexa bi li‑ka ndun be ta wa, no ntenladna bexa gor na ndun stub‑ga xa be ta ugap wa.
Le'a ncho bega ndab le'a stub‑ga men ndap ke, ta lá nsabndo' gab bega. Le'a gor na li nsake bega stub‑ga men le'a bega nsake le'aka le'a bega,geal le'a bega no‑ga ndap ke wa.
Le'a beuna uni'í‑ka le'a gor na ntsaksi Dios bexa ndun ta ugap, le'a ta ndun xa wa utsin‑ka nak.
Le'a bego na ndab le'a stub men ndap ke, dub ta no bega ndun, ¿xte'e‑ma nsak bega zha lá utsaksi Dios bega no be ta ndun bega wa?
¿Lá ini'í bega zha le'a Dios uzhe'eb‑pa utsin nak no uzhe'eb‑pa nxik Dios ndo' bega? ¿No ni lá nyakbe'ena bega zha le'a xa li utsin nak ndo' bega ndo'ontsa yach bega wats xa?
Ná le'a gelngud ten bega lá ka'ab bega ula'a bega ta ugap nak bega. Ta we'e uzhe'eb‑pa ini'í bega be gelkwea' gal zha utsaksi Dios be men, zha na gab Dios na ton bexa ndap ke no ton bexa lá ndap ke.
Le'a xa wa kix ndo' kad‑ga be men lak xta'an mbin bexa.
Usa'a xa dub gelnban nunk lá idub ndo' bexa ndun be ta wen, bexa nkwa'an ta gab Dios le'a bexa wen nak nsea nkwa'an bexa dub gelnban na'anpa initndo'.
Ná le'a Dios uzhe'eb‑pa utsaksi bexa ndun lak‑tsa nlad na, bexa lá nxobgek ndo' gelngea ndi sbe'en ta ugap ndun bexa.
Le'a itea bexa ugap ndun wa uzhe'eb‑pa ini'í gelkwea', tal le'a xa xa judío natal xa na'anpa xa judío.
Ná le'a iteanak bexa utsin nak, le'a Dios gab le'a bexa wen mbin, no gun Dios wen yooladna bexa, no wen ya'an bexa ndo' Dios, tal le'a xa xa judío natal xa na'anpa xa judío.
Le'a cuent ten Dios le'a itea be men parej nsak.
Le'a itea bexa na lá nchando' ley ten Dios no ugap ndun bexa, le'a Dios utsaksi bexa maska lá nchando' bexa ley wa. No li‑ga le'a itea bexa na nchando' ley wa, cha no bexa ugap ndun, le'a Dios utsaksi bexa lak nibe'e ley wa.
Le'a bexa na ndo'ón‑tsa ley wa cha lá nxobgek bexa ndo'‑ya, le'a bexa na'anpa wen nak ndo' Dios. Ná le'a bexa ndi nxobgek ndo' ley ten Dios wa wen nak ndo' Dios.
Le'a bexa na'anpa xa judío wa lá nchando' ley ten Dios. Ná le'a gor na ndun bexa lak‑ka ndab ley wa le'a ta wa nluu le'a len lado'o bexa uni'í bexa xte'e nsabndo' gun bexa.
Le'a ta ndun bexa wa nluu le'a cuent nkeani'i ley ten Dios len lado'o bexa wa, le'a bexa uni'í len lado'o‑na gor ugap ndun bexa no gor utsin ndun bexa.
Le'a gal dub wizh le'a Dios usa'a juers gab Jesucristo na xte'e nak be ta'a xga'ach ndanbe'e be men. Li nak di'izh wen ten Dios ta ndadi'izh na' ndo' be men.
Bego na nsalea' xa judío, nge'ladna bega ley ten Dios no zhin nak bega ndab bega le'a bega nak xmen Dios.
Uni'í bega xta'an nlad Dios gun bega, no ntsid bega ley ten Dios ndo'ontsa ini'í bega xte'e nsabndo' gun bega.
Ndanbe'e bega le'a bega su'u gakno bexa lá nchando' Dios, lak dub men ndakno stub‑ga xa lá na' no cuent dub xe'a nsu sa ndesea bexa sa ukaw.
No nsak bega nsabndo' uluu bega bexa lá isu'u no bexa lá utsid. Ndeno bega ley ten Dios, ta we'e nsak bega le'a bega uni'í itea be ta'a no nyakbe'ena bega itea be gelngea.
Parea, ¿xte'e uluu bega stub‑ga men tal le'a bega lid ned utsid ta wa? Ndab bega ndo' be men lá gun bexa gelwa'an, ná le'a bega bi li‑kaga ndun.
No ndab bega lá ugal bexa dub men na'anpa xa ten xa, ná le'a bega li‑kaga ndun. No ndab bega nxeladna bega ndo' be dios gizhliyo, ná le'a bega ndowa'an be ta'a ncho sa ndi'ib be dios wa.
Nzhinnona bega ley ten Dios, ná le'a bega lá nxobgek ndo' ley wa, ta we'e ncho be men kwea' ní'i ndo' Dios.
Le'a ta na ncho be'e bega wa dub ta nsak‑ka tal le'a bega nxobgek ndo' ley ten Dios. Ná tal le'a bega na'anpa nxobgek ndo' ley wa, le'a ta na ncho be'e bega wa galka na'an xti'in.
No tal ton na'anpa ncho be'e cha nxobgek xa ndo' ley, ¿lá ini'í bega zha le'a cuent ten Dios le'a xa wa cuent dub xa ncho be'e?
Le'a xa na li na'anpa ncho be'e cha nxobgek xa ndo' idub ley ten Dios wa, le'a ta ndun xa wa nluu le'a bega le'a ndap ke. Nchando'‑ka bega ley wa no ncho‑ka be'e bega, ná le'a bega lá nxobgek ndo' ley wa.
Lá gunbe'e bega le'a bega nak bexa judío ta na ndanke'a bega be costumbr ten bexa judío no ta na ncho be'e bega wa.
Le'a xa na ta ugea‑ka nak xa judío wa, le'a xa wa li nak len lado'o‑xa, cuent ncho‑ka be'e lado'o‑xa. Le'a ta wa ta nsa'a Espíritu ten Dios, na'anpa ta ten ley. Le'a Dios le'a nsakladna lak nak bexa wa, guni'i xte'e gab be men ndo' bexa.
¿Nat xti'in ta nak beuna xa judío zha? ¿No xti'in ta ncho be'e beuna zha?
Le'a na' gáp le'a be ta wa nsak‑ka, le'a Dios le'a msa'a di'izh ten na ndo' bexa judío.
Le'a ncho bexa judío lá nxobgek ndo' di'izh wa, ¿ta we'e nsak bega zha le'a Dios lá gun ta wen ndab xa gun‑no xa bexa judío wa?
¡Le'a ta wa na'anpa li nak! Le'a Dios sbe'en gelngea ndadi'izh, maska itea be men gun gelkwi'in, lak nkeani'i di'izh ten Dios, ndab‑a:
Le'a bexa ini'í le'a ta ndab ga ta ugea‑ka.
No sun ga gan ndo' bexa nsake ga.
Tal le'a be ta ugap ndun beuna wa nluu le'a Dios mas uzhe'eb wen nak, ¿xte'e gab beuna zha? ¿Gab beuna zha le'a ta na ntsaksi Dios beuna wa dub ta lid le'a nak?
¡Le'a na' gáp le'a ta wa na'anpa li nak! Tal le'a‑ya li nak, ¿xte'e‑xá utsaksi Dios be men ndap ke wa?
Ncho bexa ika'ab gab le'a Dios lá nsabndo' utsaksi xa ta na ndun xa gelkwi'in, le'a gor na ndun xa gelkwi'in le'a ta wa mas nluu le'a Dios sbe'en gelngea ndadi'izh.
Ná le'a ta wa cuent gab beuna gun beuna ta ugap, ndo'ontsa wen ito'o‑ya. Ncho bexa ndun gelkwi'in, ndab bexa le'a besa li ndadi'izh ta wa. Ná le'a Dios utsaksi bexa li ndab wa lak nsabndo'‑ya.
¿Xte'e gab beuna zha? ¿Mas nsak beuna ndo' bexa na'anpa xa judío zha? ¡Le'a na' gáp le'a ta wa na'anpa li nak! Le'a na' yá ndáp‑ka le'a bexa judío no bexa na'anpa xa judío itea ndap ke ndo' Dios.
Lak nkeani'i di'izh ten Dios, ndab‑a:
Na'an ton wen nak ndo' Dios,
na'anpa ncho ni dub xa.
Na'an ton nyakbe'ena xte'e nak Dios.
No na'an ton nkwa'an Dios.
Le'a itea be men mla'a nes ten Dios,
myak bexa cuent dub xa na'an xti'in.
Na'an ni dub xa utsin ndun;
ni dub xa na'an.
Le'a ta ndadi'izh bexa wa dub ta bzhi'ik, cuent dub ba'a nso'nya'al.
No uzhe'eb‑pa ndadi'izh bexa be gelkwi'in
cuent venen ten dub mbe'al.
Uzhe'eb‑pa nisi bexa be men,
No uxax ndakloo bexa cha ndut bexa be men.
Guni'i pa nkesea bexa ndazha'a bexa ta'a no kwea' ndun‑no xa be men.
Lá nchando' bexa utsin yoo‑no bexa be ltsa'a‑xa.
No ni lá nzheb bexa ndo' Dios.
Ná le'a beuna uni'í‑ka le'a itea be ta'a ndab ley ten Dios, le'a ta wa ní'i ndo' bexa ncho ndo' ley wa. We'e le'a na'an ton gab le'a xa utsin nak ndo' Dios, le'a itea be men ndap ke ndo' Dios.
Le'a na'an ton ya'an wen ndo' Dios juers ten ta na nxobgek xa ndo' ley. Le'a ley wa ndi nluu‑tsa le'a beuna ndap ke ndo' Dios.
Ná le'a nat le'a Dios mluu xte'e syo'o gan wen ya'an beuna ndo' Dios na'anpa ta na nxobgek beuna ndo' dub ley. Le'a ley mke'a Moisés no ta mke'a be profet nluu xte'e nak ta wa:
le'a tal ton ige'ladna Jesucristo, le'a xa wa wen ya'an ndo' Dios. Li gun‑no Dios tal ton gungealadna Cristo, guni'i ton nak xa.
Le'a itea be men ndap ke ndo' Dios no sit nak bexa wats Dios.
Ná le'a Dios uzhe'eb‑pa utsin nak ndo' be men, ndun xa wen ya'an beuna ndo' Dios ni na'an xta'an kix beuna. Le'a juers ten‑tsa ta mbin Cristo Jesús le'a Dios ulo'o beuna ndo' be ke ten beuna.
Le'a Dios mtu'ub Cristo ngut xa sakndo' be men ndo'ontsa yu'u be ke ten bexa, tal le'a bexa ige'ladna Cristo. Li ndo'ontsa uluu xte'e utsin nak Dios, le'a xa mla'a li‑tsa ngwatid be ta ugap mbin be men wa.
No li ngok ta wa ndo'ontsa nat uluu Dios le'a Dios uzhe'eb‑pa wen nak ta na ndun xa wen ya'an be men ndo' xa, tal ton ige'ladna Jesús.
Le'a nat lá nsabndo' izhinna beuna, le'a na'an ton wen ya'an ndo' Dios ta na dub ta wen ndun xa. Ndi ta na nge'ladna xa Jesús, le'a ta we'e‑tsa ndun wen ya'an xa ndo' Dios.
Ta we'e uni'í beuna le'a beuna wen nya'an ndo' Dios ta na nge'ladna beuna Jesús wa, na'anpa ta na nxobgek beuna ndo' ley.
¿Nat zha gab beuna le'a Dios nak Dios ten‑tsa bexa judío? ¿Lid no nak xa Dios ten bexa na'anpa xa judío? ¡Le'a na' gáp le'a xa Dios‑ka ten bexa na'anpa xa judío!
Le'a Dios dub‑kama ncho. Le'a beuna xa judío wa wen ya'an ndo' Dios tal ige'ladna beuna Jesús, no li‑ga bexa na'anpa xa judío.
¿Cha gab beuna zha le'a ta na nge'ladna beuna Jesús wa, we'e le'a ley ten Dios ta na'an xti'in zha? ¡Le'a na' gáp le'a ta wa na'anpa li nak! Le'a ta na nge'ladna beuna Jesús, le'a ta wa ndi nluu le'a ley ndakti'in‑ka.
¿Nat xte'e gab beuna cuent ten Abraham zha, usan gox polta ten beuna xa judío?
Tal le'a xa wa wen mya'an ndo' Dios no be ta wen mbin xa, le'a xa ndap xta'an izhinna xa, parea na'anpa izhinna xa ndo' Dios.
¿Xte'e nkeani'i di'izh ten Dios? Ndab‑a: “Le'a Abraham mge'ladna Dios, ta we'e wen mya'an xa ndo' Dios.”
Ná le'a tal ton dub xa ndun dub ti'in, le'a ta na nka'a xa nkix xwan ti'in wa na'anpa dub ta ga nsa'a xa, le'a‑ya ndi dub ta nsabndo'‑ka ika'a xa.
Parea le'a beuna wen ya'an ndo' Dios na'anpa ta na ndun beuna ta wen, le'a ta wa ndi ta na nge'tsaladna beuna Dios, xa na ntsu'u be ke ten bexa ndun ugap.
Le'a ta wa cuent ta mbidi'izh David na xte'e wen yooladna bexa na wen ya'an ndo' Dios na'anpa juers ten be ta wen ndun bexa.
Ndab David:
Wen yooladna bexa na mbinge'ladna Dios be ta ugap mbin bexa,
no mtsu'u Dios be ke ten bexa.
Uzhe'eb‑pa wen yooladna bexa na
lá igo Dios cuent be ta ugap mbin bexa.
¿Nsak bega zha le'a sbe'en bexa ncho‑tsa be'e syo'o gan li wen yooladna zha? ¿Nati no bexa na'anpa ncho be'e syo'o gan li wen yooladna ndo' Dios zha? Ndáp‑ka na' le'a Dios mbin wen mya'an Abraham ndo' xa ta na mge'ladna Abraham Dios.
Tso'o wa uyo'o be'e Abraham ndo'ontsa mluu le'a xa wen mya'an ndo' Dios ta na mge'ladna xa Dios zha biseata yoo be'e xa. Ta we'e nyakbe'ena beuna nat le'a Abraham nak cuent xus itea be men na nge'ladna Dios mas na'anpa ncho be'e bexa, ndo'ontsa no bexa wa wen ya'an ndo' Dios ta na nge'ladna bexa Dios.
No li‑ga le'a Abraham nak cuent xus itea be men na ncho be'e, bexa no nge'ladna Dios lak mbin Abraham zha biseata yoo be'e xa.
Le'a Dios ndab le'a usa'a idub gizhliyo ndo' Abraham no ndo' bexa ras ten xa, na'anpa ta na nxobgek Abraham ndo' ley wa, ndi ta na nge'ladna Abraham Dios cha li wen mya'an xa ndo' Dios.
Tal le'a bexa ndencho ndo' ley wa ika'a ta nsa'a Dios wa, le'a ta wa gab le'a ta na nge'ladna be men Dios wa ta na'an xti'in. No ta na li ndab Dios ndo' Abraham wa na'antapa gakti'in.
Le'a Dios utsaksi bexa na lá uxobgek ndo' ley ten Dios, ná tal le'a ley wa na'anpa yoo, le'a bexa wa na'anpa ndap ke ndo' ley.
Le'a ta na nge'ladna beuna Dios, ta we'e ika'a beuna ta ndab Dios wa, dub ta ga nsa'a xa ndo' itea bexa nak ras Abraham. Na'anpa nab‑tsa bexa judío ncho ndo' ley wa ika'a ta ndab Dios wa, ndi no itea bexa na nge'ladna Dios lak mge'ladna Abraham Dios ika'a ta wa, le'a Abraham nak cuent xus itea beuna.
Lak nkeani'i di'izh ten Dios, ndab Dios ndo' Abraham: “Gun‑no na' lu xus uzhe'eb‑pa kwa'ad be men nde ndo' gizhliyo.”Li ndab Dios ndo' Abraham geal le'a Abraham mge'ladna Dios, xa na le'a nsa'a gelnban ndo' be men ngut no ndun‑no xa dub ta'a bi na'an cuent dub ta ncho‑la.
Le'a Abraham mbingealadna le'a Dios gun‑ka lak ndab Dios, maska ni lá ini'í Abraham xte'e ilen‑a. Cha ngol gor ngok Abraham xus uzhe'eb‑pa kwa'ad be men, lak ndab‑ka Dios ndo' Abraham: “Li uzhe'eb‑pa gak kwa'ad bexa ras ten lu.”
Le'a Abraham na'anpa ula'a ta na nge'ladna xa Dios, maska ncho xa gax dub gayo'o li'in, uni'í xa le'a xa yamer gat. No Sara xagots ten xa dub xa lá yo'o gan gap me'ed.
Le'a Abraham sbe'en mbingealadna le'a Dios gun‑ka lak ndab Dios. No mas mge'ladna xa Dios nsea msa'a xa xno ndo' Dios,
le'a xa mbingeakaladna le'a Dios su'u gun itea be ta ndab xa wa.
Ta we'e le'a ta na mge'ladna Abraham Dios wa, le'a Abraham wen mya'an ndo' Dios.
Le'a ta na nkeani'i di'izh ten Dios le'a Abraham wen mya'an ndo' Dios, le'a ta wa na'anpa nab‑tsa Abraham.
Le'a ta wa no beuna ndee, le'a beuna wen nya'an ndo' Dios geal le'a beuna nge'ladna Dios, xa na mxiste Jesús Xwan beuna ndo' gelgut.
Le'a Dios le'a mtu'ub Jesús ngut xa ndo'ontsa kix xa be ke ten beuna. Cha mxiste Dios Jesús ndo' gelgut, ndo'ontsa wen ya'an beuna ndo' Dios.
Le'a ta na li nge'ladna beuna Dios, le'a Dios ndun wen ya'an beuna ndo' xa, ta we'e wen yooladna beuna ndo' xa juers ten ta mbin Jesucristo Xwan beuna.
No ta na nge'ladna beuna Jesucristo wa, ta we'e uzhe'eb wen ndun‑no Dios beuna. No ntenladna beuna ndenke'a beuna gal zha na yoo beuna wats Dios.
No ntennoladna beuna be gelkwea' nsatid beuna, le'a beuna uni'í le'a ta wa ndun mas nxik beuna.
Le'a gor na nxik beuna ndo' be gelkwea', we'e le'a Dios mas nsakladna lak nak beuna. No gor na nsakladna Dios lak nak beuna, we'e mas uni'í beuna le'a beuna ika'a ta ndenke'a beuna.
Le'a ta na li ndenke'a beuna wa le'a beuna uni'í le'a ta wa segur‑kapa yoo, geal le'a Dios msa'a Espíritu ten na ndo' beuna, ta nluu le'a Dios uzhe'eb‑pa nkwea'ladna beuna.
Le'a zha na lá ndap beuna juers ito'o beuna ndo' be ke ten beuna, le'a Cristo ngut sakndo' beuna zha na nlad Dios li gun xa.
Uzhe'eb‑pa uzhon bexa ini gat sakndo' stub xa wen nak. Natal ncho xa sun‑ka rages gat xa sakndo' stub xa uzhe'eb wen nak.
Ná le'a Dios mluu le'a xa nkwea'ladna beuna, msa'a xa Cristo ngut xa sakndo' beuna maska ugap nak beuna.
Le'a beuna li wen mya'an ndo' Dios ta na ngut Cristo mtsi'i xa ten ten xa wa. Ta we'e uni'í beuna le'a Cristo ko'o beuna ndo' ta utsaksi Dios be men.
Le'a zha na bi sit nak beuna wats Dios, le'a Cristo ngut ndo'ontsa myak utsin beuna ndo' Dios. Le'a nat nak beuna amig ten Dios, mas segur‑ka uni'í beuna le'a ta na nban Cristo wa le'a beuna no gap gelnban ndo' Dios.
No ncho stub ta'a gáp na', le'a beuna ntennoladna ta mbin Dios, geal le'a Jesucristo Xwan beuna mbin myak utsin beuna ndo' Dios.
Le'a zha ndon le'a ned le'a Adán lá uxobgek ndo' Dios. Le'a ke we'e ngut Adán, no li‑ga ndat itea be men ke ten ta lá nxobgek bexa ndo' Dios.
Le'a zha biseata yoo ley ten Dios, le'a be men yá ugap‑ka ndun. Ná le'a Dios na'anpa ndab le'a bexa ndap ke, le'a ley wa bi na'an zha wa.
Parea idub zha uyo'o Adán no gast zha uyo'o Moisés, le'a itea be men ngut. Li ngok‑a maska le'a ta ugap mbin bexa wa na'anpa ltsa'a ta mbin Adán, le'a Adán wa lá uxobgek dub ta unibe'e Dios. Le'a ncho dub mod le'a Adán wa nak cuent Cristo xa ulen tso'o wa.
Le'a ta wen nsa'a Dios wa na'anpa nak lak nak ta ugap mbin Adán wa: le'a dub‑tsa men mbin dub ta ugap, cha ndab Dios le'a xa utsaksi be men; we'e le'a kwa'ad be men mbin be ta ugap, cha msa'a Dios ta wen ya'an bexa ndo' xa.
Le'a ke ten ta ugap mbin Adán wa le'a itea be men ndat. ¡Parea uzhe'eb‑pa mas si'il nak ta na mbin Jesucristo! Uzhe'eb‑pa nkwea'ladna Dios be men, ta we'e msa'a xa gelnban ndo' be men no mbin xa wen ya'an be men ndo' xa juers ten ta mbin Jesucristo wa.
Le'a ta ugap mbin Adán wa, ta we'e le'a itea be men nsabndo' gat. Parea le'a ta wen mbin Cristo, ta we'e yu'u be ke ten be men no gap bexa gelnban.
Le'a ta na lá uxobgek Adán ndo' Dios wa, ta we'e le'a kwa'ad be men ndap ke ndo' Dios. Parea le'a ta na mxobgek Cristo ndo' Dios wa, ta we'e le'a kwa'ad be men wa wen syak ndo' Dios.
Le'a Dios msa'a ley ten na ndo'ontsa ini'í be men le'a bexa ndap‑ka ke. Parea maska li sian ke ndap bexa, le'a Dios mas uzhe'eb mluu le'a xa nkwea'ladna bexa.
Le'a ta na ndap beuna ke ndo' Dios wa, ta we'e nsabndo' gat beuna. Ná le'a juers ten ta mbin Jesucristo Xwan beuna wa, le'a beuna wen mya'an ndo' Dios no ndap beuna gelnban nunk lá idub.
¿Ta we'e xte'e gab beuna zhaga? ¿Gun‑ta beuna mas be ta ugap ndo'ontsa mas uluu le'a Dios nkwea'ladna beuna zha?
¡Le'a na' gáp le'a beuna lá nsabndo' li gun! Le'a cuent ten be ta ugap mbin beuna wa, le'a beuna cuent dub xa ngut. Ta we'e, ¿xte'e ikesea‑ta beuna ndo' be ta ugap wa?
¿Lá ini'í bega zha le'a iteanak beuna utalea' wa dub‑tsa myak no Cristo Jesús, cuent ngut‑no beuna xa?
Le'a gor na utalea' beuna le'a ta wa cuent ngut‑no beuna Cristo no mga'ach‑no beuna xa. We'e lak mxiste Dios Cristo ndo' gelgut, no li‑ga nsa'a Dios dub gelnban kub ndo' beuna.
Tal li ngut‑no beuna Cristo gor na utalea' beuna, we'e li‑ga gal dub wizh iban‑no beuna xa.
No uni'í beuna le'a ta ugap ngok beuna polta wa ngut ndo' cruz no Cristo, ta we'e le'a beuna yá na'antapa ndencho ndo' be ta ugap.
Le'a gor na ndat dub men, le'a be ta ugap yá lá ndap‑ta juers tso'o xa wa.
Tal le'a beuna ngut‑no Cristo, no li‑ga ndangealadna beuna le'a beuna iban‑no xa.
Le'a beuna uni'í le'a Cristo mban ndo' gelgut, yá na'antapa gat xa; le'a gelgut wa yá lá ndap‑ta juers tso'o xa.
Le'a gor na ngut Cristo le'a xa mbin gan ndo' be ta ugap idub tiemp. Ná le'a nat nban xa ndo'ontsa gun xa ta nsakladna Dios.
No li‑ga le'a bega nak cuent dub xa ngut, le'a ta ugap wa yá lá ndap‑ta juers tso'o bega. Le'a nat le'a Cristo Jesús Xwan beuna msa'a dub gelnban kub ndo' bega, ndo'ontsa gun bega ta nsakladna Dios.
Ta we'e lá ula'a bega le'a be ta ugap wa gun‑ta gan ndo' bega. Yá lá uxobgek‑ta bega ndo' be ta ugap nlad bega gun bega wa.
No lá gunti'in‑ta bega las bega gun bega dub ta ugap. Ndi bsa'a bega le'aka le'a bega ndo' Dios cuent dub xa ngut‑la cha mban‑gal xa, ndo'ontsa gun bega sbe'en be ta wen ta nlad Dios.
Le'a be ta ugap wa yá lá gun‑ta gan go'o bega. Le'a bega yá na'antapa ndencho ndo' ley, le'a bega ndi ndencho ndo' ta na uzhe'eb nkwea'ladna Dios bega.
¿Ta we'e xte'e gab beuna zhaga? Le'a ta na li na'anpa ige'ladna beuna ley wa, ndi nge'ladna beuna ta nkwea'ladna Dios beuna, ¿ta we'e mas gun‑ta beuna be ta ugap zha? ¡Le'a na' gáp le'a beuna na'anpa li nsabndo' gun!
¿Lá ini'í bega zha le'a tal bega ndencho ndo' dub men, le'a bega juers‑ka uxobgek ndo' xa wa? No li‑ga tal le'a bega ndencho ndo' be ta ugap, le'a bega sat. Ná tal ndencho bega ndo' ya'a Dios, le'a bega wen ya'an ndo' Dios.
Polta ndencho bega ndo' be ta ugap, ná nat nsa na' xno ndo' Dios le'a bega idub ncholadna nxobgek ndo' be di'izh lak mlu be men bega‑ya.
Nat le'a bega uto'o‑la ndo' ta ugap wa, le'a bega ndi myak dub xa ndun ta nsakladna Dios.
Nat le'a na' lnde'e ndadi'izh ta wa, geal le'a bega ndido nyakbe'ena. Le'a polta le'a bega mbin sbe'en be ta bzhi'ik no be ta ugap lak‑tsa nlad bega. Ná le'a nat byun bega cuent le'aka bega ndo' ya'a Dios, ndo'ontsa umbi'i gak bega gun bega sbe'en lak nsakladna Dios.
Le'a polta zha na bi ndencho bega ndo' be ta ugap wa, le'a bega na'anpa ukwa'an gun bega ta nlad Dios.
¿Parea xti'in be ta ugap mbin bega wa? Nat le'a bega ndi ndonoladna be ta wa, le'a bega uni'í le'a bexa li ndun wa sat‑ka.
Le'a bega uto'o‑la ndo' ta ugap wa, myak bega dub xa ndun ti'in ndo' Dios. Ta we'e umbi'i nak lado'o bega ndo' Dios, no gap bega dub gelnban nunk lá idub.
Le'a tal ton ndap ke ndo' Dios, le'a xa wa sat‑ka. Ná le'a tal ton ige'ladna Cristo Jesús Xwan beuna, le'a Dios usa'a dub gelnban kub ta nunk lá idub.
Ndab ley wa le'a dub xagots nak xa ten dub xabgi'i zha na nban‑tsa xabgi'i wa. Ná tal le'a xabgi'i wa gat le'a xagots wa yá na'antapa nak xa ten xa wa.
Ta we'e tal le'a dub xagots ngal stub men zha bi nban xabgi'i ten xa, le'a ta wa dub ke ndo' Dios. Ná tal le'a xabgi'i ten xa wa ngut‑la le'a ley wa ndab le'a xagots wa syo'o gan ika'a stub xabgi'i, le'a ta wa na'anpa dub ke ndo' Dios.
No li‑ga nak bega nak beuna xmen Cristo. Le'a ta na ngut Cristo wa, ta we'e le'a bega nak cuent dub xa ngut cuent ten ley wa. Nat le'a bega nak xa ten Cristo, xa na mban ndo' gelgut, ndo'ontsa gun bega ta nsakladna Dios.
Le'a zha na bi ndesea beuna lak‑tsa nlad beuna, le'a ley wa ndun mas nlad beuna gun beuna ta ugap. We'e le'a ke ten be ta ugap mbin beuna wa, le'a beuna nsabndo' gat.
Ná nat le'a beuna uto'o ndo' ley wa, yá na'antapa nibe'e ta wa beuna. Le'a beuna yá lá ndun‑ta lak mbin beuna zha na nxobgek beuna ndo' ley polta wa, le'a nat le'a beuna ndi nxobgek ndo' Espíritu ten Dios.
We'e, ¿xte'e gab beuna zhaga? ¿Gab beuna zha le'a ley ten Dios dub ta ugap? ¡Le'a na' gáp le'a ta wa na'anpa li nak! Ná le'a ley wa mluu ndo' na' na xta'an be ta ugap. Tal le'a ley wa lá ngab: “Lá isa'abladna lu ndo' ta ten stub‑ga men”,le'a na' ni lá iní ti le'a ta wa dub ke ndo' Dios.
Le'a ta na ndab ley lá gun na' ta wa, ta we'e mas nsa'ablad na' ndo' be ta'a. Tal le'a ley na'anpa ngab lá gun na' dub ta'a, le'a na' na'anpa nlad gun na' ta wa.
Le'a polta zha na lá nchando' na' ley ten Dios le'a na' gust ncho'o. Ná le'a gor na mgondo' na' ley wa cha we'e uní na' le'a na' ndap‑ka ke ndo' Dios.
No mgondo' na' le'a ley wa ndi'izh usa'a gelnban tal le'a na' uxobgek ndo'‑ya, parea le'a ta na lá uxobgek na' ndo' ley wa le'a na' nsabndo' gat.
Le'a be ta ugap ncho len lado'o‑na' wa mkedi‑no na' lá isakyón na' ta ndab ley wa; ta we'e mbin na' ta ugap ta nsabndo' gat na'.
Le'a ley wa ta msa'a Dios, no itea be ta'a nibe'e Dios lak ndab ley wa uzhe'eb‑pa ta umbi'i no ga'al nak‑a no wen nak‑a.
¿Ndi'izh dub ta wen cha ndi le'a gun gat na' zha? ¡Le'a na' gáp le'a ta wa na'anpa li nak! Le'a na' mbin ta ugap ta we'e nsabndo' gat na'. Le'a ley wa nluu‑tsa le'a be ta wa uzhe'eb‑pa dub ta ugap ndo' Dios.
Le'a beuna uni'í‑ka le'a ley wa ta ten Dios, ná le'a na' nak dub men nsobncho ndo' ta ugap.
Le'a na' lá yakbe'ena xta'an lnde'e nak na'. Ncho zha na'anpa ndun na' be ta wen nlad na', le'a na' ndi ndun be ta ugap ta nxelad na' ndo' na.
Le'a ta na li ndun na' be ta lá nlad na' wa, le'a ta wa nluu le'a ley ta wen‑ka.
Le'a na' lá nlad li gun be ta ugap wa, ndi juers ten ta ugap ncho len lado'o‑na' wa ta we'e li ndun na'.
Le'a na' uní le'a len lado'o‑na' na'anpa wen nak, le'a na' nlad gun be ta wen, parea ncho zha le'a na' lá gun gan.
Le'a na' na'anpa ndun be ta wen nlad na', le'a na' ndi ndun be ta ugap ta lá nlad na'.
Tal le'a na' li ndun be ta ugap ta lá nlad na' wa, le'a ta wa na'anpa le'a na' li ndun, le'a ta wa ndi be ta ugap ncho len lado'o‑na'.
Ta we'e lnde'e nak ta ndun na' wa: maska nlad na' gun na' dub ta wen, le'a na' ncho ta ugap len lado'o‑na'.
Le'a na' ta ugea‑ka nlad uxobgek ndo' ley ten Dios,
parea uní na' le'a len lado'o‑na' ncho be ta ugap. Le'a ta wa lá nla'a gun na' be ta wen ndanbe'e na', geal le'a na' nsobncho'o ndo' be ta ugap ncho len lado'o‑na' wa.
¡Uzhe'eb pro'ob na'! ¿Ton ko'o na' ndo' be ta ugap nak na' zha, ta nsabndo' gat na' wa?
¡Nsa na' xno ndo' Dios, geal le'a Jesucristo Xwan beuna ngo'o na' ndo' be ta ugap wa!
Le'a na' ta ugea‑ka nlad uxobgek ndo' ley ten Dios, parea le'a na' lá ndun gan ke ten be ta ugap ncho len lado'o‑na' wa.
Le'a nat le'a Dios na'antapa utsaksi bexa nak xmen Cristo Jesús, bexa na yá na'antapa ndesea lak‑tsa nlad na, ndi ndesea bexa lak nlad Espíritu ten Dios.
Le'a ta na nak na' xmen Cristo Jesús le'a Espíritu ten Dios nsa'a dub gelnban kub, yá lá igayo'o‑ta na' ndo' be ta ugap no ndo' gelgut.
Le'a na'an ton gun gan gaisa'ab ndo' be ta ugap, ta we'e le'a ley ten Dios wa lá yoo gan ko'o beuna ndo' ta wa. Parea le'a Dios mtu'ub Xin‑xa ndo' gizhliyo ndee, myak xa dub men cuent be men ndap ke. Ná le'a xa wa ni dub ke lá ndap, ta we'e le'a gor na ngut xa utix xa be ke ten beuna, ndo'ontsa na'antapa inibe'e ta ugap wa beuna.
Li ndo'ontsa sun beuna gan gun beuna lak nibe'e ley, le'a beuna yá na'antapa ndesea lak‑tsa nlad beuna, ndi ndesea beuna lak nlad Espíritu ten Dios.
Le'a tal ton ukwa'an be ta nlad‑tsa na, le'a xa wa sat‑ka. Ná le'a tal ton ukwa'an be ta ten Espíritu wa, le'a xa wa gap gelnban no wen yoo xa.
Le'a bexa na nkwa'an ta nlad‑tsa na, le'a bexa wa ndun sbe'en ta lá isakladna Dios, geal le'a bexa wa lá ka'ab uxobgek ndo' ley ten Dios no ni lá isu'u‑ka xa.
Le'a bexa na ndesea lak‑tsa nlad na wa lá yoo gan gun dub ta isakladna Dios.
Ná le'a bego yá na'antapa ndesea lak‑tsa nlad na, le'a bega ndi ndesea lak nlad Espíritu wa, le'a xa wa ncho len lado'o bega. Le'a tal ton na'anpa yoo Espíritu ten Cristo len lado'o‑na, le'a xa wa na'anpa xmen Cristo.
Parea tal le'a Cristo ncho len lado'o bega, le'a xbi bega iban‑ka le'a Dios mbin wen mya'an bega ndo' xa. Ná le'a ke ten ta ugap mbin bega wa, le'a be'al las bega sat‑ka.
Tal le'a len lado'o bega ncho Espíritu ten Dios, le'a Dios ixiste be'al las ngut bega juers ten Espíritu wa, lak mxiste Espíritu wa Cristo Jesús ndo' gelgut.
Bega nak beuna xmen Cristo, nat nsabndo' gun beuna lak nlad Espíritu ten Dios, lá gun‑ta beuna lak‑tsa nlad beuna.
Tal le'a bega ndesea lak‑tsa nlad na, le'a bega sat‑ka. Ná tal le'a bega ula'a le'a Espíritu ten Dios unitndo' be ta nlad bega gun bega wa, le'a bega gap dub gelnban nunk lá idub.
Le'a iteanak bexa na nla'a le'a Espíritu ten Dios go'o bexa ndo' ta wen, le'a bexa wa nak xin Dios.
Le'a Espíritu ncho len lado'o bega wa na'anpa ndun izheb bega ndo' Dios, lak ncho bexa nzheb ndo' stub men nibe'e xa. Le'a Espíritu wa ndi ndun myak beuna xin Dios, ta we'e syo'o gan kwezh beuna Dios, gab beuna: “¡Ta', Xus‑na'!”
Le'a Espíritu wa le'a ncho len lado'o beuna, ta we'e nsa'a beuna cuent le'a beuna xin‑ka Dios.
Nat tal le'a beuna nak xin Dios, ta we'e le'a beuna no gal uso' be ta wen usa'a Dios ndo' beuna no Cristo. No tal uxik beuna ndo' be gelkwea' lak utid Cristo, we'e yoo‑no beuna Cristo wats Dios.
Le'a na' uní‑ka le'a be gelkwea' nsatid beuna nat na'anpa nak dub ta uzhe'eb ndo' lak ta uzhe'eb chul ta usa'a Dios gal uso' beuna, dub ta tlaw ini'í beuna.
Le'a iteanak be ta'a mbinde'e Dios ndenbeas gal gor uluu Dios na ton nak be xin‑xa.
Nat le'a idub gizhliyo no itea be ta ncho ndo' gizhliyo na'anpa ndun ti'in lak nsabndo'‑ya. Na'anpa ke ten na li nak be ta'a wa, le'a Dios le'a nsensa'ab‑a li nak‑a.
Le'a gal dub wizh le'a itea be ta'a mbinde'e Dios yá na'antapa gazha'a, le'a‑ya ndi yak kub lak yak kub beuna nak xin Dios.
Le'a beuna uni'í‑ka le'a nat le'a iteanak be ta'a mbinde'e Dios cuent nbixti no nsatid‑a dub gelkwea' lak nsak dub xagots yamer gap xin‑na.
No na'anpa nab‑tsa be ta'a mbinde'e Dios nbixti, le'a beuna no nbixti len lado'o beuna. Le'a Dios msa'a‑la Espíritu ten na, ta nluu le'a xa sun‑ka itea be ta ndab xa. Ta we'e le'a beuna no nbixti ndalen ndenke'a beuna zha na isen Dios beuna, usa'a xa dub las kub beuna.
Le'a zha na mlat Dios beuna ndo' be ta ugap, gast gor we'e ndenke'a beuna gal uso' beuna ta wa. Le'a ta wa dub ta'a biseata ina' beuna, le'a dub ta na' beuna wa na'anpa nak dub ta ti'i ndenke'a beuna.
Ná tal le'a beuna ndenke'a dub ta'a bi lá na' beuna, le'a beuna nxik kwenke'a beuna‑ya.
No li‑ga le'a Espíritu ten Dios le'a ndakno beuna gun beuna ta lá isu'u beuna. Le'a beuna lá ini'í xte'e nsabndo' inab beuna ndo' Dios, ná le'a Espíritu ten Dios wa nab ndo' Dios sakndo' beuna dub mod na ni lá yoo gan gudi'izh beuna‑ya.
Le'a Dios xa na nchando' lado'o beuna wa nyakbe'ena ta li ndab Espíritu wa, geal le'a Espíritu wa nab ndo' Dios sakndo' beuna nak be xmen Dios lak‑ka nlad Dios gun xa.
No uni'í‑ka beuna le'a bexa na ndanke'a Dios le'a Dios le'a gun wen ito'o itea be ta'a ncha'tid bexa wa, bexa na mti Dios gak be xmen‑xa.
Le'a zha polta le'a Dios uni'í na ton bexa gak xmen‑xa, no mbinbe'e Dios yak bexa wa lak nak Xin Dios. Li ndo'ontsa le'a Xin Dios wa gak cuent wit ned itea beuna nak xin Dios.
Le'a bexa na li mbinbe'e Dios gak be xin‑xa wa, le'a Dios no bexa wa utezh. Le'a bexa na li utezh Dios wa, le'a Dios no mbin wen nya'an bexa wa ndo' xa. Le'a bexa na li wen nya'an ndo' Dios wa, le'a Dios le'a usa'a yoo bexa wats Dios.
We'e, ¿xte'e‑ta gab beuna zha? Tal le'a Dios nso' wats beuna, ¿cha ton gun gan ndo' beuna zha?
Le'a Dios le'a msa'a le'aka Xin‑xa ngut ndo'ontsa gap beuna gelnban. ¿Lid no usa'a Dios itea be ta wen gal uso' beuna nak xmen Cristo zha?
¿Ton gun gan usake bexa na mti Dios zha? Le'a Dios le'a mtsu'u be ke ten beuna wa.
¿No ton gun gan gab le'a beuna ndap ke? Le'a Cristo le'a ngut cha mban xa ndo' gelgut. Le'a nat le'a xa nsob wats lad ga'al Dios, no nab xa ndo' Dios gakno Dios beuna.
Le'a ta wa lak nkeani'i di'izh ten Dios, ndab‑a:
Le'a ta na nak besa xmen‑ga,
ta we'e le'a be men sbe'en nlad gut bexa besa.
Ndun‑no bexa besa cuent dub borreg gut bexa.
Ná le'a beuna uzhe'eb‑pa ndun gan ndo' iteanak be ta wa, juers ten Cristo xa na nke'aladna beuna.
Ta we'e nat uní na' ka na'an xta'an gun gan lá ike'aladna Dios beuna, tal le'a beuna gat no tal le'a beuna bi nban. No ni be ángel ten Dios no ni be mbi bxin no ni be espíritu nibe'e no ni be ta ncho nat no ni be ta ti'i ilen
no ni be ta'a ncho ga'ap no ni be ta'a ncho xan no ni stub‑ga ta'a mbinde'e Dios lá gun gan lá ike'aladna Dios beuna, ta na nak beuna xmen Cristo Jesús Xwan beuna.
Le'a Cristo nsobwi'i le'a na' na'anpa nkwi'in‑no bega. Le'a na' ngenna len lado'o‑na' le'a Espíritu ten Dios ndab ndo' na' le'a ta nke'a na' ndee ta ugea‑ka:
Le'a na' uzhe'eb‑pa uban nyoladna no kwea' ncholad na'.
Tant nkwea'lad na' be ltsa'a‑na' bexa judío, gast sni na' utsaksi Dios na' sit yoo na' wats Cristo, tal le'a ta wa sakno bexa wa gungealadna bexa Cristo.
Le'a bexa wa no nak beuna ras ten Israel, bexa na mti Dios gak xin Dios. Le'a Dios mlundo' ndo' be usan gox ten bexa wa, no mbin‑no xa bexa dub trat, no msa'a xa ley ten xa ndo' bexa wa. No ndab Dios ndo' bexa wa xte'e yanke'a bexa xa, no xte'e wen gun‑no xa bexa.
Le'a bexa ncho nat wa nak ras ten bexa nsak uyo'o polta, bexa nak usan gox polta ten Cristo, xa nak Dios nibe'e ndo' itea be ta'a. ¡Le'a itea be men yanke'a xa idub tiemp! ¡Li‑ka gak‑a!
Le'a na' na'anpa gáp le'a Dios lá ngun cumplir ta ndab xa ndo' bexa wa. Le'a na' ndi gáp le'a na'anpa itea bexa ras Israel nak xin Dios.
No li‑ga na'anpa itea bexa ras Abraham nak xin Dios, lak ndab Dios ndo' Abraham: “Le'a cuent ten na', nab‑tsa bexa nak ras ten Isaac xin‑lu gak ras ten lu.”
Le'a ta wa gab le'a na'an ton gak xin Dios juers ten‑tsa be usan ten xa. Le'a bexa nak xin Dios wa li nak juers ten ta ndab Dios usa'a Dios ndo' Abraham.
Le'a ta ndee di'izh ndab Dios ndo' Abraham: “Le'a stub li'in gal na' le'a Sara xagots ten lu ndap‑la dub xin‑na.”
Le'a ta wa Isaac usan gox ten beuna, xa na uka'a Rebec cha ngop bexa top me'ed kwach.
Le'a zha biseata gal itop me'ed wa, no gor na biseata gun be me'ed ni dub ta wen no ni dub ta ugap, le'a Dios uní'i ndo' Rebec cuent ten me'ed, ta na nluu le'a Dios nti be men nlad xa, na'anpa nwi'i xa tal xta'an ndun bexa.
Ta ndee ta ndab Dios ndo' Rebec wa: “Le'a xa gox gun ti'in ndo' xa tuzh.”
Le'a ta wa lak nkeani'i di'izh ten Dios ndab Dios: “Le'a na' ndee nkwea'ladna Jacob ndo' Esaú.”
¿Cha gab beuna zha le'a Dios ugap mbin ta na li mti xa dub bexa wa? ¡Le'a na' gáp le'a ta wa na'anpa li nak!
Lak ndab Dios ndo' Moisés: “Le'a na' ilatsladna xa na nlad na' ilatslad na', no ikwea'lad na' xa na nlad na' ikwea'lad na'.”
Ta we'e le'a gor na nti Dios dub men, le'a ta wa na'anpa ta le'a men wa nlad no na'anpa ta ukwa'an xa‑ya. Le'a Dios ndi le'a nlatsladna xa, ta we'e nti Dios xa.
Lak nkeani'i di'izh ten Dios ndab Dios ndo' Faraón: “Le'a na' ulaxo'ob lu nak lu xa nibe'e, ndo'ontsa uluu na' le'a na' juert nak, no ndo'ontsa igondo' itea be men nde ndo' gizhliyo ton nak na'.”
Ta we'e uni'í beuna le'a tal le'a Dios nlad ilatsladna dub men, le'a xa li‑ka sun. No tal le'a Dios nlad yak ngud lado'o dub men, le'a xa li‑ka sun.
Parea ncho bega gab: “¿Xta'an ndab Dios le'a beuna ndap ke, tal le'a beuna lá yoo gan utsaw ndo' ta nlad Dios gun Dios?”
Ná le'a na' gáp, ¿ton nak lu zha gab lu le'a Dios na'anpa utsin ndun? ¿Syo'o gan gab dub gets ndo' xa mbinde'e‑ya: “¿Xta'an ngi lnde'e mbinde'e lu na' zha?”
¿Lá ini'í bega zha le'a xa ndande'e be ta'a btsi'in le'a nibe'e ndo' yosid, syo'o gan gun‑no xa dub ble'a yosid guni'i xta'an nlad xa, tal dub vas mas nsak natal dub vas uxee nsak?
No li‑ga nak ta ndun Dios. Le'a xa nlad ini'í itea be men le'a xa juert nak no ini'í bexa le'a xa ntsaksi bexa ugap nak. Parea ndi mxik xa ndo' bexa na nsabndo' utsaksi xa, bexa ndi'izh gak perdid,
Le'a beuna nak bexa na mti Dios wa, tal le'a beuna xa judío natal le'a beuna na'anpa xa judío.
Le'a ta wa lak nkeani'i ndo' libr mke'a Oseas, ndab Dios:
Le'a bexa ndi'izh na'anpa nak gezh ten na',
nat le'a na' gáp le'a bexa wa xmen‑na'.
Le'a bexa ndi'izh na'anpa nkealad na',
nat le'a na' gáp le'a na' nkealadna bexa.
No sa na ndáp na': “Le'a bega na'anpa nak xmen‑na'”,
bi le'aka sa we'e le'a na' gáp le'a bexa wa nak‑ka xin Dios nban.
Le'a profet Isaías no‑ga mbidi'izh cuent ten bexa Israel, ndab xa: “Le'a bexa ras Israel uzhe'eb‑pa yak kwa'ad cuent yux nde to'o nitsdo'o, parea na'anpa kwa'ad bexa gap gelnban ndo' Dios,
geal le'a Dios Xa Nibe'e sken gun lak ndab di'izh ten xa, utsaksi xa be men lak nsabndo'‑ya.”
Lak ndab Isaías:
Tal le'a Dios xa ndon le'a nibe'e wa lá ula'a dub nde'ep beuna,
le'a beuna ndi'izh initndo' lak unitndo' be men gezh Sodoma no gezh Gomorra.
¿Nat xte'e gab beuna zha? Le'a na' gáp le'a bexa na'anpa xa Israel na'anpa ukwa'an xte'e wen ya'an bexa ndo' Dios, parea le'a bexa wa mzheal ta wa ta na nge'ladna bexa Cristo.
Ná le'a bexa Israel mkwa'an xte'e wen ya'an bexa ndo' Dios ta na ndanke'a bexa ley, parea le'a bexa lá izheal‑a,
geal le'a bexa wa mkwa'an‑a juers ten be ta ndun bexa, na'anpa juers ten ta na nge'ladna bexa Dios. Ta we'e le'a cuent ten bexa Israel le'a Cristo nak cuent dub ge' nkate'eb bexa,
lak nkeani'i di'izh ten Dios, ndab‑a:
Bla'ach bega le'a gezh Sion nso' na' dub xa.
Le'a xa wa dub ge' ikate'eb be men gast ilayat bexa.
Ná le'a bexa nge'ladna xa wa, le'a bexa wa nunk na'anpa idoladna.
Le'a bega nak beuna xmen Cristo, le'a na' uzhe'eb‑pa nlad no na'ab na' ndo' Dios gap bexa Israel gelnban ndo' Dios.
Le'a na' uní le'a bexa wa uzhe'eb‑pa nlad ukwa'an Dios, parea ni lá ini'í bexa xte'e nsabndo' gun bexa ta wa.
Le'a bexa wa lá nyakbe'ena le'a Dios le'a ndun wen ya'an be men ndo' xa, ndi nkwa'an bexa ta wa juers ten be ta ndun bexa. Lá ka'ab bexa yak tuzh bexa ndo' Dios ndo'ontsa gun Dios wen ya'an bexa ndo' xa.
Le'a Cristo le'a mbin cumplir itea be ley ten Dios, ndo'ontsa tal ton ige'ladna Cristo le'a xa we'e wen ya'an ndo' Dios.
Le'a cuent ten ta na wen ya'an bexa ndo' Dios tal le'a bexa uxobgek ndo' ley wa, le'a Moisés lnde'e mke'a: “Le'a tal ton uxobgek ndo' itea be ley ndee, le'a xa wa gap gelnban ndo' Dios.”
Ná le'a cuent ten ta na wen ya'an bexa ndo' Dios tal le'a bexa nge'ladna Cristo wa, le'a di'izh ten Dios ndab: “Lá gunbe'e lu: ¿Ton ya' gibe'a ba'? —ndo'ontsa ula' xa Cristo ndo' gizhliyo—;
no ni lá gab lu: ¿Ton ila' gast xan gizhliyo?” —ndo'ontsa ixiste xa Cristo lat bexa ngut.
¿No xte'e ndab di'izh ten Dios zha? Nkeani'i‑ya ndab‑a: “Gax wats lu nso' di'izh ten Dios, to'o‑lu nsea len lado'o‑lu.”Le'a di'izh wa ta ndadi'izh besa ndab besa ige'ladna be men Cristo.
Tal le'a bega gab ndo' ga'al be men le'a Jesús le'a nak Xa Nibe'e ten bega, no gungealadna bega len lado'o bega le'a Dios mxiste xa ndo' gelgut, le'a bega gap gelnban ndo' Dios.
Lak nkeani'i di'izh ten Dios, ndab‑a: “Le'a itea bexa na nge'ladna xa wa, le'a bexa wa nunk na'anpa idoladna.”
Guni'i tal xa xa judío natal na'anpa xa judío xa, le'a Dios dub‑tsa nak Xa Nibe'e ten iteanak beuna. No uzhe'eb‑pa wen nak Dios ndo' itea be men na le'a nkwa'an xa.
Lak nkeani'i di'izh ten Dios, ndab‑a: “Le'a itea bexa na nkwa'an Dios Xa Nibe'e, le'a bexa wa gap gelnban ndo' Dios.”
¿Parea xte'e ukwa'an bexa Dios tal le'a bexa lá ndangealadna xa? ¿No xte'e gungealadna bexa xa tal le'a bexa lá ndo'ón di'izh ten xa? ¿No xte'e go'ón bexa di'izh ten xa wa tal na'an ton ndadi'izh‑a ndo' bexa?
¿No ton gudi'izh di'izh wa ndo' bexa tal na'an ton utu'ub xa? Lak nkeani'i di'izh ten Dios, ndab‑a: “¡Uzhe'eb‑pa chul gor ilansea bexa ilen‑no di'izh wen ten Dios!”
Ná le'a na'anpa itea bexa wa nxobgek ndo' di'izh wen ten Dios, lak mke'a Isaías, ndab‑a: “Dios Xa Nibe'e, ¿ncho ton ndangealadna ta ndadi'izh besa zha?”
Le'a na'an ton gungealadna Cristo tal lid ned go'ón bexa di'izh ten xa wa. No ni lá go'ón bexa di'izh wa tal na'an ton gudi'izh‑a ndo' bexa.
¿Ndáp na' le'a bexa Israel lá ngo'ón di'izh ten Dios zhaga? Le'a na' gáp le'a bexa mbi'ín‑ka ta wa, lak nkeani'i di'izh ten Dios:
Le'a ti bexa wa mgen idub ndo' gizhliyo,
gast sa ndon le'a mas sit ndo' gizhliyo mgen be di'izh ten bexa.
¿Lid myakbe'ena bexa Israel ta mbi'ín bexa wa? Le'a Moisés mke'a lak ndab Dios ndo' bexa Israel wa:
Le'a na' gakno bexa na na'anpa nak xmen‑na', ndo'ontsa ixenoladna bega bexa.
Gakno na' bexa na lá nyakbe'ena ndo'ontsa gaklo bega.
Le'a Isaías mas ga'al mke'a‑ya, ndab Dios:
Le'a bexa na'anpa nkwa'an na' ndi le'a mzheal na'.
No mlundo' na' ndo' bexa na na'anpa nabdi'izh ma na'.
Ná le'a cuent ten bexa Israel le'a Dios ndab: “Idub wizh nlad na' ilen bexa wats na', bexa ngud nak no lá nxobgek bexa ndo' na'.”
No inabdi'izh na' ndo' bega: ¿Mxelad Dios bexa Israel, bexa nak xmen‑xa zha? Le'a na' gáp le'a ta wa na'anpa li nak, le'a na' ndee no nak dub xa Israel, dub xa ras Abraham, no dub xa ras Benjamín.
Le'a Dios na'anpa uxelad be xmen‑na, bexa na polta mti Dios. ¿Lá ini'í bega zha xte'e ndab di'izh ten Dios cuent ten Elías? Le'a Elías mbidi'izh ndo' Dios utixti‑no xa bexa Israel, ndab xa:
“Dios Xa Nibe'e, le'a bexa wa mbit be profet ten ga, no mlate bexa be sa nsa'a besa xnab ndo' ga. Le'a na' ndee nab‑tsa nban, ná le'a nat le'a bexa nlad gut na'.”
Le'a Dios cha uka'ab ndab ndo' Elías: “Bi ncho stub ga'ad mil xabgi'i nla'ach na', bexa na'anpa nsaxib ndo' Baal.”
No li‑ga nat bi ncho ste'ep bexa Israel nak xmen Dios. Le'a Dios le'a mti bexa wa geal le'a xa nlad utsin gak xa ndo' bexa.
Mti Dios bexa wa na'anpa ta na wen ndun bexa, ndi sbe'en ta na utsin nak Dios ndo' bexa. Tal le'a Dios mti bexa ta na wen mbin bexa, le'a ta wa na'anpa ta na utsin nak xa.
¿We'e xte'e gab beuna zha? Le'a bexa Israel wa mkwa'an na xte'e wen ya'an bexa ndo' Dios, parea le'a bexa lá ngun gan izheal ta wa. Nab‑tsa bexa na mti Dios wa mbin gan, le'a itea‑ta bexa wa myak ngud lado'o‑na.
Le'a ta wa lak nkeani'i di'izh ten Dios, ndab‑a: “Le'a Dios mbin le'a bexa wa cuent dub xa mla'bea. Ndap bexa ngusndo' bexa, ná lá na' bexa. No ndap bexa ncha' bexa, ná lá ndo'ón bexa. No bi le'a li mya'an bexa gast wizh nat.”
No ndab David:
Le'a be ujest ndanke'a bexa wa yak dub sa gaiga'a bexa;
Le'a bexa wa ikate'eb, cha utsaksi Dios bexa.
Le'a ngusndo' bexa wa yá lá yoo‑ta gan iwi'i,
Le'a stub ta'a inabdi'izh na': ¿Ukate'eb‑la bexa Israel gast lá yoo‑ta gan yach bexa wats Dios zha? ¡Le'a na' gáp le'a ta wa na'anpa li nak! Le'a ta na lá uxobgek bexa Israel ndo' Dios wa, ta we'e le'a bexa na'anpa xa Israel syo'o gan gap gelnban ndo' Dios. We'e ini'í bexa Israel ta wa, cha no bexa ilad yach wats Dios.
Le'a bexa Israel lá uxobgek ndo' Dios, ta we'e le'a Dios wen mbin‑no be men gizhliyo; le'a bexa Israel mla'a Dios, ta we'e wen mbin‑no Dios bexa na'anpa xa Israel. ¡Parea mas uzhe'eb‑pa wen yoo be men wa gal zha na yach bexa Israel wats Dios!
Nat gáp na' ndo' bega na'anpa xa Israel, le'a Dios le'a mtu'ub na' gudi'izh na' di'izh ten xa ndo' bega, no uzhe'eb ntenlad na' ndun na' ti'in ndee.
Le'a na' nlad le'a bexa ltsa'a‑na' bexa Israel ini'í ta ndun bega, ndo'ontsa no bexa yach wats Dios.
Le'a ta na li mxelad bexa Israel wa Cristo wa, we'e le'a itea‑ta be men yoo gan ibii wats Dios. No li‑ga gal zha na yach bexa wa wats Dios, le'a ta wa gak cuent iban‑gal bexa ndo' gelgut.
Tal le'a dub xa nsa'a dub pan ndon le'a ned ndo' Dios, we'e le'a itea be pan nto'o ko'ob wa ta ten‑ka Dios. No tal le'a be lo dub ya ta ten Dios, we'e le'a itea be xos‑a ta ten‑ka Dios. No li‑ga le'a ta na ngok be usan gox ten bexa Israel wa xmen Dios, ta we'e no‑ga bexa nak ras ten bexa wa gal gor gak xmen Dios.
Le'a bexa Israel nak cuent be xos dub ya olivo, be na myabto'og. Ná le'a bego nak cuent xos stub‑ga ya olivo ya gix, cha ndi le'a bega mge'al ndo' ya ned wa sakndo' be na myabto'og wa, ndo'ontsa no bega ndanti'in be lo ya wa no nits ten ya wa.
Parea lá izhinna bega ndo' bexa Israel bexa nak cuent ta myabto'og wa, le'a be xos dub ya na'anpa le'a ndun nsobnge'a xan ya wa. Le'a xan ya wa ndi le'a ndun ndi'ibnge'a xos‑a.
Ncho bega gab: “Le'a be xos ya wa myabto'og ndo'ontsa ige'al besa ndo' ya wa.”
Le'a ta wa ta ugea‑ka, parea le'a bexa wa myabto'og geal le'a bexa lá ige'ladna Cristo. Le'a bega mge'al ndo' ya wa geal le'a bega nge'ladna Cristo, ta we'e lá izhinna bega ndi bla'ach bega le'aka bega ndo'ontsa na'anpa no bega yabto'og.
Tal le'a Dios li myabto'og bexa le'apa nak xos ya wa, no li‑ga syo'o gan gun‑no xa bega.
Binbe'e bega xte'e uzhe'eb utsin nak Dios ndo' be men no xte'e ntsaksi xa be men. Le'a xa ntsaksi‑ka bexa lá nxobgek, parea uzhe'eb‑pa utsin gun‑no xa bega tal le'a bega ige'taladna xa. Ná tal le'a bega na'anpa li gun, le'a Dios no bega kabto'og.
No tal le'a bexa Israel ige'ladna Cristo, le'a Dios uke'al bexa le'aka ndo' ya wa, le'a Dios ndap juers gun xa ta wa.
Le'a bega ba' nak cuent be xos ya olivo ya gix, cha mge'al bega ndo' ya olivo ya wen. Parea le'a bexa Israel cuent nak be xos le'aka ya wen wa, ta we'e mas lid bid uke'al Dios bexa ndo' le'aka ya myabto'og bexa wa.
Nat le'a na' nlad ini'í bega dub ta uga'ach ten Dios, ndo'ontsa lá izhinna bega: le'a bexa Israel myak ngud lado'o‑na, parea na'anpa idub tiemp li nak bexa. Le'a bexa wa li nak ndalen no bexa na'anpa xa Israel ige'ladna Cristo gast plo mti Dios bexa.
We'e le'a itea bexa Israel gap gelnban ndo' Dios, lak nkeani'i di'izh ten Dios ndab Dios:
Le'a gezh Sion ito'o dub xa na uxa'ak be men,
xa na ko'o bexa ras Jacob ndo' ta ugap.
Le'a ta wa trat gun‑no na' bexa wa,
gor na utsu'u na' be ke ten bexa.
Le'a bexa Israel mxelad di'izh wen ten Dios, ta we'e ndun‑no Dios bexa wa cuent dub xa ndakloo ndo' Dios, ndo'ontsa syo'o gan ibii bega wats Dios. Ná le'a Dios bi nkwea'ladna bexa Israel ta na mti xa be usan gox polta ten bexa.
Le'a dub ta'a ga nsa'a Dios, le'a xa lá ulat‑a. No li‑ga le'a bexa na mti Dios, le'a Dios lá ulalad bexa.
Le'a polta le'a bega bexa na'anpa xa Israel wa lá nxobgek ndo' Dios. Ná le'a nat le'a Dios mlatsladna bega geal le'a bexa Israel wa lá uxobgek ndo' Dios.
Nat le'a bexa wa lá nxobgek ndo' Dios, ná le'a Dios ilatsladna bexa wa lak mlatsladna xa bega.
Le'a Dios le'a mla'a lá uxobgek itea be men ndo' xa, ndo'ontsa uluu xa le'a xa ilatsladna itea be men.
¡Uzhe'eb‑pa nyakbe'ena Dios itea be ta'a, no nchando' xa itea be ta'a! ¡Na'an ton yoo gan ini'í xte'e ndanbe'e Dios no xta'an ndun xa!
¿Ti ncho ton nyakbe'ena xta'an ndanbe'e Dios zha? ¿No ti ncho ton syo'o gan utenxe'a Dios zha?
¿No ti ncho ton ned msa'a ta'a uka'a Dios zha, ndo'ontsa juers‑ka kix Dios ika'a xa wa?
Le'a iteanak be ta ncho le'a Dios le'a mbinde'e‑ya no ndun xa le'a‑ya ndun ti'in no nluu‑ya le'a xa ndon le'a juert nak. ¡Le'a Dios nak xa ndon le'a si'il idub tiemp! Li‑ka nak‑a.
Lá gak bega lak nak be men ncho nat, ndi bla'a bega uche'a Dios mod gunbe'e bega ndo'ontsa li igondo' bega xta'an nlad Dios gun bega: le'a ta wa ta utsin nak, no ta wen nak, no ta ga'al nak.
Le'a Dios utsin mbin‑no na', msa'a xa ti'in ten xa gun na', ta we'e gáp na' ndo' bega le'a kad‑ga bega lá gunbe'e le'a bega mas nsak ndo' lak‑ka nak bega. Ndi utsin binbe'e bega cuent ten le'aka le'a bega lak‑tsa msa'a Dios ndak bega ta na nge'ladna bega Cristo.
Le'a las dub men ndap sian lea'‑na, parea na'anpa itea‑ya dub‑tsa ti'in ndun.
No li‑ga le'a beuna kwa'ad nak xmen Cristo le'a beuna nak cuent las Cristo, no dub‑tsa xkwa'a be men nak beuna.
Le'a Dios nsa'a sian be ta'a ndak beuna, lak‑tsa nlad xa usa'a xa‑ya ndo' kad‑ga dub beuna. Ta we'e tal le'a Dios nsa'a gudi'izh dub xa sakndo' Dios, le'a xa wa nsabndo' li gun lak plo nge'ladna xa Dios.
No tal le'a stub xa ndak ndun ti'in ndo' be ltsa'a‑xa, le'a xa wa nsabndo' li gun. No dub xa ndak nluu be men, le'a xa wa nsabndo' li gun.
No dub xa ndak ntenxe'a be men, le'a xa wa nsabndo' li gun. No dub xa ndak nsa'a ta nki'in stub men, le'a xa wa nsabndo' usa'a‑ya dub lak ndap xa‑ya. No dub xa ndak nchansu be men, le'a xa wa nsabndo' utsin gun ta wa. No dub xa ndak nlatsladna be men, le'a xa wa nsabndo' itenladna li gun xa.
No bkwea'ladna bega be ltsa'a bega idub ncholadna bega. Bxelad bega ndo' ta ugap, no usenke'a bega tso'o ta wen.
Utsin gok bega ndo' be ltsa'a bega lak nsabndo' gak dub xa ndo' wit‑xa. No gop bega mod ndo' be ltsa'a bega.
No lá icha'ab bega gun bega ti'in, ndi idub ncholadna bega bin bega ti'in ten Dios Xa Nibe'e.
Btenladna bega ndalen ndenke'a bega gal uso' bega ta usa'a Dios. No bxik bega ndo' be gelkwea'. No bidi'izh‑no tse'e bega Dios.
Gokno bega bexa no nak xmen Dios be ta nki'in bexa. No utsin bin‑no bega bexa ndi'idina' bega.
Le'a gor na ugap ndun‑no be men bega, unab bega ndo' Dios gakno Dios bexa. Na'anpa inab bega utsaksi Dios bexa wa, ndi unab bega gakno Dios bexa.
Btenladna bega gor na ncho bexa ntenladna. No bí'in bega gor na ncho bexa ndó'on.
Utsin ute bega no be ltsa'a bega. Lá izhinna bega, ndi bchealtsa'a bega bexa uban nak. No na'anpa izhinnona bega be ta ndak bega.
Lá ukixke bega ta ugap ndun‑no be men bega, ndi bte'aladna bega utsin gak bega ndo' itea be men.
Tal syo'o gan, gast plo ikea bega kwe bega wen no itea be men.
Bego be amig ten na', lá ukixke bega ta ndun‑no dub men bega. Ndi bla'a bega le'a Dios le'a utsaksi xa wa, lak nkeani'i di'izh ten Dios, ndab Dios: “Le'a na' ndee le'a utsaksi bexa, no ukixke na' be ta ugap mbin bexa.”
No ndab‑a: “Le'a tal ton dub xa ndaklo‑no bega, tal le'a xa wa nda'na bsa'a bega ta gaw xa. No tal le'a xa ndakladna, bsa'a bega ta goo xa. Li ndo'ontsa idoladna xa no ta na ndun xa wa.”
Na'anpa ugap gun‑no bega be men ndun ta ugap, ndi wen bin‑no bega bexa wa ndo'ontsa li na'anpa gun be ta ugap wa gan ndo' bega, ndi gun bega gan ndo' ta ugap.
No bxobgek itea bega ndo' bexa nakti'in, le'a bexa nakti'in wa na'an tal le'a Dios lá igo bexa. Le'a itea bexa nakti'in wa le'a Dios le'a mte xa.
Ta we'e le'a tal ton nkabto'o ndo' bexa nakti'in, le'a xa wa ntidnsa'ab ndo' lak nlad Dios cha ini'í xa gelkwea' lak nsabndo'‑ya.
Le'a bexa nakti'in wa na'anpa nde por na ucheb bexa men ndun ta wen, ndi bexa ndun ta ugap. Tal le'a bega lá nlad izheb ndo' bexa nakti'in, utsin‑tsa gak bega, we'e le'a bexa gab le'a bega utsin nak.
Le'a Dios le'a ulo bexa nakti'in wa ndo'ontsa gakno bexa bega. Ná tal le'a bega ugap gun, we'e bzheb bega ndo' bexa wa le'a xa na'anpa ga lba'a‑tsa ndeno spad. Le'a bexa wa nso' ndo' ti'in ten Dios, ndo'ontsa utsaksi bexa be men ndun ta ugap.
Ta we'e le'a bega nsabndo' uxobgek ndo' bexa nakti'in wa, na'anpa ta na utsaksi‑tsa xa bega, ndi ta na uni'í‑ka bega le'a ta wa ta nsabndo' gun bega.
No utix bega med ndo' gobier, le'a Dios le'a ulo bexa gun bexa ti'in wa.
Bsa'a bega ndo' kad dub xa lak nsanbdo'‑ya: ndo' bexa nakti'in bsa'a bega med lak nsabndo'‑ya. No gop bega mod ndo' bexa wa, no bke'aladna bega bexa wa lak nsabndo'‑ya.
Na'anpa isa'ab bega ndo' ni dub men, ndi bkwea'ladna bega be ltsa'a bega. Le'a tal ton ikwea'ladna be ltsa'a‑na, le'a xa wa ndun‑ka lak ndab ley ten Dios.
Ndab‑a: “Lá ugal lu stub xa na'anpa xa ten la. Lá gut la men. Lá gun la gelwa'an. Lá gun la gelkwi'in. Lá isa'abladna lu ta ndap stub men.”Le'a ta gáp na' ndee nak xan itea be ta'a wa no itea‑ta be ta'a unibe'e Dios: “Bkwea'ladna be ltsa'a‑lu lak‑ta lu.”
Li nsabndo' gun bega ta wa, le'a beuna uni'í xte'e nak tiemp nat. Lá gak beuna cuent dub xa naxyats, le'a nat le'a wizh ilen Cristo mas gax nak ndo' zha ned mbingealadna beuna xa.
Le'a nat uzhe'eb‑pa nchasea‑la te'al, yamer gat stub xe'a. Ta we'e yá lá gun‑ta beuna be ta ugap nak, ta ndun men sa ukaw. Ndi gun beuna be ta wen, ta ndun be men ndo' xe'a.
Utsin ikesea beuna lak utsin nkesea dub xa ndo' xe'a. Lá ikesea bega ndo' be gast ncho ta ugap. No lá gun bega gelgu. No lá ugal bega stub men na'anpa xa ten bega. No lá gun bega be ta ugap ltsa'a be ta wa. No lá ukwa'an bega uyo. No lá ixenoladna bega be men ta na ndap xa ta'a.
Ndi gok bega lak nak Jesucristo Xa Nibe'e, yá lá ukwa'an‑ta bega be ta nlad‑tsa bega.
Utsin gok bega ndo' bexa tilaw ndangealadna Cristo, lá kuyoto'o‑no bega xa.
Le'a ncho bexa ndab syo'o gan gaw itea be ta'a, parea le'a ncho bexa tilaw ndangealadna Cristo ndi ndaw xa sbe'en ta uge'a.
Le'a bexa na ndaw itea be ta'a wa lá nsabndo' inisi bexa na lá ndaw‑a. No li‑ga le'a bexa na lá ndaw itea be ta'a wa lá nsabndo'‑ga inisi bexa na ndaw itea be ta'a wa, le'a iteanak bexa wa dub‑tsa nsak ndo' Dios.
¿Ton nak bega nisi bega bexa wa, bexa na no ndun ti'in ndo' Dios? Le'a Dios Xwan beuna wa le'a gab xte'e nak ta ndun bexa wa, tal le'a nak‑a natal lid le'a nak‑a. Le'a Dios ndap juers ndakno xa bexa gun bexa ta wen.
Le'a ncho bexa ndab le'a dub wizh mas nsak ndo' stub wizh, no ncho xa ndab le'a itea be wizh parej nak. Le'a kad‑ga dub beuna nsabndo' uni'í xte'e ndanbe'e beuna cuent ten ta wa.
Le'a bexa na ndab le'a dub wizh mas nsak ndo' stub wizh wa, le'a xa li ndun wa ndanbe'e le'a ta wa ta nsakladna Dios. No le'a bexa na ndab le'a itea be wizh parej nak wa, le'a xa wa no ndanbe'e le'a ta wa ta nsakladna Dios. No li‑ga bexa na ndaw itea be ta'a wa ndanbe'e le'a ta wa ta nsakladna Dios, no nsa'a bexa xno ndo' Dios. No le'a bexa lá ndaw itea be ta'a wa ndanbe'e le'a ta ndun xa wa ta nsakladna Dios, no nsa'a bexa xno ndo' Dios.
Le'a zha nban beuna no zha gat beuna le'a beuna na'anpa le'a nibe'e beuna.
Le'a zha nban beuna le'a beuna nde ndo' ya'a Dios. No zha gat beuna, le'a beuna nde ndo' ya'a Dios. Ta we'e le'a tal nban beuna natal gat beuna, le'a ndo' ya'a Dios Xa Nibe'e nde beuna.
Le'a Cristo ngut no mban xa ndo'ontsa gak xa Xa Nibe'e ten itea bexa ngut nsea itea bexa nban.
Parea, ¿xta'an nisi bega stub xa no nak xmen Cristo zhaga? ¿No xta'an ndab bega zha le'a bega mas nsak ndo' xa wa? Le'a gal dub wizh le'a beuna itea kwe ndo' Cristo, gab xa na xte'e nak be ta mbin beuna wa.
Lak nkeani'i di'izh ten Dios, ndab Dios:
Le'a na' gáp le'a itea be men isaxib ndo' na'.
No igondo' iteanak be men le'a na' le'a nak Dios.
Le'a ta wa gab le'a kad‑ga dub beuna iso' ndo' Dios, gab beuna ndo' Dios na xta'an mbin beuna.
Ta we'e lá nsabndo' inisi beuna stub xa no nak xmen Cristo. Ndi ula'ach beuna ndo'ontsa lá gun beuna dub ta'a gun gaila' xa ndo' dub ta ugap.
Le'a na' uní lak mluu Jesús ndo' na', le'a ni dub ta ndaw men na'anpa gab Dios lá gaw beuna‑ya. Ná le'a tal ton gunbe'e le'a Dios lá nlad gaw xa dub ta'a, le'a xa wa lá nsabndo' gaw‑a.
Ná le'a tal ta ndaw bega wa gun lá utsin yooladna dub ltsa'a bega, le'a ta wa nluu le'a bega na'anpa nkwea'ladna ltsa'a bega wa. Le'a Cristo no sakndo' xa wa ngut, ta we'e lá nsabndo' gaw bega dub ta gun gaila' xa ndo' ta ugap.
Maska ta ndun bega ta wen, yá lá gun‑ta bega ta wa tal le'a be men gab le'a ta wa ta lid le'a nak.
Le'a lak nibe'e Dios beuna, le'a ta ndaw beuna no ta ndo beuna na'anpa ta nsak. Le'a ta nsak wa ndi ta ndun beuna ta utsin nak, no wen ncho‑no beuna be ltsa'a beuna, nsea ntenladna beuna. Le'a be ta wa ta nsa'a Espíritu ten Dios.
Le'a tal ton bexa li gun ti'in ndo' Cristo, le'a Dios isakladna lak nak bexa wa no gab be men le'a bexa wen‑ka nak.
Ta we'e gun‑ta beuna ta gun wen yo'o‑no beuna be ltsa'a beuna no ta gakno be ltsa'a beuna.
Lá ula'a bega le'a ta ndaw bega wa utsa'abgix stub xmen Cristo. Le'a itea be ta'a ndaw be men wa umbi'i nak ndo' Dios, parea tal le'a ta ndaw beuna gun le'a stub xa gaila' ndo' ta ugap, le'a beuna lá nsabndo' gaw ta wa.
Mas wen lá gaw beuna be'al, no ni lá goo beuna ta nsudna min, no ni lá gun beuna ni stub ta'a tal le'a ta wa gun le'a stub xa gaila' ndo' ta ugap natal lá utsin yooladna xa natal gachladna xa.
Le'a ta ndanbe'e bega cuent ten be ta ndee wa, le'a ta wa le'a‑tsa bega uni'í nsea Dios. Uzhe'eb‑pa wen yooladna dub xa na uni'í len lado'o‑na le'a utsin ndun ndo' Dios.
Ná le'a tal ton gaw dub ta'a ndanbe'e xa lá nsabndo' gaw xa, le'a ta wa dub ke geal le'a xa na'anpa ndun lak ndanbe'e xa len lado'o‑xa. Le'a itea be ta'a ndun bega tal ndanbe'e bega le'a ta wa lid le'a nak, le'a ta wa dub ke ndo' Dios.
Le'a kad‑ga beuna nsabndo' gakno bexa wa ndo'ontsa utsin yakbe'ena bexa‑ya.
Le'a Cristo na'anpa ukwa'an ta nlad‑tsa xa, le'a lak nkeani'i di'izh ten Dios ndab Cristo ndo' Dios: “Le'a na' kwea' nyoladna gor na nisi bexa ga.”
Le'a itea be di'izh ten Dios nkea polta, le'a ta wa nkeani'i ndo'ontsa uluu‑ya beuna xte'e mas uxik beuna no lá gachladna beuna ndenke'a beuna gal uso' beuna ta usa'a Dios.
Le'a Dios le'a ndun le'a beuna nxik no lá ndachladna beuna. Nat na'ab na' ndo' xa gun xa dub‑tsa gak bega lak nlad Cristo Jesús,
ndo'ontsa dub‑tsa usa'a bega xno ndo' Dios Xus Jesucristo Xwan beuna.
Ta we'e lak utsin nak Cristo ndo' beuna, no li‑ga utsin gok bega ndo' be ltsa'a bega, ndo'ontsa gab be men le'a Dios uzhe'eb‑pa wen nak.
Le'a na' ndáp le'a Cristo Jesús mbi'id ndo' gizhliyo ndo'ontsa gakno xa bexa Israel. Li ndo'ontsa uluu xa le'a Dios sbe'en gelngea ndadi'izh, ndun‑ka Dios itea ta ndab xa ndo' be usan gox polta ten bexa wa.
No mbi'id Cristo ndo'ontsa le'a bexa na'anpa xa Israel usa'a xno ndo' Dios ta na nlatsladna Dios bexa, lak nkeani'i di'izh ten Dios, ndab‑a:
Le'a na' gáp ndo' bexa na'anpa xa Israel le'a go le'a nak Dios,
No golto'o na' ndo' ga.
No nkeani'i di'izh ten Dios ndab‑a:
Le'a bego bexa na'anpa xa Israel,
btenladna bega lak ntenladna be xmen Dios.
No nkeani'i‑ya:
Bsa'a bega xno ndo' Dios Xa Nibe'e, itea bega na'anpa xa Israel.
Wanke'a bega Dios, bego xa itea be nación.
No stub ta'a mke'a Isaías ndab‑a:
Gal zha ilen dub xa ras ten Isaí,
gak xa xa nibe'e bexa na'anpa xa Israel.
We'e le'a bexa wa ige'ladna xa wa.
Le'a Dios le'a nak xa na usa'a itea be ta wen ndenke'a beuna. Nat na'ab na' ndo' xa gun xa itenladna bega no wen yo'o‑no bega be ltsa'a bega, bego na ndangealadna xa wa. Li ndo'ontsa juers ten Espíritu ten Dios le'a bega mas gungealadna le'a Dios usa'a‑ka ta ndab xa.
Le'a bega nak beuna xmen Cristo, le'a na' uní‑ka le'a bega uzhe'eb wen nak no uni'í bega sian ta'a gast gun bega gan utenxe'a bega be ltsa'a bega.
Ná le'a na' ndee ngop valor mke'a ta ndee wa, ndo'ontsa lá yalad bega‑ya. Li ndun na' geal le'a Dios uzhe'eb wen ndun‑no na',
mti xa na' gun na' ti'in ten Jesucristo lat bexa na'anpa xa Israel, ndadi'izh na' di'izh wen ten Dios ndo' bexa, ndo'ontsa gak bexa cuent dub xnab isakladna Dios, no utsambi'i Espíritu ten Dios lado'o bexa.
Le'a ta na nak na' xmen Cristo Jesús le'a na' ntenladna ndun na' ti'in ndo' Dios.
Lá ndadi'izh na' be ta ndun na', le'a na' ndi ndadi'izh ta mbin‑no Cristo na', ndo'ontsa no bexa na'anpa xa Israel mxobgek ndo' Dios gor na mbi'ín bexa ta ndadi'izh na' no uni'í bexa be ta ndun na',
be uyon mbin na' juers ten Espíritu ten Dios. Li mbidi'izh na' di'izh wen ten Cristo itea lad, gast Jerusalén nsea gast región Ilírico.
Le'a na' mbin juers mbidi'izh na' di'izh ten Cristo wa sa biseata go'ón bexa‑ya, cuent dub xa ndande'e ni'i na'anpa gunde'e xa‑ya tso'o ta mtexan xa'aga men.
Le'a ta wa lak nkeani'i di'izh ten Dios, ndab‑a:
gal dub wizh le'a bexa igondo' xa.
No bexa na gol go'ón di'izh ten xa wa,
le'a gal dub wizh le'a bexa wa yakbe'ena‑ya.
Le'a ta na li ndun na' ti'in wa, ta we'e gast nat bi lá yo'o gan gal ina' na' bega.
Parea le'a nat le'a na' yá msando' ti'in ndun na' sa ndee, no sian‑la li'in nlad na' gal ina' na' bega.
Ta we'e le'a zha na gaa na' España, iti'id na' sa ncho bega, yo‑no na' bega dub nde'ep. We'e gakno bega na' nes gaa na' España.
Parea le'a na' ned Jerusalén gaa, go'o na' ta gakno be xmen Cristo sa wa.
Le'a ta wa med myunjunt bexa Macedonia no bexa Acaya ndo'ontsa usa'a bexa‑ya ika'a bexa uban nak ncho lat be xmen Cristo gezh Jerusalén.
Le'a bexa wa mtenladna msa'a bexa med wa. Ná le'a ta wa dub ta'a li‑ka nsabndo' gun bexa, geal le'a bexa Israel mluu be ta ten Dios ndo' bexa be gezh xa'aga wa. Ta we'e le'a bexa wa li‑ga nsabndo' usa'a ta nki'in bexa Israel wa.
Le'a tso'o na yun na' cuent med wa, gal ina' na' bega nes gaa na' España.
Le'a na' uní le'a gor na ilayal na' wats bega, le'a Cristo gun uzhe'eb‑pa wen yooladna beuna.
Le'a bega nak beuna xmen Cristo, le'a ta na nge'ladna beuna Jesucristo Xwan beuna no ta na nkwea'ladna beuna be ltsa'a beuna lak nsa'a Espíritu ten Dios, ta we'e gáp na' ndo' bega inab bega ndo' Dios gakno xa na',
ndo'ontsa na'an xta'an gun‑no bexa Judea na', bexa lá ndangealadna Cristo, no ndo'ontsa itenladna be xmen Dios ndencho Jerusalén gor na yun na' cuent med wa.
We'e tal le'a Dios nlad, le'a na' ilayal wats bega no itenlad na' zha wa no une na' lat bega.
Le'a Dios, xa ndun wen nyoladna beuna, ula'ach iteanak bego ba'. Li‑ka gak‑a.
No nlad na' gáp na' ndo' bega ta wen nak xagots nsalea' Febe, xa no nak xmen Cristo, le'a xa no ndakno be xmen Cristo gezh Cencrea.
Utsin gok bega ndo' Febe wa gor ilaya' xa sa ba', lak nsabndo' nak bega ndo' itea bexa nak xmen Cristo. Gokno bega xa guni'i xta'an nki'in xa, le'a xa ndakno na' lak ndakno xa kwa'ad be men.
Unidi'izh bega ndo' Priscila nsea ndo' Aquila sakndo' na', bexa ndun‑no na' ti'in ten Cristo Jesús.
Le'a bexa wa ngokno na' dub gor ngi rages ngat na' ni lá ndanbe'e bexa le'a bexa no‑ga sat. Ta we'e nsa na' xno ndo' bexa, no li‑ga le'a bexa na'anpa xa Israel, bexa no nak xmen Cristo nsa'a xno ndo' bexa wa.
No unidi'izh bega ndo' be xmen Cristo nzhealbe ta lid Priscila no Aquila wa.
Nsea unidi'izh bega ndo' Epeneto amig ten na', xa ned mge'ladna Cristo región Acaya.
No unidi'izh bega ndo' Marí, xa uzhe'eb‑pa ndun ti'in lat bega.
No unidi'izh bega ndo' Andrónico no ndo' Junias, bexa no nak xa Israel. Le'a bexa wa uke'a‑no na' latgi'ib, no uzhe'eb wen ndun bexa ti'in ten apóstol. Le'a bexa wa ned mbingealadna Cristo ndo' na'.
No unidi'izh bega ndo' Amplias dub xa nkwea'lad na', xa no nak xmen Cristo.
No unidi'izh bega ndo' Urbano, xa no ndun ltsa'a ti'in ndun na' ndo' Cristo Jesús. No unidi'izh bega ndo' Estaquis xa nkwea'lad na'.
No unidi'izh bega ndo' Apeles, xa wen ndun ti'in ten Cristo. No unidi'izh bega ndo' bexa ncho ta lid Aristóbulo.
No unidi'izh bega ndo' Herodión xa no nak xa Israel, no ndo' bexa ncho ta lid Narciso, bexa ndangealadna Cristo.
No unidi'izh bega ndo' Trifena no ndo' Trifosa, be xagots ndun ti'in ten Cristo. No unidi'izh bega ndo' Pérsida xa no nak amig ten na', dub xagots uzhe'eb‑pa ndun ti'in ten Cristo.
No unidi'izh bega ndo' Rufo, dub xa na mti Dios, nsea ndo' xna'a‑xa, le'a na' nkwea'ladna xa cuent xna'a‑na'.
No unidi'izh bega ndo' Filólogo nsea ndo' Julia nsea ndo' Nereo nsea ndo' bsan‑xa no ndo' Olimpas nsea ndo' itea bexa ncho‑no bexa wa, bexa no nak xmen Cristo.
Unidi'izh bega ndo' be ltsa'a bega wa lak ta na nluu le'a bega nkwea'ladna bexa. Le'a itea be xmen Cristo ndencho sa ndee no nlad inidi'izh ndo' bega.
Le'a bega nak beuna xmen Cristo, na'ab na' ndo' bega gap bega cuent ndo' bexa nlad iteltsa'a bega, le'a bexa xa'aga nluu ndo' lak mtsid‑la bega wa. Le'a na' gáp ndo' bega lá uchealtsa'a bega bexa wa.
Le'a bexa li nak wa na'anpa ndun ti'in ten Jesucristo Xwan beuna, ndi nkwa'an bexa sbe'en ta nlad‑tsa bexa, ndadi'izh bexa be di'izh chul no be di'izh ugu'ud nak ndo'ontsa ukwi'in‑no bexa be men lá nyakbe'ena.
Le'a ta na nxobgek bega ndo' Dios wa uzhe'eb‑pa ngen itea lad, ta we'e ntennolad na' bega. Ná le'a na' nlad list gak bega gun bega ta wen, no umbi'i gak bega ndo' be ta ugap.
Le'a Dios, xa ndun wen yooladna beuna wa, sken usundats mxu'u xan ndats bega. Na'ab na' ndo' Jesucristo Xwan beuna le'a mas uzhe'eb utsin gun‑no xa bega.
Timoteo, xa na no ndun‑no na' ti'in, no nlad inidi'izh ndo' bega. No li‑ga le'a Lucio no Jasón no Sosípater, bexa Israel bexa ltsa'a‑na' no‑ga nlad inidi'izh ndo' bega.
Le'a na' Tercio, xa na le'a nsobuke'a git ndee sakndo' Pabl, no nidi'izh na' ndo' bega nak beuna xmen Cristo.
No Gayo nidi'izh ndo' bega. Le'a na' Pabl ncho'o ta lid‑xa, no sa ndee nsa'a xa nzhealbe be xmen Cristo. No Erast xa nchansu med ten gezh ndee nidi'izh ndo' bega. No Cuarto xa no nak xmen Cristo nidi'izh ndo' bega.
Na'ab na' ndo' Jesucristo Xwan beuna mas uzhe'eb utsin gun‑no xa iteanak bega. Li‑ka gak‑a.
Le'a Dios le'a sun gan dub‑tsa kwe bega lak nak di'izh wen ten Jesucristo ta ndadi'izh na'. Le'a di'izh wa ta uga'ach ten Dios ta mluu xa ndo' beuna, dub ta idub polta na'anpa nchando' be men.
Ná nat le'a beuna nchando' ta wa lak mke'a be profet polta, bexa mbidi'izh sakndo' Dios. Le'a Dios, xa na nban idub tiemp, unibe'e ndo' bexa wa li uke'a bexa, ndo'ontsa gungealadna itea be men Dios no uxobgek bexa ndo' Dios.
Nat le'a juers ten ta mbin Jesucristo le'a beuna gab le'a Dios ndon le'a xa ndak no le'akama xa nak Dios idub tiemp. Li‑ka nak‑a.
Le'a na' ndee Pabl, xa mti Dios no mtu'ub xa na' gun na' ti'in ten Jesucristo. Le'a na' nsea Sóstenes xa no nak xmen Cristo,
nidi'izh besa ndo' idub xkwa'a bega nak xmen Dios ndencho gezh Corinto ba'. Le'a Dios mtsambi'i lado'o bega ke na nge'ladna bega Cristo Jesús. No utezh Dios bega umbi'i gak bega, lak umbi'i nak itea bexa nge'ladna Jesucristo Xa Nibe'e guni'i pa ncho bexa, le'a xa wa nak Xa Nibe'e ten bexa wa no beuna.
Na'ab na' ndo' Dios Xus beuna no ndo' Jesucristo Xa Nibe'e utsin gak bexa ndo' bega no gun bexa wen yooladna bega.
Itea wizh nsa na' xno ndo' Dios le'a Dios uzhe'eb‑pa wen ndun‑no bega nak xmen Cristo Jesús.
Le'a ta na nak bega xmen Cristo wa le'a Dios uzhe'eb‑pa nsa'a be ta'a nsak ndo' bega ndo'ontsa mas gun bega ti'in ten xa: le'a ta wa ta na wen ndadi'izh bega di'izh ten Dios no ta na ndak bega sian ta'a.
Le'a bega ndangeakaladna di'izh ten Cristo,
ta we'e le'a Dios msa'a‑ga ta ndak kad‑ga dub bega yá na'an xta'an ndun jwalt lat bega, ndalen ndenke'a beuna gal zha ilen‑gal Jesucristo Xa Nibe'e.
Le'a Dios gakno bega ga'al kwe bega gast wizh lult, ndo'ontsa na'anpa gap bega ke ndo' Dios gal zha ilen Jesucristo Xwan beuna.
Le'a Dios ndun‑ka iteanak be ta ndab xa gun xa. Le'a xa le'a mti bega yoo bega wats Xin‑xa, Jesucristo Xwan beuna.
Bega nak beuna xmen Jesucristo, le'a ta na nak na' xmen Jesucristo Xwan beuna ta we'e na'ab na' ndo' bega dub‑tsa gunbe'e bega no na'anpa yak bega top partid. Utsin gok bega ndo' be ltsa'a bega no dub‑tsa gok bega.
Li ndáp na' ndo' bega geal le'a be ltsa'a Cloé ndab ndo' na' le'a lat bega ncho bexa nyoto'o‑no be ltsa'a‑na.
Le'a ncho bega ndab: “Le'a na' nak xmen Pabl”; no ncho bega ndab‑ga: “Le'a na' ndee xmen Apolos”; no ncho bega ndab‑ga: “Le'a na' ndee xmen Pedr”; no stub xkwa'a bega ndab: “Le'a na' ndee xmen Cristo.”
¡Parea le'a na' gáp ndo' bega le'a be xmen Cristo lá nsabndo' gak pla xkwa'a‑na! ¡No na'anpa uke'a na' ndee ndo' cruz sakndo' bega! ¡No na'anpa italea' bega por na gak bega be xmen na'!
Nsa na' xno ndo' Dios le'a na' na'anpa igolea' ni dub bega, nab‑tsa Crispo nsea Gayo ulalea' na'.
Li ndo'ontsa na'an ton gab le'a utalea' natsa gak xa xmen‑na'.
No ulalea' na' itea bexa ta lid Estéfanas, parea lá ntse'alad na' igolea'‑ta na' ni stub xa.
Le'a ta ndadi'izh na' le'a Cristo ngut ndo' cruz wa, le'a ta wa dub ta tont cuent ten bexa gak perdid. Ná le'a cuent ten beuna gap gelnban ndo' Dios wa le'a ta wa nluu ta juert nak Dios.
Lak nkeani'i di'izh ten Dios, ndab Dios:
Le'a na' unitndo' ta ndak bexa ndak,
nsea uxelad na' ta ndanbe'e bexa ntsid.
Le'a ndo' gizhliyo ndee ncho bexa ndak no ncho bexa ntsid no ncho bexa ndadi'izh be ta ten gizhliyo ndee wa. Parea le'a cuent ten Dios le'a ta ndak bexa wa ta tont.
Le'a lak ndak Dios le'a xa lá ula'a igondo' be men xa lak ta ndak‑tsa bexa. Le'a xa ndi nsa'a gelnban ndo' bexa ndangealadna di'izh ten xa, ta ndadi'izh besa le'a Cristo ngut ndo' cruz. Le'a cuent ten be men le'a ta wa ta tont.
Le'a bexa judío nlad ini'í dub ta'a gun Dios, no bexa na'anpa xa judío nkwa'an dub ta mas gak bexa lak ndak be men gizhliyo.
Parea le'a besa ndee ndi ndadi'izh le'a Cristo ngut ndo' cruz sakndo' beuna. Le'a bexa judío ndakloo ndo' ta wa. No le'a bexa na'anpa xa judío wa nsak le'a ta wa ta tont.
Ná le'a cuent ten bexa na mti Dios, guni'i tal xa judío xa natal xa na'anpa xa judío xa, le'a ta na li ngut Cristo wa le'a nluu ta juert nak Dios nsea ta ndak Dios.
Le'a be men ndab le'a ta li ndun Dios wa dub ta tont, parea le'a Dios mas ndak ndo' itea ta ndak be men. No ndab be men le'a ta ndun Dios wa ta ule'a nak, parea le'a Dios mas juert ndo' iteanak be men.
Bega nak beuna xmen Cristo, btse'aladna bega le'a Dios mti bega maska uxe‑ma bega ndak lak ndak be men, nsea uxe‑ma bega nibe'e, nsea uxe‑ma bega nsak.
Le'a Dios mti bexa ndab be men xa na'anpa ndak, ndo'ontsa idoladna be men ndak. Nsea mti Dios bexa ndab men ule'a nak, ndo'ontsa idoladna bexa juert nak.
Nsea mti Dios bexa ndab be men xa na'an xti'in no bexa nxelad be men no bexa na'anpa nsak, ndo'ontsa uluu Dios le'a ta nsak ndo' gizhliyo ndee wa ta na'anpa nsak cuent ten Dios.
Ta we'e na'an ton yoo gan izhinna ndo' Dios.
Le'a juers ten Dios mbin le'a bega myak xmen Cristo Jesús, le'a xa le'a nsa'a ta ndak beuna. Le'a juers ten Cristo le'a beuna wen nya'an ndo' Dios, no umbi'i nak lado'o beuna ndo' Dios, no ulo'o xa beuna ndo' be ke ten beuna.
Le'a ta wa lak nkeani'i di'izh ten Dios, ndab‑a: “Tal ton izhinna, nsabndo' izhinnona xa ta mbin Dios.”
Parea le'a bega nak beuna xmen Cristo, le'a zha na ngwalyadi'izh na' di'izh ten Dios ndo' bega, le'a na' na'anpa ngudi'izh be di'izh ugan no lá ngunti'in na' be di'izh nsak.
Ndi mbinbe na' gudi'izh na' sbe'en cuent ten Jesucristo, no ta na ngut xa ndo' cruz.
Le'a gor na uso' na' lat bega mbin na' cuent dub xa lá nsak, no gast nxis na' tant nzheb na'.
Le'a gor na mbidi'izh na' di'izh ten Cristo ndo' bega, na'anpa ngudi'izh na' di'izh ugu'ud lak ta ndak be men por na gungealadna bega di'izh wa. Le'a juers ten Espíritu ten Dios ndi mluu le'a ta mbidi'izh na' wa ta ugea‑ka,
ndo'ontsa juers ten Dios gungealadna bega Cristo, na'anpa juers ten ta ndak be men.
Parea le'a ndo' be men mas nge'ladna Dios, le'a besa ndadi'izh‑ka lak ta ndak Dios. Ná le'a ta wa na'anpa lak nak ta ndak be men nde ndo' gizhliyo ndee, ni ta ndak bexa nibe'e, le'a ta ndak bexa wa ta initndo'.
Le'a besa ndi ndadi'izh ta ndak Dios, dub ta lá nchando' be men gast tiemp nat. Le'a zha biseata gaknde'e gizhliyo le'a Dios mbinbe'e usa'a xa ta wa ndo' beuna ndo'ontsa no beuna yoo ndo' xe'a si'il ten Cristo.
Le'a ta wa dub ta na'anpa nchando' be men nibe'e ndo' gizhliyo ndee. Le'a tal xa igondo'‑ya le'a bexa na'anpa uke'a Cristo ndo' cruz.
Le'a ta wa lak nkeani'i di'izh ten Dios, ndab‑a:
Be ta'a na'an ton ini'í, no ni na'an ton go'ón, ni na'an ton gunbe'e,
le'a Dios msaxkwa'a ta wa usa'a xa‑ya ndo' bexa ndanke'a xa.
Parea le'a Dios mluu be ta ndee wa ndo' beuna juers ten Espíritu ten Dios, le'a Espíritu wa ngoxnes iteanak be ta'a gast be ta mas ndak Dios.
Na'an ton ini'í xta'an ndanbe'e stub‑ga xa; ndon le'akama xa uni'í ta ndanbe'e xa wa. No li‑ga le'a Espíritu ten Dios ndon le'akama uni'í ta ndanbe'e Dios.
Le'a ta li ndadi'izh besa wa na'anpa be di'izh ndak‑tsa be men, le'a‑ya ndi be di'izh msa'a Espíritu ten Dios ndo' besa. Li ndadi'izh besa be ta ten Espíritu ten Dios ndo' bexa na ncho Espíritu wa len lado'o‑na.
Le'a xa na na'anpa nchando' Dios, le'a xa na'anpa ndangealadna be ta ten Espíritu ten Dios, le'a cuent ten xa le'a ta wa dub ta tont. No ni lá yoo gan yakbe'ena xa‑ya, le'a Espíritu ten Dios le'a nsa'a ta yakbe'ena bexa‑ya.
Le'a bexa ncho Espíritu ten Dios len lado'o‑na, le'a bexa wa nyakbe'ena xta'an be ta wen no xta'an be ta ugap. Parea le'a be men gizhliyo lá yakbe'ena xte'e nak bexa ncho Espíritu wa.
Lak nkeani'i di'izh ten Dios, ndab‑a: “¿Ton‑ma gun gan yakbe'ena ta ndanbe'e Dios zha? ¿Ton‑ma isu'u uluu Dios?”Parea le'a beuna ndanbe'e lak ndanbe'e Cristo.
Bega nak beuna xmen Cristo, uyo'o dub tiemp le'a na' ndee lá yo'o gan ngudi'izh ndo' bega lak ndadi'izh na' ndo' be men ncho Espíritu ten Dios len lado'o‑na. Ndi mbidi'izh na' ndo' bega lak ndadi'izh na' ndo' be men ndun lak‑tsa nlad bexa, cuent dub xa ti'i mbingealadna Cristo.
Le'a na' mbidi'izh dub ta ndon le'a mas uya'al nak ndo' bega, geal le'a bega lá yo'o gan yakbe'ena be ta mas ugan, cuent dub medo'o bi lá isu'u gaw. No gast nat bi lá gun‑ka bega gan yakbe'ena bega‑ya.
Le'a bega bi nkwa'an ta nlad‑tsa bega, le'a ncho bega nxeladna ndo' stub men ke ten ta ndap xa, nsea nkwa'an bega uyo, no nlad bega yak bega top partid. Le'a ta wa nluu le'a bega ndun lak‑ka ndun be men gizhliyo.
Le'a ncho bega ndab: “Le'a na' ndee xmen Pabl”, no stub‑ga bega ndab: “Le'a na' ndee xmen Apolos.” Le'a ta na li ndun bega wa nluu le'a bega nkwa'an ta nlad‑tsa bega.
¿Lá ini'í bega zha le'a Apolos wa nsea na' ndee, le'a kad‑ga dub besa ndun ti'in lak‑tsa nlad Dios, ndo'ontsa mbingealadna bega Dios?
Le'a na' ndee cuent dub xa ngos dub ta'a, le'a Apolos cha mka'al‑a, parea le'a Dios le'a mbin ngo'ol‑a.
Le'a ta wa nluu le'a ni men ndas‑a wa no ni men nka'al‑a wa na'anpa xa nsak, ndi Dios xa na ndun nda'al‑a wa, xa we'e xa nsak‑ka.
Le'a bexa ndas di'izh wa no bexa nka'al‑a, le'a bexa wa dub‑tsa nakbe. Le'a Dios kix ta ika'a bexa wa kad‑ga ti'in ndun bexa.
Le'a itop besa ltsa'a‑na junt ndun ti'in ten Dios. Le'a bega nak cuent dub ble'a yo ten Dios sa ndun besa ti'in, nsea cuent dub ni'i ten Dios.
Le'a lak mluu Dios na' mbidi'izh na' di'izh ten Dios ndo' bega. Le'a na' cuent dub mech albañil mtexan dub ni'i. Le'a stub xa no mbinde'e‑ya tso'o na mtexan na'‑ya. Parea kad‑ga dub men ula'ach xte'e gunde'e xa na ten xa,
le'a na'an ton yoo gan utexan stub‑a ndo' lak ta na yá utexan‑la wa, le'a xan‑a wa nak Jesucristo.
Le'a tso'o na li utexan wa syo'o gan gunde'e xa‑ya oro, natal plata, natal be ge' chul, natal ya, natal gixgi, natal yalod.
Parea gal wizh ilen‑gal Jesucristo le'a ti'in mbin kad‑ga dub beuna wa uluu. Le'a xa ilen no gi', le'a gi' wa le'a gun preb ti'in na mbin beuna wa.
Le'a tal ta mbinde'e beuna wa lá yol' ndo' gi' wa, we'e le'a Dios kix ten xa mbinde'e‑ya wa.
Ná tal le'a ti'in mbin xa wa yol' gal wizh wa, le'a ti'in wa gak perdid, maska le'a xa wa sap‑ka gelnban ndo' Dios. Le'a xa wa gak cuent dub xa mxo'on sa nsayol' lid‑na.
¿Cha lá ini'í bega le'a bega nak ni'i ten Dios zha, le'a Espíritu ten Dios ncho len lado'o bega?
Tal ton guzha'a dub xa nak ni'i ten Dios, le'a Dios utsaksi men wa, le'a bega nak dub ni'i umbi'i ten Dios.
Na'anpa ukwi'in‑no bega le'aka bega. Lá gunbe'e bega le'a bega nak be men ndak ndo' gizhliyo ndee. Ndi gok bega cuent dub xa lá ndak be ta gizhliyo, ndo'ontsa gak bega dub xa ndak‑ka ndo' Dios.
Le'a ta na ndak be men ndo' gizhliyo ndee wa, le'a cuent ten Dios le'a ta wa dub ta lá isu'u, lak nkeani'i di'izh ten Dios: “Le'a Dios gun ilayat be men ndo' le'aka ta ndak bexa.”
No ndab‑a: “Le'a Señor uni'í le'a ta ndanbe'e be men ndak wa, le'a ta wa sbe'en be ta lá isu'u.”
Ta we'e ni dub xa lá izhinnona ta nak xa partid ten dub men, le'a itea be ta ndee ta ten bega:
le'a na' ndee no Apolos no Pedr no gizhliyo no gelnban no gelgut no itea‑ta be ta'a ncho nat no be ta ti'i ilen. Le'a itea be ta wa ta ten bega.
Le'a bega xa ten Cristo, le'a Cristo xa ten Dios.
Ta we'e le'a bego ba' nsabndo' ini'í le'a besa nak‑tsa dub xa ndun‑tsa ti'in ten Cristo, nluu‑tsa besa di'izh ten Cristo dub ta polta na'anpa nchando' be men.
Le'a tal ton gun ti'in ten stub‑ga men nsabndo' utsin gun xa ti'in wa.
Le'a len lado'o‑na' nsak na' na'an xá ke na' ndap, ná le'a ta wa na'anpa gab le'a na' utsin nak cuent ten Dios. Le'a Dios le'a gab xte'e nak ta ndun na'.
Ta we'e na'anpa gab bega ton xa utsin no ton xa ugap. Ndi kweas bega gast zha ilen Cristo, le'a xa wa uluu iteanak be ta xga'ach. Le'a xa uluu na xta'an ndanbe'e kad‑ga dub men len lado'o‑xa. We'e le'a Dios gab kad‑ga be ta wen mbin beuna.
Bega nak beuna xmen Cristo, le'a na' ndee nkwea'ladna bega, ta we'e nke'a na' be ta ndee wa ndo'ontsa iwi'i bega xte'e ndun Apolos no xte'e ndun na'. Cha li gun bega lak ndun besa lak‑tsa ndab di'izh ten Dios, na'anpa gun bega stub ta xa'aga. No na'anpa gab bega le'a bega mas nsak ndo' stub‑ga xa.
¿Ton ndab le'a bega mas nsak ndo' be ltsa'a bega zha? ¿Lá ini'í bega zha le'a Dios le'a nsa'a itea ta'a ndap bega? Ná tal xa le'a msa'a‑ya, ¿cha xta'an izhinna bega zha cuent dub ta bego‑tsa ndak?
Nat nsak bega yá ndap bega itea ta'a, yá na'an xta'an ndun jwalt. Nsak bega le'a bega nibe'e‑la, yá na'anta xta'an gun‑no bega besa. Nlad na' mala'ay gak bega dub xa ta ugea‑ka nibe'e, ndo'ontsa no besa gak xa nibe'e wats bega.
Parea le'a na' nsak le'a Dios mbin‑no besa apóstol xa na'anpa nsak, cuent dub xa ndap ke nsabndo' gat xa. Le'a itea be men no be ángel nlad iwi'i xta'an yoo besa.
Le'a be men ndab le'a besa xa tont ta na ndun besa ti'in ndo' Cristo; ná le'a bega ndanbe'e le'a bega nak be men ndak ten Cristo. Le'a be men ndab le'a besa uzhe'eb‑pa be men ule'a nak, ná le'a bega ndanbe'e le'a bega uzhe'eb‑pa xa juert nak. Le'a be men ndap mod ndo' bega, parea nxelad bexa ndo' besa ndee.
Gast nat bi ntid ya'na besa, no ntid yakladna besa, no lá ndap besa sian xab besa, no ugap ndun‑no be men besa, no ni lá ndap besa sa yoo besa.
No uzhe'eb‑pa nzhanna besa tant ndun besa ti'in ya'a besa. Ncho bexa kwea' ní'i ndo' besa, ná besa ndi nab ndo' Dios gakno Dios bexa. No ncho bexa ugap ndun‑no besa, ná besa ndi nxik‑ka.
No ncho bexa nisi besa, ná besa ndi utsin nka'ab. Gast wizh nat ndun‑no bexa besa cuent dub gix, dub ta na'an xti'in ndo' gizhliyo ndee.
Nke'a na' be ta we'e na'anpa ndo'ontsa idoladna bega, ndi ndo'ontsa iwi'i bega xte'e gun bega, cuent‑ta dub xi'ín‑na' nkwea'lad na' bega.
Maska ncho dub ti'i mil men nluu bega be ta ten Cristo, parea na'anpa ncho kwa'ad xa cuent xus bega. Le'a gor na mbidi'izh na' di'izh wen ten Cristo Jesús ndo' bega le'a bega li myak cuent dub xi'ín‑na'.
Ta we'e na'ab na' ndo' bega bin bega lak‑tsa ndun na'.
Ta we'e mtu'ub na' Timoteo ndo' bega, xa na nkwea'lad na' cuent‑ta dub xi'ín‑na', no utsin ndun xa ti'in ten Cristo. Le'a xa wa gun utse'aladna bega itea be ta ndun na' ta na ndangealad na' Cristo, lak nluu na' be men itea lad sa nzhealbe be xmen Cristo.
Ncho bega nzhinna, ndanbe'e bega le'a na' na'ankapa gal ina' bega.
Parea le'a na' sken‑ka gal ina' bega tal le'a Dios nlad. We'e iní na' tal le'a bexa zhin wa ndap juers ten Dios natal ta ndadi'izh‑tsa bexa‑ya.
Le'a tal ton ncho ndo' ya'a Dios, le'a xa wa ndun ta nlad Dios, na'anpa sbe'en di'izh‑tsa ndadi'izh xa.
¿Xte'e nlad bega gal na' zha? ¿Galteyo na' bega? ¿Ná tal ndi di'izh utsin gal ina' na' bega?
Ta ugea‑ka ngen le'a lat bega ncho dub xabgi'i ngal le'aka xagots ten xus‑xa. Le'a ta li ndun xa wa uzhe'eb‑pa dub ta ugap, le'a ni bexa lá nchando' Dios na'anpa li ndun.
Maska li nak‑a le'a bega bi uzhe'eb‑pa nzhinna. ¿Lá ini'í bega zha le'a bega nsabndo' ndi uban yooladna, no ko'o bega xa li ndun wa lat bega?
Le'a na' na'anpa nso' sa ba', parea le'a na' nsak cuent nso'‑ka na' wats bega. No uní‑ka na' xte'e nsabndo' gun‑no bega xa li ndun wa.
Le'a ta na nak beuna xmen Jesucristo Xwan beuna, le'a gor na yakjunt bega, le'a na' cuent no‑ka nso' lat bega, nsea utse'aladna bega le'a Jesucristo Xwan beuna msa'a juers ten na ndo' bega.
Cha yun bega cuent xa li ndun wa ndo' ya'a mxu'u. We'e ini'í xa gelkwea', cha ula'a xa ta ugap wa, cha gap xa gelnban gal zha ilen Cristo Xwan beuna.
Le'a bega na'anpa nsabndo' izhinnona ta wa. ¿Lá ini'í bega zha le'a dub tuzh levadur nsabich sian ko'ob harin?
Ta we'e btsambi'i bega ndo' ta ugap li ndun xabgi'i wa, ndo'ontsa yak bega cuent dub ko'ob kub na'anpa noch levadur. Le'a Cristo ngut ndo'ontsa myu'u be ke ten beuna, cuent nak dub borreg ndut bexa judío ujest Pascua.
Ta we'e nsabndo' gun beuna sbe'en ta nsakladna Dios. Le'a ujest Pascua le'a bexa judío lá ndanti'in levadur. No li‑ga le'a beuna nsabndo' ula'a be ta ugap nak beuna. Cha ndi umbi'i gak lado'o beuna nsea ga'al gak beuna ndo' Dios, lak ndaw bexa judío be pan na'an levadur tiemp ten Pascua wa.
Le'a na' mtu'ub‑la dub git ndo' bega ndab ndo' git wa lá uchealtsa'a‑ta bega bexa ngal stub men na'anpa xa ten xa.
Le'a ta ndee wa na'anpa gab le'a bega lá uchealtsa'a iteanak be men na ngal dub xa na'anpa xa ten xa, no bexa nsa'abladna gap sian ta'a, no bexa ndun gelwa'an, no bexa ndanke'a be dios gizhliyo. Tal bega lá nlad uchealtsa'a ni dub xa ugap wa, le'a bega lá yoo gan yoo ndo' gizhliyo ndee.
Le'a ta mke'a na' wa ndi gab lá uchealtsa'a bega ni dub be men na ndab le'a xa dub xmen Cristo tal le'a xa nkesea‑no stub xa na'anpa xa ten xa, natal xa nsa'abladna gap sian ta'a, natal xa ndanke'a be dios gizhliyo, natal xa kwea' ní'i ndo' be men, natal xa ndun gelgu, natal xa ndun gelwa'an. Le'a dub men li nak wa, ni lá gaw‑no bega.
Le'a Dios le'a gab xte'e nak ta ndun bexa lá nchando' Dios. Ta we'e ulo'o bega xa li ugap nak wa lat bega.
Le'a zha na ncho bega nyono stub ltsa'a‑na xa no nak xmen Cristo, ¿cha xta'an nda'yab bega‑ya ndi ndo' dub juez lá nchando' Dios gun regl ta wa? ¿Cha xta'an lá ndab bega‑ya ndo' bexa nak xmen Dios gun regl ta wa?
¿Lá ini'í bega zha le'a gal dub wizh le'a be xmen Dios le'a gun regl ta ten be men lá nchando' Dios zha? Le'a tal bega li gun regl ta wa, ¿xte'e lá isu'u bega gun bega regl be ta byux ndee zha?
¿Lá ini'í bega le'a beuna le'a gun regl gast be ta ten be ángel wa zha? Ta we'e le'a beuna nsabndo' le'a‑tsa gun regl be ta'a ncho ndo' gizhliyo ndee.
We'e tal le'a bega ndap dub uyo ndo' gizhliyo ndee, ¿cha xta'an nso' bega ndo' dub xa lá nchando' Dios wa gun regl ta ten bega zha?
Le'a na' gáp ta ndee wa ndo'ontsa idoladna bega: ¿Cha na'an ni dub xa ndak lat bega zha, dub xa su'u gun regl dub uyo lat bega nchando' Dios?
Parea le'a bega nyono ltsa'a‑na, no gast nda'‑no bega uyo ten bega ndo' dub juez, dub xa lá nchando' Dios.
Ta ugea‑ka le'a ta na li nyono bega le'aka ltsa'a bega wa dub ta ugap ndun bega. Mas wen ndi uxik‑tsa bega nsea ta ndun‑no stub xa bega. No mas wen ula'a bega gowa'an bexa be ta ten bega.
Parea le'a bega ndi no ugap ndun, no ndowa'an bega ta ten le'aka ltsa'a bega xmen Cristo.
¿Lá ini'í bega zha le'a be men ndun be ta ugap wa lá yoo gan yate sa nibe'e Dios? Lá ula'a bega ukwi'in‑no men bega. Le'a ncho bexa nab ngal xa ten stub‑ga men, no ncho bexa ndanke'a be dios gizhliyo, no ncho bexa ndap xa ten na ná ngal‑ga xa stub‑ga men, no ncho be xabgi'i ngal stub xabgi'i,
no ncho bexa ndun gelwa'an, no ncho bexa nsa'abladna gap sian ta'a, no ncho bexa ndun gelgu, no ncho bexa kwea' ní'i ndo' be men, no ncho bexa nkwi'in‑no be men. Le'a itea bexa li nak wa lá yoo gan yate sa nibe'e Dios.
Le'a polta le'a ncho bega no mbin be ta ndee wa, parea le'a nat le'a Dios mtsu'u be ke ten bega nsea mtsambi'i Dios lado'o bega, nsea mbin Dios wen mya'an bega ndo' Dios ta na mbingealadna bega Jesús Xwan beuna no ta na ncho Espíritu ten Dios len lado'o bega.
Ncho xa ndab: “Na' ndee syo'o gan gun itea ta nlad na'.” Le'a ta wa ta ugea‑ka, parea na'anpa itea‑ya nsabndo'. Le'a na' syo'o‑ka gan gun be ta nlad na', parea lá ula na' ni dub ta'a gun gan ndo' na'.
Nsea ncho xa ndab: “Ta ndaw beuna ta por len beuna. No le'a len beuna por ta gaw beuna.” Le'a ta wa ta ugea‑ka, ná le'a Dios unitndo' itop ta wa. Le'a Dios na'anpa mbinde'e las beuna por na ugal beuna stub xa na'anpa xa ten beuna. Le'a Dios ndi mbinde'e las beuna ndo'ontsa gun beuna ti'in ten Cristo, le'a Cristo le'a nibe'e beuna.
No lak mxiste Dios Jesús, no li‑ga le'a juers ten Dios ixiste beuna.
¿Cha lá ini'í bega zha le'a idub las bega dub‑tsa nak no Cristo? Le'a dub xa junt nak no Cristo lá nsabndo' yakjunt no dub xagots ndun juis mgi'i.
¿Lá ini'í bega zha le'a dub xa ugal dub xagots li nak wa, le'a xa dub‑tsa nak no xagots wa? Lak nkeani'i di'izh ten Dios, ndab‑a: “Itop xa wa yak dub‑tsa men.”
Ná le'a dub xa yakjunt no Cristo, le'a xa wa dub‑tsa nak no Cristo.
Ta we'e bxo'on bega ndo' ta ugap wa, ta na ngal bexa dub xa na'anpa xa ten xa. Guni'i xta'an stub ta ugap ndun dub men, le'a ta wa na'an xta'an ugap ndun‑no las‑xa wa. Ná le'a xa na ngal dub xa na'anpa xa ten na wa, le'a xa ugap ndun‑no le'aka las‑na.
¿Lá ini'í bega zha le'a idub las beuna nak ni'i ten Espíritu ten Dios, xa na msa'a Dios ndo' beuna? Le'a Espíritu ten Dios ncho len lado'o beuna, ta we'e na'anpa le'aka beuna nibe'e beuna.
Le'a Dios usi'i beuna gak beuna xa ten xa. Ta we'e nsabndo' gunti'in beuna las beuna lak nsakladna Dios. No idub ncholadna beuna gun beuna ta nsakladna Dios, le'a beuna nak xmen Dios.
Nat ikab na' ndo' ta li mke'a bega ndo' git mtu'ub bega wa, naga nsabndo' ukwa'an dub xabgi'i xagots ten na.
Utsin‑ka nak‑a kad‑ga dub xabgi'i gap‑ga dub xagots, no li‑ga kad‑ga dub xagots gap‑kaga xabgi'i, ndo'ontsa na'anpa ugal xa dub xa na'anpa xa ten xa.
Le'a xabgi'i no xagots nsabndo' gun cumplir yanke'a xa xa ten‑ka xa.
Le'a xagots wa na'anpa le'a inibe'e le'aka le'a xa, le'a xabgi'i wa le'a nibe'e xagots ten na. No li‑ga le'a xabgi'i wa na'anpa le'a inibe'e le'aka le'a xa, le'a xagots wa le'a nibe'e xabgi'i wa.
Ta we'e lá igea'na bega ndo' ltsa'a bega. Ná le'a tal bega gudi'izh le'a dub nde'ep lá ugal bega ltsa'a bega ndo'ontsa mas gudi'izh‑no bega Dios, le'a ta wa utsin‑ka nak. Le'a tso'o na li mkwa'an bega Dios dub nde'ep wa nsabndo' yakjunt bega, ndo'ontsa na'anpa gun mxu'u gan utsa'abgix bega, ugal bega stub men na'anpa xa ten bega.
Le'a itea ta ndee wa dub ta ntenxe'a na' bega, na'anpa nak‑a dub ta juers‑ka gun bega.
Nlad na' mala'ay bega gak lak nak na' lá ndap na' xagots. Ná le'a Dios nsa'a xte'e gak kad‑ga dub beuna; dub xa syo'o gan gun dub ta'a, le'a stub xa stub‑ga ta'a.
Le'a na' gáp ndo' bexa nab no ndo' be xagots ngut mgi'i ten na, mas utsin ya'an nab bexa lak nak na'.
Le'a bexa yá ndap xa ten na wa, le'a na' gáp ndo' bexa wa dub ta'a na'anpa ta nibe'e na', le'a‑ya ta nibe'e Cristo: Le'a xagots wa na'anpa nsabndo' ula'a mgi'i ten na wa.
Ndi tal le'a dub xagots ula'a mgi'i ten na, le'a xa wa na'anpa ika'a stub‑ga xabgi'i, parea syo'o gan yach xa ndo' le'aka xabgi'i mla'a xa wa. No li‑ga dub xabgi'i na'anpa nsabndo' ula'a xagots ten na.
Le'a na' gáp ta ndee ndo' itea‑ta be men dub ta na'anpa nibe'e Cristo: tal ton dub xabgi'i ndap dub xagots lá ndangealadna Cristo ná xa nlad yo‑noka xabgi'i wa, le'a xabgi'i wa na'anpa nsabndo' ula'a xagots wa.
No li‑ga tal ton dub xagots ndap dub xabgi'i lá ndangealadna Cristo, ná xa nlad yo‑noka xagots wa, le'a xagots wa lá nsabndo' ula'a xabgi'i wa.
Le'a juers ten dub xagots nak xmen Cristo, le'a Dios gun wen yooladna xabgi'i ten xa, maska dub xa na'anpa ndangealadna Cristo. No li‑ga juers ten dub xabgi'i nak xmen Cristo le'a Dios gun wen yooladna xagots ten na, maska dub xa na'anpa ndangealadna Cristo. No li‑ga gun Dios wen yooladna be xin bexa. Na'anpa gak be me'ed wa cuent dub me'ed lá ndangealadna Cristo.
Ná tal le'a xabgi'i natal xagots na'anpa nchando' Cristo wa nlad ula'a xa ten xa wa, sak ula'a xa xa. Le'a xa nak xmen Cristo wa na'anpa juers‑ka bi le'a ika'a xa lá nchando' Cristo wa, geal le'a Dios nlad wen yoo beuna no ltsa'a beuna.
Le'a bega xagots ba' lá ini'í tal le'a xabgi'i ten bega gungealadna Cristo geal ta wen ndun bega. No li‑ga le'a bega xabgi'i ba' lá ini'í tal le'a xagots ten bega gungealadna Cristo geal ta wen ndun bega.
Parea le'a kad dub bega bin lak‑tsa msa'a Dios. Guni'i xte'e nak bega zha na utezh Dios bega gak bega xmen‑xa, li‑tsa gok bega. Le'a ta wa ta ndáp na' ndo' bexa nak xmen Cristo itea sa nda na'.
Tal ncho bega ncho‑la be'e zha na utezh Dios bega wa, li‑tsa bla'a bega ncho be'e bega. No li‑ga tal ncho bega na'anpa ncho be'e zha utezh Dios bega wa, lá nsabndo' yoo be'e bega.
Guni'i tal dub xa ncho be'e natal na'an be'e xa, le'a ta wa na'anpa le'a nsak. Le'a ta na nxobgek beuna ndo' Dios, le'a ta wa le'a nsak.
Le'a itea bega nsabndo' ya'an lak‑tsa nak bega zha na utezh Dios bega wa.
Le'a zha na utezh Dios bega wa tal ndencho bega ndo' ya'a stub men, lá yu'ladna bega ta li nak bega. Ná tal le'a bega syo'o gan ito'o ndo' ya'a men wa, bin bega juers uto'o bega.
Le'a dub xa na li nyo'o ndo' ya'a dub men zha na utezh Dios xa, le'a cuent ten Cristo le'a xa myak‑la libr. No li‑ga dub xa na'anpa nyo'o ndo' ya'a dub men zha utezh Dios xa, nat le'a xa wa ncho ndo' Cristo.
Le'a Dios usi'i bega gak bega xmen‑xa, ta we'e lá ula'a bega inibe'e stub‑ga men ndo' bega.
Bega nak beuna xmen Cristo, lak‑tsa nak beuna zha utezh Dios beuna, li‑tsa ya'an beuna ndo' Dios.
Le'a ndo' bego xa nab bi lá ndap ltsa'a‑na, le'a ta gáp na' ndee na'anpa nak dub ta nibe'e Dios, le'a‑ya ndi ta ndanbe'e‑tsa na'. Parea le'a bega nsabndo' isakyo'ón ta gáp na' ndee, le'a Dios uzhe'eb utsin mbin‑no na' msa'a xa ta ndak na'.
Le'a na' nsak ke ten be gelkwea' ncho nat ndee le'a itea bega wen‑ka kwe lak‑tsa ndebe bega.
Tal bega ndap xagots, na'anpa ula'a bega xa. No tal bega lá ndap xa, na'anpa ukwa'an bega xa.
Parea tal bega ukwa'an xagots, le'a ta wa na'anpa ta ugap. No tal dub xagots nab ukwa'an xabgi'i, le'a ta wa na'anpa ta ugap. Parea le'a bexa na ukwa'an ltsa'a‑na wa mas bid itid bexa, ná le'a na' nlad lá itid bega ta wa.
Bega nak beuna xmen Cristo, ta ndee gáp na': Le'a beuna yá stub nde'ep‑tsa ndencho, ta we'e le'a bexa ndap xagots wa nsabndo' gun xa ti'in ten Dios cuent dub xa nab.
Le'a bexa ndó'on wa ndi gun cuent dub xa na'anpa ndó'on. Le'a bexa ntenladna wa ndi gun cuent dub xa na'anpa ntenladna. Le'a bexa nsi'i be ta'a wa, ndi gun xa cuent dub xa na'an xta'an ndap.
Le'a bexa ndaladna be ta gizhliyo ndee wa, ndi gun xa cuent dub xa lá ndaladna ta'a wa, le'a ta ncho ndo' gizhliyo ndee wa snitndo'.
Le'a na' nlad lá yu'noladna bega be ta gizhliyo ndee. Le'a dub xa nab wa mas ndanbe'e be ta ten Cristo, xte'e gun xa dub ta isakladna Cristo.
Ná le'a dub xa ndap xagots wa mas ndanbe'e be ta ncho ndo' gizhliyo ndee, xte'e gun xa dub ta isakladna xagots ten xa.
Li‑ga le'a xagots na ndap xabgi'i na'anpa ndanbe'e lak ndanbe'e xagots nab wa. Le'a xagots nab wa mas ndanbe'e be ta ten Cristo, ndo'ontsa mas umbi'i gak be ta gun xa wa no be ta gunbe'e xa wa ndo' Dios. Ná le'a xagots ndap xabgi'i wa mas ndanbe'e be ta ncho ndo' gizhliyo ndee, xte'e gun xa dub ta isakladna xabgi'i ten xa.
Le'a ta ndee wa na'anpa ndáp na' por na mas bid itid bega, ndi ndáp na'‑ya ndo'ontsa gakno‑ya bega, no utsin kwe bega no gun bega lak nsabndo'‑ya. Li ndo'ontsa na'an xta'an uka gun bega ti'in ndo' Cristo.
Parea tal ncho bega ndap dub me'ed gots nab, cha nlad bega izheal me'ed wa xabgi'i geal le'a me'ed yá gox‑la, le'a ta wa utsin‑ka nak. Bin bega ta nlad bega, le'a ta ukwa'an bega ltsa'a me'ed wa, le'a ta wa na'anpa ta ugap.
Ná le'a ncho xa nsak na'anpa li nsabndo' gun xingots‑xa, cha ndun xa lak‑ka nlad xa. Le'a tal xa lá ukwa'an xabgi'i ten me'ed wa, le'a ta wa no utsin‑ka nak.
Ta we'e tal ton nla'a nkwa'an xingots‑na xabgi'i wa, le'a xa wa utsin‑kaga ndun. No tal ton lá nla'a ukwa'an xingots‑na xabgi'i wa, le'a xa wa mas wen ndun.
Parea le'a na' nsak le'a xa mas wen tal xa li nab‑tsa iso', no nsak na' le'a Espíritu ten Dios no li nlad.
Le'a nat gudi'izh na' cuent ten be xnab nsa'a men ndo' be dios gizhliyo. Le'a beuna uni'í‑ka cuent ten ta wa, ná le'a ncho bega ndanbe'e le'a bega mas uni'í ta wa, cha nzhinna bega. Ndi nsabndo' ikwea'ladna beuna be ltsa'a‑na, ndo'ontsa mas ige'ladna bexa Cristo.
Le'a tal ton nsak le'a xa uzhe'eb ndak, le'a xa wa ni lá nchando' be ta nsabndo' ini'í xa.
Ná le'a tal ton ndanke'a‑ka Dios, le'a Dios nchando'‑ka xa wa.
Nat le'a cuent ten be xnab nsa'a be men ndo' be dios gizhliyo ba' wa, le'a beuna uni'í‑ka le'a be dios wa na'an xti'in, le'a Dios dub‑tsa ncho.
Le'a ndo' gizhliyo nsea gibe'a ncho be ta'a ndab be men dios‑a, ta we'e ndab bexa ncho sian dios no sian espíritu nibe'e.
Ná le'a beuna uni'í le'a ncho dub‑tsa Dios Xus beuna, xa mbinde'e iteanak be ta'a, no nsa'a gelnban ndo' beuna ndo'ontsa gun beuna ti'in ndo' xa. No dub‑tsa xa nibe'e ncho, le'a xa wa Jesucristo, xa na ulo iteanak be ta'a ndo' gizhliyo, no ulo xa beuna.
Parea na'anpa itea men nchando' ta wa. Nat ncho bega ngwanke'a be dios gizhliyo wa, no gast nat gor na ndaw bega ta msa'a be men ndo' be dios wa, nsak bega le'a ta wa dub ke ndo' Dios, le'a bega lá ini'í xta'an ta wen no xta'an ta lá wen.
Parea le'a ta na ndaw beuna na'anpa gun gan mas isakladna Dios nak beuna. Ni na'anpa mas wen nak beuna no ni na'anpa mas ule'a nak beuna, tal beuna gaw‑a no tal beuna lá gaw‑a.
Le'a bega sak gaw guni'i xta'an, parea bla'ach bega na'anpa gaila' dub xa pen mgondo' Dios wa ndo' ta ugap ke ten ta ndaw bega.
Ná le'a tal bega nyakbe'ena ta ndee wa, cha isob bega gaw bega dub sa ten dub dios gizhliyo, cha ini'í dub men pen mgondo' Dios wa‑ya, le'a xa wa rages no gaw ta nsa'a bexa ndo' dios gizhliyo wa.
Cha le'a ke ten ta na nyakbe'ena bega wa, sun perdid dub men pen mgondo' Dios, dub xa na no ngut Cristo sakndo' na.
Tal bega li ugap gun‑no dub xmen Cristo, dub xa lá ini'í xta'an ta wen no xta'an ta na'anpa wen, le'a bega wa ugap ndun‑no Cristo.
Ta we'e tal gaila' dub ltsa'a‑na' ndo' ta ugap ke ten ta ndaw na', le'a na' nunk yá na'antapa gaw be'al wa, ndo'ontsa na'anpa le'a na' gun ikate'eb xa.
Le'a bega uni'í‑ka le'a na' ta ugea‑ka nak dub apóstol, no syo'o gan gun na' lak nsabndo' gun dub apóstol. No uní na' Cristo Xwan beuna, no nak bega ti'in mbin na' ndo' Cristo.
Maska ncho men ndab le'a na' ndee na'anpa dub apóstol, le'a bega uni'í‑ka le'a na' li‑ka nak. Le'a ta na li nak bega xmen Cristo, le'a ta wa nluu le'a na' ta ugea‑ka dub apóstol.
Lnde'e ntsakndo na' ndo' be men li nisi na' wa:
Le'a besa nak apóstol syo'o‑ka gan gaw no goo be ta usa'a bega.
No syo'o gan ika'a besa dub xagots nak xmen Cristo lak ndun ncho be apóstol wa, no be xin xna'a Jesús, no Cefas.
¿Nsak bega zha le'a na'‑tsa no Bernabé juers‑ka gun besa ti'in natsa iban besa?
Na'an dub soldad kix le'aka ndo' na. No na'an ton ndas ya uv, cha lá ndaw xa uv nsa'a‑ya. No na'an ton dub xa nla'ach borreg, cha lá ndo xa lech ten ma.
Le'a ta ndáp na' wa na'anpa dub ta ndanbe'e‑tsa na', le'a ley ten Dios no li ndab.
Le'a ley msa'a Dios ndo' Moisés wa nkeani'i ndab‑a: “Lá ko lu gix xe'e ngon gor na ndun ma ti'in.”Le'a ta ndee wa na'anpa gab le'a Dios nyu'noladna be ngon‑tsa.
Le'a ta wa ndi gab le'a Dios li‑ga nyu'noladna beuna. Le'a bexa na ndun ti'in ndo' dub yo no bexa ngo xab trig wa, le'a bexa gal gor ika'a be ta usa'a‑ya.
No li‑ga tal le'a besa ndas di'izh ten Dios lat bega, ¿xte'e nsak bega zha le'a besa lá nsabndo' ika'a dub ta'a nki'in besa ndo' bega zha?
Ncho stapla bexa ndadi'izh di'izh ten Dios, nka'a bexa ta nki'in bexa ndo' bega. ¿Lá ini'í bega zha le'a besa mas nsabndo' ika'a‑ya?
Parea le'a besa na'anpa li ndun. Ndi nxik besa ndo' itea ta'a, ndo'ontsa na'anpa ta we'e gun lá gungealadna be men di'izh wen ten Cristo.
¿Lá ini'í bega zha le'a bexa ndun ti'in len ni'i ten Dios, le'a bexa wa ndaw be ta ncho sa wa? No be ule'ay nsa'a be man xnab ndo' Dios, le'a bexa wa ndaw dub tuzh be xnab wa.
No li‑ga ndab Cristo le'a bexa na ndadi'izh di'izh wen ten xa, le'a bexa wa syo'o gan ika'a be ta na usa'a be men ndo'ón di'izh wa.
Le'a ta ndadi'izh na' di'izh wen ten Cristo wa, le'a ta wa na'anpa ta nzhinna na', geal le'a ta wa ta nsabndo'‑ka gun na'. ¡Pro'ob na' tal na' lá gudi'izh‑a!
Tal le'a na' gudi'izh di'izh wa galad‑tsa na', syo'o gan gáp na' kix bega ndo' na'. Parea le'a Dios le'a unibe'e ndo' na' li gun na', ta we'e juers‑ka gun na' ta wa.
¿Ta we'e xta'an nyax ten na' wa? Le'a ta wa ta na ntenlad na' ndadi'izh na' di'izh wen ten Cristo no ni na'an xta'an ina'ab na' ndo' bega. Le'a ta na nak na' apóstol syo'o gan ina'ab na' gakno bega na', parea na'anpa li ngun na'.
Le'a na' ndee na'anpa ncho'o ndo' ni dub men, parea le'a na' ndun cuent dub xa ncho ndo' itea be men, ndo'ontsa gun na' gan kwa'ad xa gungealadna Cristo.
Le'a zha na nso' na' lat bexa judío, le'a na' ndun lak ndun bexa judío, ndo'ontsa gun na' gan gungealadna bexa Cristo. Le'a ta wa gab le'a zha na nso' na' lat bexa ndencho ndo' ley ten Moisés wa, le'a na' no ndun lak ndab ley wa ndo'ontsa gun na' gan gungealadna bexa Cristo, maska le'a na' na'anpa ta ugea no ncho'o ndo' ley wa.
No zha na nso' na' lat bexa na'anpa ndencho ndo' ley wa, le'a na' no ndun lak ndun bexa wa, ndo'ontsa gun na' gan gungealadna bexa Cristo. Le'a ta wa na'anpa ndab le'a na' lá uxobgek ndo' Dios. Le'a na' ndi nxobgek‑ka ndo' Dios, ndo' ta nibe'e Cristo.
Le'a zha na nso' na' lat bexa pen mgondo' Dios, le'a na' no ndun lak ndun bexa wa, ndo'ontsa gun na' gan mas gungealadna bexa Cristo. Le'a na' nyak lak nak itea men, ndo'ontsa gun na' gan ncho bexa gap gelnban ndo' Dios.
Itea ta wa li ndun na' ndo'ontsa mas igen di'izh wen ten Cristo, cha li ika na' ta wen usa'a Dios.
Le'a bega uni'í‑ka le'a sa ngit bexa ndo' jueg, le'a itea bexa ngit parea dub‑tsa xa ndun gan nka'a ta'a. Li bin bega juers gun bega gan ika'a bega ta usa'a Dios.
Le'a bexa na ngit ndo' jueg wa, le'a xa wa lá ndun dub ta gun yayo xa. Li ndun bexa ndo'ontsa gun xa gan ika'a xa dub coron xos gé'e, dub ta sazha'a. Ná le'a beuna ndee wa ko gan gun beuna ta nlad Cristo, ndo'ontsa ika'a beuna dub coron usa'a Dios, dub ta na'anpa gazha'a.
Ta we'e le'a cuent ten na', le'a na' na'anpa ito'o karrel cuent dub xa ni lá ini'í pa ilaya'. No ni lá gun na' cuent dub xa gun uyo nke'a payent sbe'en ndo' mbi‑tsa.
Ndi kwea' nti'id na' ndo'ontsa gun na' gan itea be ta nsabndo' gun na', lak ndadi'izh na' ndo' be men, ndo'ontsa na'anpa gal gor gab Dios le'a na' na'anpa utsin ngun.
Bega nak beuna xmen Cristo, le'a na' nlad lá yalad bega xte'e ngok be usan gox polta ten beuna. Le'a bexa wa useabe xan dub xkaw no utakea bexa tlaw Nitsdo'o Nane wa.
Le'a gor na li usea bexa wa xan xkaw wa no tlaw nitsdo'o wa, le'a ta wa cuent utalea' itea bexa myak bexa xmen Moisés.
Le'a itea bexa wa udaw ta msa'a Dios ge'e sa bid wa.
No ngu itea bexa nits ulen ndo' ge', ta msa'a Dios. Le'a ge' wa cuent Cristo, xa ncha'a‑no bexa sa wa.
Ná le'a kwa'ad bexa wa lá ngun ta nsakladna Dios, ta we'e ngut bexa ge'e sa bid wa.
Le'a be ta ndee wa li ngok ndo'ontsa ini'í beuna na'anpa no beuna isa'abladna be ta ugap, lak msa'abladna bexa wa.
Ta we'e lá yanke'a bega be dios gizhliyo, lak mbin ncho bexa wa. Le'a di'izh ten Dios ndab le'a bexa uteyawbe no ngu bexa, cha we'e mbilndats bexa ndo' be dios ten bexa wa.
No lá ugal beuna dub xa na'anpa xa ten beuna, lak mbin ncho bexa wa, cha ke we'e ngut dub ga'al bchon mil bexa dub‑tsa wizh.
No lá gun usalad‑no beuna Dios lak mbin ncho bexa wa, cha ke we'e udawke'a be uzhib bexa cha ngut bexa.
No lá ukeake beuna Dios lak mkeake ncho bexa wa Dios, cha mbit dub ángel kwa'ad bexa.
Iteanak ta ndee wa ngwasea be usan gox polta ten beuna. No cha nkeani'i‑ya ndo'ontsa ini'í beuna lá gun beuna be ta wa, beuna ndencho be wizh lult ndee.
Ta we'e le'a bego na nsak ga'al nak bega ndo' Cristo, bla'ach bega na'anpa gasyo'o bega ndo' be ta ugap wa.
Le'a be ta juert ntid bega wa, le'a ta wa ltsa'a ta ntid iteanak be men. Ná le'a Dios wen nak, lá ula'a xa itid bega ndo' dub ta na lá uxik bega ndo' na. Ndi gor na ncho bega ndo' dub ta juert wa, le'a Dios no gakno bega gun bega gan ndo' ta wa, ndo'ontsa uxik bega.
Le'a bego amig ten na', bla'a bega be dios gizhliyo ndee wa.
Le'a ta ndee ndáp na' ndo bega lak ndáp na'‑ya ndo' dub xa yá nyakbe'ena. Binbe'e bega xte'e nak be ta ndáp na'.
Le'a gor na ndo beuna vas nits ten uv lak unibe'e Cristo, cha nsa'a beuna xno ndo' Dios, le'a ta wa gab le'a beuna dub‑tsa nak nsea Cristo, xa na mtsi'i ten ten na. No li‑ga gor na junt ndaw beuna pan wa, le'a ta wa gab le'a beuna dub‑tsa nak no Cristo, xa ngut sakndo' beuna.
Le'a gor na junt ndaw beuna dub‑tsa pan le'a beuna dub‑tsa nak, maska le'a beuna kwa'ad‑pa.
Na'anpa gáp na' le'a be dios gizhliyo dub ta nsak. No ni lá gáp na' le'a xnab nsa'a bexa ndo' be dios wa dub ta nsak.
Le'a na' ndi gáp ndo' bega le'a zha na nsa'a bexa lá nchando' Dios wa xnab ndo' be dios ten xa, le'a xa nsa'a be ta wa ndo' be mbi bxin, na'anpa ndo' Dios‑a. Le'a na' lá nlad no bega dub‑tsa gak nsea bexa nsa'a ta'a ndo' be mbi bxin.
Le'a bega lá nsabndo' goo vas ten Cristo cha we'e goo bega vas ten be mbi bxin. No ni lá nsabndo' gaw bega xche'e ten Cristo cha we'e gaw bega na ten be mbi bxin.
¿Nsak bega li gun beuna ndo'ontsa gaklo Dios ndo' beuna zha? ¿Nsak bega le'a beuna mas juert ndo' Dios zha?
Ncho bega ndab: “Na' ndee syo'o gan gun itea ta nlad na'.” Le'a ta wa ta ugea‑ka, parea na'anpa itea‑ya nsabndo'. Syo'o‑ka gan gun na' be ta nlad na', parea na'anpa itea‑ya gakno mas ige'ladna beuna Dios.
Na'anpa ukwa'an beuna ta gakno le'a‑tsa beuna, ndi ukwa'an beuna ta gakno beuna stub‑ga men.
Le'a itea ta'a ndo'o xa sa ndad be'al syo'o gan gaw bega, ni lá inabdi'izh bega pa uto'o‑ya.
Le'a Dios le'a ten idub gizhliyo ndee nsea itea be ta ncho ndo' gizhliyo.
Tal ton na'anpa nchando' Dios gab ya'daw bega ta lid‑xa no tal bega nlad ya', udaw bega itea be ta usa'a xa. Na'anpa inabdi'izh bega pa uto'o‑ya, ndo'ontsa na'anpa yu'ladna bega gaw bega ta wa.
Ná tal gab stub xa ndo' bega: “Le'a be'al ndee ta msa'a bexa xnab ndo' be dios gizhliyo”, we'e cha na'anpa gaw bega‑ya, ndo'ontsa na'anpa gunbe'e xa le'a bega ndun dub ta lid le'a nak. Le'a Dios le'a nibe'e gizhliyo no itea be ta'a ncho ndo' gizhliyo.
Na'anpa gáp na' le'a bega ndanbe'e le'a ta wa ta lid le'a nak. Le'a na' ndi gáp le'a cuent ten stub xa wa le'a ta wa ta lid le'a nak. ¿Parea xta'an nsabndo' ulach na' ta ndanbe'e stub‑ga men?
Tal le'a na' ndee nsa xno ndo' Dios no be ta ndaw na' wa, ¿cha xta'an gab men le'a na' lá yoo gan gaw be ta wa zha?
Ta we'e tal le'a bega gaw no goo bega no gun bega stub‑ga ta'a, bin bega itea be ta wa dub mod na no be men gab xte'e wen nak Dios.
Lá gun bega dub ta gun gaila' bexa ndo' ta ugap, lak bexa judío no bexa na'anpa xa judío no bexa nak xmen Cristo.
Le'a na' ndun juers iteanak be ta ndun na' isakladna be men. Na'anpa nkwan na' dub ta gakno na' nab‑tsa na', ndi nkwan na' dub ta gakno kwa'ad men, ndo'ontsa no bexa gap gelnban ndo' Dios.
Bin bega lak ndun na' ndee, le'a na' ndun lak ndun Cristo.
Bega nak beuna xmen Cristo, le'a na' ndáp le'a bega wen‑ka ndun, geal le'a bega lá nyalad na' nsea ndun bega ta mluu na'.
Parea nlad na' yakbe'ena bega le'a Cristo le'a nibe'e be xabgi'i, no li‑ga le'a be xabgi'i nibe'ebe xagots ten na, no le'a Dios le'a nibe'e Cristo.
Le'a tal ton dub xabgi'i utsaw gek‑na gor ndadi'izh‑no xa Dios, nsea gor ndadi'izh xa sakndo' Dios, le'a xa wa na'anpa ndap mod ndo' Cristo lak nsabndo'‑ya.
Ná le'a tal ton dub xagots lá utsaw gek‑na gor ndadi'izh‑no xa Dios, nsea gor ndadi'izh xa sakndo' Dios, le'a xa wa lá ndap mod ndo' xabgi'i ten xa. Le'a ta wa cuent dub xagots ulabto'og iteanak gich gek‑na.
Le'a tal dub xagots lá ka'ab utsaw gek‑na, mas wen kabto'og iteanak gich gek‑na. Parea tal le'a xagots wa ndoladna kabto'og gich gek‑na, we'e nsabndo'‑ka utsaw xa gek‑xa.
Le'a be xabgi'i wa na'anpa nsabndo' utsaw gek‑na sa nzhealbe bega, le'a Dios mbinde'e xabgi'i lak nak Dios no nluu xabgi'i ta wen nak Dios. Ná le'a ta ndun be xagots wa nsabndo' uluu ta wen nak xabgi'i ten xa.
Li nak‑a geal le'a xabgi'i ned wa na'anpa le'a ngaknde'e dub ble'a las xagots wa, le'a xagots wa ndi le'a ngoknde'e no dub ble'a las xabgi'i.
Le'a xabgi'i wa na'anpa ngaknde'e por na gakno xa xagots, le'a xagots ned wa ndi ngoknde'e ndo'ontsa gakno xa xabgi'i ten xa.
Ta we'e le'a dub xagots nsabndo' utsaw gek‑na ndo'ontsa ini'í be ángel le'a xa nxobgek ndo' xabgi'i ten xa.
Ná le'a beuna nak xmen Cristo, le'a be xabgi'i nsabndo' gakno be xagots, no li‑ga le'a be xagots gakno be xabgi'i.
Le'a xagots ngoknde'e no dub ble'a las xabgi'i, no li‑ga le'a be xabgi'i ndal len xagots. Parea le'a iteanak beuna Dios‑ka mbinde'e.
Le'aka bego binbe'e naga utsin nak tal dub xagots lá utsaw gek‑na gor na gudi'izh‑no xa Dios.
Le'a lak uni'í iteanak be men le'a‑ya udalad nak tal dub xabgi'i ula'a ga'al gich gek‑na.
Le'a tal ton lá ndaladna ta ndáp na' ndee wa, le'a na' gáp li nak ta nluu besa no li nak costumbr ten iteanak be xmen Dios.
Le'a ta uke'a na' nat, lá yoo gan gáp na' le'a bega wen ndun, geal le'a zha na nzhealbe bega le'a bega mas ugap ndun ma bega utsin gun.
Le'a ta ned gáp na', le'a ncho men ndab le'a gor nzhealbe bega le'a bega na'anpa dub‑tsa nak. Le'a ncho‑ya ndangealad na'.
Li nsabndo'‑ka itid bega, ndo'ontsa uluu na ton ta ugea‑ka nak xmen Cristo lat bega.
Le'a zha na nzheal bega ndaw bega xche'e ten Cristo, le'a bega lá ndun lak‑ka nsabndo'‑ya.
Le'a gor na ndaw bega, kad‑ga dub bega uxax ned nda'dob ta gaw na. Ta we'e le'a ncho bega ndon ndeya'na geal mtea‑ya, no ncho bega ndo gast nsudna.
¿Lá ndap bega ta lid bega, sa ndaw bega no sa ndo bega zha? ¿Xta'an nxelad bega be xmen Dios zha? ¿No xta'an udalad ndun‑no bega bexa na'an xta'an ndap? ¿Xte'e gáp na' ndo' bega zha? ¿Ni bega itennolad na' bega zha? ¡Le'a ta ndun bega wa na'anpa nsaklad na'!
Le'a Jesucristo le'a mluu ta ndee ndo' na', ta mluu na' ndo' bega: Le'a te'al myak cuent Jesús Xwan beuna wa, usen xa dub pan.
Cha msa'a xa xno ndo' Dios. Cha ule'a xa‑ya, cha ndab xa: “Usen bega pan ndee, cha udaw bega‑ya, le'a ta ndee be'al las‑na'. Nat isaxan gun bega ta ndee, ndo'ontsa utse'aladna bega le'a na' ngut sakndo' bega.”
No tso'o mtayaw xche'e bexa wa, cha li‑ga usen Jesús dub vas ncho vin, cha ndab xa: “Le'a ta ndee ten ten na'. Le'a ta ndee nluu le'a nat le'a Dios mbin‑no be men dub trat kub na xte'e wen ya'an bexa ndo' Dios. Itea zha goo bega ta ndee, utse'aladna bega le'a na' ngut sakndo' bega.”
We'e gast gal wizh ilen Cristo, le'a itea biaj li ndaw bega pan wa no ndo bega nits uv wa, le'a ta wa cuent gudi'izh bega ndo' be men xte'e ngut Jesús.
Ta we'e tal ton gaw pan wa no goo xa nits wa dub mod lá nsabndo'‑ya, le'a xa ndap ke ndo' Cristo no ndo' ten ten xa.
Ta we'e kad‑ga dub bega nsabndo' gunbe'e xte'e nak ta ndun bega, gor na biseata gaw bega pan no goo bega nits wa.
Ná tal bega gaw‑a no goo bega‑ya ni lá gunbe'e bega le'a ta wa cuerp ten Cristo, le'a Dios utsaksi bega.
Ta we'e kwa'ad bega nsen gelgizh no ule'a nak bega no ncho bexa gast ngut‑la.
Parea tal le'a beuna iwi'i naga xte'e gun beuna ta wa, le'a Dios na'anpa utsaksi beuna.
Ná tal xa li utsaksi beuna, we'e na'anpa utsaksi xa beuna lak utsaksi xa bexa lá nchando' Dios.
Ta we'e zha na izhealbe bega gaw bega xche'e ten Cristo, kweas bega itea bega dub‑tsa gaw.
No tal ncho bega nda'na nsabndo' ned gaw bega ta lid bega, ndo'ontsa na'anpa utsaksi Dios bega ke ten ta na li junt ndaw bega. Le'a cuent ten be ta wa ncho stapla be ta'a gáp na' ndo' bega zha na gal ina' na' bega.
Bega nak beuna xmen Cristo, le'a na' nlad ini'í bega xte'e nak be ta ndak beuna, ta nsa'a Espíritu ten Dios ndo'ontsa mas gun beuna ti'in ten xa.
Le'a bega uni'í‑ka le'a zha na bi lá ndangealadna bega Cristo, ngwanke'a bega sbe'en be dios gizhliyo, ta na ni lá ndadi'izh.
Parea nat nlad na' ini'í bega le'a tal ton ncho Espíritu ten Dios len lado'o‑na, le'a xa wa na'anpa iní'i kwea' ndo' Jesús. No na'an ton gab le'a Jesús le'a nak Xwan xa, tal na'anpa ncho Espíritu ten Dios len lado'o‑xa.
Ncho sian ta'a ndak beuna ta nsa'a Espíritu ten Dios ndo' beuna ndo'ontsa gun beuna ti'in ten xa, parea le'a Espíritu ten Dios wa dub‑tsa.
Ncho sian mod ndun beuna ti'in ten Cristo, parea le'a Cristo Xwan beuna dub‑tsa.
Nsea ncho sian ta'a ndun beuna ta na nak beuna xmen Dios, parea le'a Dios dub‑tsa, xa na nsa'a be ta'a gun beuna wa.
Le'a ndo' kad‑ga dub beuna nsa'a Espíritu ten Dios dub‑ga ta ndak beuna, ndo'ontsa gakno beuna be ltsa'a beuna.
Le'a ndo' pla xa nsa'a Espíritu wa gudi'izh xa ta ndak Dios. No ndo' stapla xa nsa'a le'aka Espíritu gudi'izh bexa be ta uga'ach ten Dios.
No ndo' stapla xa nsa'a le'aka Espíritu uzhe'eb‑pa ige'ladna bexa Cristo. No ndo' stapla xa nsa'a le'aka Espíritu yunyakna bexa be men gizh.
No le'aka Espíritu nsa'a ndo' stapla xa gun bexa uyon, no ndo' stapla xa gudi'izh bexa sakndo' Dios, no ndo' stapla xa ini'í bexa naga ta ndab stub men ta ten Espíritu ten Dios natal ta ten mxu'u, no ndo' stapla xa gudi'izh bexa stub‑ga di'izh lá ndadi'izh be men, no ndo' stapla xa yakbe'ena bexa xta'an ndab stub ndo' di'izh wa.
Le'a dub men maska sian ndo' nsalea' be las‑xa, le'a idub xa wa dub‑tsa men nak. No li‑ga nak itea beuna nak xmen Cristo.
Le'a dub‑tsa Espíritu utalea' itea beuna ta we'e dub‑tsa myak beuna, guni'i tal beuna xa judío natal xa na'anpa xa judío, guni'i tal beuna nak dub xa ncho ndo' ya'a stub‑ga men natal na'an. Le'a dub‑tsa Espíritu msa'a Dios uyo'o len lado'o beuna.
Le'a dub men na'anpa dub‑tsa nsalea' idub xa, ndi sian ndo' nsalea' be las‑xa.
Tal le'a xo'o‑xa gab: “Le'a na' ndee na'anpa ya'a‑xa, ta we'e na'anpa no na' nak las‑xa”, na'anpa ta we'e‑tsa gun le'a xo'o‑xa na'anlapa las‑xa.
No tal le'a ncha'‑xa gab: “Le'a na' ndee na'anpa ngusndo'‑xa, ta we'e na'anpa no na' nak las‑xa”, na'anpa ta we'e‑tsa gun le'a ncha'‑xa na'anlapa las‑xa.
Tal le'a idub las dub men nak ngusndo'‑xa, le'a xa wa lá yoo gan go'ón. No tal le'a idub las‑xa nak ncha'‑xa, le'a xa wa lá yoo gan igenna dub xla'a.
Le'a Dios msob kad‑ga dub ta wa las dub‑ga men sa nlad‑ka Dios.
Tal le'a men idub nak dub ble'a‑tsa las‑xa wa, ¿cha ma idub xa zha?
Maska sian ndo' nsalea' xa, parea le'a idub xa wa dub‑tsa.
Le'a ngusndo'‑xa lá yoo gan gab ndo' ya'a‑xa: “Le'a na' lá nki'in lu”; no ni gek‑xa lá yoo gan gab ndo' be xo'o‑xa: “Le'a na' lá nki'in bega.”
Ndi le'a be las beuna sa nsak beuna mas ule'a nak, le'a be sa wa ndi le'a mas ndanti'in beuna.
No le'a be las beuna sa na nsak beuna ndido‑tsa nsu'u wa, le'a be sa wa ndi le'a mas utsin ntsaw beuna. No le'a be las beuna sa na lá nsabndo' ulu'u, le'a be sa wa no li‑ga mas ntsaw beuna.
Parea na'anpa li utsaw beuna be las beuna sa mas nlu'u. Le'a Dios mbinde'e idub dub men, dub mod na mas nla'ach beuna be las beuna sa na uxee nsak wa.
Li le'a be las beuna wa na'anpa kuyo, ndi gakno‑ya be ltsa'a‑ya.
Tal le'a dub ble'a las beuna ndakwea', le'a beuna idub isen gelkwea' wa. No tal le'a dub ble'a las beuna ntenladna, le'a beuna idub itenladna.
Li‑ga le'a itea beuna nak cuent las Cristo, no le'a kad‑ga dub beuna nak cuent dub ble'a‑ga las‑xa.
Le'a lat beuna nak xmen Cristo, le'a Dios mti bexa ndun be ti'in ten xa. Ned ncho bexa nak apóstol, we'e ncho bexa ndadi'izh sakndo' Dios, we'e ncho bexa nak mech uluu di'izh ten Dios, we'e ncho bexa ndun uyon. No ncho bexa nyunyakna xa gizh, no bexa ndakno bexa uban nak, no bexa nchansu be xmen Cristo, no bexa ndadi'izh stub di'izh xa'aga.
Na'anpa itea beuna nak apóstol. No na'anpa itea beuna ndadi'izh sakndo' Dios. No na'anpa itea beuna nak mech. No na'anpa itea beuna ndun uyon.
No na'anpa itea beuna nyunyakna men gizh. No na'anpa itea beuna ndadi'izh stub‑ga di'izh ten Espíritu. No na'anpa itea beuna sun gan gab xte'e gab di'izh wa.
Bkwa'an bega be ta mas nsak lat be ta nsa'a Dios wa. Parea nat uluu na' bega stub nes mas‑ga nsak.
Le'a tal na' gudi'izh be di'izh ten be men no be ángel, parea lá ikwea'lad na' be men, le'a ta ndadi'izh na' wa ngen lak ngen dub ble'a gi'ib nsid natal dub plati ndun ruid.
No tal gudi'izh na' sakndo' Dios, no yakbe'ena na' itea be ta uga'ach ten Dios no itea‑ta be ta'a, no ige'ladna na' Dios gast sun na' gan itatsob be ge'e ubi'i, parea tal le'a na' lá ikwea'ladna be men le'a na' na'an xti'in.
No tal utsea na' iteanak be ta ten na' gaw bexa prob, no yun na' cuent le'aka na' gast yol' na', parea tal le'a na' lá ikwea'ladna be men, le'a be ta ndun na' wa na'an xti'in.
Le'a tal ton nkwea'ladna be ltsa'a‑na, le'a xa uxik ndo' itea be ta'a gun bexa, no utsin gak xa, no na'anpa gaklo‑no xa dub xa ndap ta'a, no ni lá izhinna xa, no lá gunbe'e xa le'a xa le'a‑tsa nsak.
No na'anpa usalad gak xa, no na'anpa ukwa'an xa ta nlad‑tsa xa, no na'anpa uxax gaklo xa, no yalad xa be ta ugap ndun‑no be men xa.
No na'anpa itennoladna xa be ta ugap ndun be men, le'a xa ndi itennoladna gelngea.
Le'a tal ton nkwea'kaladna be ltsa'a‑na wa na'anpa ne'eladna xa be ta'a ndun xa, no ndangealadna xa xa, no nge'ladna xa xa, no nxik xa ndo' itea ta'a ndun xa.
Le'a ta na nkwea'ladna be men be ltsa'a‑na na'anpa nak ta idub. Parea gal dub wizh yá na'antapa gudi'izh be men sakndo' Dios, no na'antapa gudi'izh bexa stub‑ga di'izh ta nsa'a Espíritu ten Dios, no na'antapa yakbe'ena bexa be ta ten Dios.
Le'a ta na uni'í beuna be ta ten Dios no ta ndadi'izh beuna sakndo' Dios le'a be ta wa na'anpa itea‑la ta ten Dios.
Le'a zha na ngok na' me'ed ndadi'izh na' lak ndadi'izh be me'ed, no ndanbe'e na' lak ndanbe'e be me'ed, no nyakbe'ena na' lak nyakbe'ena be me'ed. Parea le'a zha na ngok gox na' mla na' ta ten be me'ed wa.
Le'a nat le'a beuna nchando' Dios cuent‑tsa gor na nwi'i beuna ndo' dub wa'án lá nluu utsin. Parea le'a gal gor le'a beuna ndon lnde'e ini'í ga'al ndo' Dios. Le'a nat le'a na' ndido‑tsa nchando' Dios, parea le'a gal zha wa le'a na' igondo' Dios lak nchando' Dios na'.
Ncho chon ta'a na'anpa initndo': le'a ta wa ta nge'ladna beuna Dios, no ta ndenke'a beuna gun Dios ta ndab xa, no ta nkwea'ladna beuna be ltsa'a beuna. Parea le'a ta mas nsak ndo' yon ta ndee wa le'a ta wa ta nkwea'ladna beuna be ltsa'a beuna.
Bin bega juers ikwea'ladna bega be ltsa'a bega, no bkwa'an bega be ta gak bega gun bega ti'in ten Dios lak nsa'a Espíritu ten Dios. Parea le'a ndo' itea‑ya mas byu'ladna bega gudi'izh bega sakndo' Dios.
Le'a xa na ndadi'izh stub ndo' di'izh nsa'a Dios le'a xa wa ndadi'izh ndo' Dios na'anpa ndo' men, le'a na'an ton nyakbe'ena‑ya. Le'a ta ndadi'izh xa wa ta msa'a‑ka Espíritu ten Dios ndo' xa, dub ta uga'ach nak‑a.
Parea le'a bexa ndadi'izh sakndo' Dios wa, le'a xa wa ndadi'izh ndo' be men, ndun xa mas nge'ladna be men wa Dios, no ntenxe'a xa be men no nlu'uzh xa be men.
Le'a xa na ndadi'izh stub‑ga di'izh nsa'a Dios wa le'a ta wa le'a‑tsa xa ndakno. Ná le'a xa ndadi'izh sakndo' Dios wa, le'a ta wa ndakno itea be xmen Cristo wa.
Le'a na' nlad le'a iteanak bega gudi'izh stub‑ga di'izh nsa'a Dios, parea mas nlad na' gudi'izh bega sakndo' Dios. Le'a ta ndadi'izh bexa sakndo' Dios wa mas nsak ndo' ta ndadi'izh bexa stub‑ga di'izh. Parea tal ncho xa gab xte'e ndab stub ndo' di'izh wa, le'a ta wa gakno bexa mas ige'ladna bexa Dios.
Bega nak beuna xmen Cristo, tal le'a na' gal lat bega cha gudi'izh na' sbe'en stub‑ga di'izh, le'a ta ndadi'izh na' wa na'an xti'in. Mas wen gudi'izh na' dub ta mluu Dios ndo' na' natal dub ta uní na' cuent ten Dios natal dub ta gudi'izh na' sakndo' Dios natal dub ta ndab di'izh ten Dios.
Ta ugea‑kapa le'a iteanak be ta'a nsid lak dub bzhee natal dub arpa, tal le'a itea‑ya dub‑tsa nsid, ¿xte'e ini'í beuna xta'an ndo'ol dub na wa nsea stub na wa zha?
No tal le'a dub trompet lá utsin kwezh gor isaxan dub guerr, na'an ton gun list gor wa.
No li‑ga nak bego. Tal le'a bega gudi'izh dub di'izh ta lá yakbe'ena be men, ¿xte'e ini'í bexa xta'an ndab bega zha? Le'a ta ndab bega wa ta na'an xti'in, cuent ndadi'izh bega‑ya ndo' mbi‑tsa.
Le'a ndo' gizhliyo ndee ncho isando' di'izh, le'a itea be di'izh wa ndap xta'an gab.
Parea tal le'a na' lá yakbe'ena ta ndab stub‑ga xa, le'a xa gunbe'e le'a na' dub xa uto'o sit. No li‑ga gunbe na' ndee le'a xa wa dub xa uto'o sit‑ga.
No li‑ga le'a bego na nlad gak be ta'a nsa'a Espíritu ten Dios, bkwa'an bega be na mas gakno be xmen Cristo mas ige'ladna bexa Cristo.
Ta we'e le'a bego na ndak ndadi'izh stub‑ga di'izh nsa'a Dios, unab bega ndo' Dios ndo'ontsa syo'o gan gudi'izh bega xte'e gab ta ndab bega wa.
Tal le'a na' gudi'izh‑no Dios dub di'izh lá nchando' men, le'a len lado'o‑na' ndadi'izh‑no na' Dios, parea le'a na' lá nyakbe'ena ta ndáp na' wa.
¿Ta we'e xte'e nsabndo' gun na' zha? Le'a na' gudi'izh‑no Dios no golto'o na' ndo' Dios be di'izh ncho len lado'o‑na' lak nsa'a Espíritu ten Dios. No gudi'izh‑no na' Dios nsea golto'o na' ndo' Dios be di'izh nyakbe'ena na'.
Tal le'a bega nab‑tsa di'izh nsa'a Espíritu ten Dios nsa'a bega xno ndo' Dios, le'a dub xa ndo'ón‑a lá yoo gan no usa'a xno ndo' Dios, le'a xa lá nyakbe'ena ta ndab bega wa.
Le'a bego na li ndun wa ta ugea‑ka wen nsa'a xno ndo' Dios, parea le'a‑ya lá ndakno stub‑ga xa.
Nat nsa na' xno ndo' Dios le'a na' mas ndak ndadi'izh stub‑ga di'izh ndo' iteanak bega.
Parea le'a dub sa nzhealbe be xmen Cristo mas wen gudi'izh na' ga'ay ndo' di'izh nyakbe'ena bexa ta uluu na' bexa, ndo' ti'i mil di'izh lá nyakbe'ena bexa.
Bega nak beuna xmen Cristo, lá gunbe'e bega lak ndanbe'e dub me'ed. Gok bega cuent dub me'ed lá nchando' sian be ta ugap, parea utsin binbe'e bega lak ndanbe'e dub xa gox.
Le'a lak nkeani'i di'izh ten Dios, ndab Dios: “Le'a na' gunti'in be men xa'aga nación gudi'izh na' stub‑ga di'izh ndo' bexa Israel ndee, ná le'a bexa wa ni li‑ka lá isakyo'ón ta ndáp na'.”
Ta we'e le'a ta ndadi'izh bexa stub‑ga di'izh wa le'a ta wa nluu ndo' bexa lá ndangealadna Dios le'a Dios ndap‑ka juers. Parea le'a ta ndadi'izh bexa sakndo' Dios wa le'a ta wa nluu dub di'izh ten Dios ndo' bexa ndangealadna Dios, na'anpa ndo' bexa lá ndangealadna Dios.
Ta we'e le'a gor na nyakjunt itea bega nak xmen Cristo, tal gudi'izh itea bega stub‑ga di'izh nsa'a Dios, cha yate dub men lá nchando' ta ten Dios natal dub men lá ndangealadna Dios, le'a men wa gab le'a bega ba' xa tont.
Parea tal le'a itea bega gudi'izh sakndo' Dios cha yate dub men lá nchando' be ta ten Dios natal dub men lá ndangealadna Dios, le'a gor na ndo'ón xa ta ndadi'izh bega wa, cha igondo' xa le'a xa no‑ga ndap ke.
Cha ini'í xa le'a Dios nchando' itea be ta uga'ach ncho lado'o‑xa, cha isaxib xa ndo' Dios yanke'a xa Dios. Cha gab xa le'a Dios ta ugea‑ka ncho lat bega.
Bega nak beuna xmen Cristo, le'a zha na nzhealbe bega le'a pla bega golto'o ndo' Dios, no pla bega uluu be ltsa'a bega, no pla bega gudi'izh dub ta mluu Dios ndo' bega, no pla bega gudi'izh stub‑ga di'izh lá nchando' men, nsea pla bega gab xta'an gab be di'izh wa. Li bin bega ndo'ontsa gakno bega be ltsa'a bega nak xmen Cristo.
Tal le'a na'an ton gun gan gab xta'an ndab bega, na'anpa gudi'izh bega‑ya lat ltsa'a bega. Ndi nab‑tsa bega bidi'izh‑a ndo' Dios.
No li‑ga le'a bega ndadi'izh sakndo' Dios iní'i top‑tsa bega natal chon bega, le'a itea‑ta bega bla'ach‑a, gunbe'e bega naga le'a nak‑a.
Ná tal le'a Dios uluu dub ta'a ndo' stub‑ga xa nsob sa wa, le'a xa nso'yadi'izh ned wa nsabndo' lá gudi'izh‑ta, ndo'ontsa gudi'izh stub xa wa.
Tal li dub ga'ga bega gudi'izh sakndo' Dios, we'e le'a itea bega gak no itea bega ko gan.
Le'a bexa ndadi'izh sakndo' Dios syo'o gan kweas gast gal gor nsabndo' gudi'izh xa.
Le'a Dios lá nlad dub ta ruid ta lá yakbe'ena bexa. Le'a Dios ndi nlad utsin‑tsa gudi'izh bexa.
Le'a lak nak costumbr itea sa ncho be xmen Cristo,
le'a xagots ten bega xe'‑tsa gak gor nzhealbe bega. Le'a bexa lá nsabndo' gudi'izh, le'a ley ten Dios ndab isakyo'ón bexa ta ndab mgi'i ten xa.
Tal ton xagots nlad ini'í xte'e nak dub ta'a, inabdi'izh xa ndo' xabgi'i ten xa ta lid‑tsa bexa. Lá utsin nak‑a tal dub xagots gudi'izh sa nzhealbe bega nak xmen Cristo.
Btse'aladna bega le'a di'izh ten Dios na'anpa lat bega uto'o, no na'anpa lat‑tsa bega ulansea‑ya.
Ta we'e tal ton nsak le'a xa ndadi'izh sakndo' Dios natal nsak xa le'a ta ndak xa wa ta nsa'a Espíritu ten Dios, igondo' xa le'a be ta nke'a na' ndee ta unibe'e Cristo Xwan beuna.
Tal le'a xa lá igondo' ta wa, le'a bega lá nsabndo' isakyo'ón ta ndab xa wa.
Bega nak beuna xmen Cristo, bkwa'an bega xte'e gudi'izh bega sakndo' Dios, no lá uka bega gudi'izh bexa stub‑ga di'izh nsa'a Dios.
Parea utsin‑tsa bin bega itea‑ya ndon xkwa'a‑tsa.
Bega nak beuna xmen Cristo, le'a na' nlad utse'aladna bega di'izh wen ten Cristo, ta mbidi'izh na' ndo' bega. Le'a di'izh wa ta mbingealadna bega no gast nat ndangealadna bega‑ya.
Tal le'a bega lá ula'a be di'izh mbidi'izh na' wa, we'e le'a bega gap gelnban ndo' Dios. Parea tal ula'a bega‑ya, le'a ta na mbingealadna bega di'izh wa ta na'an xti'in.
Le'a ta mas nsak mluu na' ndo' bega wa le'akaga ta mluu bexa ndo' na' wa: le'a ta wa le'a Cristo ngut ndo'ontsa yu'u be ke ten beuna, ta ngok cumplir lak nkeani'i di'izh ten Dios.
Cha mga'ach xa, no mban xa zha ngok myon wizh, ta ngok cumplir lak nkeani'i di'izh ten Dios.
Cha we'e mlundo' xa ndo' Pedr, tso'o wa mlundo'‑ga xa ndo' isatibtop xmen‑xa.
Le'a tso'o‑ga wa mlundo' xa ndo' mas‑la dub ga'ay gayo'o be men ndangealadna xa. Ncho kwa'ad bexa wa bi nbanbe, no ncho xa ngut‑la.
Tso'o wa mlundo' xa ndo' Jacob no ndo' itea‑ta bexa utesea‑no xa.
Ndon lult mlundo' xa ndo' na', le'a na' cuent dub me'ed ngol dub gor ni lá nsabndo' gal me'ed.
Le'a na' ndon le'a lá nsak ndo' itea be apóstol ten Cristo gast ni lá nsabndo' isalea' na' apóstol, geal le'a na' ugap mbin‑no be xmen Cristo.
Ná le'a Dios mkwea'ladna na', ta we'e msa'a xa ta nak na' apóstol. Le'a ta na li msa'a Dios ndo' na' wa uzhe'eb‑pa ngokti'in, le'a na' mas ndun ti'in ten Dios ndo' itea‑ta bexa nak apóstol. Parea na'anpa na'‑tsa ndun ta wa, le'a na' juers ten Dios ndun ta wa.
Guni'i ton ndadi'izh cuent ten Cristo, natal na'‑ya natal bexa‑ya, parea li‑ka ndadi'izh besa‑ya no li‑ka mbingealadna bega‑ya.
Le'a besa ndadi'izh‑ka le'a Cristo mban ndo' gelgut. Ta we'e, ¿xta'an ndab ncho bega zha le'a bexa ngut na'anpa iban‑tabe?
Tal le'a bexa ngut na'anpa iban, we'e le'a Cristo no lá iban.
No tal le'a Cristo lá iban, we'e le'a ta ndadi'izh besa wa no ta ndangealadna bega Cristo wa ta na'an xti'in.
Tal le'a be men ngut na'anpa iban‑gal, we'e le'a ta ndadi'izh besa cuent ten Dios wa dub ta kwi'in, geal le'a besa ndadi'izh le'a Dios mxiste Cristo ndo' gelgut.
Tal le'a Cristo na'anpa iban, we'e le'a ta ndangealadna bega Cristo wa ta na'an xti'in, no na'anpa yu'u be ke ten bega.
No tal na'anpa iban Cristo, le'a ta wa gab le'a bexa na mbingealadna Cristo cha tso'o wa ngut bexa, le'a bexa wa ndi ngok perdid.
Tal le'a beuna ndanbe'e le'a Cristo ndakno beuna ndo' gizhliyo ndee‑tsa, le'a beuna mas pro'ob nak ndo' itea be men.
Parea ta ugea‑ka le'a Cristo mban ndo' gelgut, ta we'e uni'í‑ka beuna le'a bexa ngut wa iban‑ka, lak ned mban Cristo.
Le'a ke ten dub men, le'a itea be men ndat. No li‑ga le'a juers ten dub men, le'a bexa ngut iban‑gal.
Le'a itea be men nak bexa ras Adán ta we'e itea be men gat. No li‑ga le'a itea bexa nak xa ten Cristo wa iban‑kabe.
Parea kad dub xa iban gor na ndal xa: le'a Cristo nak xa ned mban. We'e iban‑ga be xmen Cristo gor na ilen xa.
We'e gal zha lult, zha na gun Cristo gan ndo' itea bexa nibe'e nsea bexa nsak, cha yun xa cuent ta nibe'e xa ndo' Dios Xus beuna.
Le'a Cristo le'a nibe'e gast gal gor na ute Dios iteanak bexa ndaklo‑no Cristo xan ndats Cristo.
Le'a ta na ndon le'a lult unitndo' Cristo wa le'a ta wa gelgut,
le'a Dios ute itea be ta'a xan ndats Cristo, parea le'a ta wa na'anpa no Dios, le'a Dios le'a nak xa na nte itea be ta'a sa wa.
Ná le'a gal zha na nibe'e Cristo itea be ta'a, we'e le'a Cristo Xin Dios cha yun cuent be ta'a wa ndo' Dios xa na msa'a ta wa inibe'e Cristo. We'e le'a Dios inibe'e iteanak be ta'a.
No stub‑ga ta'a gáp na'. Le'a ncho bexa ntalea' sakndo' bexa ngut‑la. Parea tal le'a bexa ndanbe'e le'a bexa ngut wa lá iban‑tabe, ¿xta'an ngi li ndun bexa ta wa?
¿No xta'an ngi li rages nde besa itea wizh zhaga tal le'a bexa ngut wa lá iban‑tabe?
Lak segur ntennolad na' bega nak xmen Jesucristo, no li‑ga segur gáp na' le'a na' itea wizh ngi sat.
Le'a gezh Éfeso le'a bexa cuent man ugi'i ugap mbin‑no na'. Parea tal ta ugea‑ka le'a bexa ngut wa lá iban‑tabe lak ncho bega ndab, le'a be ta mbin na' sa wa dub ta na'an xti'in. Ndi mas wen gun beuna lak ndab ncho bexa: gaw beuna no goo beuna, le'a ge'a le'a beuna gat.
Lá ula'a bega ukwi'in‑no be men bega. Le'a tal beuna nbesea‑no bexa ugap, le'a beuna no‑ga gun ta ugap ndun bexa.
Ta we'e list gok bega, no lá gun‑ta bega be ta ugap. Li ndáp na' ndo'ontsa idoladna bega, le'a ncho bega bi lá nchando' Dios.
Le'a ncho xa inabdi'izh: “¿Xte'e iban bexa ngut? ¿Xte'e nak idub las‑xa gal zha wa?”
Le'a xa li nabdi'izh wa lá ini'í xta'an nabdi'izh, le'a gor na ndas dub men dub bid le'a‑ya juers‑ka ned gazha'a, we'e‑ta ilen‑a.
Le'a gor ndas xa dub bid tal trig‑a natal stub‑ga bid‑a le'a ta wa na'anpa lak ta'a ilen wa, le'a‑ya bid‑tsa.
Parea le'a Dios nsa'a be ya ten na lak nlad Dios, kad‑ga dub bid xa'aga nak ya ten na.
No li‑ga le'a itea be ta ncho ndo' gizhliyo na'anpa dub‑tsa nak. Le'a be men nsea be man xa'aga nak. No be migin nsea be mbeal xa'aga nak.
Ncho be ta'a gibe'a ba' no ncho be ta'a gizhliyo ndee. Le'a ta chul ten be ta ncho gibe'a na'anpa nak lak nak ta chul ten be ta ncho ndo' gizhliyo.
Le'a xe'a wizh xa'aga nak ndo' xe'a mbe'e, no be xe'a mbeal xa'aga nak. No kad‑ga be mbeal xa'aga nluu.
No li‑ga gak‑a zha iban bexa ngut. Le'a be'al las dub xa ngut iga'ach no sazha'a, parea gal zha iban xa le'a xa yá na'antapa gat.
Le'a be'al las dub xa ngut ugap nluu no na'an xti'in‑a, parea gal zha iban xa le'a xa uzhe'eb chul uluu no gap xa juers.
Le'a be'al las dub xa ngut dub ta gizhliyo‑tsa, parea gal zha iban xa le'a las‑xa dub ta gibe'a. Le'a lak ncho las be men ta gizhliyo, no ncho las bexa ta gibe'a.
Le'a di'izh ten Dios nkeani'i ndab‑a le'a Dios ned mbinde'e Adán ngok xa dub mgi'i ndap gelnban. No ncho stub xa ní'i beuna ndo' xa Adán lult. Le'a ta wa Cristo xa gibe'a, xa nsa'a gelnban nunk lá idub.
Le'a mgi'i ned wa le'a ta wa Adán xa gizhliyo. Le'a mgi'i itop wa le'a ta wa Cristo xa gibe'a.
Le'a beuna xa gizhliyo ndap beuna dub las‑na lak ngok las Adán xa gizhliyo. No li‑ga le'a las bexa gibe'a nak lak nak las Cristo xa gibe'a.
Le'a nat le'a beuna nak lak ngok xa gizhliyo wa, parea gal zha wa le'a beuna yak lak nak Cristo xa gibe'a.
Bega nak beuna xmen Cristo, le'a na' gáp ndo' bega le'a beuna lnde'e‑tsa ncho ndo' gizhliyo ndee lá yoo gan yate sa nibe'e Dios. Le'a be'al las beuna ta ndat ndee wa lá yoo gan yoo idub tiemp lak ncho be ta'a gibe'a.
Le'a na' gáp stub ta'a uga'ach ten Dios, le'a beuna na'anpa itea gat, parea gal zha wa itea beuna xa'aga yak.
Le'a ta wa ta uxax lak dub nsengich‑tsa men. Le'a gal gor kwezh trompet lult le'a bexa ngut wa iban, cha yá na'antapa gat bexa. Le'a beuna bi ndenban gal zha wa cha xa'aga yak.
Le'a be be'al las beuna dub ta sazha'a no sat‑a, parea le'a‑ya nsabndo' yak dub ta lá gazha'a‑ta no ni lá gat‑taya.
Nat le'a be'al las beuna dub ta sazha'a, parea gal zha wa yak‑a dub ta lá gazha'a‑ta. Nat le'a be'al las beuna dub ta sat, parea yak‑a dub ta lá gat‑ta. Le'a ta wa gak lak nkeani'i di'izh ten Dios, ndab‑a: “Le'a be men yá na'antapa gat le'a Dios mbin gan ndo' gelgut.
Yá lá izheb‑ta beuna ndo' gelgut, le'a gelgut yá lá gun‑ta gan ndo' beuna.”
Le'a ley ten Dios ndab le'a tal ton ndap ke ndo' Dios, le'a Dios utsaksi‑ka xa wa. Ta we'e nzheb be men ndo' gelgut, le'a bexa uni'í le'a bexa ndap‑ka ke ndo' Dios.
Nat usa'a beuna xno ndo' Dios le'a juers ten ta mbin Jesucristo Xwan beuna wa le'a beuna ndun gan ndo' gelgut.
Ta we'e dub‑tsa ute bega nak beuna xmen Cristo, no na'anpa ula'a bega gelngea ten Cristo, no mas bin bega ti'in ten Dios idub tiemp. Le'a bega uni'í le'a itea ti'in ndun bega ndo' Dios wa ta ndakti'in‑ka.
Le'a cuent ten be med gakno bega be xmen Cristo ndencho Jerusalén, bin bega lak‑ka ndáp na' gun be xmen Cristo ncho región Galacia.
Le'a ta wa itea be wizh ned ten sman, le'a kad‑ga dub bega kocha'aw dub tuzh‑ga med usa'a bega bi lak mbin bega gan, ndo'ontsa na'anpa ti'i utele'e bega‑ya zha gal na'.
Le'a zha gal na' sa ba' le'a na' utu'ub bexa na mti bega ya'ula'a med wa Jerusalén, med msa'a bega wa. No go'o bexa git usa'a bega ndo' bexa wa, ta gab na xta'an li ncha'ula'a bexa med wa.
No tal le'a na' ndanbe'e le'a na' no nsabndo' gaa, le'a na' sa‑noka bexa wa.
Le'a zha gal ina' na' bega le'a na' nsabndo' ned iti'id Macedonia, we'e‑ta gal na' Corinto ba'.
Le'a na' bi lá iní tal dub nde'ep‑tsa natal idub tiemp kwal yo'o‑no na' bega. We'e le'a bega syo'o gan gakno na' sa gaa‑ta na'.
Le'a na' lá nlad dub ini'í‑tsa na' bega zha iti'id na' sa ba'. Le'a na' ndi nlad yo'o‑no bega dub nde'ep tal Dios nlad.
Parea le'a na' kweas gezh Éfeso ndee gast itid ujest Pentecostés,
le'a kwa'ad‑pa be men ndee nlad go'ón di'izh ten Cristo ta ndadi'izh na', maska ncho kwa'ad bexa ndakloo ndo' na'.
Tal le'a Timoteo ya' sa ba', utsin bin‑no bega xa lat bega, le'a xa wa no ndun ti'in ten Dios lak‑kaga ndun na'.
Gop bega mod ndo' xa no bsa'a bega ta nki'in xa ndo'ontsa syo'o gan gidina' xa na'. Le'a na' no stapla be xmen Cristo ndee, ndenke'a besa zha gi'id Timoteo.
Le'a sian biaj una'ab na' ndo' Apolos go'o xa stapla bexa nak xmen Cristo ya'ina' bexa bega, ná le'a gast nat le'a xa lá ka'ab ya'. Parea le'a xa sa'ina'‑ka bega zha na syo'o gan ya' xa.
Bla'ach bega no dub‑tsa ute bega na'anpa ula'a bega ta ndangealadna bega Cristo. Bte'aladna bega no gop bega valor.
Bkwea'ladna bega be ltsa'a bega guni'i xta'an gun bega.
Bega nak beuna xmen Cristo, le'a bega uni'í‑ka le'a bexa ncho ta lid Estéfanas ndon ned mbingealadna Cristo ndo' idub región Acaya ba'. Le'a bexa wa uloladna sbe'en ndakno bexa be xmen Dios.
Le'a na' gáp ndo' bega uxobgek bega ndo' bexa wa no ndo' itea‑ta bexa li ndun ti'in ten Dios wa.
Uzhe'eb‑pa ntenlad na' ta na mbi'id Estéfanas no Fortunato no Acaico, le'a bexa ndakno na', dub ta lá yoo gan gakno bega na' le'a bega sit ncho.
Le'a be xmen Cristo ndencho be gezh región Asia ndee no nidi'izh ndo' bega. No Aquila nsea Priscila nsea itea‑ta be xmen Dios nzhealbe ta lid itop bexa wa uzhe'eb‑pa nidi'izh ndo' bega ta na nak bega xmen Cristo.
Le'a itea‑ta bexa nak xmen Cristo no nidi'izh ndo' bega. Unidi'izh bega ndo' be ltsa'a bega ta nluu le'a bega nkwea'ladna bexa.
Le'a na' Pabl ya'a‑na' nke'a na' ta ndee ndo' git, ta nidi'izh na' ndo' bega.
Le'a tal ncho bega lá ndanke'a Jesucristo Xwan beuna, le'a Dios utsaksi bega. ¡Cristo Xwan beuna uxax utsea!
Nat na'ab na' ndo' Jesucristo Xwan beuna mas uzhe'eb utsin gun‑no xa bega.
Le'a na' nkwea'ladna itea bega no nak xmen Cristo Jesús. Li‑ka nak‑a.
Le'a na' ndee Pabl, xa na mtu'ub Dios gun na' ti'in ten Jesucristo. Le'a na' no Timoteo xa no nak xmen Cristo nidi'izh besa ndo' itea bega nak xmen Dios, bega na nzhealbe gezh Corinto ba'. No nke'a besa ndo' itea‑ta be xmen Cristo ndencho idub región Acaya ba'.
Na'ab na' ndo' Dios Xus beuna no ndo' Jesucristo Xwan beuna mas utsin gak bexa ndo' bega no gun bexa wen yooladna bega.
Uzhe'eb‑pa usa'a beuna xno ndo' Dios Xus Jesucristo Xwan beuna, le'a xa uzhe'eb‑pa nkwea'ladna beuna no ntsedi xa beuna ndo' sian ta'a.
Le'a xa wa ntsedi besa ndo' itea be gelkwea' ntid besa, ndo'ontsa no besa isu'u utsedi‑ga bexa nsatid ndo' isando' be gelkwea', lak mtsedi Dios besa.
Dub lak ni'í besa sian gelkwea' lak uni'í Cristo be gelkwea', no li‑ga ndak besa ntsedi besa stub‑ga men lak ntsedi Cristo besa.
Le'a besa nsatid be gelkwea' ndo'ontsa no‑ga besa su'u utsedi bega no gap bega gelnban ndo' Dios. No li‑ga le'a Dios ntsedi besa ndo'ontsa no‑ga besa utsedi bega, cha uxik bega ndo' be gelkwea' nsatid bega, ltsa'a be gelkwea' nsatid besa.
Le'a besa nge'ladna le'a bega sxik‑ka, le'a lak dub‑tsa nsatid beuna be gelkwea' no li‑ga dub‑tsa utsedi Dios beuna.
Bega nak beuna xmen Cristo, nlad besa ini'í bega xte'e juert uyo'o besa Asia. Uzhe'eb‑pa dub gelkwea' si'il uni'í besa gast yá lá uxik‑ta besa ndo'‑ya, ni besa lá iban‑ta besa.
Le'a besa ni le'a besa gat‑ka, parea le'a ta we'e msu'u le'a besa na'anpa ige'ladna le'aka le'a besa, ndi mas mge'ladna besa Dios xa ndun nban be men ngut‑la.
Le'a xa cha ngokno besa lá ngat besa no bi ndakno xa besa nat, ta we'e nge'ladna besa le'a xa su'u‑ka gakno‑ta besa.
Le'a bega no nsabndo' inab ndo' Dios gakno‑ta xa besa. Tal le'a kwa'ad bega li nab ndo' Dios, we'e le'a kwa'ad be men no usa'a xno ndo' Dios gor ini'í bexa xte'e ndakno Dios besa.
Le'a besa ntenladna le'a besa uni'í len lado'o besa le'a besa sbe'en utsin ndun‑no bega no itea‑ta be men lak nsa'a Dios gun besa. Le'a ta ndun besa wa na'anpa nak lak ta ndanbe'e‑tsa besa, le'a‑ya ndi nak lak ndakno Dios besa.
Le'a ta nke'a besa ndo' git ndee na'anpa dub ta'a ugan lá yakbe'ena bega. Le'a na' nlad idub‑a yakbe'ena bega,
ta na nyakbe'ena bega ndido nat wa. Le'a ta wa gal wizh ilen‑gal Jesús Xwan beuna le'a bega syo'o gan itennoladna besa lak itennoladna besa bega ba'.
Ta we'e le'a na' nlad ned bega gal ina'‑gal na' ndo'ontsa stop biaj yo'o‑no na' bega.
Mbinbe na' gal ina' na' bega gor gaa na' Macedonia, we'e stub biaj gal ina'‑gal na' bega gor ilen na', cha gakno bega na' ilaya na' Judea.
Le'a gor na ndáp na' li gun na' ta wa, le'a na' ndi'izh li‑ka gun. ¿Nate nsak bega le'a na' ndun lak ndun ncho be men ndab xa gun xa dub ta'a cha lá ndun xa lak ndab xa wa?
Le'a Dios nsobwi'i le'a gor na ndáp na' gun na' dub ta'a, le'a na' sun‑ka ta wa.
Le'a na' ndee nsea Silvano nsea Timoteo mbidi'izh di'izh ten Jesucristo Xin Dios ndo' bega. Le'a xa wa na'anpa ndab dub ta'a ned cha tga xa'aga ta'a ndab xa. Ndi ndun‑ka xa be ta'a ní'i na.
Le'a be ta ndab Dios yoo wa, le'a Jesucristo le'a ndun cumplir itea be ta wa. Ta we'e gor na nsa'a beuna xno ndo' Dios, ndab beuna “li‑ka gak‑a” juers ten Cristo.
Le'a Dios ndun le'a besa ndee no bega dub‑tsa nak nsea Cristo, le'a Dios le'a mti beuna gak beuna xmen‑xa.
No msa'a Dios Espíritu ten na ncho len lado'o beuna. Le'a ta wa cuent dub se gab le'a beuna ika'a‑ka be ta ndab xa usa'a xa ndo' beuna wa.
Nat nsobwi'i Dios gáp na' le'a na' biseata gal ina'‑gal bega Corinto ba' geal le'a na' lá nlad uban yooladna bega.
Ta we'e mbinbe na' na'anpa gal ina' na' bega stub biaj, le'a ta wa gun mas uban yooladna bega.
Tal le'a na' gun uban yooladna bega, ¿cha ton‑ma gun gan itenladna na' zha? Le'a ta wa le'aka bego ba'.
Ta we'e li ned mke'a na' git wa ndo' bega, ndo'ontsa gor ilayal na' sa ba' na'anpa uban yo'lad na', ndi itennolad na' bega. Le'a na' nge'ladna le'a tal le'a na' itenladna, le'a bega no itenladna.
Le'a gor na mke'a na' git wa le'a na' uzhe'eb‑pa uban ncholadna no kwea' ncholad na' gast ndon na'. Na'anpa uke'a na' git wa ndo'ontsa uban yooladna bega, ndi mke'a na'‑ya ndo'ontsa ini'í bega xte'e uzhe'eb nkwea'lad na' bega.
Parea le'a lat bega ncho dub xa mbin uzhe'eb‑pa uban myo'olad na', no gast kwa'ad bega uban myo'oladna.
Le'a bega yá kwa'ad uteyo xa wa, nat yá uni‑ka ta wa.
Le'a nat le'a bega nsabndo' gunge'ladna ndo' xa wa no utsin gun‑no bega xa, ndo'ontsa na'anpa uzhe'eb uban yooladna xa cha gachladna xa.
Ta we'e na'ab na' ndo' bega gun bega ta nluu le'a bega nkwea'ladna xa.
Le'a cuent ten ta ndee wa mke'a‑la na' ndo' bega, ndo'ontsa iní na' naga uxobgek bega ndo' na' nate na'an.
Le'a xa na li ndange'ladna bega ndo' na wa, le'a na' no ndange'ladna ndo' xa wa, tal ncho xta'an nsabndo' gunge'ladna na'. Le'a Cristo nsobwi'i le'a na' li ndange'ladna ndo' xa wa ndo'ontsa wen kwe bega.
Li ndo'ontsa na'anpa gun mxu'u gan ukedi‑no beuna, le'a beuna uni'í‑ka le'a mxu'u li nlad gun‑no beuna.
Le'a gor na ulaya na' gezh Troas gudi'izh na' di'izh wen ten Cristo, le'a Dios Xa Nibe'e mbin wen mto'o ta wa.
Ná le'a na' myu'ladna ta na na'anpa izheal na' Tito, xa no nak beuna xmen Cristo. Ta we'e cha mka'an na' sa wa, ulayal na' Macedonia ndee.
Nsa na' xno ndo' Dios, le'a xa ndun le'a besa ndun gan no Cristo Jesús, no guni'i pa ndesea besa le'a be men mas nsaigondo' Cristo, lak nte'achso dub xla'a uxe'e.
Le'a cuent ten Dios le'a ta li ndun besa wa cuent dub xla'a uxe'e nsa'a Cristo ndo' Dios, ta nte'achso ndo' bexa ndap gelnban ndo' Dios no ndo' bexa gak perdid.
Le'a cuent ten bexa gak perdid wa, le'a di'izh wa nak cuent dub xla'a ugap nla'a, dub ta ndut men. Ná le'a cuent ten bexa ndap gelnban wa le'a di'izh wa cuent dub xla'a uzhe'eb‑pa uxe'e nla'a, dub ta nsa'a gelnban. ¿Ton‑ma xa isu'u gun ti'in ten Dios ndee wa?
Le'a besa na'anpa ndun lak ndun kwa'ad bexa, bexa ndadi'izh di'izh ten Dios ndo'ontsa gun xa gan med. Le'a Dios nsobwi'i le'a besa ndi idub ncholadna ndadi'izh di'izh ten Dios, geal le'a Dios le'a mtu'ub besa no dub‑tsa nak no besa Cristo.
¿Nsak bega zha nzhinnona besa be ta li ndun besa wa? ¿Nsak bega zha nki'in usa'a besa dub git ndo' bega gudi'izh‑a xte'e wen nak besa zha? ¿Nate nki'in besa uke'a bega dub git li gab, usa'a besa‑ya ndo' stub men? Ncho bexa nki'in‑kaya, parea le'a besa na'anpa nki'in‑a.
Le'a bega nak cuent dub git no'o besa len lado'o besa. Le'a gor na ini'í be men ta wen nak bega, we'e ini'í bexa le'a ta ndun besa utsin‑ka nak.
Le'a bega cuent dub git mkea Cristo ta nyun besa cuent. Parea na'anpa nkea‑ya no tint, le'a‑ya ndi nkea no Espíritu ten Dios nban. No na'anpa nkea‑ya ndo' tabl ge', le'a‑ya ndi nkea len lado'o besa.
Li ndab besa ta wa geal le'a besa nge'ladna Dios ta na nak besa xmen Cristo.
Le'a besa lá yoo gan gun ni dub ta'a le'aka le'a‑tsa besa, le'a ta ndun besa wa le'a Dios le'a msa'a ta wa.
Le'a xa wa le'a msa'a ta ndak besa ndadi'izh besa ndo' be men na xte'e nak trat kub mbin‑no Dios be men. Le'a trat wa na'anpa nak lak ndab ley, le'a‑ya ndi dub ta'a nluu Espíritu ten Dios. Le'a bexa ndencho ndo' ley wa sat‑ka, ná le'a Espíritu wa ndun nban beuna.
Le'a gor msa'a Dios ley wa ta nkea ndo' tabl ge', le'a ta wa uzhe'eb dub ta chul, gast lá yo'o gan iwi'i bexa Israel ndo' Moisés, tant ndon ndu'u na' xa. Parea mnitndo'‑ka ta na li ndu'u na' Moisés wa.
Le'a trat kub ndun‑no Espíritu ten Dios beuna mas uzhe'eb‑pa ta chul.
Le'a ley wa dub ta chul maska ndab‑a le'a be men nsabndo' gat. ¡Parea mas uzhe'eb dub ta chul ta na ndun Dios wen ya'an beuna ndo' xa!
Le'a ta chul ten ley polta wa, le'a ta wa na'anpa chul nak lak uzhe'eb chul ta ncho nat.
Le'a ta chul ten ley wa ta nitndo', ná le'a ta kub ndun‑no Dios beuna mas uzhe'eb‑pa dub ta chul le'a‑ya na'anpa initndo'.
Le'a ta na li uni'í beuna ta wa, ta we'e ndadi'izh besa di'izh ten Dios ndo' ga'al be men.
Parea le'a bexa wa lá ka'ab yakbe'ena ta wa. No gast nat le'a gor na ndo'ol bexa ley polta ten Dios wa, bi ncho cuent dub ta ntsaw ndo' ta ndanbe'e bexa ndo'ontsa lá yakbe'ena bexa di'izh ten Dios. Le'a nab‑tsa Cristo gun gan yakbe'ena bexa‑ya.
Le'a gor na ndo'ol bexa ley ten Moisés wa le'a bexa lá nyakbe'ena‑ya, cuent ncho dub ble'a lad ntsaw gek bexa wa.
Ná le'a gor na ndangealadna bexa Jesús Xwan beuna, we'e le'a ta ntsaw wa cha nitndo'.
Le'a Cristo nak Espíritu, le'a tal ncho Espíritu ten Dios lado'o beuna, le'a beuna myak libr ndo' be ta polta wa.
Ta we'e nat le'a beuna na'anpa nso'nyaw ndo' na, le'a beuna nak cuent dub wa'án nlu'u be ta chul no ta juert nak Dios. Le'a Espíritu ten Dios ndun le'a beuna nsayak lak nak xa.
Le'a Dios utsin mbin‑no besa msa'a xa ti'in ndee ndun besa, ta we'e na'anpa gachladna besa.
Le'a besa na'anpa gun dub ta xga'ach no ni dub ta idonoladna besa. Na'anpa nlad besa ukwi'in‑no besa be men, no na'anpa nche'a besa di'izh ten Dios. Le'a Dios nsobwi'i le'a besa ndadi'izh sbe'en gelngea ndo' be men, ndo'ontsa ini'í bexa le'a ta ndadi'izh besa le'aka nak.
Parea tal ncho bexa lá nyakbe'ena di'izh wen ten Cristo ta ndadi'izh besa, le'a ta wa bexa na lá ndap gelnban ndo' Dios.
Le'a mxu'u, xa nibe'e ndo' gizhliyo ndee, ntsawuso gek be men lá ndangealadna Dios, ndo'ontsa na'anpa ini'í bexa xe'a chul ten Cristo. Le'a ta wa di'izh wen ten Cristo, xa na nak lak‑ka nak Dios.
Le'a besa na'anpa ndadi'izh cuent ten‑tsa besa, le'a besa ndi ndadi'izh le'a Jesucristo nak Xa Nibe'e. No ndab besa le'a besa ndakno bega geal nak beuna xmen Jesucristo.
Le'a Dios xa na unibe'e msu xe'a sa ukaw no li‑ga nsu xe'a len lado'o beuna, ndo'ontsa igondo' beuna xe'a chul ten Dios, ta nsu ndo' Jesucristo.
Le'a di'izh ten Dios dub ta uzhe'eb‑pa nsak, ná le'a besa na ndadi'izh‑a wa nak cuent dub gets yo, dub ta lá nsak. Li ndo'ontsa ini'í be men le'a juers ten di'izh wa ta ten Dios, na'anpa ta ten besa‑ya.
Le'a besa nsatid sian gelkwea', parea na'anpa kwea' ncholadna besa. No ncho zha lá ini'í besa xte'e gun besa, parea na'anpa ndachladna besa.
No ugap ndun‑no be men besa, parea na'anpa ula'a Dios besa. No ncho zha ngabi bexa besa, parea na'anpa initndo' besa.
Guni'i pa ncha'be besa le'a besa ni'í‑ka gelkwea', lak uni'í Jesús gelkwea' gast ngut xa. Le'a ta wa nluu le'a besa no ndap gelnban ten Jesús.
Le'a idub ndenban besa le'a be men nlad gut besa geal nak besa xmen Jesús. Parea le'a bexa na' le'a besa ndap gelnban ta nsa'a Jesús.
Le'a besa li ngi sat, ndo'ontsa gap bega gelnban ndo' Dios.
Le'a di'izh ten Dios nkeani'i ndab‑a: “Le'a na' mge'ladna Dios, ta we'e mbidi'izh na'”;no li‑ga le'a besa nge'ladna Dios, ta we'e no besa ndadi'izh di'izh ten Dios.
Le'a besa uni'í le'a Dios mxiste Jesús Xwan beuna ndo' gelgut; no li‑ga ixiste xa besa cha go'o xa besa wats xa no bego ba'.
Le'a besa li nsatid ndo' itea be gelkwea' wa, geal le'a besa nkwea'ladna bega. Li ndo'ontsa mas kwa'ad‑ta be men ini'í xte'e nkwea'ladna Dios bexa, we'e mas uzhe'eb usa'a be men xno ndo' Dios, gab bexa le'a Dios uzhe'eb‑pa si'il nak.
Ta we'e na'anpa ndachladna besa; le'a kad wizh le'a besa nsayak gox, ná le'a len lado'o besa itea wizh nsayak juert.
Le'a be gelkwea' nsatid besa nat le'a ta wa dub ta ndido‑tsa no dub ta uxax‑tsa nsatid. Parea le'a ta wa le'a ndun gal uso' besa wen yoo besa wats Dios idub tiemp.
Na'anpa ndanbe'e besa be ta na' besa, ndi ndanbe'e besa be ta lá na' besa. Le'a be ta na' besa wa na'anpa kwen ncho, ná le'a be ta lá na' besa wa idub tiemp ncho.
Le'a be'al las beuna cuent dub ni'ilad ndo' gizhliyo ndee. Le'a gor na gat beuna le'a Dios usa'a stub sa yoo beuna gibe'a. Le'a ta wa na'anpa nak dub ta ndande'e men, le'a‑ya dub ta ncho gibe'a dub ta nunk lá idub.
Nat nga'aladna beuna tant nsa'abladna beuna yoo beuna sa gibe'a wa.
Le'a sa wa na'anpa ya'an beuna cuent dub men lá ndap xab‑na, le'a beuna ndi gap xab kub na.
Le'a nat ndencho beuna ndo' gizhliyo ndee le'a beuna nga'aladna tant kwea' ncholadna beuna, geal le'a beuna lá nlad gak cuent dub xa lá ndap xab‑na, le'a beuna ndi nlad gap xab kub na. Le'a be'al las beuna dub ta snitndo', parea syak‑a dub ta nban idub tiemp.
Le'a Dios le'a mbinde'e beuna ndo'ontsa li gak beuna, no msa'a xa Espíritu ten xa ndo' beuna, ta na nluu le'a xa usa'a‑ka itea ta ndab xa.
Ta we'e le'a besa idub tiemp nge'ladna Dios, le'a besa uni'í le'a idub zha ncho besa ndo' gizhliyo ndee le'a besa na'anpa yoo wats Cristo.
No nge'ladna besa le'a besa ya' wats Cristo zha ula'a besa be'al las besa ndee, no li nlad besa gun besa.
Ta we'e ndun besa juers gun besa lak nsakladna Cristo, tal ncho besa ndo' gizhliyo ndee natal nsea' besa wats Cristo.
Le'a gal dub wizh le'a beuna iteanak ilansea' ndo' Cristo, we'e usa'a xa ta ika'a kad‑ga dub beuna. Le'a bexa mbin be ta wen ndo' gizhliyo ndee ika'a ta wen, ná le'a bexa na mbin ta ugap ika'a gelkwea'.
Le'a besa uni'í le'a ta li gun Cristo wa ta nzheb be men ndo' na, ta we'e ntenxe'a besa be men gungealadna bexa Cristo. Le'a Dios le'a nchando' xte'e nak besa, no nlad na' ini'í bega xte'e nak besa.
Na'anpa izhinnona besa ta ndun besa, le'a besa ndi nlad‑tsa itennoladna bega besa, ndo'ontsa gap bega xta'an ika'ab bega ndo' bexa nzhinnona be ta nak bexa, parea le'a lado'o bexa na'anpa ga'al nak ndo' Dios.
Tal ncho bega nsak le'a besa loc nak, le'a ta wa geal ndun besa ti'in ten Dios. Natal ncho bega nsak le'a besa utsin ndanbe'e, le'a ta wa geal ndakno besa bega.
Le'a ta na nkwea'ladna Cristo besa, ta we'e sbe'en ta nsakladna xa ndun besa. Le'a besa uni'í le'a Cristo ngut sakndo' itea beuna, ta we'e le'a itea beuna nak cuent dub xa ngut.
Le'a Cristo ngut sakndo' beuna, ta we'e yá lá gun‑ta beuna ta nlad‑tsa beuna, ndi gun beuna ta nlad Cristo, xa na ngut no mban xa ndo'ontsa gap beuna gelnban.
Ta we'e le'a nat idub ndo' ndee yá lá iwi'i‑ta besa ndo' stub men lak ndanbe'e be men‑tsa. Le'a polta le'a besa li mwi'i ndo' Cristo, ná nat le'a besa yá lá gun‑ta ta wa.
Le'a tal ton bexa nak xmen Cristo le'a bexa mzhe'a. Le'a be ta ngok xa polta yá utid‑la, nat le'a‑ya myak dub ta kub.
Le'a itea be ta ndee wa ta ndun Dios, xa mbin wen mya'an besa ndo' xa juers ten ta mbin Cristo. No msa'a xa ti'in ndun besa, ndadi'izh besa na xte'e wen ya'an be men ndo' Dios.
Le'a ta wa gab le'a juers ten Cristo le'a Dios mtsu'u be ke ten be men, no mbin Dios le'a be men syo'o gan wen ya'an ndo' xa. No ndab xa gudi'izh besa xte'e wen ya'an be men ndo' xa.
Le'a Cristo le'a mtu'ub besa gudi'izh besa di'izh ten xa sakndo' xa. Le'a ta wa gab le'a Dios ndadi'izh ndo' bega juers ten ta ndadi'izh besa. Ta we'e le'a besa ndab ndo' bega yak utsin bega ndo' Dios, le'a ta wa ta ndab Cristo ndo' bega.
Le'a Cristo ni dub ke lá ndap, parea le'a Dios mbin‑no xa cuent dub xa ndap ke. Nat le'a ta li mbin Cristo wa le'a beuna na'antapa ndap ke ndo' Dios.
Ta we'e le'a besa nak xa ndun ti'in ten Dios wa, ntenxe'a besa bega gungealadna bega ta na nkwea'ladna Dios bega ndo'ontsa gun ta wa ti'in len lado'o bega.
Le'a di'izh ten Dios nkeani'i ndab Dios:
Le'a gor na nsabndo'‑ya, le'a na' mbín ta ndab lu.
No wizh na mki'in lu na', le'a na' ngokno lu.
Le'a na' gáp ndo' bega le'a gor nsabndo'‑ya wa no wizh nki'in bega xa wa, nat le'a zha wa ngol.
Le'a besa ndun juers ni dub ta ugap lá gak besa, ndo'ontsa na'anpa inisi be men be ti'in ndun besa.
Ndi ndun besa ta nlu'u le'a besa ti'in ten‑ka Dios ndun. Le'a besa nxik ndo' sian be gelkwea'. Ncho zha na'an xta'an ndap besa, no ugap ndun‑no be men besa,
no ngin bexa besa, no nke'a bexa besa latgi'ib. No ncho zha le'a kwa'ad be men ndaklo‑no besa, no kwen ndun besa ti'in, no gast lá ndadgats utsin besa, no lá ndap besa ta gaw besa.
Parea umbi'i nak lado'o besa ndo' Dios, no ndak besa di'izh ten Dios, no ndap besa mod ndo' be men, no utsin nak besa ndo' bexa, no le'a Espíritu ten Dios ndakno besa, no nkwea'ladna besa be men.
No sbe'en gelngea ndadi'izh besa, no ndap besa juers ten Dios. No ndanti'in besa be ta'a nsa'a Dios ndo'ontsa utsaw besa ndo' be ta'a ndun bexa ugap no utsakndo' besa ndo' bexa wa.
Ncho be men ndap mod ndo' besa no ncho xa ugap ndun‑no besa. Ncho xa utsin ndadi'izh ndo' besa no ncho xa nisi besa. Ncho xa ndab le'a besa ndun gelkwi'in parea le'a besa sbe'en gelngea ndadi'izh.
No ncho xa ndab le'a lá nchando' besa, maska nchando'‑ka bexa besa. No ncho zha ngi sat besa, ná bi nban besa. No ncho zha ntsaksi be men besa, ná na'anpa ndut bexa besa.
Ncho zha uban nyoladna besa, ná le'a besa ndi ntenladna. No uban nak besa, ná le'a ta ndadi'izh besa nyak rik be men ndo' Dios. No na'an xta'an ndap besa, ná le'a ndo' Dios le'a besa itea ta'a ndap.
Le'a bega xa Corinto ba', le'a besa ga'al ndadi'izh ndo' bega no nkwea'ladna besa bega idub ncholadna besa.
Le'a besa uzhe'eb nkwea'ladna bega, ná le'a bega na'anpa uzhe'eb nkwea'ladna besa.
Le'a bega lá nsabndo' uchealtsa'a bexa lá ndangealadna Cristo, le'a be ta wen na'anpa nak lak nak be ta ugap. Le'a dub sa ndo' xe'a nsea dub sa ukaw uzhe'eb‑pa xa'aga nak‑a.
Le'a Cristo nsea mxu'u na'anpa dub‑tsa nak. No li‑ga le'a dub xa ndangealadna Cristo na'anpa dub‑tsa nak nsea dub xa lá ndangealadna Cristo.
Lá nsabndo' yoo be dios gizhliyo len ni'i ten Dios. Le'a beuna nak lak nak dub ni'i ten Dios xa nban, lak ndab Dios:
Le'a na' yo'o‑no bexa ndee,
no ikesea na' lat bexa.
Le'a na' gak Dios ten bexa,
le'a bexa gak xmen‑na'.
Ta we'e no ndab Dios:
Uto'o bega lat bexa lá nchando' na',
yá lá gak‑ta bega lak nak bexa.
Lá gun bega be ta bzhi'ik ndun bexa,
we'e cha yoo bega wats na'.
Le'a na' gak Xus bega,
le'a bega gak xi'ín‑na'.
Li ndab Dios xa ndon le'a juert.
Le'a bega nak amig ten na', le'a ta na li ndab Dios gun xa ta wa, ta we'e isambi'i beuna ndo' itea be ta bzhi'ik, lak be ta ndun beuna no be ta ndanbe'e beuna. We'e izheb beuna ndo' Dios, gun beuna juers umbi'i gak beuna ndo' xa.
Le'a na' nlad ikwea'ladna bega besa, le'a besa na'anpa ugap ndun‑no bega, no ni lá ndun besa ndaila' bega ndo' ta ugap, no ni lá nkwi'in‑no besa bega.
Na'anpa ndáp na' ta wa por na inisi na' bega, le'a na' yá ndáp‑ka ndo' bega le'a besa nkwea'ladna bega ta we'e na'anpa iteltsa'a beuna idub nban beuna no gast zha gat beuna.
Le'a na' ga'al ndadi'izh ndo' bega no uzhe'eb‑pa ntennolad na' bega. Maska ntid besa sian gelkwea', le'a na' ntenkaladna.
Ta ugea‑ka le'a zha na ulansea‑ta besa Macedonia ndee le'a besa na'anpa wen yo'obe, le'a besa ndi uzhe'eb‑pa juert utid. Itea lad ndakloo be men ndo' besa no ngi nzheb besa ncho zha.
Parea le'a Dios xa na ntsedi bexa nsayachladna, mtsedi xa besa gor ulen Tito.
Na'anpa nab‑tsa ta ulen xa wa mtenladna besa. Le'a besa no mtenladna ta na ndab xa le'a xa ntennoladna bega. Ndab xa le'a bega nlad ini'í besa, no ndó'on‑no bega besa no be gelkwea' nsatid besa, no nyu'noladna bega na'. Ta we'e mas mtenladna na'.
Le'a gor na mbi'il bega git mtu'ub na' ndo' bega wa le'a bega uban myo'oladna. Le'a gor mbín na' ta wa, cha mbinbe na' le'a na' lá nsabndo' utu'ub ta wa. Ná nat le'a na' na'anpa li ndanbe'e.
Nat na'anpa ntenlad na' uban myo'oladna bega, parea ntenlad na' le'a ta na li uban myo'oladna bega wa ta we'e myach bega ndo' Dios. Le'a bega uban myo'oladna lak nlad Dios gun bega, ta we'e nsak na' le'a git mtu'ub na' wa ngokno bega.
Le'a ta na uban nyoladna dub men lak nsakladna Dios le'a ndun igondo' xa be ke ten xa cha gap xa gelnban ndo' Dios. Ná le'a ta na uban nyoladna dub men ndo' be ta gizhliyo ndee, le'a ta wa lá yoo gan gun gap xa gelnban ndo' Dios.
Bla'ach bega na xte'e wen mbin bega ta na li uban myo'oladna bega lak nsakladna Dios. Ta we'e mbinbe'e bega gun bega ta nsabndo', no mtsakndo' bega, no ngoklo bega, no mzheb bega, no nlad bega ini'í bega na', no myu'noladna bega na', no mtsaksi bega xa ugap mbin wa. Ta we'e uní na' le'a bega na'anpa no ngun ta ugap wa.
Ta we'e le'a gor na mke'a na' git wa ndo' bega, le'a na' na'anpa li ngun ke ten‑tsa xa li ugap mbin wa no ni ke ten xa na li ugap mbin‑no xa wa. Le'a na' ndi mke'a git wa ndo'ontsa igondo' bega na xte'e nkwea'ladna bega besa ndo' Dios.
Ta we'e ntennoladna besa be ta li mbin bega wa. No uzhe'eb mtennoladna besa ta na li mtennoladna Tito bega.
Le'a na' ndáp‑la ndo' Tito le'a bega utsin‑ka ndun, cha tso'o wa le'a xa no uni'í le'a ta wa ta ugea‑ka. Le'a lak sbe'en gelngea ndadi'izh besa ndo' bega, no li‑ga le'a ta na li ndab besa ndo' Tito wa ta ugea‑ka.
Le'a na' ndee ntenladna le'a na' uní le'a bega utsin‑ka ndun.
Le'a bega nak beuna xmen Cristo, le'a nat le'a besa nlad ini'í bega na xte'e uzhe'eb‑pa wen ndun‑no Dios be xmen Cristo ndencho Macedonia ndee.
Maska nsatid bexa ndo' sian gelkwea', le'a bexa ndi uzhe'eb‑pa ntenladna. No maska uban nak bexa, le'a bexa ndi uzhe'eb‑pa ndakno bexa nki'in‑a.
Le'a na' gáp ndo' bega le'a bexa ntenladna nsa'a bexa dub lak syo'o gan usa'a bexa, no gast ndi mas sian‑a nsa'a bexa.
No unab‑pa bexa Macedonia wa ula'a besa usa'a bexa med ta gakno bexa wa bexa no nak xmen Cristo, bexa ndencho Jerusalén.
No mbin bexa dub ta'a lá ndanbe'e besa ti li gun bexa. Le'a bexa mbinbe'e le'a bexa idub ncholadna ndun ti'in ndo' Dios no ndo' besa, lak nlad Dios gun bexa.
Le'a Tito usaxan nyunjunt be med li nsa'a bega wa. Ta we'e ndab besa gi'id‑gal xa sa ba' ndo'ontsa li yunjunt xa med na nsa'a bega wa.
Le'a bega uzhe'eb‑pa utsin ndun itea be ta'a, lak nge'ladna bega Cristo, no ndadi'izh bega di'izh ten Dios, no nyakbe'ena bega sian ta'a, no ndakno bega be men, no nkwea'ladna bega besa. Ta we'e nsabndo' gakno bega bexa nki'in‑a.
Le'a na' na'anpa inibe'e li gun bega, le'a na' ndi nlad ini'í bega xte'e utsin mbin bexa xa'aga wa, we'e ulu'u bega na xte'e nkwea'ladna bega be ltsa'a bega.
Le'a bega uni'í‑ka le'a Jesucristo Xwan beuna uzhe'eb‑pa wen ndun‑no beuna. Le'a xa mla'a itea be ta ndap xa, myak xa dub xa prob, ndo'ontsa le'a bega myak rik ndo' Dios.
Nat gáp na' ndee le'a bega nsabndo' gun ta wen wa. Le'a udub li'in le'a bega ndon ned msa'a med wa, cha mtenladna bega li mbin bega.
Nat nsabndo' usando' bega ta li usaxan bega wa. Le'a lak uxax ndab bega gakno bega bexa wa, no li‑ga uxax usando' bega ta wa, usa'a bega tal plo‑ya syo'o gan usa'a bega.
Tal le'a bega nlad‑ka gakno bexa, le'a Dios itennoladna tal plo‑ya syo'o gan usa'a bega. Na'anpa gab Dios juers‑ka usa'a bega dub ta lá ndap bega.
Na'anpa li ndáp na' ta wa por na nab‑tsa bexa wa wen yoobe, cha yá lá gap‑ta bega ta nki'in bega.
Le'a na' ndi nlad parej gap bega ta'a. Le'a nat le'a bega ndakno bexa be ta nki'in bexa. Le'a gal zha le'a bexa wa gakno‑ga bega be ta iki'in bega. Cha li parej gap bega ta'a.
Le'a ta wa lak nkeani'i di'izh ten Dios, ndab‑a: “Le'a bexa mtele'e sian‑a wa na'anpa ya'an sobr na ten na, geal le'a bexa wa ngokno bexa mtele'e dub tuzh‑a ndo'ontsa na'anpa ngun jwalt na ten bexa wa.”
Nat nsa na' xno ndo' Dios le'a Tito no nlad gakno bega lak‑ka nlad na' ndee.
Una'ab na' ndo' Tito ya'ina' xa bega, cha mtenladna xa ndab xa le'a xa sa'‑ka le'a xa no nlad ini'í bega.
No utu'ub besa stub xmen Cristo ya'‑no Tito. Le'a be xmen Cristo bexa ndencho itea lad uni'í le'a xa wa ndun juers ite'achso di'izh wen ten Cristo.
No mti bexa wa xa, ya'‑no xa besa zha ya'ula'a besa med wa Jerusalén, ndo'ontsa usa'a bexa Jerusalén wa xno ndo' Dios nsea ini'í bexa le'a besa no nlad gakno bexa.
Le'a besa lá nlad gab be men le'a besa lá isu'u gansu be med wa,
le'a besa ndi nlad utsin gun besa, dub ta isakladna Dios no be men.
No utu'ub besa stub xmen Cristo ya'‑no itop bexa wa. Le'a itea be ta ndun xa wa nluu le'a xa ndakno be men. No nat mas nlad xa gun xa ta wa le'a xa nge'ladna le'a bega gun lak nsabndo' gun bega.
Le'a Tito nak xa ndun‑no na' ti'in ten Dios, ndakno besa bega. Le'a cuent ten stop bexa wa, le'a be xmen Cristo mtu'ub bexa ya'‑no bexa Tito, le'a itop bexa wa ndun ta nsakladna Cristo.
Ta we'e utsin bin‑no bega bexa, ndo'ontsa ini'í itea be xmen Cristo le'a bega nkwea'kaladna itop xa wa, no ini'í bexa na xta'an ntennoladna besa bega.
Le'a na' yá lá nki'in‑ta uke'a cuent ten med usa'a bega wa, ta gakno bega be xmen Cristo wa.
Le'a na' uní‑ka le'a bega nlad gakno bexa, lak ndáp‑ka na' ndo' be xmen Cristo bexa ndencho Macedonia ndee. Ndáp na' le'a bega xa Acaya ba' udub li'in‑ta nlad usa'a med wa. Ta we'e le'a kwa'ad bexa ncho sa ndee no nlad usa'a med wa.
Nat ntu'ub na' Tito nsea stop bexa wa ndo' bega, ndo'ontsa ini'í be men ndee le'a ta ndáp na' cuent ten bega wa ta ugea‑ka, le'a bega list‑ka nde usa'a med wa.
Le'a zha gal ina'‑gal na' bega le'a na' goo pla bexa Macedonia ndee. Parea le'a na' lá nlad ini'í bexa le'a bega na'anpa list‑la nde usa'a med wa. Le'a ta wa gun idoladna besa geal le'a besa nge'ladna le'a bega usa'a‑ka med wa. ¡Parea le'a cuent ten bega le'a ta wa mas ta udalad!
Parea le'a na' gáp le'a dub xa ndido‑tsa ndas be ta'a, le'a xa wa ndido‑tsaga be ta'a wa utele'e. Ná le'a dub xa sian ta'a ndas, le'a xa wa sian ta'a utele'e.
Le'a kad‑ga dub bega nsabndo' usa'a dub lak ta'a ndanbe'e bega. Na'anpa uban yooladna bega gor na usa'a bega‑ya, no ni lá gunbe'e bega le'a bega juers‑ka usa'a‑ya. Le'a Dios mas nkwea'ladna dub xa ntenladna nsa'a ta'a.
Le'a Dios syo'o gan usa'a iteanak be ta wen ndo' bega, gap bega mas sian ta'a ndo' dub lak‑a nki'in bega, ndo'ontsa gakno bega itea bexa nki'in‑a.
Lak nkeani'i di'izh ten Dios, ndab‑a:
Le'a xa ntse'a be ta'a, nsa'a xa‑ya ndo' bexa uban nak.
Le'a be ta wen ndun xa wa na'anpa initndo'.
Le'a Dios ntse'a bid ndo' bexa gas‑a, no ntse'a xa pan ndo' bexa gaw‑a. No li‑ga le'a Dios le'a usa'a ta nki'in bega, cha gun xa sian be ta'a ndap bega, ndo'ontsa sian be ta wen gun bega.
Li ndo'ontsa na'an xta'an gun jwalt bega, no usa'a bega ta nki'in bexa wa. We'e le'a bexa kwa'ad wa usa'a xno ndo' Dios.
Le'a ta na li wen gun bega wa, ta we'e le'a be xmen Cristo ndencho sa wa na'anta xta'an gun jwalt, no uzhe'eb‑pa usa'a bexa wa xno ndo' Dios.
Le'a ta na ndakno bega bexa wa nluu le'a bega nxobgek‑ka ndo' di'izh wen ten Cristo, ta ndab bega ndangealadna bega wa. Cha uzhe'eb‑pa usa'a bexa xno ndo' Dios, le'a bega sian med nsa'a ndo' bexa wa no ndo' itea be men.
Cha inab bexa ndo' Dios gakno xa bega no ikwea'ladna bexa bega, geal le'a bexa wa ini'í le'a Dios uzhe'eb‑pa ndakno bega.
¡Usa'a beuna xno ndo' Dios le'a xa msa'a dub ta'a uzhe'eb wen ndo' beuna, dub ta gast ni lá ini'í min xte'e gab min ndo' na!
Le'a na' Pabl ina'ab na' dub ta'a ndo' bega, parea utsin‑tsa ina'ab na'‑ya lak utsin nak Cristo. Le'a ncho bexa ndab le'a zha na ncho'o‑no na' bega le'a na' utsin nak ndo' bega. Parea ndab bexa le'a na' nbeyo bega ndo' git nke'a na' zha na sit ncho'o na'.
Nat na'ab na' ndo' bega utsin‑tsa gak bega ndo'ontsa gal zha gal ina' na' bega na'an xta'an kuyo na' bega. Parea ncho bega ndab le'a besa ndun lak‑ka ndun be men gizhliyo. Le'a na' kuyo‑ka bexa wa.
Le'a besa men ndencho‑ka ndo' gizhliyo ndee, parea na'anpa ndun besa lak ndun be men gizhliyo.
Le'a ta ndun besa wa na'anpa nak lak nak ta ndun be men lá nchando' Dios. Le'a besa ndi nge'ladna juers ten Dios ndo'ontsa gun besa gan ndo' be ta ugap.
Li ndun besa gan ndo' bexa nyoto'o‑no besa, no ndo' bexa zhin nak, bexa ndaklo‑no di'izh ten Dios. No ndun besa gan ndo' itea be ta'a ndanbe'e bexa, ndo'ontsa li uxobgek bexa ndo' Cristo.
Le'a zha na ini'í besa le'a bega nxobgek‑ka, le'a besa kuyo tal ton lá nxobgek.
Le'a bega nla'ach be ta na'‑tsa bega. Le'a tal ton bega nsak le'a bega nak xmen Cristo, nsabndo' yakbe'ena bega le'a besa no nak xmen Cristo.
Ta ugea‑ka le'a na' nzhinna ta na mso' Cristo besa ndun besa ti'in ten xa. Le'a na' na'anpa ndonoladna ta wa, geal le'a Cristo msa'a ti'in wa ndo' besa ndo'ontsa gakno besa bega, na'anpa ndi ugap gun‑no besa bega.
Le'a na' lá nlad izheb bega ndo' na' ta nke'a na' ndo' be git ndee,
le'a ncho bega ndab le'a gor nke'a na' dub git le'a na' uzhe'eb‑pa ugi'i nak ndo' bega, ná le'a zha ncho'o‑no na' bega bcha'an nak na' no lá isu na' gudi'izh na'.
Le'a bega na li ndab wa nsabndo' yakbe'ena le'a lak nke'a na' ndo' git ndee gor sit nso' na', li‑kaga gudi'izh na' gal zha yo'o na' lat bega.
Ta ugea‑ka le'a besa na'anpa gab le'a besa ndak lak ncho bexa li nzhinna le'a bexa ndak. Le'a bexa wa na'anpa wen ndanbe'e, le'a bexa le'aka nwi'i xte'e nak bexa.
Ná le'a besa na'anpa izhinnona dub ta'a lá nsabndo'. Le'a besa ndi nzhinnona ti'in msa'a Dios gun besa, ta mbin besa lat bego ba' wa.
Tal le'a besa lá ngi'id wats bega, le'a bega syo'o gan gab le'a ta ndab besa wa dub ta'a lá nsabndo', parea le'a bega uni'í‑ka le'a besa ngok xa ned mbidi'izh di'izh wen ten Cristo ndo' bega.
No na'anpa nzhinnona besa ta ndun stub‑ga men. Le'a besa ndi nlad mas gungealadna bega Cristo ndo'ontsa mas gakti'in ta ndun besa lat bega ba'. Le'a lak‑tsa msa'a Dios ti'in gun besa li‑tsa nlad besa gun besa.
No nlad besa gudi'izh besa di'izh wen ten Cristo ndo' be men ncho mas sit ndo' bega ba', sa na ni dub xa gol gun ti'in wa. Li ndo'ontsa na'an ton gab le'a besa nzhinnona ti'in mbin stub‑ga men.
Le'a tal ton nlad izhinna, izhinnona xa ta ndun Dios Xa Nibe'e.
Nat bxik bega ndo' stub ta'a gáp na' ndo' bega, maska uní na' le'a‑ya ta tont.
Le'a na' nyu'noladna bega lak nyu'noladna Dios bega. Nlad na' umbi'i gak lado'o bega ndo' Cristo, lak nso' dub xagots umbi'i nak ndo' xabgi'i ika'a xa.
Parea le'a na' nzheb le'a lak mkwi'in‑no dub mbe'al Eva, no li‑ga skwi'in‑no dub men bega, cha ula'a bega ta na ndangealadna bega Cristo.
Le'a ncho bexa ndab nlu'u di'izh ten Jesús, parea xa'aga nak‑a ndo' na mlu'u besa wa. Ná le'a bega cha ndangealadna ta ndab xa wa. Le'a ta nlu'u bexa wa cuent ten dub espíritu xa'aga nak ndo' Espíritu ten Dios. No ndab xa le'a ta ndadi'izh xa di'izh wen ten Cristo, parea xa'aga nak‑a ndo' ta mbingealadna bega zha ned wa.
Ndab bexa le'a bexa nak apóstol ndon le'a nsak, parea le'a bexa na'anpa mas nsak ndo' na'.
Maska na'anpa chul ndadi'izh na' lak ndadi'izh bexa wa, parea le'a na' mas ndak ndo' bexa wa', lak uni'í‑ka bega zha uyoo na' lat bega.
Le'a na' ndee lá isen med gor mbidi'izh na' di'izh wen ten Dios ndo' bega. Le'a na' ndi mbin cuent dub xa na'anpa nsak lat bega, ndo'ontsa mge'ladna bega Dios. ¿Nsak bega zha le'a ta li mbin na' wa dub ta ugap?
Ndi usen na' med msa'a stapla xkwa'a be xmen Cristo, ndo'ontsa gakno na' bega.
Le'a zha uyo'o‑no na' bega ba' ncho zha nki'in na' ta'a. Parea na'anpa ina'ab na'‑ya ndo' bega, le'a be xmen Cristo bexa Macedonia ndi mbi'id‑no ta nki'in na' wa. Ta we'e na'an xta'an ina'ab na' ndo' bega zha wa, no na'anpa li gun na'.
Le'a lak segur‑kapa ndangealad na' gelngea ten Cristo, no li‑ga segur‑kapa ta gáp na' ndee: Le'a na'an ton ko'o ta ntenlad na', le'a idub Acaya ba' le'a na' na'anpa ina'ab med ndo' be men.
¿Uni'í bega xta'an li ndáp na' zha? ¿Nsak bega zha le'a na' na'anpa nkwea'ladna bega? Le'a Dios uni'í le'a na' nkwea'kaladna bega.
Le'a na' gun sig na'anpa isen na' med ndo' bega, ndo'ontsa le'a bexa nlu'u be ta ugap wa lá yoo gan gab le'a bexa wa ndun lak‑ta ndun na'.
Le'a bexa wa nkwi'in ndab le'a nak apóstol ten Cristo no ndab bexa le'a bexa le'a ndun ti'in ten Cristo. Nlu'u‑tsa bexa cuent dub apóstol, parea na'anpa apóstol bexa.
Le'a ta wa lá nsabndo' yanseana bega, geal le'a mxu'u le'a nche'a mod nak na ndo'ontsa ulu'u xa cuent dub ángel ten Dios.
Ta we'e lá yanseana beuna le'a be xmen mxu'u wa nluu cuent dub xa uzhe'eb wen nak. Parea le'a Dios utsaksi bexa wa lak nsabndo'‑ya.
Le'a stub biaj gáp na' na'anpa gunbe'e bega le'a na' xa loc. Ná tal le'a bega li ndanbe'e, bxik bega izhinna na' dub tuzh‑tsa cuent dub xa loc.
Le'a ta gáp na' ndee na'anpa dub ta ndab Dios ndo' na', le'a na' ndi izhinna cuent dub xa loc.
Le'a lak ncho kwa'ad bexa nzhinnona be ta ndun bexa, no li‑ga izhinnona na' be ta ndun na'.
Le'a bega nsak mas list nak bega ndo' na', ta we'e ndaladna bega ndo'ón bega ta ndadi'izh bexa loc wa.
Le'a bega nxik ndo' bexa uzhe'eb‑pa nibe'e ndo' bega, bexa nlat med ten bega, no nkwi'in‑no bexa bega, no ga'ap ndun bexa ndo' bega, gast ngichya'a bexa dub‑a ndo' bega.
Le'a na' ngi ndoladna ndáp na' ndo' bega le'a besa na'anpa li ngun‑no bega, geal le'a besa ule'a nak ndo' bexa wa.
Parea tal le'a bexa nzhinna, le'a na' no izhinna maska uní na' le'a‑ya ta tont.
¿Nak bexa xa hebreo zha? Le'a na' no‑ga xa we'e. ¿Nak xa xa Israel zha? Le'a na' no‑ga xa we'e. ¿Nak xa xa ras Abraham zha? Le'a na' no‑ga nak xa we'e.
¿Ndun bexa ti'in ten Cristo zha? Le'a na' mas ndun ti'in ten Cristo ndo' bexa wa, maska ndadi'izh na' cuent dub xa loc ta na ndáp na' ta wa. Le'a mas sian biaj udin be men na'. No mas sian biaj nke'a bexa na' latgi'ib. No mas sian biaj ndi'izh gut bexa na'.
Le'a bexa nibe'e ten bexa judío dub ga'ay biaj udin na' nsea gib, mla' xa dub galnti'i bge'a ya'a gib las‑na'.
No chon biaj udin bexa na' nsea bar. No dub biaj mla'ge' bexa na'. No chon biaj zha na nsea na' len dub ni'iya si'il cha ula'yo'o be ni'iya wa len nitsdo'o. No dub biaj ngwa'ixo'ob na' ndo' nitsdo'o dub te'al nsea dub wizh.
Le'a itea sa nkesea na' le'a na' uzhe'eb‑pa rages nkesea. Ncho zha ngi sla'aw na' len yowbe'e. No ngi sut be wa'an na'. No bexa Israel nsea bexa na'anpa xa Israel ngi sut na'. Uzhe'eb‑pa rages nkesea na' len be gezh no be ge'e no ndo' nitsdo'o, no ndo' bexa nkwi'in ndab le'a nak xmen Cristo.
Le'a na' ndun ti'in gast nzhanna na', no ncho te'al lá ndadgats na'. No ncho zha uzhe'eb‑pa nda'na na' no ndaklad na'. No ncho zha na'an xta'an ndap na' gaw na'. No sian zha uzhe'eb‑pa kwal nsak na' nki'in na' xab‑na'.
No ndo' itea be ta wa ncho stub ta'a ndun mas kwea' nyo'olad na' itea wizh. Le'a ta wa ta nyu'nolad na' itea xkwa'a be xmen Cristo.
Tal le'a na' nsabndo' izhinna, le'a na' izhinnona ta ule'a nak na'.
Le'a Dios Xus Jesucristo Xwan beuna uni'í le'a na' na'anpa ndun gelkwi'in. Idub tiemp gab beuna le'a xa wa uzhe'eb dub Dios si'il.
Le'a zha uyo'o na' gezh Damasco le'a xa nibe'e sa wa dub xmen rey Aretas unibe'e ula'ach bexa to'o gezh wa ndo'ontsa isen bexa na'.
Parea le'a pla bexa gezh wa mla' na' to'o ventan ten muro wa len dub zhum. Cha li mxo'on na' ndo' bexa nlad isen na' wa.
Le'a na' na'anpa nlad izhinna, parea nsabndo' gudi'izh na' be ta'a uní na', be ta mlu'u Cristo Xwan beuna ndo' na'.
Le'a na' nchando' dub xmen Cristo, ncha'a dub tida' li'in le'a Dios mbi'i xa wa gast gibe'a yon ba'. Le'a na' lá iní tal idub xa mbi'i Dios natal xbi‑tsa xa‑ya. Ndon le'akama Dios uni'í.
Le'a Dios le'a‑tsa uni'í tal idub xa ngwa' natal xbi‑tsa xa. Parea le'a na' uní le'a xabgi'i wa
ukea‑ka gibe'a, sa na mbi'ín xa be di'izh uga'ach, be ta lá nsabndo' gudi'izh be men.
Le'a na' izhinnona ta mbin xa wa, parea na'anpa izhinnona ta ndun na'. Ndi izhinnona na' ta na ule'a nak na'.
Ná tal le'a na' nlad izhinna na', le'a ta wa na'anpa dub ta tont le'a na' sbe'en gelngea ndadi'izh. Parea le'a na' na'anpa izhinna, ndi ini'í‑tsa be men be ta ndun na' no go'ón‑tsa bexa ta ndadi'izh na'.
Le'a Dios lá nlad izhinnona na' ta uní na' sa wa. Ta we'e usen dub gelkwea' si'il na' cuent dub gich nka'as dub mbi bxin ten mxu'u las‑na', ndo'ontsa na'anpa izhinna na'.
Le'a na' chon biaj una'ab ndo' Dios ko'o Dios ta wa.
Parea le'a Dios uka'ab ndab xa ndo' na': “Le'a na' nkwea'ladna lu, ta we'e‑tsa nki'in lu. Le'a ta na ule'a nak lu wa, le'a ta wa mas nluu le'a na' juert‑ka nak.” Ta we'e le'a nat le'a na' nzhinnona ta na ule'a nak na', ndo'ontsa mas usa'a Cristo juers ndo' na'.
No ntenlad na' gor nseati'id na' ndo' be gelkwea' geal nak na' xmen Cristo, gor ule'a nak na', no gor nisi be men na', no gor nki'in na' ta'a, no gor ntsaksi be men na', no gor kwea' nsak na'. Le'a gor na ule'a nak na', le'a Dios ndun le'a na' ndi juert nyak.
Le'a ta na li nzhinna na' wa dub ta tont, parea le'a ke ten bega li mbin na'. Le'a bega nak bexa nsabndo' gab xte'e wen ndun na', geal le'a bexa ndab le'a nak apóstol nsak ten Cristo wa na'anpa mas nsak ndo' na', maska na'anpa nsak na'.
Le'a zha uyo'o‑no na' bega le'a na' kwen mxik ndo' be gelkwea' wa no mbin na' sian be ta'a ngwanseana be men no sian be uyon ten Dios. Le'a be ta li mbin na' wa nlu'u le'a na' le'aka nak apóstol ten Cristo.
Ncho dub‑tsa ta'a mbin‑no na' stapla xkwa'a be xmen Cristo na'anpa ngun‑no na' bega. Le'a ta wa na'anpa ina'ab na' usa'a bega med. ¡Binge'ladna bega ta wa!
Bla'ach bega le'a nat le'a na' list‑la nso' gal ina'‑gal na' bega biaj yon, no na'anpa ina'ab na' ta'a ndo' bega. Le'a na' na'anpa nlad be ta ten bega, le'a na' ndi nlad ikwea'ladna bega na' le'a bega cuent nak xi'ín‑na'. Le'a dub me'ed na'anpa kocha'aw med gunti'in xus na, ndi xus me'ed kocha'aw med gunti'in me'ed.
Ta we'e le'a na' ntenladna usa na' itea be ta'a ten na' no gast le'aka na' nsa na', tant nkwea'lad na' bega. Le'a na' uzhe'eb nkwea'ladna bega, ná bega ndido‑tsa nkwea'ladna na'.
Le'a bega uni'í‑ka le'a na' na'anpa ina'ab ta'a ndo' bega, parea ncho bega ndab le'a ta ndak na' wa le'a na' mkedi‑no bega.
¿Nate nsak bega zha le'a dub xa mtu'ub na' ndo' bega wa mkedi‑no bega?
Le'a na' una'ab ndo' Tito ya'ina' bega no mtu'ub na' stub xa ngwa'‑no Tito. ¿Nsak bega zha mkedi‑no Tito bega? ¿Lá ini'í bega zha le'a na' nsea Tito dub‑tsa utsin ndun‑no besa bega?
¿Nsak bega zha le'a besa nlad gunge'ladna bega ndo' besa? Na'anpa li nak‑a, le'a Dios nsea Cristo ndewi'i le'a besa nkwea'kaladna bega no itea be ta ndun besa le'a besa ndun ta wa ndo'ontsa mas ukwa'an bega Dios.
Le'a na' nzheb le'a zha na ilayal na' sa ba' le'a na' na'anpa isakladna lak nak bega, no na'anpa isakladna bega lak nak na'. Nzheb na' le'a bega ndeyoto'o, no ndaklo‑no bega bexa ndap ta'a, no ugi'i bega, no ndun bega ta nlad‑tsa bega, no ndadi'izh bega cuent gix, no nisi bega be ltsa'a bega, no nzhinna bega, no ndeyo bega.
No nzheb na' le'a zha na gal ina'‑gal na' bega le'a Dios gun idolad na', no gó'on na' ke na bi lá nla'a bega be ta ugap nak bega. Le'a bega bi ndun be ta bzhi'ik, ngal bega stub xa na'anpa xa ten bega, no sian‑ta be ta ugap ndun bega.
Le'a ta wa gak biaj yon gal ina' na' bega. Btse'aladna bega le'a tal top natal chon xa usake stub men, le'a be men nsabndo' ula'ach ta ndab bexa wa.
Le'a zha na ngwa'ina' na' bega biaj itop wa, le'a na' ndáp ndo' bega na bi ndun be ta ugap wa no ndo' itea‑ta bega le'a na' kuyo‑ka bega bi ndun ta ugap. Le'a nat ncho'o na' sit ndo' bega, le'a na' gáp stub biaj le'a gal zha ilayal na' sa ba' le'a na' uzhe'eb‑pa kuyo bega bi ndun ta ugap wa.
Le'a bega nkwa'an xte'e ini'í bega naga ta ugea sakndo' Cristo ndadi'izh na'. Le'a Cristo na'anpa ule'a nak ndo' bega le'a xa ndi juert nak ndo' bega.
Ta ugea‑ka ukea xa ndo' cruz cuent dub xa ule'a nak, parea le'a nat le'a xa nban juers ten Dios. No li‑ga le'a besa ule'a nak lak ngok Cristo, parea le'a besa no iban juers ten Dios lak nban Cristo ndo'ontsa gakno besa bega.
Le'a na' nlad ini'í bega le'a besa ta ugea‑ka nge'ladna Cristo.
Ta we'e le'a besa nab ndo' Dios gakno Dios bega na'anpa gun bega ta ugap. Parea le'a besa na'anpa li ngun ndo'ontsa gab be men le'a besa utsin ndun. Le'a besa ndi nlad gun bega ta wen, guni'i xte'e gab be men cuent ten besa.
Le'a besa na'an xte'e gab ndo' bega tal le'a bega gun lak nak gelngea ten Dios, le'a besa ndi gakno bega.
Ta we'e ntenladna besa ta na ule'a nak besa no juert nak bega. No nab‑ta besa ndo' Dios gak bega lak nlad Dios.
Ta we'e nke'a na' git ndee zha bi sit nso' na' wats bega ndo'ontsa gal zha na yo'o‑no na' bega le'a na' na'anpa kuyo bega. Le'a Cristo le'a mso' na' gun na' ti'in ndee ndo'ontsa gakno na' bega, na'anpa ndi gun na' ta gachladna bega.
Le'a bega nak beuna xmen Cristo, le'a na' gáp ndo' bega btenladna bega, no bin bega juers utsin gak bega, no btenxe'a bega be ltsa'a bega, no dub‑tsa binbe'e bega, no lá kuyo bega. We'e gakno Dios bega, le'a xa ndun wen yooladna beuna no nkwea'ladna xa beuna.
Unidi'izh bega ndo' be ltsa'a bega ta nluu le'a bega nkwea'ladna xa.
Le'a itea be xmen Jesucristo ncho sa ndee no nidi'izh ndo' bega.
Na'ab na' ndo' Dios le'a Jesucristo Xwan beuna mas uzhe'eb utsin gun‑no xa bega, no mas uzhe'eb ikwea'ladna Dios bega, no mas uzhe'eb gun Espíritu ten Dios dub‑tsa gak bega. Li‑ka nak‑a.
Le'a na' ndee Pabl dub xa mtu'ub Jesucristo gun na' ti'in ten xa. Le'a na' na'anpa men utu'ub gak na' ta wa, le'a na' ndi Jesucristo no Dios Xus beuna mtu'ub, xa na mxiste Jesús ndo' gelgut.
Le'a na' ndee no itea be xmen Cristo ndencho sa ndee nidi'izh ndo' bega nak xmen Cristo ndencho be gezh nde Galacia ba'.
Na'ab na' ndo' Dios Xus beuna no ndo' Jesucristo Xa Nibe'e utsin gak bexa ndo' bega no gun bexa wen yooladna bega.
Le'a Jesucristo msa'a le'aka le'a xa ngut xa natsa yu'u be ke ten beuna, ndo'ontsa ito'o beuna ndo' be ta ugap ncho ndo' gizhliyo ndee. Li mbin xa lak nlad Dios Xus beuna gun xa.
¡Idub tiemp gab beuna le'a Dios Xus beuna wa xa ndon le'a si'il! Li‑ka nak‑a.
Le'a na' ndee uzhe'eb‑pa ndanseana xte'e uxax nsaula'a bega Dios. Le'a Cristo mti bega no nkwea'ladna xa bega, parea le'a bega ndi ndanke'a stub di'izh xa'aga.
Le'a di'izh wa na'anpa di'izh wen ten Cristo, parea ncho be men nkwi'in‑no bega, nlad bexa uche'a bexa ta na ta ugea‑ka nak di'izh ten Cristo.
Ná le'a tal ton gab ndadi'izh xa di'izh wen ten Cristo, parea ta nluu xa na'anpa di'izh mbidi'izh‑la besa ndo' bega, le'a Dios uzhe'eb‑pa utsaksi xa wa. Guni'i tal le'a dub besa li gudi'izh, natal dub ángel nto'o gibe'a li gudi'izh, le'a Dios utsaksi‑ka xa.
Lak‑ka ndab‑ka besa ndo' bega, le'a na' gáp‑a stub biaj: le'a tal ton gudi'izh stub di'izh xa'aga cuent ten Cristo, dub ta na'anpa nak lak ta mbingealadna bega, le'a Dios utsaksi‑ka xa wa ta nunk lá idub.
¿Nsak bega zha le'a na' nkwan xte'e wen ya'an na' ndo' be men? ¿Nati ndi nkwan na' xte'e wen ya'an na' ndo' Dios? ¿Ndanbe'e bega zha le'a na' nkwan xte'e isakladna be men ta ndadi'izh na'? Le'a tal na' li nlad isakladna be men di'izh ten na' wa, le'a na' na'anpa gak xa ndun ti'in ten Cristo.
Bega nak beuna xmen Cristo, le'a na' nlad yakbe'ena bega le'a di'izh wen ten Cristo, ta ndadi'izh na' wa, na'anpa ta ulabe'e dub men.
Le'a na'an ton ngudi'izh‑a ndo' na', no na'anpa uluu dub men‑a ndo' na'. Le'a‑ya ndi Jesucristo mluu ndo' na'.
Le'a bega mbi'ín‑la xte'e ngok na' polta, zha na ndanke'a na' Dios lak ndun besa xa judío. No uni'í‑la bega xte'e uzhe'eb‑pa mtsaksi na' be xmen Cristo, gast nlad na' unitndo' na' bexa.
Le'a lat itea be ltsa'a‑na' xa judío, le'a na' mas utsin ndun lak ndanke'a besa Dios wa ndo' kwa'ad‑pa bexa, le'a na' ndanke'a iteanak be costumbr mla'a be usan gox polta ten besa.
Ná le'a Dios mti na' zha na biseata gal na'. No uzhe'eb‑pa utsin mbin‑no xa na', utezh xa na' gun na' ti'in ten xa. We'e ngol gor msakladna Dios
le'a xa cha mluu ndo' na' le'a Jesús nak Xin‑na, ndo'ontsa gudi'izh na' di'izh ten xa ndo' bexa na'anpa xa judío. Le'a zha wa le'a na' ni lá ngakwan stub men ngab na xte'e gun na'.
Ni lá ngaina' na' bexa nak‑la apóstol ndencho Jerusalén. Le'a na' ndi ngwaa nación Arabia, cha ngol tso'o wa myach na' gezh Damasco.
Ngol schon li'in cha ngwaa na' Jerusalén, ndo'ontsa igondo' na' Pedr, cha uyo'o‑no na' xa sa wa dub ti'in wizh.
Ná le'a zha we'e lá iní na' stapla be apóstol, nab‑tsa Jacob wit Jesús uní na'.
Le'a Dios nsobwi'i le'a itea be ta'a nke'a na' ndee ta ugea‑ka.
Le'a zha wa le'a be xmen Cristo ndencho Judea bi lá igondo' na'.
Nab‑tsa mbi'ín bexa le'a na', xa mtsaksi be xmen Cristo no mlad na' initndo' di'izh ten Cristo, nat ndadi'izh na' le'aka di'izh wa ndo' be men.
Cha ndab bexa le'a Dios uzhe'eb dub Dios si'il, ta na li mbin‑no Dios na'.
Ngol stida' li'in cha ngwaa na' Jerusalén stub biaj, no Bernabé nsea Tito.
Li ngwaa na' sa wa geal le'a Dios ndab le'a na' nsabndo'‑ka gaa. Cha nab‑tsa ndo' bexa nsak ten be xmen Cristo mbidi'izh na' xte'e nak di'izh wen ten Cristo ndadi'izh na' ndo' bexa na'anpa xa judío. Li mbin na' natsa na'anpa gab be men le'a ta mbin na' no ta ndun na' dub ta na'an xti'in.
Le'a Tito xa mbi'i na' Jerusalén wa na'anpa xa judío, parea le'a bexa nsak wa na'anpa ngun juers yo'o be'e xa.
Le'a sa wa ncho pla bexa nkwi'in ndab le'a bexa no nak xmen Cristo. Le'a bexa wa uyo'o lat besa, nlad bexa yoo be'e Tito. Mla'ach bexa na xte'e lá ndanke'a‑ta besa be costumbr ten bexa judío ta na nak besa xmen Cristo Jesús. Le'a bexa ndi nlad yanke'a besa ley ten bexa judío wa.
Parea ni dub tuzh lá ngun besa ta nlad bexa wa, ndo'ontsa na'anpa ula'a bega di'izh gelngea ten Cristo.
Ná le'a bexa nsak wa na'anpa ngab le'a na' xa'aga uluu. (Le'a cuent ten na' le'a bexa wa na'anpa bexa nsak, geal le'a Dios na'anpa nti be men.)
Ndi myakbe'ena bexa wa le'a Dios mso' na' gudi'izh na' di'izh wen ten Cristo ndo' bexa na'anpa xa judío, lak mso' Dios Pedr gudi'izh xa le'aka di'izh wa ndo' bexa judío.
Le'a Dios xa na li mtu'ub Pedr ndo' bexa judío wa, no li‑ga mtu'ub xa na' ndo' bexa na'anpa xa judío.
Ta we'e le'a Jacob no Pedr no Juan, bexa mas nsak wa, mgondo' le'a Dios uzhe'eb wen mbin‑no na' msa'a xa ti'in gun na' wa. Cha ndab bexa ndo' na' no ndo' Bernabé le'a itea besa ltsa'a‑na. No ndab bexa le'a na' no Bernabé ya' ndo' bexa na'anpa xa judío, le'a bexa wa ndi ya' ndo' bexa judío.
Unab‑tsa bexa gakno besa bexa uban nak lat be xmen Cristo, ta na uzhe'eb ndun na' juers.
Ná le'a ngol tso'o wa zha na ncho'o na' gezh Antioquía, le'a Pedr no ulaya' sa wa. Cha uteyo na' xa le'a xa ndun dub ta lid le'a nak.
Le'a zha ulaya' xa sa wa, le'a xa ndaw‑no bexa na'anpa xa judío. Ná le'a zha ulaya' pla be men judío mtu'ub Jacob, we'e cha yá na'antapa ngaw‑no xa bexa wa, geal le'a xa mzheb ndo' bexa judío wa.
No stapla bexa judío no gast Bernabé mbin ta lid le'a nak wa lak ndun Pedr, mla'a bexa lá ngaw‑nota bexa wa bexa na'anpa xa judío.
Ná le'a gor uní na' le'a bexa wa na'anpa ndun lak ndab di'izh gelngea ten Cristo, we'e uteyo na' Pedr ndo' ga'al itea‑ta bexa wa, ndáp na': “Lu dub xa judío, ná lu mbin cuent dub xa na'anpa xa judío. ¿Xte'e‑ma nlad lu le'a bexa na'anpa xa judío yanke'a be costumbr ten bexa judío zha?”
Le'a besa nak xa judío gast zha ngol‑kata besa, na'anpa nak besa lak nak bexa na'anpa xa judío, bexa lá nxobgek ndo' Dios.
Ná le'a besa uni'í le'a na'an ton wen ya'an ndo' Dios tal xa gun‑tsa lak ndab ley mke'a Moisés. Le'a be men ndi wen ya'an ndo' Dios tal le'a xa ige'ladna Jesucristo. Ta we'e le'a besa nge'ladna Cristo, ndo'ontsa gun Dios wen ya'an besa ndo' xa. Le'a ta wa juers ten ta na nge'ladna besa Cristo, na'anpa juers ten ta na ndanke'a besa ley wa. Le'a na'an ton wen ya'an ndo' Dios tal xa ley‑tsa wa yanke'a.
Le'a besa nge'ladna Cristo ndo'ontsa wen ya'an besa ndo' Dios, ta we'e na'anpa yanke'a besa ley polta wa. ¿Nsak bega zha le'a Cristo le'a mbin ndap besa ke zha? ¡Le'a na' ndáp le'a ta wa na'anpa li nak!
Le'a na' ndee lá nge'taladna ley wa, parea tal le'a na' cha le'akaga ige'ladna‑ya stub biaj, le'a na' gap‑ka ke.
Le'a na' yá na'antapa nsobncho'o ndo' ley wa, le'a na' ndi nban ndo'ontsa gun na' ta nlad Dios.
Le'a ta na ngut Cristo ndo' cruz, le'a ta wa cuent no na' li ngut. Ta we'e yá lá gun na' lak‑tsa ndanbe'e na', le'a na' ndi ndun ta nlad Cristo, xa ncho lado'o‑na'. Le'a ndo' itea ta'a ndun na' wa le'a na' nge'ladna Xin Dios, xa nkwea'ladna na' no msa'a xa le'aka le'a xa ngut xa sakndo' na'.
Le'a na' na'anpa uxelad ta na li utsin ndun‑no Dios beuna wa. Tal le'a beuna wen ya'an ndo' Dios juers ten ta na nxobgek beuna ndo' ley, le'a ta wa gab le'a ta ngut Cristo wa dub ta na'an xti'in.
¡Bego xa Galacia, uzhe'eb‑pa ngud nak lado'o bega! ¿Ton nki'il bega ndo'ontsa lá uxobgek bega ndo' gelngea zha? Le'a na' ndon nde'e mbidi'izh ndo' bega le'a Jesucristo ngut ndo' cruz sakndo' bega.
Nlad‑tsa na' ika'ab bega ndo' dub ta'a inabdi'izh na': ¿Msa'a Dios Espíritu ten na ndo' bega ta na ngwanke'a bega ley zha, nati ta na mbi'ín bega di'izh ten Cristo cha mbingealadna bega‑ya?
¡Uzhe'eb‑pa ndido‑tsa nyakbe'ena bega! Le'a bega mge'ladna Espíritu ten Dios, parea nat ndi nge'ladna bega be ta na ndun‑tsa bega.
Sian ndo' be ta'a juert utid bega, ná le'a bega ndun‑no ta wa cuent dub ta'a na'an xti'in. Parea le'a na' ndee lá ndangealadna le'a ta wa ta na'an xti'in.
Le'a Dios le'a msa'a Espíritu ten na ndo' bega nsea ndun xa be uyon lat bega. ¿Xá nsak bega zha? ¿Li ndun xa ta wa geal le'a bega nge'ladna ley wa zha, nati li ndun xa geal le'a bega mbi'ín di'izh ten Cristo cha mbingealadna bega‑ya?
Ta we'e le'a bega nsabndo'‑ka ini'í le'a bexa na nge'ladna Dios, le'a cuent ten Dios le'a bexa wa nak xa ras Abraham.
Lak nkeani'i di'izh ten Dios, le'a be men na'anpa xa judío wa no wen ya'an ndo' Dios tal le'a bexa ige'ladna Dios, lak ndab Dios di'izh wen ndee ndo' Abraham: “Le'a be men nde idub ndo' gizhliyo ndee wen yooladna geal ndangealadna lu na'.”
Ta we'e le'a be men na nge'ladna Dios wa le'a Dios gun wen yooladna bexa lak mbin‑no xa Abraham, xa na no mge'ladna Dios.
Le'a itea be men na nge'ladna ley mke'a Moisés wa, le'a Dios utsaksi bexa wa lak nkeani'i di'izh ten Dios, ndab‑a: “Le'a Dios utsaksi iteanak be men na lá ngun iteanak be ta'a nkeani'i ndo' libr ten ley.”
Na'an ton wen ya'an ndo' Dios juers ten ley wa, lak nkeani'i di'izh ten Dios, ndab Dios: “Parea le'a bexa wen nak ndo' na', bexa na nge'ladna na', le'a bexa wa gap gelnban.”
Le'a ley wa na'anpa ndab ige'ladna bexa Dios ndo'ontsa gap xa gelnban. Ndi ndab‑a: “Le'a tal ton uxobgek ndo' idub ley wa le'a xa gap gelnban juers ten ta wa.”
Le'a Cristo ulo'o beuna ndo' ta nibe'e ley utsaksi Dios beuna wa, zha na mla'a xa mbit be men xa ndo' dub ya. Le'a di'izh ten Dios nkeani'i ndab‑a: “Le'a tal ton gat ikea ndo' dub ya, le'a ta wa ta ntsaksi Dios xa.”
Le'a ta na li ngut Cristo Jesús wa, ta we'e no bexa na'anpa xa judío wa wen kwe ndo' Dios, lak ta ndab Dios ndo' Abraham gun‑ka Dios. We'e tal le'a beuna ige'ladna Cristo, le'a Dios usa'a Espíritu ten na ndo' beuna, lak ndab xa usa'a‑ka xa.
Bega nak beuna xmen Cristo, uke'a na' ta ndee dub mod yakbe'ena bega‑ya: Le'a zha na nke'a dub men dub git ndab‑a le'a xa gun‑ka dub ta'a, cha nke'a xa firma ndo'‑ya, we'e yá na'an ton gun gan le'a git wa lá isu'u, no na'an ton lá yoo‑ta gan koo ni stub di'izh ndo'‑ya.
Le'a xapta le'a Dios ndab usa'a dub ta'a ndo' Abraham no ndo' dub xa ras ten Abraham. Le'a di'izh ten Dios na'anpa ndab usa'a Dios ta'a ndo' bexa ras ten Abraham lak ncho kwa'ad xa. Le'a‑ya ndi ndab dub‑tsa xa, le'a xa wa Cristo.
Le'a ta ndáp na' wa lnde'e gab: Le'a Dios ndab segur‑kapa usa'a xa dub ta'a ndo' Abraham. We'e le'a dub dap gayo'o ncho galnti'i li'in tso'o wa le'a Dios msa'a ley ndo' Moisés. Ta we'e le'a ley wa lá yoo gan gun le'a ta na ndab Dios ndo' Abraham wa lá isu'u.
Tal le'a Dios usa'a ta ndab xa wa ndo' bexa na nxobgek‑tsa ndo' ley wa, le'a ta wa gab le'a xa na'anpa ga usa'a‑ya lak ndab xa ndo' Abraham. Ná le'a ta ndab Dios ndo' Abraham usa'a xa wa, le'a ta wa dub ta'a ga nsa'a xa.
¿Nat zha xti'in ley mke'a Moisés wa? Le'a ley wa msa'a Dios natsa uluu‑ya xta'an be ta'a lá nsabndo' gun be men, gast zha ilen xa ras ten Abraham, xa na li‑ka ndab Dios ilen wa. Le'a be ángel ten Dios msa'a ley wa ndo' Moisés, cha utid xa di'izh wa ndo' be men.
Parea le'a Dios na'anpa ngunti'in dub men ntid di'izh, le'a xa ndi le'aka mbidi'izh‑no Abraham.
¿Gab beuna zha le'a ke ten ley wa le'a ta ndab Dios ndo' Abraham wa ta na'an xti'in? ¡Le'a na' gáp le'a ta wa na'anpa li nak! Tal le'a ley wa syo'o gan usa'a gelnban, le'a beuna wen ya'an ndo' Dios tal le'a beuna uxobgek ndo' ley wa.
Parea lak nkeani'i di'izh ten Dios, le'a itea be men ndencho ndo' be ta'a ugap ndun bexa. Ta we'e nab‑tsa bexa nge'ladna Jesucristo ika'a ta na li ndab Dios usa'a‑ka xa.
Le'a besa xa judío zha biseata ige'ladna besa Cristo, le'a besa ndencho ndo' ley cuent dub xa nke'a latgi'ib, gast zha ulen Cristo cha mbingealadna besa xa.
Le'a ley wa mla'ach besa no mluu‑ya besa gast zha ulen Cristo, ndo'ontsa ige'ladna besa Cristo cha li wen ya'an besa ndo' Dios.
Parea le'a besa yá na'antapa nki'in ley uluu besa, le'a nat le'a besa nge'ladna Cristo.
Nat nge'ladna bega Cristo Jesús, ta we'e le'a itea bega nak xin Dios.
Le'a gor na mbingealadna bega Cristo cha utalea' bega, le'a bega myak lak nak Cristo, cuent ngok bega dub lad kub.
Nat le'a ta na nak bega xmen Cristo Jesús, le'a itea bega dub‑tsa nak, guni'i tal bega xa judío natal bega na'anpa xa judío, guni'i tal bega ncho ndo' ya'a stub‑ga xa natal na'anpa li nak bega, guni'i tal bega xabgi'i natal xagots.
Le'a tal bega nak xmen Cristo, we'e le'a bega nak‑ka xa ras Abraham, no ika'a bega ta ndab Dios usa'a‑ka xa ndo' Abraham.
No gáp na' le'a zha na nsa'a xus dub me'ed ta ika'a me'ed wa, le'a zha tuzh‑ta me'ed le'a me'ed cuent dub xa nsobncho ndo' stub‑ga men, ná le'a me'ed wa ta ugea‑ka le'a‑la nak xwan itea be ta'a wa.
Ncho be men nla'ach me'ed wa no nchansu xa cuent ten me'ed, gast zha na ula'a xus me'ed gunti'in me'ed ta wa.
No li‑ga nak ta utid beuna. Le'a zha bi lá nchando' beuna Cristo le'a beuna utencho ndo' be ta'a ncho ndo' gizhliyo ndee, lak nsobncho dub me'ed ndo' bexa nibe'e me'ed.
Ná le'a ngol zha nsabndo'‑ya, le'a Dios mtu'ub Xin‑na, ngok xa medo'o ten dub xagots, no uyo'o xa ndo' ley wa.
Li ndo'ontsa ko'o xa beuna ndencho ndo' ley, cha yak beuna xin Dios.
Nat le'a bega nak xin‑xa, ta we'e le'a Dios mtu'ub Espíritu ten Xin‑na len lado'o kad‑ga dub bega. Le'a Espíritu wa nbezh Dios, ndab xa: “¡Ta', Xus‑na'!”
Le'a polta zha bi lá nchando' bega Dios le'a bega utencho ndo' be dios gizhliyo, ta na'anpa ta ugea nak Dios.
Ná nat le'a bega nchando' Dios, natal mas wen gáp na' le'a Dios le'a nchando' bega. Ta we'e, ¿xte'e nyach bega ndo' be ta'a na'an xti'in wa, ta na na'anpa ndakno bega, cha le'a‑ya inibe'e‑gal ndo' bega zha?
Le'a bega bi ndanke'a pla be wizh no be mbe'e no be tiemp no be li'in.
Le'a na' nyu'ladna ncha'a be ti'in mbin na' lat bega gak dub ta'a na'an xti'in.
Bega nak beuna xmen Cristo, na'ab na' ndo' bega gak bega lak nak na', na'anpa ige'ladna bega ley ten bexa judío. Maska nak na' xa judío le'a na' yá na'antapa ncho'o ndo' ley wa lak polta na'anpa ncho bega ndo'‑ya. Le'a bega sbe'en utsin nak ndo' na'.
Le'a bega uni'í‑ka le'a na' kwea' usak zha ned mbidi'izh na' di'izh wen ten Cristo ndo' bega.
Parea le'a bega na'anpa uxelad na' geal ta na li kwea' usak na' wa. Ndi utsin ngok bega ndo' na' lak utsin gak bega tal ilen dub ángel ten Dios natal ilen Cristo Jesús.
Mala'ay yo'o gan gast igo'o bega ngusndo' bega cha usa'a bega‑ya ndo' na'. ¿Parea le'a nat ma ta na li mtenladna bega wa zha?
Nat le'a bega ndakloo ndo' na', geal le'a na' ndadi'izh ta ugea ndo' bega.
Le'a bexa na nlad yanke'a bega be costumbr ten bexa judío wa, utsin nak bexa ndo' bega, parea le'a bexa na'anpa ta ugea nlad gakno bega. Ndi nlad‑tsa bexa iteltsa'a beuna, ndo'ontsa isenke'a bega tso'o bexa.
Utsin‑ka nak‑a ukwa'an dub men be ta wen, parea le'a bega nsabndo' li gun idub tiemp, na'anpa nab‑tsa zha ncho'o na' lat bega.
Bega nak cuent xi'ín‑na', le'a na' kwea' ncholadna ke ten bega idub gast zha yak bega lak nak Cristo.
Mala'ay‑tsa na' bi le'a gor nat nso' lat bega sa ba', ndo'ontsa gudi'izh na' ndo' bega stub‑ga mod, le'a na' ni lá iní xte'e gunbe na' nsea ta ndun bega wa.
Le'a bego na nlad yanke'a ley ten Moisés wa, ¿lá ini'í bega xta'an ndab le'aka ley wa zha?
Ndab‑a le'a Abraham ngop top xin‑na. Le'a xna'a dub xa wa Agar, dub xa ndun ti'in ndo' xagots ten Abraham. Le'a xna'a stub xa wa Sara, xagots ten‑ka Abraham.
Le'a xin xa ndun ti'in wa ngol lak‑tsa ndal iteanak be men. Ná le'a xin xagots ten Abraham wa ngol geal ndab Dios usa'a dub me'ed ndo' Abraham.
Le'a ta ndee wa nluu dub ta'a: le'a itop xagots wa cuent nak top mod ndanke'a be men Dios. Le'a Agar wa nak cuent ley msa'a Dios ndo' bexa Israel ge'e Sinaí. Le'a bexa na ndanke'a ley wa cuent nak dub xa ndencho ndo' ya'a stub‑ga men.
Le'a nat le'a bexa gezh Jerusalén cuent nak Agar, geal le'a bexa ndencho ndo' ley msa'a Dios ge'e Sinaí nde Arabia wa.
Parea ncho stub Jerusalén nde gibe'a ba', le'a ta wa cuent nak xna'a iteanak beuna nak xmen Cristo. Le'a beuna na'antapa ndencho ndo' ley wa,
lak nkeani'i di'izh ten Dios, ndab‑a:
Btenladna lu, xagots lá yo'o gan ngap xin‑na.
Utezhat tant ntenladna lu,
xa lá igondo' gelkwea'
ta nsak bexa zha ndap bexa xin‑xa.
Le'a lu lá yo'o gan ngap xin‑lu nat,
parea mas sian xin‑lu gap lu
ndo' xagots na ndap xabgi'i wa nat.
Bega nak beuna xmen Cristo, le'a beuna nak cuent Isaac xin Sara, lak ndab Dios usa'a xa kwa'ad‑pa xa ras Abraham.
Le'a zha we'e wa le'a xin Agar xa na li ngol lak‑tsa ndal be men wa ugap mbin‑no xin Sara, xa na li ngol juers ten Espíritu ten Dios. No li‑ga nak‑a nat.
Bega nak beuna xmen Cristo, le'a beuna na'anpa cuent nak xin xa ndun ti'in wa. Le'a beuna ndi nak cuent xin xagots ten‑ka xabgi'i wa.
Le'a Cristo yá ulo'o beuna ndo' ley wa, ta we'e ga'al‑tsa ute bega yá na'antapa yate‑ta bega ndo' ley wa.
Bla'ach bega ta ndee, le'a na' Pabl ndáp le'a tal bega koo be'e bega ndo'ontsa wen ya'an bega ndo' Dios, le'a cuent ten bega le'a ta na mbin Cristo wa dub ta'a na'an xti'in.
Gáp na'‑ya stub biaj, le'a itea bego xabgi'i na li yoo be'e wa, le'a bega wa juers‑ka gun itea ta ndab ley ten Moisés wa.
Bego na nlad wen ya'an ndo' Dios ta na ndanke'a bega ley wa, le'a bega nteltsa'a no Cristo, no nxelad bega ta na nkwea'ladna Dios bega.
Parea le'a juers ten Espíritu ten Dios le'a besa uni'í le'a besa wen ya'an ndo' Dios geal nge'ladna besa Cristo.
Le'a tal ton nak xmen Cristo Jesús, le'a tal xa ncho be'e natal na'an, le'a ta wa na'anpa le'a nsak. Le'a ta nsak wa ta na nge'ladna beuna Cristo no nkwea'ladna beuna be men.
Le'a bega yá utsin‑ka ncha'be len nes ten Cristo. ¿Cha ton mka uxobgek‑ta bega ndo' gelngea zha?
Le'a Dios xa mti bega na'anpa li ngab gun bega.
Le'a lak dub tuzh levadur ndun nsabich sian ko'ob harin, no li‑ga le'a dub tuzh ta lid le'a nak wa utsa'abgix kwa'ad be men.
Le'a na' nge'ladna Cristo le'a bega na'anpa gunbe'e stub ta'a xa'aga ndo' lak nke'a na' ndee. Ná le'a Dios utsaksi xa na li ntsa'abgix bega, guni'i ton‑a.
Bega nak beuna xmen Cristo, tal le'a na' bi uluu le'a be xabgi'i nsabndo' yoo be'e, we'e le'a bexa judío na'anpa ugap gun‑no na'. Le'a na' ndi ndadi'izh ige'ladna bexa wa Cristo xa ngut ndo' cruz, ta we'e ndakloo bexa judío ndo' na'.
Parea le'a bexa na lba'a‑ta nlad utsa'abgix bega wa, ¡mala'ay yabto'og idub sa nyo'o be'e bexa!
Bega nak beuna xmen Cristo, le'a Dios le'a utezh bega natsa na'anpa kwencho bega ndo' ley wa. Parea lá nsabndo' gun bega ta nlad‑tsa bega, ndi bkwea'ladna bega be ltsa'a bega, no gokno bega bexa.
Le'a ta ndee nak xan idub ley ten Dios wa: “Bkwea'ladna be ltsa'a‑lu lak‑kata lu.”
Bla'ach bega, tal le'a bega inisi no kuyo‑no bega le'aka be ltsa'a bega, le'a bega iteltsa'abe.
Ta we'e gáp na' usea bega lak nlad Espíritu ten Dios, cha li na'anpa ukwa'an bega be ta nlad‑tsa bega.
Le'a be ta nlad be men wa na'anpa nak ta ten Espíritu, le'a ta na nlad Espíritu wa na'anpa nak lak ta'a nlad be men. Le'a itop na wa xa'aga nak, ta we'e lá isu'u bega gun bega be ta wen nlad bega.
Parea tal le'a bega nxobgek ndo' Espíritu ten Dios, le'a bega yá na'antapa ndencho ndo' ley wa.
Uni'í‑ka beuna xte'e nak bexa ndun ta nlad‑tsa na: le'a bexa ngal dub xa na'anpa xa ten na, no bexa nab ngal stub‑ga men, no ndun xa be ta'a bzhi'ik, no ugap ndanbe'e xa ndo' stub xa,
no ndanke'a xa be dios gizhliyo, no ndun xa ta bruj, no nxeladna xa ndo' be men, no nkwa'an xa uyo, no nsa'abladna xa ta ndap stub‑ga xa, no ugi'i xa, no nlad xa gak xa dub xa nsak ndo' be men, no lá nlad xa gun xa be ta'a lak ndun be ltsa'a‑xa, no nlad xa le'a‑tsa xa inibe'e dub xkwa'a men.
No ndakloo‑no xa be men ndap ta'a, no ndut xa men, no ndun xa gelgu, no ndaladna xa be gast ndo' gizhliyo ndee, no ndun xa sian‑ta be ta'a ugap ltsa'a be ta'a ndee wa. Le'a na' gáp ndo' bega lak‑ka ndáp‑ka na' wa, le'a bexa ndun be ta'a li nak wa na'anpa ilaya' sa nibe'e Dios.
Parea tal ton uxobgek ndo' Espíritu ten Dios, le'a xa wa nkwea'ladna be men, no ntenladna xa, no wen ncho xa lat be men, no nxik xa tal be men xela ndun‑no xa, no ndakno xa stub‑ga men, no wen ndun xa ndo' be men, no na'anpa ukwi'in nak xa,
no bcha'an nak xa, no nsensa'ab xa xa ndo' ta ugap. Le'a ndo' itea be ta ndee wa na'anpa nibe'e ni dub ley.
Ná le'a beuna nak xmen Cristo yá mla'a beuna be ta'a ugap ngok beuna nsea be ta'a mlad beuna. Le'a ta wa cuent mke'a beuna be ta'a ugap wa ndo' cruz.
Le'a Espíritu ten Dios msa'a gelnban ndo' beuna, ta we'e le'a beuna nsabndo' ikesea lak nlad Espíritu wa.
Lá gak beuna zhin, no lá gun beuna dub ta'a gakloo stub xa, no na'anpa gakloo‑no beuna stub xa ndap ta'a.
Bega nak beuna xmen Cristo, tal ncho dub bega nda'iga'a ndun dub ta ugap, le'a bego na nxobgek ndo' Espíritu wa nsabndo' gakno xa yach xa wats Dios, parea utsin‑tsa gokno bega xa. No bla'ach bega le'aka bega ndo'ontsa na'anpa no bega gaila' ndo' ta ugap wa.
Gokno bega be ltsa'a bega zha na kwea' nsatid bexa, le'a ta wa ta nibe'e Cristo.
Le'a kad‑ga dub bega nsabndo' iwi'i na xte'e nak ta ndun‑ka bega, we'e itennoladna bega be ta'a wen ndun bega. Parea na'anpa iwi'i bega ndo' ta ndun be ltsa'a bega cha izhinna bega.
Le'a kad‑ga dub men nsabndo' ula'ach le'aka ta ndun xa.
Le'a tal ton ntsid di'izh ten Dios nsabndo' gakno bexa na nluu‑ya.
Utsin binbe'e bega le'a na'an ton gun gan ukwi'in‑no Dios. Le'a ta na ndas dub men ta we'e‑kaga ntele'e xa.
Le'a bexa na ndun be ta'a ugap ta nlad‑tsa na, le'a xa wa ini'í dub gelkwea' nunk lá idub. Ná le'a bexa na nxobgek ndo' Espíritu ten Dios, le'a Espíritu wa usa'a dub gelnban nunk lá idub ndo' bexa wa.
Ta we'e lá izhanna beuna gun beuna ta wen, le'a tal beuna lá gachladna le'a gal zha le'a beuna ika'a dub ta'a usa'a Dios, lak nkanle'e dub men ta ngos le'aka xa.
Ta we'e le'a itea be ta'a utsin syo'o gan gun‑no beuna stub men, le'a beuna li nsabndo' gun; parea mas nsabndo' gakno beuna be ltsa'a‑na nak beuna xmen Cristo.
Bwi'i bega xte'e‑ta be letr ubi'i ndee nke'a na' ya'a‑na' ndo' git ndee.
Le'a bexa na nlad wen ya'an ndo' be men wa ndab le'a bega nsabndo' yoo be'e. Le'a bexa uni'í le'a tal ulu'u bexa le'a Cristo ngut ndo' cruz ndo'ontsa yu'u ke ten be men, le'a bexa judío ugap gun‑no bexa.
Le'aka bexa li nyo'o be'e wa na'anpa ndun itea ta ndab ley ten Moisés. Parea nlad bexa no bega yoo be'e, ndo'ontsa izhinna bexa ndo' men le'a bega no‑ka uyo'o be'e.
Ná le'a na' ndee na'anpa izhinnona ta ndun na'. Dub‑tsa ta'a nzhinnona na', le'a ta wa ta na ngut Jesucristo Xa Nibe'e wa ndo' cruz sakndo' beuna. Ta we'e le'a cuent ten na' le'a be ta'a gizhliyo yá na'anta xti'in, no cuent ten be men gizhliyo le'a be ta'a ndun na' ndee wa ta na'an xti'in.
Le'a beuna nak xmen Cristo Jesús, tal le'a beuna yoo be'e natal na'an, le'a ta wa na'anpa le'a nsakbe. Le'a ta nsak wa ta na ndap beuna dub gelnban kub ndo' Dios.
Le'a itea bexa na li ndun lak nke'a na' ndo' git ndee, le'a xa wa ta ugea‑ka nak xmen Dios. Le'a Dios ndun wen yooladna bexa nsea nkwea'ladna Dios bexa.
Le'a nat idub ndo' ndee, yá na'antapa gun bega ta lá isaklad na', geal le'a na' no'o be ngip las‑na', ta na nluu le'a na' ndun ti'in ten Jesús Xa Nibe'e.
Bega nak beuna xmen Cristo, na'ab na' ndo' Jesucristo Xa Nibe'e wa le'a mas uzhe'eb utsin gun‑no xa bega. Li‑ka gak‑a.
Le'a na' ndee Pabl, xa mtu'ub Dios gun na' ti'in ten Jesucristo. Nke'a na' git ndee ndo' bego ndencho Éfeso ba', bega umbi'i nak lado'o‑na ndo' Dios, no nge'kaladna bega Cristo Jesús.
Na'ab na' ndo' Dios Xus beuna no ndo' Jesucristo Xwan beuna utsin gak bexa ndo' bega no gun bexa wen yooladna bega.
Sbe'en ta wen gudi'izh beuna cuent ten Dios Xus Jesucristo Xwan beuna, le'a xa uzhe'eb‑pa ndakno beuna, nsa'a xa be ta wen ten xa ta ncho gibe'a, ta na nak beuna xmen Cristo.
Le'a zha biseata gaknde'e gizhliyo le'a Dios mti beuna, ndo'ontsa umbi'i gak beuna ndo' Dios, ni dub ke lá gap beuna.
Le'a ta na nkwea'ladna Dios beuna, ta we'e uloladna xa utu'ub xa Jesucristo ndo'ontsa yak beuna xin‑xa. Le'a ta wa ta uloladna Dios polta lak nsakladna xa‑ya.
Li mbin Dios ndo'ontsa itea be men gab le'a Dios dub xa si'il, ta na uzhe'eb‑pa nsa'a xa ta wen ndo' beuna nak xmen Cristo Xin Dios, xa na le'a Dios nkwea'ladna.
No ta na nak beuna xmen Cristo, ta we'e le'a Dios ulo'o beuna ndo' be ta ugap, cha mtsu'u xa be ke ten beuna juers ten ten mtsi'i Jesucristo gor na ngut xa sakndo' beuna. ¡Le'a ta wa dub ta uzhe'eb‑pa mlatsladna Dios beuna!
No uzhe'eb‑pa msa'a Dios ta ndak beuna no ta nyakbe'ena beuna be ta ten xa.
No msa'a xa ta ngondo' beuna dub ta uga'ach ta nlad xa gun xa juers ten Jesucristo, lak uloladna xa gun xa.
Le'a ta uga'ach wa ta gun Dios zha nsabndo'‑ka li gun xa. Gal zha wa le'a Dios yun junt itea be ta'a ndo' ya'a Cristo, lak be ta ncho gibe'a no be ta ncho ndo' gizhliyo.
Le'a polta le'a Dios mti beuna ika'a beuna ta ndab xa usa'a xa, ta na nak beuna xmen Cristo. Le'a ta wa ta mbinbe'e Dios, xa na ndun itea ta na' xa wen‑ka nak.
Li ndo'ontsa le'a besa xa nak xa judío ngok bexa ned mge'ladna Cristo, ndo'ontsa gab itea be men le'a Dios dub xa uzhe'eb‑pa si'il.
No li‑ga le'a bega mbi'ín di'izh gelngea ten Cristo, di'izh wen nsa'a gelnban kub wa, cha mbingealadna bega Cristo. We'e le'a Dios cha msa'a Espíritu ten xa ndo' bega, lak‑ka ndab xa gun xa.
Le'a Espíritu wa dub sen, ta nluu le'a Dios sa'a‑ka ta ika'a beuna, gal gor na mxa'ak‑la Dios beuna ndo' be ta ugap. Li gun‑no Dios beuna nak xmen‑xa ndo'ontsa gab itea be men le'a Dios dub xa uzhe'eb‑pa si'il.
nse'at na' bega gor na ndadi'izh‑no na' Dios no nsa tse'e na' xno ndo' Dios cuent ten bega.
Le'a Dios xa ndon le'a si'il nak Xus beuna, no nak xa Dios ten Jesucristo Xwan beuna. Ta we'e na'ab na' ndo' xa gak bega dub xa ndak nsea dub xa nyakbe'ena xte'e nak Dios.
No gun Dios yakbe'ena bega ta na mti Dios bega ika'a bega ta usa'a xa. We'e cha ini'í bega itea be ta uzhe'eb‑pa chul usa'a Dios ika'a beuna nak xmen‑xa.
No nlad na' ini'í bega xte'e uzhe'eb si'il nak juers ten Dios, ta na ndakno xa itea beuna ndangealadna Cristo. Le'a ta wa le'aka juers ten Dios
ta mbin uban Cristo ndo' gelgut, cha mbin‑a myatsob xa wats lad ga'al Dios sa nibe'e Dios.
Mbin Dios le'a Cristo mas juert ndo' iteanak bexa ndap juers tal espíritu‑ya natal men‑a, tal nibe'e bexa nat natal tlaw inibe'e bexa.
Le'a Dios le'a mte itea be ta'a xan ndats Cristo, no mso' xa Cristo, nibe'e xa ndo' beuna nak xmen‑xa.
Le'a beuna nak xmen Cristo nak cuent ya'a‑xa nsea xo'o‑xa. Le'a lak ndakno xa beuna na'an xta'an ndun jwalt, le'a xa ncho itea lad ndo' iteanak be ta'a ncho.
No ndo' bego msa'a Dios gelnban, zha bi nak bega cuent dub xa ngut zha ndun bega ta ugap no ndap bega ke ndo' Dios.
Le'a tiemp we'e le'a bega utesea ndo' ta ugap lak ndesea be men ndo' gizhliyo. Mbin bega lak nlad mxu'u, xa nibe'e ndo' be mbi bxin no nki'il xa be men lá uxobgek bexa ndo' Dios.
Le'a polta le'a itea beuna li utesea, mbin beuna ta nlad‑tsa beuna lak‑tsa mbinbe'e beuna no lak‑tsa ngoladna beuna. Ta we'e le'a Dios ndi'izh utsaksi beuna lak ntsaksi xa itea be men ugap nak.
Ná le'a Dios uzhe'eb‑pa mlatsladna beuna, no uzhe'eb mkwea'ladna xa beuna.
Ta we'e lak msa'a xa gelnban ndo' Cristo le'a xa no ndo' beuna msa'a‑ya, zha na bi nak beuna cuent dub xa ngut ndo' Dios ke ten be ta ugap ndun beuna. Le'a Dios uzhe'eb‑pa nkwea'ladna beuna, ta we'e‑tsa li msa'a xa gelnban ndo' beuna.
No lak mxiste Dios Cristo, le'a xa no beuna mxiste, cuent msa'a xa wats Cristo Jesús nsob beuna gibe'a.
Li ndo'ontsa uluu Dios gal tiemp ilen wa xte'e ta uzhe'eb nkwea'ladna xa beuna no xte'e ta wen nak xa ndo' beuna nak xmen Cristo Jesús.
Le'a Dios uzhe'eb nkwea'ladna bega, ta we'e msa'a Dios gelnban kub ndo' bega gor na mge'ladna bega Cristo. Le'a ta wa na'anpa juers ten bega, le'a ta wa ndi ta ga msa'a Dios ndo' bega.
Ta we'e na'anpa izhinnona bega ta wa, le'a‑ya na'anpa dub ta wen mbin bega.
Le'a Dios mbinde'e beuna no mbin xa le'a beuna nak xmen‑xa, ta na dub‑tsa nak beuna nsea Cristo Jesús. Ta we'e ikesea beuna ndo' itea be ta wen, lak‑ka mbinbe'e xa polta li gun beuna nat.
Ta we'e le'a bega bexa na'anpa xa Israel, lá yalad bega le'a tiemp polta le'a bexa Israel mzhinna le'a bexa ncho be'e las bexa, ndab bexa le'a bega bexa na'anpa ncho be'e.
Le'a zha we'e le'a bega lá nchando' Cristo, no na'anpa nak bega xmen Dios lak nak bexa Israel. Ta we'e na'anpa ndi'izh ika'a bega ta ndab Dios usa'a xa ndo' be xmen‑na. Le'a bega ni lá ukenke'a gakno Dios bega ni dub ta wen, no ni lá igondo' bega xa na le'akama nak Dios ndo' gizhliyo ndee.
Le'a polta le'a bega sit nak wats Dios, ná nat le'a bega dub‑tsa nak nsea Cristo Jesús no ubii‑la bega wats Dios juers ten ten mtsi'i Cristo gor na ngut xa ndo' cruz.
Le'a Cristo mbin gan le'a besa xa judío wen ncho‑no bega na'anpa xa judío. Ndun xa gan le'a itea beuna dub‑tsa nak, cuent mlate xa dub muro ntsaw tlaw itop ras be men wa.
Le'a xa mnitndo' be ley ten bexa judío, be ta unibe'e Dios cuent ten be costumbr ten bexa judío, ndo'ontsa dub‑tsa yak beuna nak be xmen‑xa, yá na'antapa gak beuna top xkwa'a men.
No ta na ngut Cristo ndo' cruz, le'a itea beuna dub‑tsa nak no wen nya'an beuna ndo' Dios. Yá na'antapa ndakloo dub xkwa'a men ndo' stub xkwa'a‑ga bexa.
Le'a Cristo mbi'id yadi'izh di'izh wen na xte'e wen ya'an be men ndo' Dios, bego bexa sit nak wats Dios, no besa xa judío bexa gax nak wats Dios.
Le'a juers ten ta mbin Cristo wa le'a besa xa judío no bexa na'anpa xa judío ndap beuna dub‑tsa Espíritu ten Dios ta we'e syo'o gan ibii beuna wats Dios Xus beuna.
Ta we'e le'a bega yá na'antapa sit nak wats Dios no na'antapa nak bega dub xkwa'a men xa'aga. Nat le'a bega no nak xmen Dios, no xin Dios nak bega.
Le'a beuna nak be xmen Dios nak cuent dub ni'i mbinde'e Dios. Le'a ta nak xan ni'i wa le'a ta wa bexa mtu'ub Dios gun bexa ti'in ten xa no bexa mbidi'izh sakndo' Dios. Le'a Jesucristo le'a nak ge' ned nbe xan ni'i wa.
Lak le'a dub ge' ned wa ndun masis nak idub ni'i, no li‑ga le'a Jesucristo ndun le'a be xmen‑xa dub‑tsa nak no nsayak kwa'ad bexa, gak bexa cuent dub ni'i umbi'i ten Dios.
Ta we'e le'a na' Pabl nke'a latgi'ib ndee ta na ndadi'izh na' di'izh wen ten Cristo Jesús ndo' bega na'anpa xa judío.
Le'a na' uní le'a bega mbi'ín‑la xte'e utsin nak Dios msa'a xa ti'in ndun na' ndee ta gakno na' bega.
Le'a Dios mluu ndo' na' dub ta uga'ach ten xa, lak mke'a‑la na' ndido ta wa ndo' bega.
Le'a tal bega go'ol ta wa, we'e yakbe'ena bega plo nchando' na' ta uga'ach ten Cristo wa.
Le'a polta le'a Dios na'anpa uluu ta uga'ach wa ndo' ni dub men, ná le'a nat le'a Espíritu ten Dios nluu‑ya ndo' be apóstol no ndo' be profet.
Le'a ta ndee ta uga'ach wa: le'a bexa na'anpa xa judío no ika'a be ta wen ndab Dios ika'a‑ka bexa judío, no dub‑tsa yak bexa nsea bexa judío, tal le'a bexa gungealadna di'izh wen ten Cristo Jesús.
Le'a Dios utsin mbin‑no na', msa'a xa ta ndadi'izh na' di'izh wen ten xa wa, no nsa'a xa juers li ndun na'.
Le'a na' ndee ndon le'a lá nsak lat itea be xmen Dios. Ná le'a Dios mti na' gaa na' ndo' bexa na'anpa xa judío wa, gudi'izh na' di'izh wen na xte'e usa'a Cristo uzhe'eb be ta wen ndo' bexa, dub ta lá yoo gan yakbe'ena beuna.
No ndab Dios gudi'izh na' ndo' itea be men xte'e ndun Dios ta uga'ach mbinbe'e xa wa. Le'a Dios xa mbinde'e iteanak be ta'a, mbinbe'e ta wa gast zha utexan‑ta gizhliyo.
Le'a ta na li mchealte Dios be xmen‑xa wa, ta we'e uni'í be ángel no be espíritu nibe'e wa le'a Dios uzhe'eb‑pa ndak itea be ta'a.
Li mbin Dios lak uloladna xa polta, ta na nat mbin Cristo Jesús Xwan beuna cumplir.
Le'a ta na nge'ladna beuna Cristo wa le'a beuna na'anpa izheb ibii beuna wats Dios no uni'í‑ka beuna le'a xa so'ón‑ka ta inab beuna ndo' xa.
Ta we'e na'ab na' ndo' bega lá gachladna bega maska nseati'id na' be gelkwea' ke na ndadi'izh na' di'izh ten Cristo ndo' bega. Ndi btenladna bega le'a ta na nseati'id na' ta gakno‑ka bega.
Ta we'e nsaxib na' ndo' Dios Xus Jesucristo Xwan beuna,
xa le'a nak Xus itea ras be men, bexa ncho gibe'a no bexa ncho ndo' gizhliyo ndee.
Na'ab na' ndo' Dios le'a Espíritu ten xa gun juert gak lado'o bega, lak nsa'a xa sian be ta uzhe'eb‑pa wen ndo' be xmen‑xa.
Li ndo'ontsa yoo Cristo len lado'o bega ta na nge'ladna bega xa, no ndo' itea be ta ndun bega ikwea'ladna bega be ltsa'a bega nsea yanke'a bega Dios.
No yakbe'ena itea bega nak beuna xmen Cristo ba' na plo uxen no ko'ol no wat no ga'ap nak ta uzhe'eb nkwea'ladna Cristo bega.
Maska na'an ton syo'o gan yakbe'ena idub ta na nkwea'ladna Cristo beuna, le'a na' na'ab ndo' Dios le'a bega igondo'‑ya ndo'ontsa gak bega bexa nguga'al cuent ten be ta ten Dios.
Le'a Dios ndap juers gun xa itea be ta'a mas uzhe'eb ndo' lak inab beuna ndo' xa no lak yakbe'ena beuna. Le'a juers ten Dios wa le'aka juers ncho len lado'o beuna.
¡Idub tiemp gab beuna le'a Dios uzhe'eb dub Dios nsi'il, geal ta wen ndun be xmen‑xa no Cristo Jesús! Li‑ka nak‑a.
Le'a na' nke'a latgi'ib ndee ke na ndun na' ti'in ten Cristo. Nat ndáp na' ndo' bega utsin bin bega lak nsabndo' gun dub xa mti Dios.
Bcha'an gok bega no lá gunbe'e bega le'a bega mas nsak ndo' be ltsa'a bega. Bxik bega ndo' bexa, ta na nkwea'ladna bega bexa.
Le'a Espíritu ten Dios myun‑no bega dub‑tsa xkwa'a men. Ta we'e bkwa'an bega xte'e utsin gak bega ndo' be ltsa'a bega, ndo'ontsa na'anpa iteltsa'a bega.
Le'a beuna nak xmen Cristo dub‑tsa, no dub‑tsa Espíritu ncho lado'o beuna, lak dub‑tsa nkenke'a beuna ika'a beuna dub gelnban kub ta na mti xa beuna.
No dub‑tsa xa nak Xwan beuna, nsea dub‑tsa xa nge'ladna beuna, nsea ta na dub‑tsa nak beuna xmen Cristo ta we'e ntalea' beuna.
No dub‑tsa Dios Xus itea beuna, xa na le'a nibe'e itea beuna, no nsa'a xa ta gun itea beuna ti'in ten xa, no ncho xa len lado'o itea beuna.
Ná le'a lak nlad Cristo le'a xa msa'a juers ndo' kad‑ga dub beuna gun beuna dub ti'in ten xa.
Le'a ta wa lak nkeani'i di'izh ten Dios, ndab‑a:
le'a xa mbi'i bexa na mbin xa gan ndo' na.
No msa'a xa be ta wen ndo' be men.
Le'a ta na ndab “ukea xa sa ga'ap” wa, ¿lid gab ta wa zha le'a xa ned ula' sa mas wat ndo' gizhliyo?
Le'a Cristo xa na ula' ndo' gizhliyo wa le'aka xa na ukea sa mas ga'ap ndo' gibe'a ba', ndo'ontsa gak iteanak be ta'a lak‑tsa nsabndo' gak‑a.
Le'a Cristo le'aka msa'a juers ndo' pla bexa mtu'ub xa gun ti'in ten xa, no pla bexa gudi'izh sakndo' Dios, no pla bexa gudi'izh di'izh wen ten Cristo, no pla bexa gak pastor yansu be xmen‑xa, no stapla bexa gak mech uluu di'izh ten xa.
Li ndo'ontsa isu'u gun beuna ti'in ten xa, ta gakno beuna be ltsa'a beuna nak xmen Cristo,
gast gal zha na dub‑tsa ige'ladna beuna Cristo no dub‑tsa igondo' beuna Xin Dios. Le'a zha wa le'a beuna ga'al gak ndo' Dios, lak‑ta nak Cristo.
Le'a beuna yá lá gak‑ta lak nak dub me'ed ndanbe'e dub ta'a cha tso'o wa stub‑ga ta'a, na'anpa ula'a beuna ukwi'in‑no be men beuna, bexa ndadi'izh cuent uzhe'eb ta wen, parea le'a ta wa na'anpa le'a nak.
Ndi sbe'en gelngea gudi'izh beuna no ikwea'ladna beuna be ltsa'a beuna, ndo'ontsa mas isayak beuna lak nak Cristo xa nibe'e ten beuna.
Le'a Cristo ndun le'a idub xkwa'a be xmen‑xa dub‑tsa nak, no ndakno xa gun beuna ti'in lak nsabndo' gun kad‑ga dub beuna. No ndun xa yak juert beuna no mas ikwea'ladna beuna be ltsa'a beuna.
Le'a ta ndee ndáp na' no nibe'e na' ndo' bega sakndo' Cristo: yá lá gak‑ta bega lak nak be men lá nchando' Dios, le'a bexa ndesea ndo' be ta na'an xti'in lak‑tsa ndanbe'e bexa.
Le'a bexa wa lá nyakbe'ena be ta ten Dios no ngud nak lado'o bexa, ta we'e sit nak bexa wats Dios le'a bexa lá ini'í ta ndencho bexa ndo' be ta ugap.
Le'a bexa yá lá idonotaladna be ta ugap ndun xa. Ndi ndun bexa sbe'en ta ugap ta ndaltsaladna bexa no nkwa'an bexa mas sian‑ta be ta bzhi'ik li gun bexa.
Ná le'a bexa na mluu di'izh ten Cristo ndo' bega na'anpa ngab li gak bega.
Le'a na' uní le'a bega mbi'ín‑la di'izh ten Cristo no be ta mluu xa, ndo'ontsa gun bega lak nak gelngea ten Jesús.
Ta we'e lá gak‑ta bega be ta ngok bega polta, zha biseata yak bega xmen Cristo. Yá lá gun‑ta bega lak‑tsa nlad bega, ta nsak bega ta wen ná le'a ta wa ndi ta ugap.
Ndi bla'a bega uche'a Dios ta ncho lado'o bega no ta ndanbe'e bega.
Cha gok bega cuent dub men kub lak nlad Dios gak bega: umbi'i gak lado'o bega no ga'al gak bega ndo' Dios lak ndab gelngea ten Dios.
Ta we'e bla'a bega be gelkwi'in, ndi bidi'izh bega sbe'en ta ugea ndo' be ltsa'a bega, geal le'a itea beuna dub‑tsa xkwa'a men nak.
Tal le'a bega gaklo ndo' dub men, na'anpa ixenoladna bega xa. Ndi byalad bega ta ndakloo bega wa bi le'a wizh wa,
ndo'ontsa lá ula'a bega utsa'abgix mxu'u bega.
Tal ncho bega mbin gelwa'an, yá lá gun‑ta bega ta wa. Ndi utsin bin bega ti'in lak nsabndo'‑ya, natsa gap bega ta usa'a bega ndo' bexa nki'in‑a.
Ni dub ta usalad lá gudi'izh bega. Ndi sbe'en ta utsin bidi'izh bega, ta na sakno xa na go'ón‑a.
Lá gun bega ta ndun uban yooladna Espíritu ten Dios. Le'a Espíritu wa cuent dub sen nluu le'a bega xin‑ka Dios, gast gal wizh na ko'o xa beuna ndo' itea be ta ugap.
Bla'a bega ta nxeladna bega, no ta ndakloo bega, no ta ugi'ige'a bega, no ta ugi'i ndadi'izh bega, no ta nisi bega be men, nsea itea‑ta be ta ugap.
Ndi utsin gok bega ndo' be ltsa'a bega, no bkwea'ladna bega bexa, no binge'ladna bega ndo' bexa, lak ndange'ladna Dios ndo' bega nak xmen Cristo.
Le'a bega xin Dios no nkwea'ladna xa bega, ta we'e bin bega juers gak bega lak nak Dios.
Ndo' itea be ta ndun bega bkwea'ladna bega be men, lak nkwea'ladna Cristo beuna no msa'a xa le'aka le'a xa ngut sakndo' beuna, cuent dub xnab uzhe'eb‑pa nsakladna Dios.
Le'a bega nak be men umbi'i ndo' Dios, ta we'e ni dub be ta ndee lá nsabndo' yoo lat bega: lá ugal bega dub xagots na'anpa xagots ten bega, no lá gun bega be ta ugap ltsa'a ta wa, no lá isa'abladna bega be ta ten stub‑ga men.
Le'a bega uni'í‑ka le'a bexa ngal dub xagots na'anpa xagots ten xa no bexa ndun be ta bzhi'ik ltsa'a ta wa, le'a bexa wa na'anpa yate sa nibe'e Cristo no Dios. No bexa nsa'abladna be ta ndap stub‑ga xa, lá yate sa nibe'e Dios, le'a xa wa lá ndanke'a Dios ndi ndanke'a xa be ta'a wa.
Lá ula'a bega uki'il stub‑ga men bega gun bega be ta ugap wa, le'a Dios utsaksi bexa na lá nxobgek ndo' xa.
Lá uchealtsa'a bega bexa li nak wa.
Le'a polta le'a bega ngok bexa ndesea cuent sa ukaw. Ná le'a nat le'a bega ndi ndesea ndo' xe'a ten Dios, ta na nak bega xin Dios. Ta we'e gok bega lak nak dub xa nkesea ndo' xe'a.
Le'a tal ton no'o Espíritu ten Dios le'a xa wa nkwea'ladna be men, no utsin nak xa, no gelngea ndadi'izh xa.
Bin bega juers gun bega be ta isakladna Dios Xa Nibe'e.
No lá gun bega be ta na'an xti'in lak ndun bexa nde sa ukaw. Ndi gud bega ndo' bexa le'a ta ndun bexa wa na'anpa le'a nak,
maska udalad gudi'izh beuna be ta uga'ach ndun bexa wa.
Ná le'a sa ncho xe'a le'a itea be ta ugap ndun bexa wa cha nluu, le'a ndo' xe'a ten Dios nluu itea be ta'a.
Ta we'e lnde'e ndab be men:
Utsin binbe'e, lu nak cuent dub xa naxyats.
No lá gak‑ta lu cuent dub xa ngut,
le'a Cristo usa'a xe'a ten na ndo' lu.
Ta we'e uzhe'eb‑pa bla'ach bega xte'e gak bega. Lá gak bega lak dub xa lá nsakyo'ón di'izh, ndi gok bega dub xa utsin ndanbe'e.
Itea gor gun bega dub ta'a sbe'en ta wen gun bega, le'a tiemp ndee uzhe'eb‑pa ugap nak be men.
No lá gak bega dub xa lá nsakyo'ón, ndi bkwa'an bega xte'e nlad Dios gun bega.
No lá gun bega gelgu, le'a ta wa go'o bega ndo' sian ta lá nsabndo'. Ndi bla'a bega le'a Espíritu ten Dios go'o bega ndo' ta wen.
Le'a gor na nyakjunt bega no be ltsa'a bega, idub ncholadna bega bilto'o bega be salmo no be himno no be kant ndo' Dios.
No bsa'a bega xno ndo' Dios Xus beuna guni'i xta'an nsatid bega, ta na nak beuna xmen Jesucristo Xwan beuna.
Lak ndap bega mod ndo' Dios, li‑ga gop bega mod ndo' be ltsa'a bega.
Le'a bega be xagots nsabndo' uxobgek ndo' xabgi'i ten bega, lak nxobgek bega ndo' Cristo.
Le'a be xabgi'i nak xa nibe'e ndo' xagots ten na lak nibe'e Cristo ndo' itea be xmen‑na, no ngo'o Cristo bexa ndo' be ke ten bexa.
Ta we'e lak nxobgek be xmen Cristo ndo' xa, no li‑ga nsabndo' uxobgek be xagots ndo' xabgi'i ten xa.
Le'a bega be xabgi'i nsabndo' ikwea'ladna bega xagots ten bega, lak uzhe'eb nkwea'ladna Cristo beuna nak xmen‑xa gast msa'a xa le'aka le'a xa sakndo' beuna.
Li mbin Cristo ndo'ontsa utsambi'i xa lado'o beuna nsea di'izh ten xa lak nsat men dub ta'a nsea ndo' nits.
Li ndo'ontsa gal gor kwe beuna ndo' Cristo le'a itea beuna uzhe'eb‑pa chul no umbi'i nak ndo' Dios, ni lá ndap beuna ni dub ke no ni dub ta'a lá utsin nak, cuent dub lad umbi'i lan no ni dub mek na'an las‑a.
No li‑ga le'a bega xabgi'i, lak nkwea'ladna bega le'aka le'a bega no li‑ga bkwea'ladna bega xagots ten bega. Le'a be xabgi'i na nkwea'ladna xagots ten na wa, le'a bexa wa no‑ga nkwea'ladna le'aka le'a xa.
Le'a na'an ton nxenoladna le'aka le'a na. Le'a xa ndi wen ndaw no nla'ach xa le'aka le'a xa, lak nla'ach Cristo be xmen‑xa,
geal le'a itea beuna dub‑tsa nak nsea Cristo, cuent nak beuna ya'a‑xa nsea xo'o‑xa.
Le'a ta nkeani'i wa bid nyakbe'ena beuna, parea le'a na' ndáp ta ndee wa cuent ten Cristo nsea iteanak beuna nak xmen‑xa.
Ná le'a ta wa no gab le'a itea be xabgi'i ikwea'ladna xagots ten na lak‑kata le'aka xa, no itea be xagots nsabndo' gap mod ndo' xabgi'i ten na.
Nat le'a bega be me'ed no bexa ben, bxobgek bega ndo' xus bega nsea ndo' xna'a bega ta na nak bega xmen Cristo.
Le'a lat itea be ta'a unibe'e Dios, le'a ta ndee ta ned ndab Dios wen gun‑no xa bexa na li gun wa, ndab‑a: “Wanke'a xus‑lu nsea xna'a‑lu,
ndo'ontsa wen yoo lu no sian li'in iban lu ndo' gizhliyo ndee.”
Le'a bego ndap xin‑na, lá gun bega ta gaklo bexa ndo' bega. Ndi utsin binga'al bega bexa no bluu bega bexa no btenxe'a bega bexa lak nlad Cristo Xwan beuna gak bexa.
Le'a bego ndun ti'in ten stub‑ga men, bxobgek bega ndo' xwan ti'in wa, lak nxobgek bega ndo' Cristo. No gop bega mod ndo' bexa idub ncholadna bega.
Utsin bin bega ti'in ten xa idub tiemp, na'anpa nab‑tsa gor nso'wi'i xa lak ndun bexa nlad wen ya'an xa ndo' be men‑tsa. Ndi bin bega ti'in ndo' xa idub juers ten bega lak nlad Dios, cuent dub gor ndun bega ti'in ndo' Cristo.
Bin bega ti'in ndo' bexa wa idub ncholadna bega, cuent ndo' Cristo na'anpa ndo' men wa‑ya.
Le'a bega uni'í le'a Cristo kix ta wen ndun itea be men, guni'i tal xa ndun ti'in ten stub‑ga men natal na'an.
Le'a bego na ndap xa ndun ti'in ten bega, no li‑ga utsin gok bega ndo' bexa wa. Lá gun bega ta izheb bexa ndo' bega, geal le'a bega uni'í‑ka le'a dub‑tsa xa nibe'e ndo' iteanak bega, le'a ta wa Cristo xa nsob gibe'a. Le'a xa wa na'anpa nti be men.
Bega nak beuna xmen Cristo, nat bkwa'an bega ta gun juert gak lado'o bega, ta usa'a Dios ika'a beuna nak xmen‑xa.
Binti'in bega itea be ta nsa'a Dios utsakndo' bega, ndo'ontsa ga'al kwe bega ndo' be ta nlad mxu'u ukwi'in‑no bega.
Le'a beuna na'anpa ndeyo‑no be men, le'a beuna ndi ndeyo‑no be mbi bxin nibe'e. Le'a ta wa be mbi bxin nibe'e ndo' gizhliyo ukaw ndee, no be mbi bxin ndesea ndo' mbi sa ga'ap ba'.
Ta we'e binti'in bega itea be ta nsa'a Dios utsakndo' bega, ndo'ontsa gun bega gan zha na ilen be ta ugap. Li ndo'ontsa gor utid‑la itea be ta ugap wa, le'a bega dub‑tsa nso'.
¡Ta we'e dub‑tsa ute bega! Sbe'en gelngea bidi'izh bega, le'a ta wa cuent dub sinch ndanti'in dub soldad. No sbe'en utsin bin bega, le'a ta wa cuent dub ble'a gi'ib ntsaw dub soldad lado'o‑na.
No bidi'izh bega di'izh wen ten Cristo ta ndun wen ya'an be men ndo' Dios, le'a ta wa cuent nke'a dub soldad ndab‑na.
No mas bge'ladna bega Cristo, ndo'ontsa lá ukedi‑no mxu'u bega, lak dub ble'a gi'ib nsen dub soldad ntsaw be flech nsobgi'.
No btse'aladna bega le'a Dios msa'a dub gelnban kub ika'a beuna, le'a ta wa cuent dub xo gi'ib ncho gek soldad. No binti'in bega di'izh ten Dios, ta na msa'a Espíritu ten Dios, le'a ta wa cuent spad ten soldad.
Bidi'izh‑no tse'e bega Dios. No unab bega ndo' Dios lak nluu Espíritu ten Dios bega. No list ute bega, no ni lá gachladna bega, no unab bega gakno Dios itea bexa nak xmen Cristo.
No unab bega usa'a Dios be di'izh gudi'izh na', ndo'ontsa na'anpa izheb na' gudi'izh na' be ta uga'ach ten Dios, le'a ta wa di'izh wen ten Cristo.
Le'a Dios mtu'ub na' gudi'izh na' ta wa, no ke we'e nke'a na' latgi'ib ndee. Ta we'e unab bega ndo' Dios gakno xa na' gudi'izh na' di'izh wen ten Dios lak nsabndo' gudi'izh na'‑ya, na'anpa izheb na' ndo' be men.
Le'a Tíquico amig ten na', xa no nak xmen Cristo no utsin ndun xa ti'in ten Dios, le'a xa wa gab ndo' bega xte'e ncho'o na' no xta'an ndun na'.
Ta we'e utu'ub na' xa ndo' bega, gudi'izh xa na xte'e ncho besa no ulu'uzh xa bega ndo'ontsa na'anpa yu'ladna bega.
Nat na'ab na' ndo' Dios Xus beuna no ndo' Jesucristo Xwan beuna gun bexa wen yooladna bega nak xmen Cristo. No usa'a xa juers mas ikwea'ladna bega be ltsa'a bega, no mas ige'ladna bega Cristo.
No mas uzhe'eb utsin gun‑no Dios itea bexa lá nla'a ta na ndanke'a bexa Jesucristo Xwan beuna. Li‑ka nak‑a.
Le'a na' ndee Pabl no ltsa'a‑na' Timoteo besa ndun ti'in ndo' Jesucristo, ntu'ub besa git ndee ndo' bego na nchansu be xmen Cristo no ndo' bega ndakno be xmen Cristo no ndo' itea‑ta bega nak xmen Cristo Jesús ndencho gezh Filipos ba'.
Na'ab na' ndo' Dios Xus beuna no ndo' Jesucristo Xwan beuna utsin gak bexa ndo' bega no gun bexa wen yooladna bega.
Itea gor na ntse'alad na' bega, nsa na' xno ndo' Dios ten beuna por bega.
geal le'a bega no ndakno mas ngen di'izh wen ten Cristo, gast wizh ned mbingealadna bega‑ya no gast nat.
No uní‑ka na' le'a Dios, xa na usaxan ndun wen gak lado'o bega ndo'ontsa gun bega ti'in ndo' Dios, le'a xa wa mas uzhe'eb ndun‑ta ti'in we'e gast wizh ilen Jesucristo.
Wen‑ka li ndanbe'e na' cuent ten bega, geal le'a na' nkwea'ladna bega. Le'a bega dub‑tsa nak no na', zha na nke'a na' latgi'ib no zha na ndadi'izh na' di'izh wen ten Cristo.
Le'a Dios uni'í le'a na' uzhe'eb nkwea'ladna iteanak bega lak nkwea'ladna Jesucristo beuna.
No na'ab na' ndo' Dios le'a Dios gun mas ikwea'ladna bega be ltsa'a bega no mas igondo' bega Dios no mas yakbe'ena bega be ta ten Dios.
Li ndo'ontsa ini'í bega xte'e uti bega be ta nlad Dios gun bega. We'e umbi'i gak lado'o bega ndo' Dios no ni dub ke lá gap bega zha ilen Cristo.
No le'a Jesucristo gun wen gak bega, ndo'ontsa utsin gudi'izh be men cuent ten Dios, gab bexa le'a Dios uzhe'eb dub Dios si'il.
Bega nak beuna xmen Cristo, le'a na' nlad ini'í bega le'a be gelkwea' nti'id na', le'a ta wa ndun mas ngen di'izh wen ten Cristo,
gast itea be soldad nla'ach ni'ilaw wa no be men xa'aga uni'í‑ka le'a na' nke'a latgi'ib ndee ke na ndun na' ti'in ten Cristo.
Li le'a kwa'ad‑pa be xmen Cristo na' bexa le'a na' na'anpa nzheb maska nke'a na' latgi'ib ndee, cha no bexa na'anpa nzheb ga'al ndadi'izh gelngea ten Cristo ndo' be men.
Ta ugea‑ka le'a ncho bexa ndaklo‑no na' no nlad bexa gak bexa mas xa nsak ndo' na', ta we'e ndadi'izh bexa di'izh ten Cristo. Parea no ncho bexa idub nchokaladna ndadi'izh‑a.
Le'a bexa nxenoladna na' wa nlad mas gak kwa'ad xmen bexa, ta we'e ndadi'izh bexa di'izh ten Cristo, ndanbe'e bexa li mas kwea' yo'lad na' ke ten ta li ndun bexa. Na'anpa ta ugea nlad bexa gungealadna be men Cristo.
Ná le'a ncho bexa nkwea'ladna na' ta we'e ndadi'izh bexa di'izh ten Cristo, le'a bexa wa uni'í le'a Dios mso' na' gudi'izh na' di'izh wen ten Cristo.
Guni'i xte'e ndadi'izh be men di'izh ten Cristo, tal idub ncholadna bexa natal na'an, le'a di'izh wa igen‑ka. Ta we'e ntenlad na' no mas itenlad na'.
Le'a na' uní le'a na' ito'o ndo' be gelkwea' ndee, geal le'a bega li nab ndo' Dios no ndakno Espíritu ten Jesucristo na'.
No uní‑ka na' le'a na' na'anpa idonolad na' ta ndun na', ta we'e na'anpa nzheb na' gun na' lak nlad Dios, ndo'ontsa guni'i tal nban na' natal gat na' le'a ta ndun na' uluu le'a Jesucristo xa uzhe'eb‑pa si'il.
Cuent ten na' le'a ndalen nban na' ndun na' lak‑tsa nlad Cristo. Ná le'a tal na' gat le'a na' mas wen yooladna.
Parea ndalen ncho'o na' ndo' gizhliyo ndee, le'a na' mas gudi'izh di'izh ten Cristo, ta we'e le'a na' lá iní xta'an mas nlad na'.
Uzhe'eb‑pa nganlad na' ndo' itop ta ndee: ncho zha nlad na' gat na' cha yo'o‑no na' Cristo, le'a ta wa mas uzhe'eb‑pa wen cuent ten na'.
Ná le'a cuent ten bego mas wen ncho'o‑ta na' ndo' gizhliyo ndee.
Le'a na' uní le'a ta wa li‑ka nak, ta we'e uní na' le'a na' bi yo'o‑no bega, ndo'ontsa gakno na' bega mas itenladna bega no mas ige'ladna bega Cristo.
Li‑ga zha na gal ina' na' bega stub biaj, le'a bega mas usa'a xno ndo' Cristo Jesús.
Le'a na' uzhe'eb‑pa nlad gun bega lak ndab di'izh wen ten Cristo. We'e cha tal na' gal ina' bega natal na'anpa gal na' le'a na' iní‑ka le'a bega dub‑tsa nak, idub ncholadna bega ndun bega juers gungealadna be men di'izh ten Cristo.
No na'anpa izheb bega ndo' be men ndakloo ndo' bega ta na ndangealadna bega di'izh ten Cristo. Le'a ta ndun bexa wa nluu le'a bexa gak perdid. Ná le'a Dios ndi mti bega ko'o xa bega ndo' be ke ten bega.
Le'a lak nla'a Dios nge'ladna bega Cristo, no li‑ga nla'a xa ntid bega ndo' be gelkwea' ta na nak bega xmen Cristo.
Le'a bega ncha'tid gelkwea' lak uni'í bega uti'id na'‑ya polta no lak ndo'ón bega ndalti'id na'‑ya nat.
Le'a beuna uni'í‑ka le'a Cristo ndun juert nak lado'o beuna, no nkwea'ladna xa beuna ta nlu'uzh xa beuna, no dub‑tsa Espíritu ten Dios ncho len lado'o beuna, no nkwea'ladna beuna be ltsa'a beuna.
Ta we'e bin bega be ta na'ab na' ndee, ndo'ontsa mas itenlad na': lá kuyo bega, no bkwea'ladna bega be ltsa'a bega, no dub‑tsa gok bega, no dub‑tsa binbe'e bega.
Na'anpa izhinna bega, no ni lá ukwa'an bega ta gab men le'a bega dub xa nsak. Ndi xe'‑tsa gok bega ndo' be ltsa'a bega, no bin‑no bega bexa cuent dub xa mas nsak.
Lnde'e binbe'e bega lak ndanbe'e Cristo Jesús:
Maska le'a Cristo nak Dios, le'a xa ndi uni mla'a xa ta juert nak xa.
Mla'a xa itea ta ndap xa, ngok xa men cuent dub xa ndun ti'in ndo' stub‑ga xa.
Le'a zha na ngok xa men, le'a xa na'anpa ngun‑ta dub xa nsak, ndi mxobgek xa ndo' Dios gast ngut xa, mbit be men xa ndo' cruz.
Ta we'e le'a Dios mbin‑no Cristo xa mas nsak ndo' iteanak be ta ncho. No mbin‑no Dios xa xa nibe'e ndo' iteanak be men,
ndo'ontsa le'a iteanak be men isaxib ndo' Jesús, bexa ncho gibe'a, no bexa ncho ndo' gizhliyo ndee, no bexa ncho len gizhliyo.
Li le'a itea be men igondo' le'a Jesucristo nak‑ka xa nibe'e ndo' itea be ta'a, ta nluu le'a Dios Xus beuna uzhe'eb‑pa dub xa si'il.
Bega nak amig ten na', lak mxobgek bega ndo' na' zha na bi ncho'o na' lat bega, li‑ga mas bxobgek bega nat na'antapa ncho'o na' lat bega. Bin bega ta wen ta uluu le'a Dios ulo'o‑la bega ndo' be ke ten bega. No uzhe'eb‑pa gop bega mod ndo' Dios.
Le'a juers ten Dios le'a bega nlad gun bega lak nsakladna xa, no li‑ga ndakno xa bega gun bega ta wa.
Ndo' itea be ta ndun bega na'anpa inisi bega be ltsa'a bega, no na'anpa kuyoto'o bega no be ltsa'a bega.
Li ndo'ontsa le'a bega ni dub ke lá gap. Le'a bega ncho ndo' gizhliyo ndee lat be men ugap, ná le'a bega nak xin Dios nsabndo' umbi'i gak ndo' Dios no gak bega cuent dub xe'a ndo' gizhliyo ndee.
Ga'al‑tsa ute bega no di'izh ten Cristo ta na nsa'a gelnban, ndo'ontsa gal zha ilen Cristo le'a na' itenladna, le'a ta ukesea uluu na' ndo' bega wa ngokti'in‑ka.
Le'a ta na nge'ladna bega Dios wa cuent dub xnab nsa'a bega ndo' Dios. No li‑ga tal na' sken gat le'a na' no gak cuent dub xnab usa na' ndo' Dios, parea itenlad na' lak ntenladna bega nat.
Ta we'e gáp na' btenladna bega lak ntenlad na'.
Tal le'a Jesús Xwan beuna ula'a, le'a na' sken utu'ub Timoteo ya'ina' bega, ndo'ontsa mas itenlad na' gor ilen xa gab xa xte'e nde bega.
Le'a nab‑tsa Timoteo ndanbe'e lak‑kata na', le'a xa idub ncholadna nyu'noladna bega.
Le'a itea‑ta be men nkwa'an xte'e wen yoo le'aka le'a xa, na'anpa nkwa'an bexa ta nsakladna Cristo Jesús.
Ná le'a bega yá uni'í‑ka xte'e wen ndun Timoteo le'a xa nak cuent dub xi'ín‑na', dub‑tsa ndadi'izh besa di'izh wen ten Cristo.
Ta we'e nlad na' utu'ub na' xa ndo' bega, zha na iní‑tsa na' na xte'e iti'id na' ndo' be ta ndee.
No ndangealad na' le'a Dios Xa Nibe'e ula'a le'a na' sken gal ina' bega.
No nsak na' nsabndo' utu'ub na' no Epafrodito ndo' bega, le'aka xa mtu'ub bega gakno na' wa. Le'a xa wa no nak beuna xmen Cristo no ndun‑no xa na' ti'in ten Cristo, lak ndun dub soldad ti'in ndo' xa nibe'e xa.
Le'a xa uzhe'eb‑pa nlad ya'ina' itea bega, no uzhe'eb nyu'ladna xa geal le'a bega mbi'ín le'a xa kwea' usak.
Ta ugea‑ka le'a xa kwea' usak gast yamer ngat xa, ná le'a Dios ngokno xa lá ula'a Dios ngat xa. No li ngokno Dios na' ndo'ontsa na'anpa mas uban iyo'lad na' tal ngat xa.
Ta we'e le'a na' sken utu'ub xa ndo' bega, ndo'ontsa zha ini'í‑gal bega xa le'a bega itenladna no na'antapa yu'nolad na' bega.
Le'a gor ilansea xa, btenladna bega no utsin bin‑no bega xa, le'a xa no nak beuna xmen Dios Xa Nibe'e. Le'a bega nsabndo' gap mod ndo' bexa na ndun lak ndun xa wa,
le'a xa yamer ngat ta na uzhe'eb ndun xa ti'in ten Cristo. Msa'a xa xa guni'i mas gat xa, ndo'ontsa gakno xa na' itea be ta lá yoo gan gakno bega na' wa.
Nat le'a bega nak beuna xmen Cristo wa, btenladna bega geal le'a bega xmen‑ka xa. Le'a na' na'anpa ne'eladna nke'a ta ndee wa stub biaj, le'a‑ya dub ta gakno bega.
Gop bega cuent ndo' bexa ugap ndeseayun be ta ugap. Le'a bexa ndab le'a be xabgi'i nsabndo' yoo be'e ndo'ontsa uluu le'a bexa xmen Dios.
Ná le'a ta nluu le'a beuna xmen Dios, le'a ta wa ta na ndanke'a beuna Dios lak ndakno Espíritu ten Dios beuna, no ntenladna beuna geal nge'ladna beuna Cristo Jesús, na'anpa nge'ladna beuna ta ndun beuna natsa wen ya'an beuna ndo' Dios.
Ulo bexa be'e na' zha na ncho'o na' xo'on wizh. No le'a na' xa ras Israel. No le'a usan gox polta ten na' ndee Benjamín. Le'a na' xa hebreo, xin bexa hebreo. No le'a na' ndee ngok xa fariseo no ngwanke'a na' ta ndanke'a bexa fariseo.
Uzhe'eb‑pa ngwanke'a na' ley ten besa xa judío, gast uzhe'eb mtsaksi na' be xmen Jesús. No na'an ton gab le'a na' lá uxobgek ndo' ley ten besa xa judío wa.
Parea le'a itea be ta na li‑ta mbinbe na' uzhe'eb‑pa ta nsak wa, nat uní na' le'a itea be ta wa sbe'en ta na'an xti'in nat le'a na' ndangealadna Cristo.
Le'a itea ta na ndanbe'e na' uzhe'eb‑pa nsak polta wa, nat uní na' le'a be ta wa ta na'an xti'in. Le'a ta mas nsak wa, le'a ta wa ta nchando' na' Cristo Jesús, xa nibe'e na'. Nat mla na' itea be ta cuent nak gix ngabi beuna wa, ndo'ontsa igondo' na' Cristo
no yo‑no na' xa. Yá na'antapa ndanbe'e na' le'a na' wen ya'an ndo' Dios ke ten ta ngwanke'a na' ley wa. Ndi uní na' le'a na' wen ya'an ndo' Dios ta na nge'lad na' Cristo, lak tal ton ige'ladna Cristo wen ya'an xa ndo' Dios.
Le'a na' nlad igondo' Cristo no gap na' juers ten Dios ta na uxiste Cristo ndo' gelgut, no uxik na' ndo' be gelkwea' lak mxik xa ndo' gelkwea', no gast gat na' lak ngut xa.
No ndangealad na' le'a Dios ixiste na' ndo' gelgut.
Na'anpa gáp na' le'a na' ndap‑la itea be ta wa, le'a na' na'anpa nak‑la lak‑kata nlad Dios. Ná le'a na' ndun juers gast li gak na' geal le'a Cristo Jesús mti na' ndo'ontsa li gun na'.
Bega nak beuna xmen Cristo, na'anpa gáp na' le'a na' ndee ngol uso'‑laya. Parea mla na' itea be ta mbin na' polta wa, cha ndi ndun na' juers gal uso' na' ta ncho mas ndo' ndee,
ndo'ontsa gak na' lak‑ta nlad Dios gak na' wa. We'e le'a na' cha gun gan ta usa'a Dios wa, ta na ika'a be men mti Dios, bexa nak xmen Cristo Jesús wa.
Ta we'e le'a itea beuna na mas nyakbe'ena be ta ten Dios, lba'a nsabndo' gunbe'e beuna. Tal ncho dub bega ndanbe'e ndi stub‑ga mod, le'a Dios sluu‑ka ta wa ndo' bega.
Parea lak‑tsa nyakbe'ena beuna, le'a beuna nsabndo' li gunbe'e no li gun beuna.
Bega nak beuna xmen Cristo, bin bega lak‑ka ndun na' no bwi'i bega bexa yá ndun‑ka lak ndun besa.
Le'a na' sian‑la biaj ndáp ta ndee gast nat ndon na' gáp na'‑ya stub biaj le'a kwa'ad bexa ndi nxeladna ta ngut Cristo ndo' cruz sakndo' beuna wa.
Le'a bexa li ndun wa gak perdid, le'a xa wa ndun‑no be ta nlad xa gun xa cuent dub dios ten xa. Le'a bexa nsabndo' idonoladna ta ndun bexa wa, ná le'a bexa ndi nzhinnona ta wa, Le'a bexa wa ndanbe'e sbe'en be ta gizhliyo ndee.
Ná le'a beuna nak men gibe'a ba', sa ilen Jesucristo Xwan beuna, xa ulo'o beuna ndo' be ke ten beuna.
Le'a xa wa uche'a cuerp ule'a nak ten beuna, yak‑a lak nak cuerp uzhe'eb wen ten Jesús. Li gun xa nsea juers ndap xa nibe'e xa ndo' itea be ta'a.
Bega nak beuna xmen Cristo, le'a na' nkwea'ladna bega no uzhe'eb‑pa nlad na' gal ina' na' bega. Le'a na' ntennoladna bega, le'a ta na nge'ladna bega Dios wa nluu le'a na' wen mbin ndo' Dios. Ta we'e na'ab na' ga'al‑tsa kwe bega ndo' Dios Xa Nibe'e, bego na nkwea'lad na'.
Le'a na' na'ab ndo' Evodia no ndo' Síntique dub‑tsa gak bexa lak nsabndo' gak beuna nak xmen Cristo Xwan beuna.
No na'ab na' ndo' lu xa wen ndun‑no na' ti'in, gakno lu itop be xagots wa, le'a bexa wa ngokno na' mbidi'izhbe di'izh wen ten Cristo, no Clemente nsea stapla bexa mbin‑no na' ti'in. Le'a bexa wa nak punt‑la ndo' libr ncho gibe'a sa nkea lea' bexa ndap gelnban ndo' Dios.
Sbe'en btenladna bega geal le'a bega xmen Cristo Xwan beuna. Stub biaj ndáp na'‑ya: ¡Btenladna bega!
Utsin gok bega ndo' be men, ndo'ontsa le'a itea be men ini'í xte'e nak bega. Le'a Cristo Xwan beuna yamer ilen‑gal.
Na'anpa yu'ladna bega ni dub ndo' ta'a yasea bega. Ndi gudi'izh‑no bega Dios no unab bega ndo' Dios ta nki'in bega, no bsa'a bega xno ndo' xa.
Li le'a Dios gun wen yooladna bega, dub ta mas si'il ndo' lak nyakbe'ena be men. Le'a ta wa gun lá izheb bega no ni lá yu'ladna bega, ta na nak bega xmen Cristo Jesús.
Bega nak beuna xmen Cristo, lult‑tsa gáp na' binbe'e bega itea ta ugea no itea be ta le'a nak no itea ta ga'al nak no itea ta umbi'i nak ndo' Dios no itea ta nsakladna Dios no itea ta ncho'ob di'izh wen nak. Bwi'i bega ná mas utsin nak wa ta na mas ndab be men wen nak, cha ná we'e binbe'e bega.
Bin‑ta bega be ta mluu na' no be ta mbidi'izh na', be ta mbi'ín bega, no be ta uni'í bega ndun na'. We'e le'a Dios xa na ndun wen nyoladna beuna na'anpa ula'a bega idub tiemp.
Le'a na' uzhe'eb‑pa ntenladna ndo' Cristo Xwan beuna, geal le'a bega ndakno‑gal na' nat. Le'a na' uní le'a bega mlad gakno na' zha wa, ná le'a bega lá yo'o‑tsa gan ngun ta wa.
Na'anpa li ngáp na' geal le'a na' nki'in ta'a, le'a na' ngok ntennolad na' guni'i xta'an ndap na'.
Le'a na' ndee ncho zha na'an xta'an ndap na' no ncho zha sian ta'a ndap na'. Na' ngok ntenlad na' guni'i‑tsa xte'e ncho'o na', tal mzhea na' natal nda'na na', no tal gap na' sian ta'a natal ni dub ta'a lá gap na'.
Ná le'a bega wen mbin ngokno bega na' zha na uti'id na' ndo' be gelkwea' wa.
Uni'í‑ka bega xa gezh Filipos le'a zha ned mbidi'izh na' di'izh wen ten Cristo ndo' bega cha mkan na' región Macedonia ba', ni stub xkwa'a be xmen Cristo lá ngakno na'. Ndon nab‑tsa bego ba' ngokno na' nsea be ta nki'in na'.
No zha na ncho'o‑ta na' gezh Tesalónica, le'a bega mtu'ub ta nki'in na' pla‑ta biaj.
Na'anpa nkwan na' mas usa'a bega ta'a ndo' na', ndi nlad na' le'a Dios kix ta ngokno bega na'.
Le'a Epafrodito wa myun cuent itea be ta mtu'ub bega wa. Le'a ta wa mas sian ngok ndo' lak nki'in na'‑ya. Le'a ta na li mtu'ub bega wa nak cuent dub xnab msa'a bega ndo' Dios, dub ta'a uxe'e msakladna Dios.
Ta we'e le'a Dios ten beuna sa'a iteanak be ta nki'in bega lak‑ka ndap xa sian‑pa be ta'a uzhe'eb wen nsa'a xa ndo' be xmen Cristo Jesús.
¡Idub tiemp gab beuna le'a Dios Xus beuna ndon le'a si'il nak! Li‑ka nak‑a.
Unidi'izh bega sakndo' na' ndo' itea be xmen Cristo Jesús ndencho sa ba'. Le'a bexa nak xmen Cristo ncho'o‑no na' no nidi'izh ndo' bega.
Le'a bexa ndun ti'in ndo' César xa nibe'e Roma no itea‑ta bexa nak xmen Cristo gezh ndee no nidi'izh ndo' bega.
Na'ab na' ndo' Jesucristo Xwan beuna mas uzhe'eb utsin gun‑no xa iteanak bega. Li‑ka nak‑a.
Le'a na' ndee Pabl, xa mtu'ub Dios gun na' ti'in ten Jesucristo. Le'a na' no Timoteo xa no nak xmen Cristo,
nidi'izh besa ndo' bega nak xmen Dios ndencho gezh Colosas ba', bega na no ndangealadna Cristo. Nab besa ndo' Dios Xus beuna nsea ndo' Jesucristo Xwan beuna utsin gak bexa ndo' bega no gun bexa wen yooladna bega.
Le'a itea gor nab besa ndo' Dios gakno bega, le'a besa no nsa'a xno ndo' Dios Xus Jesucristo Xwan beuna,
ta na mbi'ín besa xte'e nge'ladna bega Cristo Jesús nsea xte'e nkwea'ladna bega itea bexa nak xmen Dios.
Li nak bega geal le'a bega ndenke'a ika'a ta usa'a Dios ta ndap xa gibe'a, ta na li mbi'ín bega ndab di'izh gelngea ten Cristo.
Le'a di'izh wa ulansea‑la ndo' bega lak mte'achso‑ya idub ndo' gizhliyo. No kwa'ad bexa nsayungealadna‑ya no mas ndun bexa ta nsakladna Dios. No li‑ga bega mas nsayak ndo' lak zha ned mbi'ín bega na xte'e nkwea'ladna Dios bega no mgondo' bega le'a ta wa gelngea.
Le'a gelngea wa ta mluu Epafras ndo' bega. Le'a xa wa dub amig ten besa xa ndun‑no besa ti'in no wen ndun xa ti'in ten Cristo lat bega.
No mbidi'izh xa ndo' besa xte'e nsa'a Espíritu ten Dios ta nkwea'ladna bega be ltsa'a bega.
Ta we'e gast wizh mbi'ín besa ta wa no gast nat idub tiemp nab besa ndo' Dios gakno bega. No nab besa ndo' Dios le'a Espíritu ten Dios uxa'al gek bega ndo'ontsa mas igondo' bega xta'an nlad Dios gun bega no mas yakbe'ena bega‑ya.
Li ndo'ontsa gak bega lak nsabndo' gak dub xmen Cristo, gun bega be ta nsakladna xa, no utsin gak bega ndo' be men, no mas yakbe'ena bega na xte'e nak Dios.
No nab besa ndo' Dios le'a juers si'il ten Dios gun juert gak lado'o bega, ndo'ontsa uxik bega ndo' itea be ta'a ni lá izhanna bega no ni lá gachladna bega.
Ndi itenladna bega usa'a bega xno ndo' Dios Xus beuna, xa na mche'a lado'o beuna ndo'ontsa syo'o gan ika'a beuna ta wen usa'a xa ndo' be xmen‑xa, bexa nde ndo' xe'a ten xa.
Le'a Dios ulo'o beuna ndo' juers ten sa ukaw, cha mbi'i xa beuna sa nibe'e Xin‑xa, xa ndon le'a nkwea'ladna xa.
Le'a ta na nak beuna xmen‑xa wa, ta we'e ulo'o xa beuna ndo' ya'a mxu'u no mtsu'u xa be ke ten beuna.
Le'a Cristo dub‑tsa nak no Dios, xa na lá yoo gan ini'í beuna. Le'a zha na mtexan Dios iteanak be ta'a, le'a Xin Dios ya ncho‑ka no le'a xa nibe'e itea be ta'a.
Le'a xa wa le'a mtexan iteanak be ta'a ncho gibe'a no be ta'a ncho ndo' gizhliyo, be ta'a na' beuna no be ta'a lá yoo gan ina' beuna, be ángel no itea‑ta be espíritu nibe'e. Le'a itea be ta ncho wa le'a Xin Dios le'a mtexan‑a cha le'a xa nibe'e ta wa.
Le'a xa wa ndon ned ncho ndo' iteanak be ta'a, no juers ten xa itea be ta'a ndun ti'in.
No nibe'e xa ndo' iteanak beuna nak xmen‑xa lak nibe'e gek dub men idub las‑xa. Le'a xa ndon le'a ned ncho ndo' itea be ta'a, no ndon ned xa mban ndo' gelgut. Ta we'e le'a xa le'a nak xa nibe'e itea be ta'a.
Ta we'e le'a Dios msakladna le'a Xin Dios nak idub lak nak Dios.
Le'a polta le'a bega lá nchando' Dios no lá ndun bega ta nsakladna Dios, le'a ta ndanbe'e bega no ta ndun bega ta ugap nak. Parea nat le'a Dios mbin wen mya'an bega ndo' xa,
juers ten ta mbin Xin Dios le'a xa wa myak men no ngut xa, ndo'ontsa gal zha uso' xa bega ndo' Dios le'a bega umbi'i gak no ni dub ke lá gap bega.
Li gun‑no xa bega tal le'a bega ta ugea‑ka nge'ladna Cristo no ndenke'a bega ika'a bega ta usa'a Dios lak ndab di'izh wen ten Dios ta mbi'ín bega wa. Le'a di'izh wa ngen‑ka ndo' idub gizhliyo, ta na li no na' ndadi'izh wa.
Nat le'a na' ntenladna nti'id na' be gelkwea' ndee ndo'ontsa gakno na' bega. Le'a be gelkwea' wa ta nsabndo'‑ka iti'id na' lak utid Cristo gelkwea' ndo'ontsa gakno xa be xmen‑xa.
Le'a Dios mso' na' gun na' ti'in ten xa lat be xmen‑xa wa, mtu'ub xa na' gudi'izh na' idub di'izh ten xa ndo' bega.
Le'a ta ndadi'izh na' wa dub ta'a polta uga'ach nak, parea le'a nat le'a Dios mluu‑ya ndo' bexa nak xmen‑xa.
Li ndun Dios ndo'ontsa le'a itea bexa na'anpa xa judío ini'í xte'e si'il no wen nak ta uga'ach wa. Le'a ta wa Cristo xa ncho len lado'o bega nat, ta we'e nge'ladna bega ya' bega wats Dios gibe'a.
Le'a besa ndadi'izh di'izh ten Cristo ndo' be men, ntenxe'a besa bexa no nluu besa bexa iteanak be ta'a ndak besa, ndo'ontsa gak bexa idub lak‑ka nlad Cristo Jesús.
Ta we'e uzhe'eb‑pa ngo'o na' gan ndun na' ti'in ten Cristo, lak nsa'a xa juers ndo' na'.
Le'a na' nlad ini'í bega le'a na' uzhe'eb‑pa ngo'o gan ndakno na' bega nsea bexa gezh Laodicea no itea‑ta bexa nak xmen Cristo, bexa gol ni'í na'.
Li ndo'ontsa mas juert gak lado'o bega, nsea dub‑tsa ikwea'ladna bega be ltsa'a bega, no uzhe'eb yakbe'ena bega be ta wen ten Dios. We'e igondo' bega ta uga'ach mbinbe'e Dios Xus beuna wa, le'a ta wa le'aka Cristo,
xa na ndun nyakbe'ena beuna itea be ta'a nsak ten Dios.
Ta ndee wa ndáp na' ndo' bega ndo'ontsa na'an ton ukwi'in‑no bega no be di'izh chul ndadi'izh xa.
Le'a na' ndee na'anpa ncho'o wats bega, parea le'a na' nsak cuent ncho'o‑ka na' wats bega. No ntenlad na' ndon na' xte'e utsin ndun bega no xte'e bi dub‑tsa nge'ladna bega Cristo.
Ta we'e lak mbingealadna bega Jesucristo Xwan beuna, no li‑ga bin bega be ta nsakladna xa.
Gok bega cuent dub ni'i nsob ndo' dub ge'da'a natal cuent dub ya wat ncho lo'‑na. Dub‑tsa ute bega lá ula'a bega ta nge'ladna bega Cristo lak mlu'u bexa bega, no idub tiemp bsa'a bega xno ndo' Dios.
Bla'ach bega na'an ton ukwi'in‑no bega be ta na'an xti'in ndadi'izh bexa. Le'a ta wa lak‑tsa ndanbe'e be men ndencho ndo' gizhliyo, na'anpa lak nak di'izh ten Cristo.
Le'a idub lak nak Dios, li nak Cristo.
Le'a cuent ten Dios le'a bega na'an xta'an ndun jwalt ta na nak bega xmen Cristo, xa juert nak ndo' itea be espíritu nibe'e.
Le'a ta na nak bega xmen Cristo, ta we'e le'a bega ncho be'e. Parea le'a be'e wa na'anpa men ngo, le'a Dios le'a ulo‑ya gor na myak bega xmen Cristo cha mla'a bega ta ugap nak bega.
Le'a gor na utalea' bega le'a ta wa cuent mga'ach‑no bega Cristo no mban‑no bega Cristo, geal le'a bega nge'ladna juers ten Dios ta na mxiste Cristo ndo' gelgut.
Le'a zha na bi ndun bega be ta ugap no biseata ula'a bega be ta ugap nak bega, le'a bega cuent dub xa ngut. Parea le'a Dios msa'a gelnban ndo' bega lak msa'a xa‑ya ndo' Cristo, no mtsu'u xa itea be ke ten bega.
Le'a ta wa cuent mnitndo' xa dub git nkea itea be ke ten beuna ndo' na, git na li nsake beuna wa, cuent no git wa mke'a xa ndo' cruz.
No mlat Dios juers ten be espíritu nibe'e zha na ngut Cristo ndo' cruz. Li mluu Dios ndo' ga'al be men le'a xa mbin‑la gan ndo' be espíritu wa.
Le'a ncho be men ndab le'a bega ugap nak gor na ndaw bega dub ta'a no ndo bega stub ta'a. No ndab bexa yanke'a bega ujest ten mbe'e kub, no be wizh ne'e bexa, no itea‑ta be ujest ten bexa. Parea na'anpa ula'ach bega ta ndab bexa wa.
Le'a itea be ta nibe'e bexa wa nak cuent dub xi'ín ta ndab Dios usa'a Dios. Parea le'a ta na ta ugea‑ka nsak wa le'a ta wa Cristo.
No lá ula'ach bega ta ndadi'izh bexa migab uzhe'eb‑pa bexa bcha'an nak, ndanke'a bexa be ángel no ndab bexa uni'í bexa ta ten Dios cuent dub ta'a mche'aladna bexa. Le'a bexa wa uzhe'eb‑pa nzhinna, ná le'a ta ndanbe'e bexa wa ta na'an xti'in.
Le'a bexa wa yá na'antapa ige'ladna Cristo. Le'a Cristo le'a nak xa nibe'e ndo' itea be xmen‑xa, no ndakno xa bexa, nsea nyun junt xa bexa, ndo'ontsa mas nsayak bexa lak nsa'a Dios.
Le'a ta na ngut Cristo, le'a beuna no ngut cuent ten be ta gizhliyo. ¿Cha xta'an bi ndun bega lak ndun be men gizhliyo no lak nibe'e bexa wa zha?
Le'a itea be ta li ndab bexa wa ndadi'izh cuent ten be ta initndo'. Le'a ta wa men‑tsa nibe'e no men‑tsa nlu'u‑ya.
Le'a ta nibe'e bexa wa nluu cuent dub ta wen, le'a bexa ndab le'a beuna nsabndo' yanke'a Dios, no lá izhinna beuna, no gaisa'ab beuna ndo' be ta nlad beuna. Parea le'a be ta nibe'e bexa wa lá isu'u gakno beuna gaisa'ab beuna ndo' be ta ugap nlad beuna.
Le'a lak mban Cristo ndo' gelgut li‑ga ndap bega dub gelnban kub. Ta we'e bkwa'an bega be ta gibe'a, sa nsob Cristo wats lad ga'al Dios.
Binbe'e bega be ta ncho gibe'a, lá gunbe'e‑ta bega be ta ugap ncho ndo' gizhliyo.
Le'a lak ngok bega polta wa le'a nat le'a ta wa cuent dub ta'a ngut. Nat ndap bega dub gelnban kub ndo' Dios wats Cristo, parea le'a gelnban wa dub ta'a na'anpa ini'í be men.
Le'a zha na ulundo' Cristo xa nsa'a gelnban ten bega wa, we'e le'a bega no ulundo' wats xa ndo' xe'a si'il ten xa.
Bnitndo' bega be ta ugap nak bega: lá ugal bega dub xa na'anpa xa ten bega, no lá gun bega be ta bzhi'ik, no lá isenke'a bega tso'o be ta ugap nlad bega. No lá isa'abladna bega gap bega sian ta'a, le'a ta wa cuent‑ka gor ndanke'a bega dub dios gizhliyo.
Le'a Dios utsaksi‑ka bexa na li ndun be ta ugap wa bexa lá nxobgek ndo' Dios.
Le'a polta le'a bega no li ngok zha bi ndencho bega ndo' be ta ugap wa.
Parea le'a nat yá nsabndo' ula'a bega itea be ta ndee: lá gaklo bega, no ni lá ukwa'an bega uyo, no lá ixeladna bega ndo' stub men, no lá inisi bega be men, no lá iní'i bega di'izh ugap.
No lá gun bega gelkwi'in, le'a bega yá mla'a‑la ta ugap ngok bega no be ta ugap mbin bega.
Le'a nat le'a bega mzhe'a xa'aga nak bega, geal le'a bega mas nsayak lak nak Dios, no mas nsaigondo' bega Dios xa na le'a mbinde'e bega.
Ta we'e na'anpa nsak‑a tal bega xa judío natal bega na'anpa xa judío, no tal ncho be'e bega natal na'an be'e bega, no tal xa sit bega natal na'anpa xa ntsid bega, no tal xa nchando'o bega natal xa libr bega. Le'a ta nsak wa ta na nak beuna xmen Cristo, xa ncho len lado'o beuna.
Le'a Dios nkwea'ladna bega no mti xa bega gak bega xmen‑xa bexa umbi'i. Ta we'e gok bega lak nsabndo' gak dub xmen Dios: blatsladna bega be men, no utsin gok bega ndo' bexa, no na'anpa zhin gak bega, no bcha'an gok bega, no na'anpa uxax gaklo bega.
No bxik bega ndo' be ltsa'a bega, no binge'ladna bega tal ton ugap ndun‑no bega lak mbinge'ladna Cristo ndo' bega.
Ndo' itea be ta wa nsabndo' ikwea'ladna bega be ltsa'a bega, ndo'ontsa dub‑tsa gak bega.
Bla'a bega inibe'e Dios len lado'o bega ndo'ontsa utsin kwe bega, le'a Dios ta we'e mti bega gak bega dub xkwa'a xmen‑xa. No bsa'a tse'e bega xno ndo' Dios.
Idub tiemp binbe'e bega be di'izh ten Cristo no gok bega idub lak ndab ta wa. Bluu bega no btenxe'a bega be ltsa'a bega idub lak ndak bega. Bsa'a bega xno ndo' Dios gor ndalto'o bega be salmo no be himno no be kant ndo' Dios.
Le'a itea be ta'a gudi'izh bega no be ta'a gun bega, bin bega sbe'en ta nsakladna Jesús Xwan beuna. No bsa'a bega xno ndo' Dios Xus beuna no be ta wen ndun Jesús.
Le'a bego xagots, bxobgek bega ndo' xabgi'i ten bega lak nsabndo'‑ya le'a bega nak xmen Cristo.
Le'a bego xabgi'i, bkwea'ladna bega xagots ten bega na'anpa ugi'i gak bega ndo' xa.
Le'a bega nak xin‑xa, sbe'en bxobgek bega ndo' xus bega no ndo' xna'a bega le'a ta wa ta nsakladna Cristo Xwan beuna.
No bega na ndap be xin‑na, lá gun‑no bega bexa ta gaklo bexa ndo' bega cha gachladna bexa.
Le'a bego na nak dub xa nchando'o ndo' ya'a dub men, bxobgek bega ndo' xa nak xwan bega ndo' gizhliyo ndee na'anpa gor nsowi'i‑tsa xa lak ndun bexa nlad wen ya'an ndo' xwan‑na. Ndi idub ncholadna bega bin bega ti'in ndo' xa wa geal le'a bega xmen Dios.
Itea ti'in gun bega, bin bega‑ya idub ncholadna bega cuent dub zha ndun bega ti'in wa ndo' Cristo na'anpa ndo' men‑a.
Le'a bega uni'í le'a Dios kix itea ta wen ndun bega wa lak ndab Dios gun‑ka xa, le'a bega ndo' Cristo ndun ti'in.
Parea le'a tal ton gun be ta ugap, le'a Dios utsaksi xa lak ndun bexa be ta ugap wa. Le'a Dios kix kad‑ga ndo' be men lak nsabndo'‑ya.
Le'a bega nak xwan bexa ndun ti'in ndo' na, utsin‑tsa bin‑no bega bexa wa. Lá yalad bega le'a bega no ndap dub Xwan‑na ncho gibe'a.
Itea bega list ute bidi'izh‑no bega Dios no bsa'a bega xno ndo' Dios.
Unab bega ndo' Dios gakno Dios na' ndo'ontsa utsin gudi'izh na' di'izh wa lak nsabndo'‑ya.
Binbe'e bega xte'e gak bega ndo' bexa lá nchando' Cristo. Le'a gor na syo'o gan gakno bega bexa, li bin bega.
Le'a gor ndadi'izh‑no bega bexa wa nsabndo' utsin gudi'izh bega dub mod isakladna bexa‑ya. No binbe'e bega xte'e ika'ab bega tal ncho xta'an inabdi'izh bexa ndo' bega.
Le'a Tíquico dub xa no nak xmen Cristo gab ndo' bega xte'e nseati'id na'. Le'a xa wa dub amig ten na' no ndakno xa na' ndun besa ti'in ten Cristo.
Le'a na' ntu'ub xa ndo' bega ndo'ontsa ini'í xa na xte'e nde bega no gun xa mas itenladna bega.
Le'a xa wa go'o no Onésimo dub xa ltsa'a bega dub xa no nak dub amig ten na'. Le'a bexa wa gudi'izh ndo' bega itea ta'a nsatid besa sa ndee.
Le'a Aristarco dub xa no nke'a‑no na' latgi'ib ndee nidi'izh ndo' bega. No Marc sobrin ten Bernabé nidi'izh ndo' bega. Le'a na' ndáp‑ka ndo' bega xte'e nsabndo' utsin gak bega ndo' Marc tal le'a xa ya'ina' bega.
No nidi'izh Jesús xa no nsalea' Justo. Lat bexa ndun‑no na' ti'in ten Dios sa ndee, le'a yon bexa ndee‑tsa nak xa judío no le'a‑ma bexa nge'lad na' sa ndee.
No nidi'izh Epafras dub xa ltsa'a bega, dub xa no ndun ti'in ten Cristo. Uzhe'eb‑pa nab xa ndo' Dios gakno Dios bega, ndo'ontsa dub‑tsa ige'ladna bega Dios no gun bega iteanak be ta'a nlad Dios.
Uní na' le'a Epafras nyu'noladna bega no bexa ndencho gezh Laodicea nsea gezh Hierápolis.
Le'a Luc xa nak doctor no amig ten besa nidi'izh ndo' bega no Demas.
Unidi'izh bega sakndo' na' ndo' bexa ndencho Laodicea, bexa no nak xmen Cristo. No unidi'izh bega ndo' Ninfas no ndo' be xmen Cristo nzhealbe ta lid‑xa.
Le'a gor na mtayo'ol bega git ndee cha btu'ub bega‑ya ndo' bexa nak xmen Cristo gezh Laodicea, ndo'ontsa no bexa go'ol‑a. Cha no bega go'ol git mtu'ub na' ndo' bexa Laodicea wa.
Gud bega ndo' Arquipo utsin gun xa ti'in msa'a Cristo gun xa.
Le'a na' ndee Pabl nke'a na' be letr ndee ya'a‑na', ta nidi'izh na' ndo' bega. Lá yalad bega le'a na' nke'a latgi'ib. Nat na'ab na' ndo' Dios uzhe'eb‑pa utsin gun‑no xa bega. Li‑ka gak‑a.
Le'a na' ndee Pabl no be ltsa'a‑na' Silvano nsea Timoteo ntu'ub besa git ndee ndo' bega ndencho gezh Tesalónica ba', le'a bega xmen Dios Xus beuna no Jesucristo Xwan beuna. Na'ab na' ndo' Dios Xus beuna no ndo' Jesucristo Xwan beuna utsin gak bexa ndo' bega no gun bexa wen yooladna bega.
Le'a besa nsa'a xno ndo' Dios por itea bega, itea gor na ndadi'izh‑no besa Dios cuent ten bega.
Le'a gor ndadi'izh‑no besa Dios Xus beuna ntse'aladna besa itea be ta wen ndun bega geal ndangealadna bega Cristo, no xte'e utsin nak bega ndo' be ltsa'a bega geal nkwea'ladna bega bexa, no xte'e nge'ladna bega le'a Jesucristo Xwan beuna ilen stub biaj.
Bega nak beuna xmen Cristo, bexa nkwea'ladna Dios, le'a besa uni'í le'a Dios le'a mti bega gak bega xmen‑xa.
Le'a zha mbidi'izh besa di'izh wen ten Cristo ndo' bega, le'a ta wa na'anpa sbe'en di'izh‑tsa. Le'a besa no mbin sian be ta'a juers ten Espíritu ten Dios ta mlu'u le'a ta wa ta ten‑ka Dios. Le'a bega uni'í‑ka xte'e utsin ngok besa lat bega geal le'a besa nkwea'ladna bega.
Le'a gor mbingealadna bega di'izh ten Dios, le'a bega myak lak nak besa no lak ngok Jesús Xwan beuna. Le'a Espíritu ten Dios mbin mtenladna bega, maska sian gelkwea' uni'í bega zha wa.
We'e le'a be xmen Jesús ndencho región Macedonia no región Acaya uni'í xte'e utsin nak bega, ta we'e cha no bexa nlad li gak.
Le'a ta na li nak bega wa le'a di'izh ten Jesús mgen idub Macedonia no Acaya. No gast itea lad mbi'ín be men xte'e ndangealadna bega Dios, gast ni lá nki'in‑ta besa gudi'izh xte'e nak bega.
Le'a bexa wa ndadi'izhbe na xte'e utsin ngok bega ndo' besa gor ulaya' besa sa ba', no xte'e mla'a bega be dios gizhliyo cha mbingealadna bega Dios nban, xa ta ugea‑ka le'a nak Dios,
no xte'e ndenke'a bega zha ilen Xin Dios gibe'a, xa mxiste Dios ndo' gelgut. Le'a ta wa Jesús, xa na ko'o beuna ndo' ta uzhe'eb utsaksi Dios be men.
Bega nak beuna xmen Cristo, le'a bega uni'í‑ka le'a zha na uyo'o besa lat bega wa, le'a ta wa uzhe'eb ngokno bega.
Lak uni'í bega le'a bexa gezh Filipos ugap mbin‑no besa no unisi bexa besa. Ná le'a Dios ngokno besa ndo'ontsa lá izheb besa mbidi'izh besa di'izh wen ten Dios ndo' bega, maska uzhe'eb ngoklo‑no be men besa.
Le'a ta li mbidi'izh besa wa ta ugea‑ka, na'anpa nlad besa ugap gun‑no besa bega no na'anpa ukwi'in‑no besa bega.
Le'a besa ndi ndadi'izh di'izh wen ten Cristo lak msa'a Dios gun besa. Le'a besa na'anpa ndun ta isakladna be men, le'a besa ndun ta isakladna Dios, xa nchando' lado'o beuna.
Le'a besa ni lid nkwa'an xte'e utsin gak be men ndo' besa, ni bega no ni bexa xa'aga. Le'a ta na nak besa apóstol ten Cristo, le'a besa syo'o gan inibe'e ndo' bega.
Parea le'a besa ndi bcha'an ngok ndo' bega cuent dub xagots utsin nla'ach medo'o ten na.
Uzhe'eb‑pa nkwea'ladna besa bega ta we'e na'anpa nab‑tsa di'izh wen ten Dios mbidi'izh besa, gast no isa'a besa le'aka le'a besa geal le'a besa nkwea'ladna bega.
Bega nak beuna xmen Cristo, ntse'akaladna bega xte'e mbin besa ti'in te'al tezhea ndo'ontsa na'anpa sbe'en bega usa'a be ta'a nki'in besa, zha mbidi'izh besa di'izh wen ten Dios ndo' bega.
Le'a bega uni'í‑ka no nsobwi'i Dios le'a besa utsin ngok lat bega ndangealadna Jesús, no mbin besa lak nsakladna Dios, no na'an xte'e yo'o gan ngab be men le'a besa ugap mbin.
No uni'í‑ka bega le'a besa mbin‑no bega lak ndun‑no dub xabgi'i xin‑na; mlu'u besa na xte'e gak kad‑ga dub bega, no mlu'uzh besa bega,
no unibe'e besa gun bega lak nsakladna Dios, xa mti bega yoo bega sa uzhe'eb‑pa chul sa nibe'e Dios.
Ta we'e le'a besa nsa'a tse'e xno ndo' Dios, le'a zha na mbi'ín bega di'izh ten Dios ta na mbidi'izh besa, le'a bega na'anpa ngab le'a‑ya di'izh ten men‑tsa. Ndi mbingealadna bega le'a‑ya di'izh ten Dios‑ka, ta ndun mas ndun bega ta nsakladna Dios, bega ndangealadna Cristo.
Bega nak beuna xmen Cristo, le'a bexa lazh bega xela mbin‑no bega, cuent ta utid be xmen Dios ndencho Judea, bexa ndangealadna Cristo Jesús. Le'a bexa judío le'aka bexa lazh‑xa xela mbin‑no bexa wa.
Le'a bexa judío wa mbit Jesús lak mbit be usan gox polta ten bexa wa be profet, no ulantu'ub bexa besa be sa wa. Le'a ta ndun bexa wa ta lá isakladna Dios, le'a bexa ndi ndaklo‑no itea be men.
Le'a zha na nlad besa gudi'izh besa ndo' bexa na'anpa xa judío ndo'ontsa no bexa yak men Dios, we'e le'a bexa judío wa nka li gun besa. Li le'a bexa wa ndi mas sian ke nsayap ndo' Dios, parea le'a Dios ndi mas‑ta utsaksi bexa wa.
Bega nak beuna xmen Cristo, le'a nat le'a besa sit ncho ndo' bega dub nde'ep, parea le'a len lado'o besa lá nyalad besa bega no uzhe'eb‑pa nlad besa ya'ina' besa bega.
Nlad‑ka besa ya'ina' besa bega, ta we'e le'a na' Pabl ndi'izh pla‑la biaj gal ina' na' bega, ná le'a mxu'u uzhe'eb uyontsaw.
Le'a ta nlad besa wa, ta na le'a gun itenladna besa wa, ta ulu'u le'a ta mbin besa le'aka nak, le'a ta wa bego gor na kwe bega ndo' Jesucristo Xwan beuna zha ilen xa stub biaj.
Ta ugea‑ka le'a besa nzhinnona bega no ntennoladna besa bega.
Ta na li yá lá uxik‑ta besa nkwa'an besa bega wa, ta we'e mya'an nab besa gezh Atenas,
cha mtu'ub besa Timoteo xa cuent wit beuna ndo' bega. Le'a xa wa no ndun ti'in ndo' Dios ndadi'izh di'izh wen ten Cristo lak ndun besa ndee. Li mtu'ub besa xa ndo' bega ndo'ontsa utenxe'a xa bega mas ige'ladna bega Cristo,
no ndo'ontsa ni dub bega lá gachladna ndo' be gelkwea' nsatid bega. Le'a bega uni'í‑ka le'a beuna sian‑pa gelkwea' nsabndo' itid.
Le'a zha na bi ncho besa lat bega, le'a besa mbidi'izh‑ka le'a beuna sian gelkwea' ini'í. No li‑kaga ngok‑a lak uni'í bega wa.
Ta we'e ta na yá lá uxik‑ta na' wa mtu'ub na' Timoteo ya'ina' bega naga bi ndangealadna bega Jesús. Le'a na' nzheb ncha'a mxu'u ukwi'in‑no bega, no ncha'a itea ta mbin besa lat bega wa na'an xti'in.
Ná le'a gor na mlancha' Timoteo ngwa' xa Tesalónica, le'a xa mbidi'izh ndo' besa na xte'e bi ndangeakaladna bega Cristo no xte'e nkwea'ladna bega be ltsa'a bega. No mbidi'izh xa na xte'e ntenladna bega gor ntse'aladna bega besa, no nkwa'an bega besa lak nkwa'an besa bega ba'.
Bega nak beuna xmen Cristo, uzhe'eb bid ndesea besa no nsatid besa be gelkwea'. Parea ta na li ncho‑ka bega len nes ten Dios wa le'a ndun ntenladna besa.
Le'a nat uzhe'eb nka'a besa juers ta na uni'í besa le'a bega nge'kaladna Jesús.
¿Xte'e‑ma usa'a besa xno ndo' Dios por bega lak nsabndo'‑ya zha? Le'a be ta li ndun bega wa le'a ndun uzhe'eb ntenladna besa ndo' Dios ten beuna.
Le'a besa te'al tezhea nab ndo' Dios ula'a Dios ya'ina' besa bega, ulu'u besa bega na xte'e mas uzhe'eb ige'ladna bega Dios.
Le'a Dios Xus beuna no Jesucristo Xwan beuna gakno besa ya'ina' besa bega.
Le'a Jesús gun mas ikwea'ladna bega be ltsa'a bega no itea be men, lak uzhe'eb nkwea'ladna besa bega.
Li ndo'ontsa gun Dios mas ige'ladna bega xa, no umbi'i gak lado'o bega ndo' Dios Xus beuna gor ilen Jesucristo Xwan beuna nsea itea be xmen‑xa, bexa umbi'i nak lado'o‑na ndo' Dios.
Bega nak beuna xmen Cristo, le'a ta na nak beuna xmen Cristo Jesús, ta we'e le'a besa uzhe'eb‑pa nab ndo' bega gun bega lak mlu'u besa ndo' bega ndo'ontsa gun bega ta nsakladna Dios, lak‑ka nsasea ndeyun bega nat.
Le'a Dios nlad umbi'i gak bega ndo' xa; na'anpa ugal bega dub xa na'anpa xa ten bega.
No utsin gun‑no bega xagots ten bega lak nsakladna Dios.
Na'anpa gun bega be ta ugap ndaladna bega, lak ndun be men lá nchando' Dios.
Le'a cuent ten be ta ndee na'anpa ukwi'in‑no bega be ltsa'a bega, le'a lak‑ka ndab besa ndo' bega le'a Dios utsaksi bexa na li gun wa.
Le'a Dios na'anpa mti beuna ndo'ontsa bzhi'ik gak beuna, le'a xa ndi mti beuna ndo'ontsa umbi'i gak lado'o beuna ndo' xa.
Ta we'e le'a tal ton nxelad ta ndáp na' ndee wa, le'a xa wa na'anpa dub men‑tsa nxelad, le'a xa wa ndi Dios nxelad, xa na nsa'a Espíritu ten na ndo' beuna.
Le'a besa lá nki'in‑ta gab ndo' bega ikwea'ladna bega be ltsa'a bega, le'a Dios yá mlu'u ndo' bega xte'e ikwea'ladna bega be ltsa'a bega.
Li nkwea'ladna bega itea bexa ndangealadna Cristo ndencho idub Macedonia ba'. Ná le'a besa nab ndo' bega mas ikwea'ladna bega bexa,
no bcha'an gok bega, no bla'ach bega ti'in ten‑tsa bega, no bin bega ti'in ten bega lak unibe'e besa,
ndo'ontsa le'a be men lá ndangealadna Jesús gap mod ndo' bega no gap bega itea be ta'a nki'in bega.
Bega nak beuna xmen Cristo, le'a besa nlad ini'í bega xte'e gak be men ngut, ndo'ontsa lá yoo ubanladna bega lak ndun bexa na lá ini'í ta le'a bexa ngut wa iban‑gal.
Le'a lak ndangealadna beuna le'a Jesús ngut no mban‑gal xa, no li‑ga ndangealadna beuna le'a Dios utu'ub Jesús ilen‑no xa bexa ngut, bexa mbingealadna Jesús zha na bi nban bexa wa.
Ta we'e ndab besa ndo' bega lak mlu'u Jesús besa: Le'a wizh ilen Jesús le'a beuna bi ndenban ndee na'anpa ned ya' ndo' bexa ngut wa.
Le'a le'aka Jesús uge' iní'i, cha igen dub ti ángel ndon le'a nibe'e, no kwezh trompet ten Dios, cha ila' Jesús gibe'a. We'e le'a bexa ngut wa ned ibanbe, bexa na mbingealadna Cristo zha bi nban bexa.
We'e le'a beuna bi ndenban ndee cha ikea‑no bexa wa, sa izheal beuna Cristo lat xkaw ndo' mbi ba' wa. Cha li‑tsa yoo‑no beuna xa wa idub tiemp.
Ta we'e btenxe'a bega be ltsa'a bega no ta ndáp na' ndee wa.
Bega nak beuna xmen Cristo, le'a cuent ten bega le'a na' lá nki'in uke'a na pol yoo be ta ndee wa.
Le'a bega uni'í‑ka le'a gal wizh ilen Jesús wa, le'a xa wa ilen dub gor ni lá ndanbe'e bega‑ya, cuent nla' dub wa'an ta lid dub men gor te'al.
Le'a zha na gab be men: “Itea ta'a xe' nak no na'an xta'an yasea beuna”, le'a gor we'e wa uxax ilen dub gelkwea' si'il tso'o bexa wa, lak‑ta uxax nlen dub gelkwea' gor yamer gap dub xagots xin‑na. Le'a be men wa lá yoo gan uxo'on ndo' gelkwea' wa.
Ná le'a bega nak beuna xmen Cristo na'anpa nde sa ukaw ndo'ontsa na'anpa yanseana bega gal zha wa, lak ndanseana dub men gor nlen dub wa'an ta lid‑na.
Le'a itea bega nde tezhea ndo' xe'a ten Dios. Le'a beuna na'anpa nde sa ukaw.
Ta we'e le'a beuna lá gak lak nak dub men lá ini'í xta'an ncho. Le'a beuna ndi nsabndo' kwena' no list kwe beuna.
Le'a bexa na ndadgats wa, gor te'al ndadgats. No bexa na ndun gelgu wa, gor te'al ndun gelgu.
Ná le'a beuna nde ndo' xe'a ten Dios, ta we'e list kwe beuna. Le'a beuna nge'ladna Dios no ndanke'a beuna xa. Le'a ta wa gakno beuna lak ndakno dub gi'ib ntsaw lado'o soldad. No nge'ladna beuna usa'a Dios gelnban ndo' beuna, lak‑ta nge'ladna dub soldad xo gi'ib nsob gek‑na.
Le'a Dios na'anpa mti beuna por na utsaksi Dios beuna, le'a xa ndi mti beuna ndo'ontsa gap beuna gelnban ta nsa'a Jesucristo Xwan beuna.
Le'a Jesús ngut sakndo' beuna ndo'ontsa junt yoo‑no beuna xa wa, guni'i tal ngut beuna natal bi ndenban beuna zha ilen xa.
Ta we'e btenxe'a bega be ltsa'a bega lak‑ka ndeyun bega, ndo'ontsa lá gachladna bexa ndi mas yanke'a bexa Dios.
Bega nak beuna xmen Cristo, le'a besa nab ndo' bega utsin gok bega ndo' bexa ndun ti'in ten Dios lat bega, bexa le'a nchansu bega nak xmen Cristo no ntenxe'a bexa bega.
Le'a bexa wa xa ndun ti'in ten Dios, ta we'e gop bega mod ndo' bexa wa, no bkwea'ladna bega bexa. No ni lá kuyo bega.
No bla'ach bega na'anpa no bega ugap gun‑no tal ton ugap ndun‑no bega. Ndi sbe'en utsin bin bega ndo' be ltsa'a bega no ndo' itea be men.
Btenladna bega idub tiemp.
No bidi'izh‑no tse'e bega Dios.
No ndo' itea be ta'a itid bega bsa'a bega xno ndo' Dios, lak nlad Dios gun bega nak xmen Cristo Jesús.
Lá uka bega gun Espíritu ten Dios ta nlad na.
Le'a bexa ndadi'izh sakndo' Dios, lá gab bega le'a ta ndab bexa wa na'an xti'in.
Ndi bla'ach bega naga le'a nak ta ndab bexa wa. Le'a itea ta na le'a nak wa, bla'ach bega ta wa.
Parea le'a be ta na lid le'a nak wa, lá ula'ach bega ta wa.
Le'a Dios xa ndun wen ncholadna be men wa le'aka utsambi'i lado'o bega. No utsambi'i xa idub bega ndo' iteanak be ta ugap gal zha ilen Jesucristo Xwan beuna.
Le'a Dios le'a mti bega no ndun‑ka xa itea ta ndab xa, ta we'e le'a xa gun‑ka itea be ta ndee.
Bega nak beuna xmen Cristo, unab bega ndo' Dios gakno xa besa.
Unidi'izh bega ndo' itea be xmen Jesús sa ba' sakndo' besa, ta na nlu'u le'a bega nkwea'ladna bexa.
Le'a Dios ndab gáp na' ndo' bega go'ol bega git ndee ndo' iteanak be xmen Jesús sa ba'.
Nat na'ab na' ndo' Jesucristo Xwan beuna mas uzhe'eb utsin gun‑no xa bega. Li‑ka nak‑a.
Le'a na' ndee Pabl no be ltsa'a‑na' Silvano nsea Timoteo ntu'ub besa git ndee ndo' bega nzhealbe gezh Tesalónica ba', bega na nak be xmen Dios Xus beuna no Jesucristo Xwan beuna.
Na'ab na' ndo' Dios Xus beuna no ndo' Jesucristo Xwan beuna utsin gak bexa ndo' bega no gun bexa wen yooladna bega.
Bega nak beuna xmen Cristo, nsa'a besa xno ndo' Dios por bega lak nsabndo' gun besa, geal le'a bega mas nsayungealadna Jesús no mas nsakwea'ladna bega be ltsa'a bega.
Ta we'e ntenladna besa ndadi'izh besa ndo' be xmen Dios ndencho stapla be gezh na xte'e bi ndanke'a bega Dios no nge'ladna bega Jesús maska xela ndun‑no be men bega no sian gelkwea' nsatid bega.
Le'a ta wa nluu‑ka le'a Dios ndun lak‑ka nsabndo'‑ya. Le'a ta na li nxik bega ndo' be gelkwea' wa, ta we'e gal dub wizh le'a Dios gab le'a bega syo'o‑ka gan yate sa nibe'e xa.
Le'a Dios nsabndo'‑ka utsaksi be men lba'a‑ta ntsaksi bega ba'.
Le'a bega na lba'a kwea' ndencho ba' wa, le'a Dios gun le'a bega yá lá ini'í‑ta gelkwea' wa lak besa ndee. Le'a ta ndee wa yoo gal zha ilen Jesús Xwan beuna ito'o gibe'a ba' nsea be ángel juert ten xa.
Le'a xa wa ilen lat beal', ndo'ontsa utsaksi xa bexa lá igondo' Dios, bexa lá uxobgek ndo' di'izh wen ten Jesucristo Xwan beuna.
Le'a bexa wa ini'í dub gelkwea' nunk lá idub, na'anpa yoo bexa wats Jesús no na'anpa ini'í bexa juers si'il ten Jesús.
Le'a wizh wa le'a xa wa ilen ndo'ontsa gab be xmen‑xa le'a xa uzhe'eb dub xa wen. Le'a bexa ndangealadna Jesús wa yanseana ndo' xa. Le'a lat bexa wa no bega kwe, geal le'a bega mbingealadna ta mbidi'izh besa ndo' bega.
Ta we'e nab tse'e besa ndo' Dios ten beuna gak bega lak nsabndo' gak dub xa mti Dios, no usa'a xa juers ten xa gun bega itea be ta wen nlad bega no itea be ti'in ndun bega geal ndangealadna bega Jesús.
Li ndo'ontsa le'a be men gab uzhe'eb‑pa wen nak Jesucristo Xwan beuna ta na ndakno xa bega. No gab Jesús le'a bega wen‑ka mbin, geal le'a Dios no Jesucristo Xwan beuna uzhe'eb utsin nak ndo' beuna.
Bega nak beuna xmen Cristo, le'a cuent ten zha ilen Jesucristo Xwan beuna no izhe'al beuna xa, gab besa ndo' bega
le'a gor na gab men le'a Jesús wa mlen‑la lá gungealadna bega‑ya no ni lá yu'ladna bega. Ncho xa gab le'a Espíritu ten Dios li ndab ndo' xa. No ncho xa gab le'a besa li mke'a ndo' dub git natal li mbidi'izh besa‑ya.
Parea bla'ach bega na'an ton ukwi'in‑no bega, le'a Jesús wa na'anpa cha ilen gast ned‑ka kwa'ad be men gaklo ndo' Dios no gast ilen dub xabgi'i ugap ndap ke wa, xa na le'a Dios uzhe'eb utsaksi.
¿Lá ntse'aladna bega zha le'a na' mbidi'izh‑ka ta ndee zha ndencho besa lat bega ba'?
Le'a bega uni'í‑ka xta'an nkentsaw lid cha ilen xabgi'i ugap wa ndi gast gal‑ka zha ilen xa wa.
Le'a mxu'u wa xga'ach ndeyun‑la ti'in, parea le'a itea be ta ugap yoo wa na'anpa cha yoo gast‑ka lid itatso' xa nsontsaw wa.
We'e cha ilen xa ugap na li unitndo' Jesús gor ilen Jesús no xe'a si'il ten xa. Le'a Jesús ulabi‑tsa ndo' xabgi'i wa, we'e le'a juers ten Jesús unitndo' xa wa.
Parea le'a xa ugap wa ilen‑no juers ten mxu'u, no sian‑pa be ta'a yanseana be men gun xa. Parea le'a be ta wa sbe'en ta ten mxu'u.
No gun xa sian be ta ugap ukwi'in‑no xa be men na utsaksi Dios, bexa lá nlad yanke'a gelngea ten Dios ta nsa'a gelnban.
Ta we'e le'a Dios ula'a ukwi'in‑no xa ugap wa bexa, cha gungealadna bexa gelkwi'in wa.
Le'a Dios utsaksi itea bexa na li lá gungealadna gelngea wa, bexa na ndi mas ndaladna ta ugap.
Bega nak beuna xa nkwea'ladna Jesús, le'a besa nsabndo'‑ka nsa'a xno ndo' Dios por bega, geal le'a Dios le'a mti bega gast zha utexan‑ta gizhliyo, ndo'ontsa ko'o Dios bega ndo' be ke ten bega. Le'a Espíritu ten Dios mtsambi'i lado'o bega, no mbingealadna bega gelngea ten Dios.
Le'a juers ten di'izh wen ten Cristo ta mbidi'izh besa wa le'a Dios utezh bega, ndo'ontsa no bega yoo sa chul wats Jesucristo Xwan beuna.
Ta we'e le'a bega nak beuna xmen Cristo dub‑tsa ute bega ndo' Dios no lá yalad bega be ta mluu besa, be ta'a mbidi'izh besa no be ta'a mke'a besa ndo' git.
Le'a Dios Xus beuna nkwea'ladna beuna no ndun xa ntenladna beuna idub tiemp, no nsa'a xa ta na ndenke'a beuna. Le'a na' ndee na'ab ndo' xa wa no ndo' Jesucristo Xwan beuna
gun bexa lá yu'ladna bega ndo'ontsa sbe'en be ta wen gudi'izh bega no gun bega.
Bega nak beuna xmen Cristo, le'a stub ta gáp na' ndo' bega. Unab bega ndo' Dios gakno xa besa, ndo'ontsa uxax ite'achso di'izh ten Jesús no gungealadna be men‑a lak mbingealadna bega‑ya.
No unab bega ndo' Dios lá ula'a xa xela gun‑no be men ugap besa, geal le'a ncho bexa na'anpa ndangealadna Jesús.
Ná le'a Jesús ndun‑ka itea ta ndab na: Usa'a xa juers ndo' bega no ula'ach xa bega ndo' itea be ta ugap.
Le'a ta na nak bega xmen Cristo, ta we'e uni'í‑ka besa le'a bega ndeyun‑ka be ta unibe'e besa no gun‑kata bega be ta wa.
Na'ab na' ndo' Dios gakno xa bega ikwea'ladna bega be men lak nkwea'ladna Dios bega, no uxik bega ndo' be gelkwea' lak mxik Jesús ndo' be gelkwea'.
Bega nak beuna xmen Cristo, inibe'e besa ta ndee ndo' bega geal le'a bega xmen Jesucristo Xwan beuna: lá uchealtsa'a‑ta bega bexa ndangealadna Jesús tal le'a bexa lá nlad gun ti'in, na'anpa ndun bexa lak mbidi'izh besa,
geal le'a bega uni'í‑ka xte'e uzhe'eb mbin besa ti'in lat bega, le'a bega no‑ga li nsabndo' gun.
Le'a besa na'anpa ngaw be ta ten bega ni lá ikix besa‑ya. Le'a besa ndi juert mbin ti'in te'al tezhea, ndo'ontsa na'anpa sbe'en bega usa'a be ta'a nki'in besa.
Le'a besa yo'o gan ngab ndo' bega usa'a bega be ta'a wa, parea le'a besa ndi mbin ti'in ndo'ontsa uni'í bega xte'e gun bega.
Le'a zha na bi uyo'o besa lat bega, le'a besa ndab ndo' bega tal ton lá nlad gun ti'in, le'a xa wa li‑ga lá gaw.
Ná le'a nat le'a besa ndo'ón le'a ncho bega ndesea ni lá ndun ti'in, ndi sbe'en ndeseawi'i‑tsa bega xti'in ndun be ltsa'a bega.
Le'a Jesucristo Xwan beuna nlad gáp na' ndo' bega na li lá ndun ti'in wa: utsin‑tsa bin bega ti'in ndo'ontsa gap bega ta gaw bega.
Bega nak beuna xmen Cristo, lá izhanna bega be ta utsin ndun bega.
Tal ton lá nxobgek ndo' be ta nke'a besa ndo' git ndee, gud bega‑ya ndo' iteanak bexa cha lá uchealtsa'a‑ta bega xa wa, ndo'ontsa idoladna xa li ndun wa.
Parea na'anpa gun‑no bega xa cuent dub xa nyono bega, ndi utsin‑tsa btenxe'a bega xa geal le'a xa no nak xmen Cristo.
Nat na'ab na' ndo' Dios xa ndun wen nyoladna beuna wa, gun xa wen‑ta yooladna bega idub tiemp ndo' itea be ta'a ntid bega, no gakno xa iteanak bega.
Na'ab na' ndo' Jesucristo Xwan beuna mas uzhe'eb utsin gun‑no xa iteanak bega. Li‑ka nak‑a.
Le'a na' ndee Pabl, xa na ndun ti'in ten Jesucristo lak unibe'e Dios xa na ngo'o beuna ndo' be ke ten beuna, no lak unibe'e Jesucristo Xwan beuna xa na nge'ladna beuna.
Nke'a na' git ndee ndo' lu Timoteo, le'a lu nak cuent xi'ín‑na' ta na nge'ladna lu Cristo wa. Na'ab na' ndo' Dios Xus beuna no ndo' Jesucristo Xwan beuna mas uzhe'eb utsin gak bexa ndo' lu, no mas ikwea'ladna bexa lu, no gun bexa wen yooladna lu.
Lak una'ab na' ndo' lu zha na yamer gaa na' Macedonia, bya'an gezh Éfeso ba' ndo'ontsa inibe'e lu na'anpa ulu'u bexa be ta xa'aga, be ta na'anpa gelngea.
No ni lá ukencha' bexa be cuent na'an xti'in, cuent ten kwa'ad‑pa be usan gox polta. Le'a be ta wa ndun nbeyoto'o bexa, na'anpa gakno‑ya mas ige'ladna bexa Dios.
Li nibe'e na' ndo' lu ndo'ontsa ta ugea‑ka ikwea'ladna bega be ltsa'a bega, tal umbi'i nak lado'o bega, no tal gun bega lak nsabndo' gun bega, no tal ugea‑ka ige'ladna bega Jesús.
Parea ncho bexa mla'a be ta wa cha ndi ndeyoto'o bexa be ta na'an xti'in.
Le'a bexa nlad gak mech ten ley ten Dios, parea le'a bexa ni lá nyakbe'ena xta'an ndadi'izh.
Le'a beuna uni'í le'a ley ten Dios ta wen‑ka, tal gunti'in beuna‑ya lak nsabndo'‑ya.
No uni'í‑ka beuna le'a ley wa na'anpa nibe'e ndo' bexa ndun ta wen. Le'a‑ya ndi nibe'e ndo' bexa ugap nak, bexa na lá nxobgek ndo' Dios, bexa ugap ndun, bexa ndap ke ndo' Dios, bexa lá ndap mod ndo' Dios, bexa nisi Dios, bexa ndut le'aka xus‑na no le'aka xna'a‑na, bexa ndut stub‑ga men,
no bexa ngal stub xa na'anpa xa ten xa, no be xabgi'i ndaladna le'aka ltsa'a bgi'i na, no bexa ngowa'an men, no bexa ukwi'in, no bexa ndun gelkwi'in ndo' juez. Le'a ley ten Dios nibe'e ndo' iteanak bexa na li lá nsakladna gelngea ten Dios.
Le'a gelngea wa di'izh wen ten Dios xa ndon le'a wen, ta msa'a Dios ndadi'izh na' ndo' be men.
Nsa na' xno ndo' Jesucristo Xwan beuna xa ndakno na', le'a xa mna' le'a na' sun lak‑ka nlad xa, ta we'e mti xa na' gun na' ti'in ndee.
Le'a na' polta ndi unisi Jesucristo, no ukesenke'a na' tso'o be xmen Jesús, no mtsaksi na' bexa. Parea le'a Dios mkwea'ladna na', geal le'a na' galka lá iní ti ugap nak ta li mbin na' wa, zha na bi lá ndangealadna na' Jesús.
Parea le'a Dios uzhe'eb‑pa utsin mbin‑no na', no ndun xa mas ndangealad na' xa no mas nkwea'lad na' be men ta na nak na' xmen Cristo Jesús.
Le'a ta gáp na' ndee ta ugea‑ka, nsabndo' itea be men gungealadna le'a Jesucristo mbi'id ndo' gizhliyo ndo'ontsa ko'o xa bexa ugap ndo' be ke ten bexa. Le'a lat itea bexa ugap wa le'a na' ndee ndon le'a mas ugap ngok.
Ná le'a Dios mkwea'ladna na', ndo'ontsa ini'í be men xte'e ndange'ladna Jesucristo ndo' na', cha no bexa gungealadna Jesús. Cha li gap bexa gelnban ndo' Dios ta nunk lá idub.
Le'a Dios le'a nak xa ndon le'a nibe'e idub tiemp, na'anpa gat xa no na'anpa na' beuna xa. Le'a xa nab‑kama nak Dios xa ndon le'a ndak. Idub tiemp gap beuna mod ndo' xa no gab beuna le'a xa uzhe'eb‑pa dub xa si'il. Li‑ka nak‑a.
Le'a ta ndee ndáp na' ndo' lu Timoteo le'a lu cuent nak xi'ín‑na': bin ti'in ten Dios idub ncholadna lu, lak ndab‑ka bexa ndadi'izh sakndo' Dios gun lu.
Dub‑tsa bge'ladna lu Jesucristo no bin lak‑tsa nsabndo'‑ya. Lá gun lu lak ndun ncho bexa na mla'a nes ten Dios,
lak mbin Himeneo no Alejandro. Le'a nat mla na' bexa gun‑no mxu'u bexa lak nlad mxu'u, ndo'ontsa yá lá inisi‑ta bexa Dios.
Ndon ned ta ndee gáp na' ndo' lu: unab ta nki'in lu ndo' Dios, no bidi'izh‑no Dios, no unab ndo' Dios gakno Dios itea be men, no bsa'a xno ndo' Dios.
No unab ndo' Dios gakno Dios bexa nakti'in no itea bexa nibe'e, ndo'ontsa gust yoo beuna no wen yoo beuna, no idub tiemp uxobgek beuna ndo' Dios no utsin gak beuna ndo' be men.
Le'a Dios xa na ngo'o beuna ndo' be ke ten beuna isakladna tal li gudi'izh‑no beuna xa,
le'a xa nlad itea be men ito'obe ndo' be ke ten na, cha igondo' bexa gelngea ten Dios.
Le'a Dios dub‑kama ncho, no ncho dub‑tsa xa sun gan wen ya'an beuna ndo' Dios, le'a ta wa Jesucristo,
xa na msa'a le'aka le'a na ngut sakndo' itea be men, gor na nsabndo'‑ka li gun xa wa.
Ta we'e le'a Dios mso' na' gudi'izh na' be ta ndee, no mtu'ub xa na' gauluu na'‑ya ndo' bexa na'anpa xa Israel ndo'ontsa gungealadna bexa gelngea ndee. Le'a Cristo nsobwi'i le'a ta ndáp na' ndee ta ugea‑ka, na'anpa gelkwi'in‑a.
Nlad na' guni'i pa nyakjunt be xmen Jesús, gudi'izh‑no be xabgi'i Dios no ixits bexa ya'a bexa ndo' Dios, no umbi'i gak lado'o‑xa no na'anpa igi'i bexa no na'anpa kuyo bexa.
Ndi gun be xagots sbe'en ta wen, lak nsabndo' gun be xagots ndanke'a Dios.
Le'a be xagots nsabndo' xe'‑tsa ula'ach ta ndab xa nlu'u di'izh ten Dios, ni na'an xte'e gab bexa.
Le'a na' ndáp le'a be xagots lá nsabndo' ulu'u no na'anpa ndi le'a be xagots inibe'e be xabgi'i sa nda'utsid bexa di'izh ten Dios. Le'a be xagots wa nsabndo' xe'‑tsa kwe,
geal le'a Dios ned Adán mbinde'e we'e‑ta mbinde'e xa Eva.
Le'a mxu'u na'anpa ukwi'in‑no Adán, le'a xa ndi Eva mkwi'in‑no, cha mbin Eva dub ta lid le'a nak ndo' Dios.
Parea le'a ta na ndap be xagots me'ed le'a Dios sgo'o bexa ndo' be ke ten bexa tal le'a bexa lá ula'a nes ten Dios, no ikwea'ladna xa be ltsa'a‑xa, no umbi'i gak lado'o‑xa ndo' Dios.
Le'a ta gáp na ndee ta ugea‑ka: Tal ton dub xa nlad yansu be xmen Cristo, le'a ta nlad xa wa ta wen‑ka.
Parea le'a dub xa nchansu be xmen Cristo nsabndo' utsin gak gast na'an ton gab le'a xa ugap nak. No dub‑tsa xagots nsabndo' gap xa, no wen gunbe'e xa, no list gak xa, no utsin gun xa ndo'ontsa gap be men mod ndo' xa, no utsin gak xa ndo' itea be men ncha'a ta lid‑xa, no isu'u xa ulu'u xa be men.
No lá gun xa gelgu, no na'anpa ukwa'an xa uyo, no na'anpa ukwi'in‑no xa be men natsa gun xa gan med. Ndi nsabndo' utsin gak xa, no bcha'an gak xa, no lá ukwa'an xa sian med.
No nsabndo' utsin ula'ach xa bexa ta lid‑xa. Le'a be xin‑xa wa nsabndo' uxobgek ndo' xa no gap be xin‑xa mod ndo' xa.
Le'a tal ton lá isu'u ula'ach ta lid‑na, le'a xa li‑ga lá isu'u yansu gezh ten Dios.
No le'a dub xa ti'i mbingealadna Cristo lá nsabndo' gak xa yansu be xmen Cristo, ndo'ontsa lá izhinna xa cha yasea xa lak ngwasea mxu'u.
No nsabndo' utsin gak xa ndo'ontsa le'a bexa lá nchando' Jesucristo gap mod ndo' xa. We'e le'a xa wa na'anpa idoladna no lá ya'ila' xa ndo' ya'a mxu'u.
No li‑ga le'a bexa ndakno be xmen Cristo nsabndo' gak dub xa gap bexa mod ndo' na. Lá nsabndo' gun xa gelkwi'in. No na'anpa gun bexa gelgu. No na'anpa ukwi'in‑no bexa be men ndo'ontsa li gun xa gan med.
No uxobgek bexa ndo' di'izh wen ten Dios idub ncholadna bexa.
Le'a bexa gakno wa nsabndo' ned gak preb naga ndun xa itea be ta ndee. We'e‑ta gak xa ti'in wa, tal xa utsin‑ka ndun.
No li‑ga le'a be xagots nsabndo' utsin gak. No na'anpa gudi'izh bexa be cuent gix, no wen gunbe'e bexa, no utsin gun xa itea be ta'a ndo'ontsa ige'ladna be men xa.
Le'a be xabgi'i gakno wa nsabndo' gap dub‑tsa xagots. No utsin ula'ach bexa be xin‑xa no itea‑ta bexa ta lid‑xa.
Le'a bexa na wen ndun ti'in ndakno wa li‑ga ndun gan ndap be men mod ndo' na, no na'anpa izheb bexa gudi'izh bexa ta nge'ladna bexa Cristo Jesús.
Maska ndanbe'e na' le'a na' sken gal ina' lu, le'a na' nkea be ta ndee ndo' lu
ndo'ontsa tal na' na'anpa cha gal, yá uni'í lu xte'e nsabndo' gak lu no itea bexa nak xmen Dios, le'a beuna nak xmen Dios nban no lá ula'a beuna initndo' gelngea ten Cristo.
Ta ugea‑ka le'a ta uga'ach mlu'u Dios ndo' beuna dub ta si'il nak:
Le'a Dios mbi'id ndo' gizhliyo;
le'a Espíritu ten Dios cha mluu le'a xa Xin‑ka Dios;
le'a be ángel ten Dios cha uni'í xa.
Le'a di'izh ten xa mgen itea be nación,
we'e le'a be men mbingealadna xa,
cha nsea' xa gibe'a ba'.
Parea le'a Espíritu ten Dios ndon nde'e ndab le'a be wizh lult wa ncho bexa yá lá ige'taladna Dios. Ndi ula'ach bexa ta ulu'u be mbi bxin ukwi'in, no isenke'a bexa tso'o be men na uluu ta ten mxu'u.
Le'a bexa ukwi'in wa uka uchilya'a be men no inibe'e bexa lá gaw‑ta be men ncho be ta'a. Parea le'a Dios mbinde'e be ta wa ndo'ontsa le'a be xmen‑xa bexa nchando' gelngea wa sak gaw ta wa geal le'a xa nsa'a xno ndo' Dios.
Le'a itea be ta'a mbinde'e Dios sbe'en ta wen, syo'o gan gaw beuna‑ya tal le'a beuna usa'a xno ndo' Dios,
le'a ta wa umbi'i nyak ta na li ndab di'izh ten Dios no ta na nsa'a beuna xno ndo' Dios.
Tal le'a lu nluu itea be ta ndee ndo' be xmen Cristo sa ba', le'aka ndun lu ti'in ten Jesucristo. Le'a be di'izh ten Dios ta ndangealadna beuna wa no gelngea ten Dios ta nxobgek lu ndo' na wa ndun gan mas juert gak lu.
No lá ula'ach lu be cuent gizhliyo be ta na'an xti'in, ndi mas ulo gan gun lu lak nlad Dios.
Le'a bexa ndun ejercicio, le'a ta wa ndakno‑ka bexa. Parea le'a ta na ndun beuna lak nlad Dios, le'a ta wa ndakno gap beuna gelnban tiemp nat no tiemp ti'i ilen.
Le'a ta ndee wa ta ugea‑ka, ta we'e nsabndo' itea be men gungealadna‑ya.
Ta we'e ngo beuna gan ndun beuna ti'in ten Dios, geal le'a beuna nge'ladna Dios nban, xa na ngo'o be men ndo' be ke ten bexa, bexa na nge'ladna Dios.
Le'a be ta ndee wa nsabndo' uluu lu no inibe'e lu ndo' bexa.
Maska ben lu le'a bexa nsabndo' gap mod ndo' lu. Ta we'e nsabndo' utsin gudi'izh lu, no utsin gak lu, no ikwea'ladna lu bexa, no gun lu lak nlad Espíritu ten Dios, no ige'ladna lu Cristo, no umbi'i gak lado'o‑lu. Tal le'a lu li gun le'a bexa ini'í xte'e nsabndo' gun bexa.
Ndalen gal zha gal na' sa ba', bi'il‑ta di'izh ten Dios ndo' bexa, no btenxe'a‑ta bexa, no bluu‑ta bexa.
No mas binti'in ta ndak lu, ta msa'a Dios ndo' lu gor na mxo'ob bexa nchansu wa ya'a‑na gek‑lu, cha mbidi'izh bexa sakndo' Dios cuent ten lu.
Bin be ta ndee no dub ndo'‑tsa li bin, ndo'ontsa ini'í be men le'a lu mas nsayak ndun lak nlad Dios.
Uzhe'eb‑pa bla'ach xta'an ndun lu no xta'an nluu lu bexa. Tal lu dub‑tsa li gun, le'a lu gap gelnban ndo' Dios no bexa na isakyo'ón be ta ndadi'izh lu ba' wa.
No lá kuyo lu be xabgi'i gox, ndi btenxe'a bexa cuent‑ta xus‑lu; no btenxe'a be xabgi'i ben cuent‑ta wit‑lu.
Btenxe'a be xagots gox cuent‑ta xna'a‑lu; no btenxe'a be xagots ben cuent‑ta bsan‑lu, ni na'anpa ugap gunbe'e lu.
Gokno be xagots ngut mgi'i ten na, bexa yá lá ndap‑ta ton ula'ach na.
Parea le'a tal ncho dub xagots ngut xabgi'i ten na wa ndap xa xin‑xa no xinxots‑xa, le'a bexa wa nsabndo' utsid xte'e gun bexa ta nlad Dios ula'ach bexa ltsa'a‑xa wa, lak mla'ach xagots wa bexa. Le'a ta ndee ta wen nsakladna Dios.
Parea le'a bexa na ngut xabgi'i ten na wa, bexa yá lá ndap‑ta ton ula'ach, le'a bexa wa nsabndo' ige'ladna Dios no gudi'izh‑no xa Dios te'al tezhea.
Parea tal bexa ndi ndun sbe'en ta nsakladna xa, le'a ndo' Dios le'a xa nak cuent dub xa ngut‑la maska bi nban xa.
Unibe'e be ta ndee ndo' bexa ba', ndo'ontsa na'an ton xte'e iní'i ndo' bexa.
Le'a tal ton lá ula'ach bexa ncho‑no xa no itea‑ta be ltsa'a‑xa, le'a xa wa lá ndun lak nsabndo' gun dub xmen Cristo, no mas ugap nak xa ndo' bexa lá ndangealadna Cristo.
Le'a bexa na ngut xabgi'i ten na bexa na ncho mas‑la chon ga'al li'in, le'a bega nsabndo' gakno bexa wa, tal xa dub‑tsa xabgi'i wa ngwanke'a,
no tal ndab be men le'a xa wen‑ka ndun, no tal utsin mla'ach xa be xin‑xa, no utsin mbin xa ndo' be men usea ta lid‑xa, no mbin xa ti'in ndo' be xmen Cristo, no ngokno xa bexa na kwea' uyo'obe. Tal xa mbin be ta ndee, nsabndo'‑ka gakno bega xa.
Parea le'a be xagots ben bexa ngut mgi'i ten na wa na'anpa nsabndo' gakno bega xa, le'a gal gor na le'a bexa nlad‑gal uchilya'a, we'e le'a bexa yá lá gun‑ta ti'in ndo' Cristo.
Le'a tal bexa li gun le'a bexa ndap ke ndo' Dios, le'a xa lá ngun lak ndab xa gor ned wa.
No le'a be xagots ben wa syak zha'ab, sbe'en ikesea xa be ta lid men. No sadi'izh bexa cuent gix, no sla'ach xa xta'an ndun be men, no sadi'izh xa be ta lá nsabndo' gudi'izh xa.
Ta we'e nlad na' le'a itea be xagots ben ngut xabgi'i ten na wa ndi uchilya'a bexa, no gap bexa xin bexa, no ula'ach bexa ta lid bexa. Li ndo'ontsa lá inisi be men beuna nak xmen Cristo.
Li ndáp na' geal le'a ncho be xagots wa myach, cha ndi nsenke'a bexa tso'o be ta ten mxu'u.
Le'a bexa na utsin nchansu be xmen Dios, le'a bega nsabndo' wen gun‑no bexa no kix bega ika'a bexa. No mas li bin‑no bega bexa na nluu di'izh ten Cristo.
Lak nkeani'i di'izh ten Dios, ndab‑a: “Lá ko lu gix xe'e ngon gor na ndun ma ti'in.”No ndab‑a: “Le'a xa ndun ti'in nsabndo' yax ten na.”
Na'anpa ula'ach lu tal ton usake dub xa nchansu be xmen Cristo tal xa na'anpa top natal chon xa.
Le'a tal xa gun‑ta ta ugap wa, uteyo xa wa ndo' ga'al itea bexa, ndo'ontsa izheb bexa na'anpa no bexa li gun.
Le'a Dios no Jesucristo Xwan beuna no be ángel ten Dios ndewi'i gáp na' ta ndee ndo' lu: gun lu lak ndab ta nke'a na' ndee, ni na'anpa uti‑tsa lu bexa nlad lu.
No gor na koxo'ob lu dub xa yansu gezh ten Dios, nsabndo' ned gunbe'e lu naga utsin nak xa. Le'a tal xa ndun dub ta ugap le'a be men gab le'a lu no ndap ke. Ndi umbi'i‑tsa gok ndo' Dios.
Le'a ta na sian biaj li ndakwea' len‑lu wa yá lá goo‑ta lu nab‑tsa nits. Ndi goo lu nits yoo dub tuzh vin ndo' na.
Le'a ncho bexa ndun dub ta ugap cha uxax ini'í be men‑a mas biseata usake dub xa‑ya. No ncho‑ga bexa cha'aw nlu'u be ta ugap ndun na.
No li‑ga ncho bexa ndun ta wen cha uxax ini'í be men‑a. No ncho bexa ndun ta wen cha na'anpa nlu'u‑ya, parea gal dub wizh le'a‑ya ulu'u‑ka.
Le'a bexa nchando'o ndo' ya'a dub men, le'a bexa wa nsabndo' gap mod ndo' bexa nak xwan xa wa, ndo'ontsa lá inisi be men wa Dios no be ta nluu beuna.
No tal ncho xwan bexa no nge'ladna Cristo, na'anpa ni lá gap bexa mod ndo' xa geal ta na no xa nak xmen Cristo. Ndi nsabndo' mas wen gun bexa ti'in ndo' xwan bexa wa, le'a xa no nak xmen Cristo no nkwea'ladna Dios xa wa. Be ta ndee wa bluu bexa no btenxe'a bexa.
Le'a tal ton nluu dub ta xa'aga, dub ta na'anpa lak nak gelngea ten Jesucristo Xwan beuna, ni na'anpa lak nlad Dios gak beuna,
le'a xa wa dub xa zhin‑pa no xa na'an xta'an ndak. Uzhe'eb‑pa ndaladna xa nyoto'o xa cuent ten xte'e gab be di'izh. Ta we'e ndaklo‑no xa dub xa ndap ta'a, no nyo bexa, no kwea' ní'i bexa ndo' ltsa'a‑xa, no na'anpa nge'ladna bexa ltsa'a‑xa.
No sbe'en li nyoto'o bexa geal le'a xa na'anpa le'a ndanbe'e no lá nchando' xa gelngea. Ni xa tal xa uchealtsa'a bexa ndanke'a Dios le'a xa sian med izheal. Lá uchealtsa'a lu bexa li nak wa.
Ta ugea‑ka le'a beuna wen ncho ta ndanke'a beuna Dios, tal le'a beuna ntennoladna be ta ndap na.
Lak ulen beuna ndo' gizhliyo ndee na'an xta'an nsea‑no beuna, no li‑ga na'an xta'an yo'o beuna.
Ta we'e tal beuna ndap ta gaw‑tsa beuna no xab‑tsa beuna, nsabndo' itennoladna beuna ta wa.
Parea le'a bexa nsenke'a tso'o med, ta we'e ndaila' bexa ndo' ya'a mxu'u. No uzhe'eb nsa'abladna bexa be ta na'an xti'in, ta na le'a ndun kwea' yoo xa no sian gelkwea' ini'í xa.
Le'a ta na nsenke'a be men tso'o med wa, le'a ta we'e nak xan itea be ta ugap. Le'a ncho bexa sbe'en tso'o med nsenke'a, ta we'e mla'a bexa ta na ndangealadna bexa Dios cha sian‑pa gelkwea' uni'í bexa.
Parea le'a lu Timoteo xmen Dios, bxo'on ndo' itea be ta ugap wa. Ndi ulo gan gun lu sbe'en ta wen, lak nsakladna Dios. No mas bge'ladna Cristo, no bkwea'ladna be ltsa'a‑lu. No ulo gan uxik lu ndo' itea be ta'a, no bcha'an gok.
Uzhe'eb‑pa bin juers gun lu lak nsabndo' gun dub xa nge'ladna Cristo, ndo'ontsa gap lu gelnban nunk lá idub. Le'a Dios le'a mti lu gap lu gelnban wa, no utsin mbidi'izh lu ndo' kwa'ad men le'a lu nge'ladna Cristo.
Le'a nat nsobwi'i Dios, xa na nsa'a gelnban ndo' itea be ta ncho, no nsobwi'i Jesucristo, xa na utsin mbidi'izh ndo' ga'al Poncio Pilat, le'a na' gáp ndo' lu
uxobgek lu iteanak be ta'a nlad Dios gun lu, ndo'ontsa ni dub ke lá gap lu ndo' Dios. Li bin gast gal zha ilen Jesucristo Xwan beuna.
Le'a gal zha na nlad Dios, le'a Jesús ilen‑ka. Le'a Dios dub‑kama nak Dios, nak xa Xwan iteanak be ta'a no Xa Nibe'e ndo' itea bexa nibe'e.
Le'a Dios dub‑kama nak xa na'anpa gat, xa ncho ndo' xe'a na'an ton ibii, xa ni dub men gol ni'í, no ni lá yoo gan ina' be men xa. ¡Idub tiemp gab beuna le'a Dios xa ndon le'a wen no idub tiemp nibe'e xa! Li‑ka nak‑a.
Le'a bexa ndap sian be ta'a ndo' gizhliyo ndee, gud ndo' bexa lá izhinnona bexa‑ya, no ni lá ige'ladna bexa be ta wa le'a ta wa uxax initndo'. Nsabndo' ndi ige'ladna bexa Dios nban, xa na le'a nsa'a itea be ta'a ndo'ontsa wen yoo beuna.
Gud ndo' bexa wa utsin gak bexa no sian be ta wen gun bexa, no na'anpa uxin gak bexa.
Le'a ta wa cuent kocha'aw bexa sian be ta wen gibe'a, ta ika'a bexa tiemp ilen, no gap bexa gelnban nunk lá idub.
Timoteo, uzhe'eb‑pa bla'ach ti'in na msa'a Dios gun lu. Lá ula'ach lu be di'izh ugap ndadi'izh be men, le'a ta wa na'an xti'in. No lá ula'ach lu be gelkwi'in ndadi'izh be men, maska ndab bexa le'a‑ya ta ugea.
Le'a Dios gun wen yooladna lu. Li‑ka nak‑a.
Le'a na' ndee Pabl, xa mtu'ub Dios gun na' ti'in ten Jesucristo, gudi'izh na' di'izh ten Dios ta nsa'a gelnban ndo' bexa nak xmen Cristo Jesús.
Nke'a na' git ndee ndo' lu Timoteo, le'a na' nkwea'ladna lu cuent dub xi'ín‑na'. Na'ab na' ndo' Dios Xus beuna no ndo' Jesucristo Xwan beuna mas uzhe'eb utsin gak bexa ndo' lu, no mas ikwea'ladna bexa lu, no gun bexa wen yooladna lu.
Le'a gor na ndadi'izh‑no na' Dios te'al tezhea ntse'alad na' lu no nsa na' xno ndo' Dios, xa na idub ncholad na' ndun na' ti'in ndo' na, lak mbin be usan gox ten na'.
Le'a gor na ntse'alad na' xte'e mbí'in lu, ta we'e nlad na' gal ina' na' lu natsa itenlad na'.
No ntse'alad na' xte'e nge'kaladna lu Cristo, lak ned xnaxots‑lu Loida no xna'a‑lu Eunice mge'ladna Cristo. Le'a na' uní le'a lu li‑kaga nge'ladna Cristo.
Ta we'e ndáp na' ndo' lu bin juers gunti'in lu ta ndak lu, ta msa'a Dios ndo' lu gor mxo'ob na' ya'a‑na' gek‑lu.
Le'a ta nsa'a Dios ndo' beuna na'anpa ta izheb beuna. Le'a Dios ndi nsa'a juers ndo' beuna, ndo'ontsa ikwea'ladna beuna be men no gaisa'ab beuna ndo' be ta ugap.
Ta we'e lá idoladna lu gudi'izh lu cuent ten Cristo Xwan beuna. No na'anpa idonoladna lu na' ta nke'a na' latgi'ib ndee. Ndi lá izheb lu itid lu gelkwea' geal ndadi'izh lu di'izh wen ten Cristo, le'a Dios usa'a juers uxik lu ndo' ta wa.
Le'a Dios ulo'o beuna ndo' be ke ten beuna, no utezh xa beuna ndo'ontsa umbi'i gak lado'o beuna ndo' xa. Parea na'anpa li ngun xa ke na ndun beuna ta wen. Ndi le'a zha biseata gaknde'e gizhliyo le'a Dios mbinbe'e li utsin gun‑no xa beuna juers ten Cristo Jesús.
Le'a nat le'a Dios mluu tant nkwea'ladna xa beuna ta na ulen Jesucristo, xa ngo'o beuna ndo' be ke ten beuna. Le'a xa wa mbin gan ndo' juers ten gelgut no nsa'a xa gelnban nunk lá idub ndo' bexa ndangealadna di'izh wen ten xa.
Le'a Dios le'a mti na' gudi'izh na' di'izh wa. No mtu'ub xa na' uluu na'‑ya ndo' bexa na'anpa xa Israel.
Ta we'e nat lnde'e nti'id na' be gelkwea' ndee. Ná na' ni lá ndoladna, le'a na' nchando' Cristo xa na nge'lad na'. No uní na' le'a xa sun‑ka gan ula'ach ta na msa'a xa ndo' na' wa gast gal wizh ilen‑gal xa.
Nat bin lak‑tsa ndab be di'izh wen mbidi'izh na' ndo' lu cuent ten xte'e nge'ladna beuna Dios no xte'e nkwea'ladna beuna be men, ta na nak beuna xmen Cristo Jesús.
Le'a Espíritu ten Dios, xa na ncho len lado'o beuna, gakno lu ula'ach lu be di'izh msa'a Dios ndo' lu.
Le'a lu yá uni'í‑ka le'a Figelo no Hermógenes no itea‑ta bexa ndencho Asia yá na'antapa ndakno na'.
Na'ab na' ndo' Dios gakno Dios bexa ncho ta lid Onesíforo, geal le'a xa sian‑pa biaj ndakno na', no na'anpa idonoladna xa na' maska nke'a na' latgi'ib.
Ndi pa‑tsa ulansea xa Roma ndee cha uzhe'eb‑pa mkwa'an xa na' gast plo mzheal xa na'.
Le'a na' na'ab ndo' Dios ikwea'ladna Dios xa gal wizh iso' xa ndo' Dios, le'a lu uni'í‑ka xte'e ngokno xa besa zha ndencho besa gezh Éfeso.
Lu Timoteo nak cuent xi'ín‑na', nat ulo gan gak juert lado'o‑lu ta na nkwea'ladna Cristo Jesús lu.
Le'a ta na mbi'ín lu ndadi'izh na' ndo' kwa'ad be men, nat bluu ta wa ndo' bexa mas nge'ladna lu, bexa na su'u uluu‑ya ndo' stapla be men.
No bxik ndo' be gelkwea' ini'í lu ta na nak lu xmen Jesucristo, lak nxik be soldad ndo' itea be gelkwea' ni'í xa.
Ni dub soldad na'anpa nsabyo'o ndo' be ti'in ndun be men, le'a xa ndi ndun lak‑tsa nlad xa nibe'e xa.
No li‑ga le'a bexa nke'a karrel lá gun gan tal le'a xa lá uxobgek lak nsabndo'‑ya.
No li‑ga le'a bexa ngo gan ndun ti'in ge'e nsabndo' ned xa ika'a ta usa'a‑ya.
Binbe'e be ta na nke'a na' ndee le'a Cristo Xwan beuna gun yakbe'ena lu itea‑ya.
Btse'aladna lu ta utid Jesucristo xa ras David. Le'a xa mban ndo' gelgut lak ndab di'izh wen ndadi'izh na' ndo' be men.
Le'a ke na li ndadi'izh na' ta wa, ta we'e le'a na' sian be gelkwea' nseati'id gast nke'a na' latgi'ib cuent dub xa ugap. Parea le'a di'izh ten Dios na'anpa no nke'a latgi'ib.
Ta we'e nxik na' ndo' itea be gelkwea' ndee geal nkwea'lad na' bexa mti Dios, ndo'ontsa no bexa gap gelnban ndo' Dios no wen‑pa yoo bexa wats Cristo Jesús idub tiemp.
Le'a tal beuna ngut‑no Cristo,
le'a beuna no‑kaga syo'o‑no xa.
Le'a tal beuna uxik ndo' be gelkwea',
le'a beuna no‑kaga inibe'e‑no xa.
Le'a tal beuna gab le'a beuna lá nchando' xa,
le'a xa no‑ga li gab le'a xa lá nchando' beuna.
Maska lá ndun beuna lak‑ka ndab beuna,
parea le'a xa ndun‑ka ta ndab na,
le'a lak nak xa wa nunk lá izhe'a.
Lá ula'a lu yalad bexa wa be ta'a nke'a na' ndee. Ndi gud ndo' bexa le'a Dios nsobwi'i yá lá kuyoto'o‑ta bexa ke ten xte'e gab be di'izh. Le'a ta li nyoto'o bexa wa dub ta na'an xti'in, le'a‑ya ndi ntsa'abgix bexa na ndo'ón‑a wa.
Uzhe'eb‑pa bin juers ga'al iso' lu ndo' Dios, utsin bluu gelngea ten Dios, le'a dub xa wen ndun ti'in na'anpa idoladna.
Lá gudi'izh lu be di'izh lá nsakladna Dios be di'izh na'an xti'in, le'a bexa li ndadi'izh ta wa mas ugap nsayak.
Le'a be di'izh wa cuent dub gelgizh ugi'i nsasen idub xa. Li nak Himeneo no Fileto.
Le'a bexa mla'a gelngea ten Dios, cha ndi nluu bexa le'a Dios yá mxiste‑la bexa ngut. Ta we'e ncho bexa yá lá nge'taladna Cristo.
Parea le'a gelngea ten Dios nak cuent dub xan ni'i dub ta na'anpa iwi'in, no nkeani'i sa wa: “Le'a Dios nchando' be xmen‑na.” No ndab‑a: “Bla'a bega be ta ugap, bego na nak xmen Dios.”
Le'a lak be ta'a ndanti'in bexa len dub ni'i si'il, ncho be ta wa naknde'e oro no plata, ta ndanti'in bexa zha mas nsak‑tsa. No ncho be ta'a naknde'e ya no yosid, ta ndanti'in bexa iteanak be wizh.
No li‑ga le'a tal ton ula'a itea be ta ugap nak xa, le'a xa wa su'u gun dub ti'in mas nsak. We'e umbi'i gak lado'o xa ndo' Dios, ndo'ontsa isu'u xa gunti'in Dios xa no sun xa guni'i xti'in be ta wen.
Ta we'e bxo'on ndo' be ta lid le'a nak, be ta nlad bexa ben gun bexa. Ndi mas bin lak nsakladna Dios, no mas bge'ladna Cristo, no mas bkwea'ladna be men, no lá kuyo‑no lu bexa. Li bin lak ndun itea bexa na nkwa'an Dios, bexa umbi'i nak lado'o‑na.
Na'anpa ula'ach lu be di'izh na'an xti'in, le'a lu uni'í‑ka le'a be ta wa le'a ndun nyoto'o be men.
Le'a dub xa ndun ti'in ndo' Dios lá nsabndo' kuyoto'o‑no be men. Ndi uzhe'eb‑pa utsin gak xa ndo' itea bexa, no wen uluu xa bexa, no kwen uxik xa ndo' bexa.
No di'izh cha'aw utenxe'a xa bexa na nluu be ta lid le'a nak wa. We'e naga lid sgo Dios gek bexa yach bexa wats Dios cha igondo' bexa gelngea ten Dios.
Cha li ito'o bexa ndo' ya'a mxu'u, xa na nchoya'a bexa ta we'e ndun bexa ta nlad xa wa.
No nsabndo' yakbe'ena lu le'a gal be wizh lult le'a be men uzhe'eb‑pa juert itid.
Le'a gal zha wa yoo bexa ikwea'ladna le'a‑tsa xa, no isa'abladna bexa gap xa sian med, no izhinnona bexa be ta'a ndak‑tsa xa, no gunbe'e bexa le'a xa mas nsak ndo' itea men, no inisi bexa be men, no lá uxobgek bexa ndo' xus‑xa, no nunk bexa lá itenladna dub ta'a, no lá gun bexa lak nlad Dios.
No lá ikwea'ladna bexa be ltsa'a‑xa, no ni lá gunge'ladna bexa ndo' be men, no gudi'izh bexa cuent gix, no gun bexa sbe'en be ta nlad‑tsa xa, no xela gun‑no bexa be men, no ixeladna bexa ndo' itea be ta wen nak.
No yun bexa cuent le'aka ltsa'a‑xa, no ni lid ned gunbe'e bexa gun bexa dub ta'a, no gunbe'e bexa le'a xa uzhe'eb‑pa dub xa wen, no mas ukwa'an bexa be ta nlad‑tsa xa ndo' lak ukwa'an bexa Dios.
No gun‑ta bexa ndanke'a Dios bexa, parea lá ula'a bexa gun juers ten Dios ti'in len lado'o bexa. Na'anpa uchealtsa'a lu bexa li nak wa.
Le'a ncho bexa wa nda' ta lid be men, cha nkwi'in‑no xa be xagots ndido‑tsa ndak. Le'a be xagots wa bexa ndap ke, ndun bexa guni'i xta'an be ta ugap ndo'ón bexa.
Nsakyo'ón bexa be ta'a ndadi'izh be men, parea lá gun bexa gan igondo' bexa gelngea.
Parea le'a bexa lá gun gan ukwi'in‑no kwa'ad men, le'a itea be men sni'í le'a ta ndun bexa wa lid le'a nak, lak ngwasea Janes no Jambres.
Parea le'a lu uni'í‑ka xte'e nluu na' be men, no xte'e nak na', no xte'e ndun na' juers gun na' dub ti'in, no xte'e nge'lad na' Cristo, no xte'e nxik na' ndo' be men, no xte'e nkwea'lad na' be men, no xte'e ndun na' ti'in ten Dios maska bid‑a.
No uni'í‑ka lu xte'e xela mbin‑no bexa na', no xte'e sian gelkwea' uti'id na' gezh Antioquía no gezh Iconio no gezh Listra. Uzhe'eb‑pa xela mbin‑no bexa na', parea le'a Dios Xa Nibe'e ulo'o na' ndo' ta wa.
No li‑ga xela gun‑no be men itea bexa na nlad gun ta wen, bexa nge'ladna Cristo Jesús.
Parea le'a bexa ugap wa no bexa ukwi'in wa ndi mas ugap isayak. Le'a bexa wa ukwi'in‑no be men, no li‑ga ukwi'in‑no be men bexa.
Parea lá ula'a lu be ta mtsid lu, be ta mbingealadna lu, le'a lu nchando'‑ka besa na mluu ta wa ndo' lu.
Le'a zha tuzh‑ta lu mtsid lu lak nkeani'i di'izh ten Dios. Le'a di'izh wa sun gan mas gak lu, ndo'ontsa mas ige'ladna lu Cristo Jesús no gap lu gelnban ndo' Dios.
Le'a itea be ta'a nkeani'i di'izh ten Dios wa le'a Dios msa'a‑ya ndo' bexa na mke'a‑ya. Le'a ta wa su'u uluu beuna, no ndab‑a xte'e nsabndo' gun beuna no xte'e yoo beuna nes ten Dios no xte'e wen gak beuna,
ndo'ontsa gak be xmen Dios idub lak nlad Dios, no isu'u beuna gun beuna itea be ta wen.
Le'a gal zha ilen Jesucristo inibe'e xa ndo' gizhliyo, le'a xa gab ndo' bexa nban no ndo' bexa ngut‑la na ton ndap ke. Ta we'e le'a nat nsobwi'i Dios no Jesucristo Xwan beuna le'a na' gáp ndo' lu
bidi'izh di'izh ten Dios ndo' be men, no ulo gan li gun lu guni'i tal le'a bexa nlad go'ón‑a natal na'an. No btenxe'a bexa no gud ndo' bexa xte'e yoo bexa nes ten Dios. No cha'aw‑tsa blu'u bexa di'izh ten Dios.
Le'a gal dub wizh le'a be men lá isakyo'ón‑ta gelngea. Ndi ukwa'an bexa kwa'ad be mech gudi'izh ta na ndaltsaladna bexa go'ón bexa.
Cha lá isakyo'ón‑ta bexa gelngea, ndi go'ón bexa be cuent na'an xti'in.
Ná le'a lu nsabndo' bcha'an gak no uxik lu ndo' itea be gelkwea' no gudi'izh lu di'izh wen ten Cristo no utsin gun lu ti'in msa'a Dios ndo' lu.
Le'a na' ndee sken gat, le'a wizh ikan na' ndo' gizhliyo ndee yá gax nak.
Le'a na' uzhe'eb‑pa ngo'o gan ndun ti'in ten Dios, mbin na' iteanak ta ndab xa, no sbe'en le'a xa mge'lad na'.
Le'a na' nso'nke'a gal dub wizh usa'a Dios dub coron ika na' ta ulu'u le'a na' mxobgek ndo' xa wa. Na'anpa nab‑tsa ndo' na' usa'a xa‑ya, no ndo' itea bexa na ndenke'a gal wizh ilen xa wa.
Bin juers uxax gidina' lu na',
le'a Demas mla'a na' ncha'a xa gezh Tesalónica, geal le'a xa nkwa'an be ta'a ndo' gizhliyo ndee. Le'a Crescente ncha'a Galacia. Le'a Tito ncha'a Dalmacia.
Nab‑tsa Luc ncho wats na', ta we'e bi'i Marc sa ndee le'a xa no su'u gun‑no na' ti'in.
Le'a Tíquico mtu'ub‑la na' gezh Éfeso.
Le'a gor na gi'id lu, go'o lu xab ko'ol na', ta na mchan na' ta lid Carpo gezh Troas. No go'o lu be libr ten na', parea mas nki'in na' be na nakcha'aw gid las man wa.
Le'a Alejandro xa ndande'e be ta gi'ib uzhe'eb ugap mbin‑no na'. Le'a Dios Xa Nibe'e wa ukixke ta li mbin‑no xa na'.
Gap lu cuent ndo' xa wa, le'a xa wa uzhe'eb‑pa lá nsakladna ndadi'izh besa di'izh ten Dios.
Le'a zha ndon ned mtsakndo' na' ndo' bexa nakti'in sa ndee, na'an ton iso' wats na', le'a itea bexa cha ndi mla'a na'. Nlad na' lá utsaksi Dios bexa ta na li mbin bexa wa.
Parea le'a Dios Xa Nibe'e nso'‑ka wats na', msa'a xa juers ndo' na', ndo'ontsa mbidi'izh na' di'izh ten Dios ndo' itea bexa na'anpa xa Israel nde sa wa. Li ulo'o Dios na' ndo' ya'a bexa, cuent uto'o na' to'o dub mbi'izh ndi'izh gaw na'.
Le'a Dios ndakno‑ta na' ndo' itea be ta ugap, no ula'ach xa na' gast yaa na' gibe'a sa nibe'e xa. ¡Le'a nat no idub tiemp gab beuna le'a Dios uzhe'eb‑pa dub xa si'il! Li‑ka nak‑a.
Unidi'izh ndo' Prisca nsea Aquila no ndo' itea bexa ncho ta lid Onesíforo wa sakndo' na'.
Le'a Erast mya'an gezh Corinto. Le'a Trófimo kwea' nsak mchan na' gezh Mileto.
Le'a na' na'ab ndo' Jesucristo Xwan beuna iso' wats lu, no mas uzhe'eb utsin gun‑no Dios bega. Li‑ka nak‑a.
Le'a na' ndee Pabl, xa ndun ti'in ndo' Dios no mtu'ub Jesucristo na' ndo' bexa na mti Dios ndo'ontsa mas ige'ladna bexa Dios no mas igondo' bexa gelngea ta ndun mas nsayak bexa lak nlad Dios.
Ta we'e ndenke'a bexa gal zha gap bexa gelnban nunk lá idub, ta na xapta ndab Dios usa'a Dios, xa nunk lá ndun gelkwi'in.
We'e le'a Dios mluu di'izh ten gelnban wa ndo' be men zha nsabndo'‑ya. Le'a ta wa ta ndadi'izh na' ndo' be men lak unibe'e Dios, xa ngo'o beuna ndo' be ke ten beuna.
Le'a git ndee nke'a na' ndo' lu, Tito, geal le'a lu cuent xi'ín‑na' ta na no lu nge'ladna Cristo. Na'ab na' ndo' Dios Xus beuna no ndo' Jesucristo Xwan beuna xa na ngo'o beuna ndo' be ke ten beuna, uzhe'eb utsin gak bexa ndo' lu no ikwea'ladna bexa lu no gun bexa wen yooladna lu.
Le'a na' mchan lu isla Creta ba', ndo'ontsa uluu lu ndo' be xmen Cristo ba' be ta'a ndun jwalt wa, no uso' lu pla bexa yansu be xmen Cristo kad‑ga be gezh ba' lak unibe'e na' ndo' lu.
Le'a bexa yansu wa nsabndo' uzhe'eb‑pa utsin gak gast na'an ton gab le'a xa ugap nak. No nsabndo' dub‑tsa xagots gap xa. Le'a be xin‑xa nsabndo' gungealadna Jesús, no utsin gak bexa, no uxobgek bexa ndo' xus‑xa.
Le'a dub xa nchansu wa nla'ach bexa nak xmen Dios, ta we'e nsabndo' utsin gak xa, gast na'an ton gab le'a xa ugap ndun. No lá gunbe'e xa le'a xa mas nsak, no na'anpa uxax gaklo xa, no na'anpa gun xa gelgu, no na'anpa ukwa'an xa uyo, no na'anpa ukwi'in‑no xa be men ndo'ontsa gun xa gan med.
Ndi utsin gak xa ndo' itea be men ncha'a ta lid‑xa, no sbe'en be ta wen ukwa'an xa, no wen gunbe'e xa, no utsin gak xa, no umbi'i gak xa ndo' Dios, no gun xa gan isensa'ab xa xa ndo' be ta ugap.
No nsabndo' uluu bexa gelngea ten Dios lak mluu beuna‑ya, ndo'ontsa wen utenxe'a xa be xmen Cristo no wen ika'ab xa ndo' be men lá nsakladna ta nluu xa.
Li ndáp na' geal le'a sa ba' ncho kwa'ad‑pa bexa lá nxobgek ndo' Dios, ndadi'izh bexa be ta na'an xti'in no nkwi'in‑no bexa be men. Le'a kwa'ad bexa li nak wa uto'o ndo' ta ndanke'a bexa Israel.
Le'a lu nsabndo' lá ula'a‑ta li gudi'izh bexa, le'a ke ten bexa wa le'a ncho be idub famil nsaula'a nes ten Dios. Nluu bexa be men wa dub ta'a lid le'a nak, ndo'ontsa gun bexa gan med.
Le'a dub xa ndak le'aka isla Creta ba' ndab: “Le'a bexa Creta sbe'en bexa ukwi'in, no ugap nak bexa cuent nak be man, no uzhe'eb‑pa ndaw bexa, no zha'ab bexa.”
Le'a ta li ndab xa wa ta ugea‑ka, ta we'e nsabndo' uzhe'eb‑pa kuyo lu bexa wa, ndo'ontsa ige'kaladna bexa Dios,
no yá lá go'ón‑ta bexa be cuent na'an xti'in ten bexa judío no yá lá go'ón‑ta bexa be ta nibe'e be men mxelad gelngea ten Dios.
Le'a cuent ten be men umbi'i nak lado'o‑na ndo' Dios le'a itea be ta'a umbi'i‑ka. Parea le'a cuent ten bexa ugap nak, bexa lá ndangealadna Jesús, le'a ni dub ta'a na'anpa umbi'i. Le'a bexa wa gast itea ta ndanbe'e bexa no itea be ta ncho lado'o bexa bzhi'ik nak.
Ndab bexa le'a bexa nchando' Dios, parea le'a be ta ndun bexa nluu le'a bexa lá nchando' Dios. Le'a bexa uzhe'eb‑pa ugap nak, no lá nxobgek bexa ndo' Dios, no lá isu'u bexa gun bexa ni dub ta wen.
Parea le'a lu nsabndo' gudi'izh sbe'en lak nak gelngea ten Dios.
Gud ndo' be xabgi'i mas gox ba' isensa'ab bexa xa ndo' ta ugap, no gak bexa dub xa gap be men mod ndo' na, no wen gunbe'e bexa, no gungealadna bexa gelngea ten Jesús, no ikwea'ladna bexa be ltsa'a bexa, no uxik bexa ndo' itea be ta'a.
Gud ndo' be xagots mas gox ba' gun bexa sbe'en ta wen, ta nluu le'a bexa ndanke'a Dios. Na'anpa gudi'izh bexa cuent gix, no na'anpa gun xa gelgu. Nsabndo' ndi uluu bexa sbe'en be ta wen,
ndo'ontsa utenxe'a xa be xagots ben xte'e nsabndo' ikwea'ladna bexa xabgi'i ten bexa no be xin‑xa,
no xte'e list gak bexa, no xte'e yanke'a bexa dub‑tsa xabgi'i ten bexa, no xte'e ula'ach bexa ta lid bexa, no xte'e utsin gak bexa ndo' be men, no xte'e uxobgek bexa ndo' xabgi'i ten bexa. Itea be ta ndee nsabndo' gun be xagots ben ndo'ontsa lá inisi be men di'izh ten Dios.
No li‑ga gud ndo' be xabgi'i ben isensa'ab bexa xa ndo' be ta ugap.
Sbe'en be ta wen bin ndo'ontsa ini'í bexa xte'e nsabndo' gun bexa. Le'a gor nluu lu bexa wa, bluu bexa lak nsakladna Dios, na'anpa ukwi'in‑no lu bexa.
Bidi'izh sbe'en gelngea, ndo'ontsa na'anpa xela iní'i be men ndo' lu. Li le'a bexa na lá nsakladna ta nluu lu wa, le'a bexa wa sdokaladna no na'an xte'e gab bexa ndo' bega.
No gud ndo' bexa ndun ti'in ndo' stub‑ga men uxobgek bexa ndo' xa nibe'e wa, no utsin gun bexa ta nsakladna xa wa, na'anpa ndi ikabto'o bexa ndo' xa wa.
No lá gun bexa gelwa'an, ndi gun bexa ta nluu le'a bexa men wen nak, ndo'ontsa ini'í be men le'a di'izh ten Dios xa ngo'o beuna ndo' be ke ten beuna wa ta wen‑ka.
Le'a Dios mlu'u xte'e nkwea'ladna xa be men, ndo'ontsa syo'o gan gap be men gelnban wa.
Le'a xa wa nluu le'a beuna nsabndo' ula'a itea be ta'a lá nsakladna Dios no itea be ta ugap nlad beuna gun beuna. Ndi sbe'en be ta wen gunbe'e beuna, no umbi'i gak lado'o beuna ndo' Dios, no gun beuna ndo' gizhliyo ndee lak nsakladna Dios.
Le'a xa wa msa'a le'aka le'a xa sakndo' beuna, ndo'ontsa ko'o xa beuna ndo' itea be ke ten beuna. No mtsambi'i xa lado'o beuna ndo'ontsa gak beuna xmen‑xa, bexa na uzhe'eb‑pa nlad gun be ta wen.
Le'a be ta'a ndee bidi'izh ndo' bexa, no utenxe'a lu bexa no kuyo lu bexa lak‑kata dub xa nibe'e. Lá ula'a lu uxelad bexa lu.
No gud ndo' bexa ba' lá yalad bexa xte'e nsabndo' uxobgek bexa ndo' bexa nakti'in no ndo' itea bexa nibe'e. No list kwe bexa gakno bexa be men.
No na'anpa inisi bexa stub‑ga men, no na'anpa kuyoto'o bexa. Ndi utsin gak bexa no bcha'an gak bexa ndo' itea be men.
Le'a tiemp polta le'a beuna no na'anpa utsin ndanbe'e, no lá nxobgek beuna ndo' Dios, no usenke'a beuna tso'o bexa ugap nak, no ndencho beuna ndo' ta ugap ncho lado'o beuna no be ta ndaladna beuna, no ugap nak beuna, no ndaklo‑no beuna bexa ndap ta'a. Le'a be men nxeladna ndo' beuna, no li‑ga le'a beuna nxeladna ndo' be men.
Parea le'a Dios xa ngo'o beuna ndo' be ke ten beuna wa mluu xa le'a xa ta ugea‑ka dub xa wen no nkwea'ladna xa be men,
le'a xa ulo'o beuna ndo' be ke ten beuna. Parea na'anpa li ngun xa ke na ndun beuna ta wen, ndi ta na uzhe'eb‑pa nkwea'ladna Dios beuna ulo'o xa beuna. No msa'a xa Espíritu ten xa uyo'o len lado'o beuna ndo'ontsa umbi'i gak lado'o beuna ndo' xa no gap beuna dub gelnban kub.
No uzhe'eb‑pa msa'a xa Espíritu ten na ndo' beuna, ta na nge'ladna beuna Jesucristo xa ngo'o beuna ndo' be ke ten beuna.
Li ndo'ontsa wen ya'an beuna ndo' Dios ta na nkwea'ladna xa beuna, no ikenke'a beuna dub gelnban nunk lá idub ta usa'a Dios.
Le'a ta ndáp na' ndee wa ta ugea‑ka. Le'a na' nlad inibe'e lu ta wa ndo' bexa na ndangealadna Dios sa ba', ndo'ontsa mas wen gun bexa. Le'a itea be ta ndee wa sbe'en be ta wen no sakno‑ya itea be men.
Parea lá gasyo'o lu ndo' be ta'a na'an xti'in ndadi'izh bexa, ta na ntsid bexa xte'e nsalea' bexa polta, no nyoto'o bexa, no nyo bexa xte'e gab ley mke'a Moisés. Le'a itea be ta li ndun bexa wa ta na'an xti'in.
Le'a tal ncho bexa na nchealuyo be xmen Cristo, gud ndo' xa wa dub biaj natal top biaj yá lá gun‑ta xa ta wa. Ná tal le'a xa lá nsakyo'ón ta ndab lu wa, yá lá gudi'izh‑nota lu xa,
le'a lu uni'í‑ka le'a xa wa dub xa ugap nak. Le'a be ta ndun xa wa le'a nluu le'a xa ndap ke.
Le'a nat utu'ub na' Artemas natal Tíquico ndo' lu. Le'a zha na ilansea xa sa ba', bken gidina' lu na' gezh Nicópolis geal le'a na' mbinbe'e yo'o na' sa wa idub tiemp kwal.
No gokno Zenas xa ntsid ley no Apolos ndo'ontsa gor na ika'an bexa sa ba' le'a bexa na'an xta'an gun jwalt nes ya'be bexa.
Le'a bexa no nak beuna xmen Cristo sa ba' nsabndo' utsid gun bexa be ta wen, usa'a bexa be ta nki'in be men, ndo'ontsa na'anpa gak bexa dub xa na'an xti'in.
Le'a itea bexa na ndeno na' nidi'izh ndo' lu. Unidi'izh sakndo' na' ndo' itea bexa nak xmen Jesús sa ba', bexa na nkwea'ladna besa. Le'a na' na'ab ndo' Dios mas uzhe'eb utsin gun‑no xa bega. Li‑ka nak‑a.
Le'a na' ndee Pabl xa nke'a latgi'ib ke na ndun na' ti'in ten Jesucristo. Le'a na' no Timoteo xa nak cuent dub wit‑na', nke'a besa git ndee ndo' lu Filemón, lu ndakno besa ndun beuna ti'in ten Cristo.
No nidi'izh besa ndo' bexa nzhealbe ta lid‑lu ba', no ndo' Apia xa nak cuent bsan beuna, no ndo' Arquipoxa no ndakno beuna ndun beuna ti'in ten Dios.
Na'ab na' ndo' Dios Xus beuna no ndo' Jesucristo Xwan beuna utsin gak bexa ndo' bega no gun bexa wen yooladna bega.
Le'a gor na ndadi'izh‑no na' Dios ntse'alad na' lu no nsa na' xno ndo' Dios,
geal le'a na' ndon xte'e ndanke'a la Jesús Xwan beuna no nge'ladna lu xa, no nkwea'ladna la itea bexa nak xmen Jesús.
Le'a ta na nge'ladna lu Cristo lak nge'ladna besa xa, ta we'e na'ab na' ndo' Dios mas ige'ladna lu Cristo, ndo'ontsa igondo' la ta wen nsabndo' gun beuna ta na nak beuna xmen Cristo Jesús.
Uzhe'eb‑pa ntenladna besa no mas nka besa juers gor ndo'ón besa xte'e nkwea'ladna lu be xmen Jesús, le'a lu ndun mas ngealadna bexa.
Le'a ta na nak beuna xmen Cristo ta we'e syo'o gan inibe'e na' ndo' la ta nsabndo' gun la,
ná le'a na' ndi na'ab ndo' lu, geal le'a na' uní le'a la nkwea'ladna na'. Le'a na' Pabl yá xa gox na' no nke'a na' latgi'ib ke na ndun na' ti'in ten Jesucristo.
Ta we'e na'ab na' ndo' lu utsin gak la ndo' Onésimo, le'a xa nak cuent dub xi'ín‑na' ta na mbingealadna xa Jesús len latgi'ib ndee.
Btse'aladna le'a polta le'a Onésimo ngok dub xa ndun ti'in ndo' lu, parea le'a xa lá isu'u gun ti'in wa. Ná le'a nat le'a xa su'u gun ti'in ndo' lu, lak nsu'u xa ndakno xa na'.
Le'a nat le'a na' utu'ub‑gal Onésimo ndo' lu. Cha utsin gun‑no la xa gor ilansea' xa, lak‑ta utsin ndun‑no la na'.
Ná le'a na' lá nlad yanyo'o xa sa ndee tal le'a lu lá nlad. Le'a na' na'anpa nlad juers‑ka li gun la, le'a na' ndi nlad gab lu tal lu nlad gakno xa na'.
Natal ga ta we'e mla'a Onésimo lu dub nde'ep‑tsa natsa bi le'a itancha' xa ndo' lu idub tiemp.
Nat le'a Onésimo na'anpa yak xa ndun‑tsa ti'in ndo' lu. Nat le'a xa no nak dub xmen Dios, cuent dub wit beuna xa. Le'a na' uzhe'eb nkwea'ladna xa, ná le'a lu nsabndo' mas ikwea'ladna xa, na'anpa lak‑tsa nkwea'ladna lu be men, ndi mas bkwea'ladna xa le'a xa no nak beuna xmen Jesús.
Tal lu no nak ltsa'a‑na', utsin bin‑no Onésimo lak‑ta utsin nak la ndo' na'.
Ná tal xa xta'an mbin‑no lu polta wa natal xa nsa'ab ndo' la, le'a na' skix‑ka be ta wa.
Le'a na' ndee Pabl ya'a‑na' nke'a na' letr ndee ndo' git: le'a na' skix‑ka itea be ta nsa'ab Onésimo ndo' lu, maska uni'í la le'a lu no nsa'ab ndo' na'.
Be ta ndee wa na'ab na' ndo' lu nak beuna xmen Cristo ndo'ontsa wen yo'lad na'.
Nke'a na' be ta ndee ndo' la, le'a na' uní le'a la sun‑ka ta na'ab na' wa. No uní na' le'a gast mas sian be ta'a nke'a na' ndee sun‑ka lu.
Bsaxkwa'a‑la dub sa yo'o na', le'a na' nsak le'a Dios ula'a gal ina' na' bega lak nab bega ndo' Dios.
Le'a Epafras nidi'izh ndo' lu, le'a xa nke'a‑no na' latgi'ib ndee ke na ndun xa ti'in ten Cristo Jesús.
Nsea Marc no Aristarco no Demas no Luc bexa ndakno na' ndun besa ti'in, le'a bexa wa no nidi'izh ndo' lu.
Na'ab na' ndo' Jesucristo Xwan beuna mas uzhe'eb utsin gun‑no xa bega. Li‑ka gak‑a.
Le'a uzhe'eb polta le'a Dios sian biaj nsea sian mod mbidi'izh ndo' be usan gox polta ten beuna, mbinti'in xa be profet gudi'izh sakndo' xa.
Parea nat le'a be wizh lult ndee le'a Dios mbinti'in le'aka Xin‑na mbidi'izh xa ndo' beuna. Le'a Dios le'a mti xa wa no xa mbinde'e gibe'a no gizhliyo, no mso' Dios xa nak xa Xwan itea be ta'a.
Le'a Xin Dios nluu xte'e uzhe'eb si'il nak Dios, no nak xa lak‑kata nak Dios Xus‑xa. Le'a juers ten ta ndab xa le'a xa ndun le'a gizhliyo no gibe'a ndakti'in. Le'a tso'o na mbin xa ta mtsambi'i xa beuna ndo' be ke ten beuna, cha mkea xa gibe'a usob xa wats lad ga'al sa nibe'e Dios.
Le'a nat le'a Xin Dios uzhe'eb‑pa mas nsak ndo' be ángel, lak lea'‑xa uzhe'eb‑pa mas nsak ndo' lak nsalea' be ángel.
Le'a Dios na'anpa ngab ndo' ni dub ángel lak ndab xa ndo' Xin‑xa ndab xa:
Le'a lu nak Xi'ín‑na',
nat le'a na' nak Xus‑lu.
No ndab Dios cuent ten Xin‑na:
Le'a na' gak Xus‑xa,
le'a xa gak Xi'ín‑na'.
Ná le'a gor na mtu'ub Dios Xin‑na ndo' gizhliyo, le'a xa ndab:
Yanke'a itea be ángel Xi'ín‑na'.
Le'a cuent ten be ángel le'a di'izh ten Dios ndab:
Le'a Dios ndun le'a be ángel ten xa nyak cuent mbi,
le'a bexa ndun ti'in ndo' xa wa nyak cuent beal' gi'.
Ná le'a di'izh ten Dios nkeani'i ndab Dios ndo' Xin‑na:
Le'a lu Dios nibe'e idub tiemp.
Le'a lu nsakladna be ta wen ndun be men,
no nxeladna la be ta ugap ndun bexa.
Ta we'e le'a na' Dios ten la mti na' lu inibe'e la
ndo'ontsa mas uzhe'eb‑pa itenladna lu ndo' ni stub‑ga men.
No ndab Di'izh ten Dios:
Le'a go xa nibe'e, zha ndon ned mtexan ga gizhliyo nsea gibe'a.
Le'a gal dub wizh le'a be ta wa initndo',
ná le'a go idub tiemp ncho‑ka.
Le'a be ta wa gak gox lak ndak gox dub lad.
Cha udu'ud ga‑ya cuent dub ble'a lad,
cha izhe'a‑ya lak nche'a dub men xab‑na.
Ná le'a go dub‑tsa nak, no idub tiemp ncho ga.
Le'a Dios na'anpa ngab ndo' ni dub ángel lak ndab xa ndo' Xin‑xa:
Usob wats lad ga'al na' ndee,
gast gal gor ute na' bexa ndaklo‑no la xan ndats‑la.
Le'a itea be ángel nak‑tsa espíritu ndun ti'in ndo' Dios, ntu'ub Dios bexa gakno xa be men, bexa gap gelnban ndo' Dios.
Ta we'e le'a beuna mas nsabndo' ula'ach gelngea ten Dios ta mbi'ín beuna, na'anpa ula'a beuna‑ya.
Le'a di'izh ten Dios ta mbidi'izh be ángel ndo' be men polta dub ta ugea‑ka. Le'a itea be men na lá uxobgek ndo' di'izh wa, le'a Dios mtsaksi bexa wa lak nsabndo'‑ya.
No li‑ga mas segur utsaksi‑ka Dios beuna, tal le'a beuna lá igondo' xte'e wen nak ta nsa'a Dios, ngo'o xa beuna ndo' be ke ten beuna. Le'a Jesús ngok xa ned mbidi'izh di'izh wa ndo' be men; we'e le'a bexa na mbi'ín ta wa cha mluu ndo' beuna le'a‑ya ta ugea‑ka.
Le'a Dios le'a mluu le'a di'izh mbidi'izh bexa wa ta ugea‑ka, msa'a Dios sian ndo' be uyon ndun bexa nsea sian be ta'a ndanseana be men, nsea msa'a Dios Espíritu ten‑na ndo' bexa lak‑ka nlad xa.
Le'a Dios na'anpa ngab ndo' be ángel le'a bexa wa inibe'e sa yoo beuna ndo' gizhliyo kub ilen wa, ta na li ndadi'izh besa wa.
Ndi ncho dub sa nkeani'i di'izh ten Dios, ndab dub men ndo' Dios:
¿Ton nak be men zha nkwea'ladna go besa?
¿No ton nak be men ndakno ga besa zha?
Le'a go mbin le'a be men stub tuzh‑tsa uxee nsak ndo' be ángel.
No msa'a ga dub ta no besa nsak,
nsea msa'a ga juers no besa inibe'e ndo' be ta mbinde'e ga.
No mte ga itea be ta'a xan ndats be men inibe'e besa‑ya.
Le'a ta na li mte Dios itea be ta'a xan ndats be men, ta we'e inibe'e beuna ndo' itea be ta'a guni'i xta'an‑a. Parea le'a ta wa biseata gal zha gak cumplir.
Le'a iteanak be ta ncho ta mbinde'e‑ka Dios, no juers ten xa ndakti'in iteanak be ta'a. Le'a Dios nlad le'a be xin‑xa ilaya' gak lak ta si'il nak Dios. Ta we'e mla'a Dios utid Jesucristo ndo' be gelkwea' ndo'ontsa ngok cumplir ta nsabndo' gun Jesús, xa na ngo'o be men ndo' be ke ten bexa.
Le'a Dios le'a nak Xus Jesús, xa ntsambi'i beuna ndo' be ke ten beuna, no nak Dios wa Xus beuna li msambi'i‑la wa. Ta we'e le'a Jesús na'anpa ndoladna ndab xa le'a beuna wit‑xa nsea bsan‑xa.
Lak nkeani'i di'izh ten Dios ndab xa ndo' Dios:
Gudi'izh na' cuent ten go ndo' be wit‑na' nsea ndo' be bsan‑na'.
No golto'o na' ndo' ga lat bexa ndanke'a ga.
No ndab xa:
Le'a na' ndee Dios‑tsa ige'ladna.
Nsea ndab xa:
Una' go le'a na' nso'‑no be men msa'a Dios ulach na', bexa nak xin‑xa.
Le'a beuna nak xin Dios wa, le'a beuna men‑ka. Ta we'e le'a Xin Dios no ngok men, myak xa lak nak beuna. Cha ngut xa ndo'ontsa gun xa gan ndo' mxu'u, xa ndap juers gut be men.
No mbin Jesús gan uto'o bexa ndo' ya'a mxu'u, bexa nzheb ndo' gelgut idub nban xa.
Le'a beuna uni'í‑ka le'a Jesús na'anpa mbi'id por na gakno xa be ángel, le'a xa ndi mbi'id ndo'ontsa gakno xa beuna nak xin Abraham.
Ta we'e li myak xa lak‑ka nak beuna nak wit‑xa, ndo'ontsa gak xa dub ule'ay ndo' Dios, dub xa nkwea'ladna beuna no wen nak xa, ndo'ontsa utsu'u Dios be ke ten beuna.
Le'a Jesús utid ndo' gelkwea' wa no mlad mxu'u utsa'abgix Jesús, ta we'e le'a nat le'a Jesús su'u gakno beuna gor na nlad mxu'u utsa'abgix beuna.
Bega nak beuna xmen Dios xa mtsambi'i Dios lado'o‑na, le'a Dios le'a mti bega gak bega xmen‑xa. Ta we'e nat binbe'e bega xte'e nak Cristo Jesús. Le'a xa le'a Dios mtu'ub no nak xa ule'ay ndon le'a nsak cuent ten ta nchanke'a beuna Dios.
Le'a Dios le'a ulaxo'ob Jesús gun xa ti'in ten Dios. Le'a xa wa cha uzhe'eb utsin mbin ti'in wa, lak utsin mbin Moisés ti'in ten Dios lat itea be xmen Dios.
Ná le'a Jesús mas nsak ndo' Moisés lak dub xa mbinde'e dub ni'i mas nsak ndo' ni'i wa.
Le'a itea be ni'i men‑ka ndande'e, parea le'a Dios le'a ndande'e itea be ta'a ncho.
Le'a Moisés ngokno be xmen Dios, utsin mbin xa ti'in ten Dios cuent dub mos, mbidi'izh xa be di'izh na ndi'izh gab Dios ndo' bexa wa.
Ná le'a Cristo le'a nak Xin Dios, utsin ndakno xa be xmen Dios. Le'a beuna no nak xmen Dios wa tal le'a beuna lá ula'a ta nge'ladna beuna Dios, no ta ndenke'a beuna ta usa'a Dios ndo' beuna.
Lak nkeani'i di'izh ten Dios, ndab Espíritu ten Dios ndo' be men:
Tal le'a bega go'ón ta ndab Dios wizh nat,
lá gun ngud bega lado'o bega,
lak mbin bexa zha utencho bexa ge'e sa bid,
mbin bexa preb Dios na xte'e gun‑no Dios bexa.
Ta we'e ndab Dios: “Le'a ge'e wa le'a be usan gox polta ten bega mbin preb na',
maska dub top ga'al li'in uni'í bexa itea be ta wen mbin‑no na' bexa.
Ta we'e ngoklo na' ndo' bexa ncho zha wa,
ndáp na' uzhe'eb‑pa ndun bexa ta ugap,
Ta we'e ngoklo na' ndo' bexa wa,
ndáp na' le'a bexa ni dub mod lá yoo gan yate sa ndi'izh une'e bexa wats na'.”
Bega nak beuna xmen Cristo, bla'ach bega na'anpa yoo dub ta ugap len lado'o bega no lá ula'a bega ta ndangealadna bega Dios, cha ula'a bega Dios nban.
Ndi btenxe'a bega be ltsa'a bega itea wizh, nat‑tsa bi nchasea wizh nat. Li ndo'ontsa na'anpa ukedi‑no mxu'u ni dub bega gun bega ta ugap cha yak ngud lado'o bega.
Le'a beuna dub‑tsa nak no Cristo, tal le'a beuna idub tiemp ige'ladna xa lak mge'ladna beuna xa zha ned wa.
Lak nkeani'i di'izh ten Dios, ndab‑a:
Tal le'a bega go'ón ta ndab Dios wizh nat,
lá gun ngud bega lado'o bega, lak zha mbin bexa preb Dios.
¿Lá ini'í bega zha ton bexa li mbi'ín ta ndab Dios zha wa, ná cha mbin bexa preb xa wa? Le'a ta wa bexa Israel, bexa ulo'o Moisés nación Egipto.
¿No ton ndo' na ngoklo Dios dub top ga'al li'in zha? Le'a ta wa ndo' bexa na li ugap mbin, bexa na ngut ge'e sa bid wa.
¿No ton ndo' na ndab Dios ni dub mod lá yoo gan yate bexa sa ndi'izh une'e bexa wats Dios zha? Le'a ta wa ndo' bexa na li lá uxobgek ndo' Dios.
Le'a beuna uni'í‑ka le'a bexa wa lá yo'o gan yate sa wa ta na lá ngungealadna bexa ta ndab Dios wa.
Le'a nat le'a Dios bi ndab le'a beuna bi syo'o gan yate sa une'e beuna wats xa. Ta we'e nsabndo' ula'ach beuna le'aka beuna ndo'ontsa na'anpa ncho bega gal gor lá yoo gan yate sa wa.
Le'a beuna mbi'ín‑ka di'izh wen ten Dios, lak mbi'ín bexa uyo'o polta wa‑ya. Parea le'a ta na mbi'ín bexa di'izh wa na'anpa ngakno bexa, le'a bexa lá ngungealadna‑ya.
Ná le'a beuna ndangealadna di'izh wa, ta we'e syote‑ka beuna sa une'e beuna, lak ndab Dios:
Ta we'e ngoklo na' ndo' bexa wa,
ndáp na' le'a bexa ni dub mod lá yoo gan yate
sa ndi'izh une'e bexa wats na'.
Le'a be ti'in ten Dios myando'‑la zha utexan‑ta gizhliyo,
lak nkeani'i di'izh ten Dios, ndab‑a:
Wizh isaga'ad le'a Dios mne'e ndo' itea be ti'in ten xa.
No ncho sa nkeani'i‑ya ndab Dios:
Le'a bexa ni dub mod lá yoo gan yate sa ndi'izh une'e bexa wats na'.
Le'a bexa ned mbi'ín di'izh wen ten Dios wa le'a Dios lá ula'a yate bexa wats xa, le'a bexa lá uxobgek ndo' Dios.
Ta we'e le'a Dios ndab le'a wizh nat bi ncho tiemp, lak ndab xa ndo' David sian li'in tso'o na uyo'o Moisés wa, lak nkeani'i di'izh ten Dios:
Tal le'a bega go'ón ta ndab Dios wizh nat,
lá gun ngud bega lado'o bega.
Tal le'a Josué ngun gan une'e bexa Israel polta wa, we'e le'a Dios na'anpa ngab ncho stub‑ga wizh une'e be men wats Dios.
Ta we'e bi ncho dub sa une'e beuna nak xmen Dios.
Ta we'e uzhe'eb‑pa gun beuna juers yate beuna sa une'e beuna, ndo'ontsa na'anpa yasea ni dub beuna lak ngwasea bexa lá uxobgek ndo' Dios polta.
Le'a itea be di'izh ndab Dios ta nban no ndap‑a juers. No mas wach‑a ndo' dub spad ndap top wed, syo'o gan usaxe'a‑ya be ta uzhe'eb uga'ach no be ta'a wat ndanbe'e beuna, gast nluu‑ya xte'e nak ta ndanbe'e beuna nsea ta ncho len lado'o beuna.
Le'a ni dub ta'a wa lá yoo gan ukichko beuna ndo' Dios, le'a cuent ten Dios le'a iteanak be ta'a ndon usaxe'a na'. Le'a gal dub wizh ilaya' beuna ndo' Dios gab beuna itea be ta'a mbin beuna.
Le'a Jesús Xin Dios nak ule'ay ndon le'a nsak, xa nsea' gibe'a ba' no nso' xa ndo' Dios sakndo' beuna. Ta we'e lá ula'a beuna ta ndangealadna beuna xa.
Le'a xa na nak ule'ay ndon le'a nsak ten beuna wa uni'í le'a beuna nganladna uxobgek beuna ndo' xa ncho zha. Le'a mxu'u nlad utsa'abgix beuna, lak‑kaga mlad mxu'u utsa'abgix Jesús, parea le'a Jesús ni dub ta ugap lá ngun.
Ta we'e lá izheb beuna ibii beuna wats Dios Xa Nibe'e gor na iki'in beuna gakno xa beuna, le'a xa nkwea'ladna beuna no utsin ndun‑no xa beuna.
Le'a itea be ule'ay ndon le'a nsak ten bexa Israel, le'a Dios le'a nti bexa lat be men. Ngoxo'ob Dios bexa gun bexa ti'in ndo' Dios sakndo' be men, nsa'a bexa be ta'a no be man xnab ndo' Dios ndo'ontsa yu'u be ke ten be men.
Le'a dub ule'ay nlatsladna bexa na lá ini'í xte'e gun no bexa ndun ta lid le'a nak, geal le'a ule'ay wa no nganladna ncho gor uxobgek ndo' Dios.
Ta we'e le'a xa wa nsabndo' usa'a man xnab ndo' Dios ndo'ontsa yu'u be ke ten le'aka le'a xa no be ke ten be men.
Na'an ton yoo gan gab le'a gun ti'in ten ule'ay ndon le'a nsak, ndi le'a Dios le'a uti xa wa lak mti Dios Aarón.
No li‑ga le'a Cristo na'anpa ngab le'aka xa gak ule'ay ndon le'a nsak. Le'a Dios le'a mti xa, ndab Dios ndo' xa:
Le'a lu nak Xi'ín‑na',
nat le'a na' nak Xus‑lu.
Nsea stub sa nkeani'i di'izh ten Dios ndab Dios:
Le'a lu le'a nak ule'ay idub tiemp,
lak‑ta ngok Melquisedec ule'ay.
Le'a zha uyo'o Cristo ndo' gizhliyo ndee le'a xa utezhat no mbí'in xa gor ndadi'izh‑no xa Dios, unab xa ndo' Dios gakno Dios xa, le'a Dios ndap juers lá gat xa. Le'a Dios mbi'ín‑ka ta li unab xa wa geal le'a xa uzhe'eb‑pa nxobgek ndo' Dios.
Maska nak xa Xin Dios, le'a xa utid‑ka gelkwea' wa ndo'ontsa ngók xa uxobgek xa ndo' itea be ta nlad Dios.
No ta na li mbin Cristo lak‑ka nlad Dios wa, ta we'e le'a tal ton uxobgek ndo' Cristo, le'a xa wa usa'a dub gelnban nunk lá idub.
No ulaxo'ob Dios Jesús gak xa ule'ay ndon le'a nsak lak ngok ule'ay Melquisedec.
Bi ncho sian‑ta be ta'a nlad na' uke'a na' cuent ten ta wa, parea uzhe'eb‑pa bid uke'a na'‑ya dub mod yakbe'ena bega‑ya, le'a bega uzhe'eb‑pa cha'aw nyakbe'ena.
Le'a nat le'a bega yá kwen ndangealadna Cristo, ta we'e le'a bega nsabndo' gak‑la dub mech nluu be men. Parea le'a bega bi nki'in uluu‑gal dub xa bega stub biaj be ta nak xan di'izh ten Dios. Le'a bega nak cuent medo'o ndo chizh, dub me'ed lá yoo gan gaw.
Le'a tal ton lá yakbe'ena xte'e nsabndo' gak xa, le'a xa wa nak cuent dub medo'o.
Ná le'a itea bexa na uni'í na xta'an nsabndo' gun xa no xta'an lá nsabndo' gun xa, le'a xa wa nak cuent dub men gox ndák‑la ndaw.
Ta we'e yá lá utsid‑ta beuna be ta ned mtsid beuna cuent ten Cristo. Le'a beuna ndi utsid be ta nsabndo' utsid dub xa mas ndák‑la. Yá lá gudi'izh‑ta na' ndo' bega stub biaj be ta ned wa na xte'e ula'a beuna be ta ugap ndun beuna, no xte'e ige'ladna beuna Dios,
no xte'e nsabndo' italea' beuna, no xte'e uxo'ob beuna ya'a beuna tso'o bexa, no xte'e ixiste Dios bexa ngut, no xte'e utsaksi Dios bexa ta nunk lá idub, bexa ndap ke ndo' Dios.
Tal le'a Dios ula'a le'a na' ndi uluu dub ta'a xa'aga ndo' bega.
Le'a ncho bexa nchando'‑la xe'a ten Dios, no ndák‑la xa ta msa'a Dios ndo' xa, no ncho‑la Espíritu ten Dios len lado'o‑xa,
no nchando'‑la bexa di'izh wen ten Dios, no uni'í‑la bexa le'a Cristo inibe'e tiemp ilen.
Le'a dub ble'a yo sian biaj nla' gi ndo'‑ya cha nzhe'alyazh‑a, wen nsa'a‑ya be ta gaw bexa ndun ti'in wa. Li nak bexa ndangealadna Cristo, cha gun Dios wen yooladna xa.
Ná le'a dub ble'a yo nsa'a yagich nsea be gix nso' gich, le'a yo wa na'an xti'in, cha gal dub wizh yol'‑a. Li nak bexa na nla'a ta ndangealadna xa Cristo, cha utsaksi‑ka Dios bexa.
Bego amig ten na', maska li mke'a na' ta wa le'a besa uni'í le'a bega wen‑ka nak no ndap‑ka bega gelnban ndo' Dios.
Le'a Dios ndun sbe'en ta nsabndo'‑ka, ta we'e le'a xa lá yalad xte'e ndun bega ti'in ten xa, ta nluu le'a bega ndanke'a‑ka Dios. Le'a ta wa ta na ndakno bega be ltsa'a bega, bexa no nak xmen Cristo, no bi le'aka ta wa ndun bega.
Parea le'a besa nlad le'a kad‑ga dub bega li gun idub tiemp, ndo'ontsa gal uso' bega ta na ndenke'a bega usa'a Dios ndo' bega.
Li ndo'ontsa lá icha'ab bega gun bega ta wen, ndi gun bega lak ndun bexa na nge'ladna Dios, nxik bexa ndo' itea be ta'a gast gal uso' xa be ta ndab Dios usa'a Dios.
Na'an stub xa mas nsak ndo' Dios, ta we'e le'a gor na ndab Dios le'a Dios segur‑kapa usa'a dub ta'a ndo' Abraham le'a xa mbinti'in le'aka lea'‑xa,
ndab xa: “Le'a na' nak Dios le'a na' ta ugea‑ka mas gakno lu no sian be ta'a, nsea gun na' uzhe'eb‑pa yak kwa'ad be men gak ras ten lu.”
Le'a Abraham wa cha kwen ukenke'a ni lá ngachladna xa, we'e cha ngol uso' xa ta li ndab Dios usa'a Dios ndo' xa wa.
Le'a gor na ndab dub men le'a xa segur‑kapa gun dub ta'a, le'a xa nse'at lea' stub xa mas nsak. Le'a ta we'e nluu le'a xa segur‑kapa gun ta na li ndab xa wa.
Ta we'e le'a gor na nlad Dios gab Dios le'a xa usa'a‑ka ta ndab xa wa na'anpa uche'a xa ta ndab xa, le'a xa li‑ka ndanti'in le'aka lea'‑xa.
Le'a gor na ndab Dios gun Dios dub ta'a no ndanti'in xa le'aka lea'‑xa, le'a itop ta wa gab le'a xa segur‑kapa gun ta wa, geal le'a Dios na'anpa ndun gelkwi'in. Ta we'e nbii beuna wats Dios ndo'ontsa gakno xa beuna. No ndenke'a beuna usa'a xa ta wen gal uso' beuna, lak ndab xa ndo' beuna.
Le'a ta na li ndenke'a beuna wa dub ta segur‑kapa nak, le'a ta wa cuent dub gi'ib kwe'a nsensa'ab dub ni'iya ndo' nits. No nge'ladna beuna Jesús xa na uyote mas len ni'i ten Dios.
Le'a xa li ned uyote sa wa ndo'ontsa no beuna syo'o gan yate wats Dios. No nak xa ule'ay ndon le'a nsak idub tiemp, lak ngok Melquisedec ule'ay.
Le'a Melquisedec wa ngok dub xa nibe'e ten gezh nsalea' Salem no ngok xa ule'ay ndo' Dios xa ndon le'a nsak. Le'a dub zha le'a Abraham uteyo‑no pla bexa nibe'e cha mbin xa gan ndo' bexa wa. We'e le'a gor nchalancha' xa, le'a Melquisedec uto'o ngwa'ikanes Abraham, ndab xa le'a Dios uzhe'eb gakno Abraham.
Le'a Abraham cha myun cuent diezmo ten itea be ta'a mlat xa ndo' be xa nibe'e wa ndo' Melquisedec. Le'a di'izh Melquisedec wa gab: dub men utsin nibe'e. No nak xa xa nibe'e ten Salem, ta na gab: xa na ndun lá kuyo be men.
Le'a di'izh ten Dios ni lá ngab na ton nak xus‑xa no xna'a‑xa no be usan gox ten xa. No ni lá ngab‑a pol ngol xa no pol ngut xa. Ta we'e le'a xa ngok lak nak Xin Dios, nak xa ule'ay idub tiemp.
Nat binbe'e bega na xte'e uzhe'eb‑pa nsak Melquisedec wa, le'a Abraham usan gox ten bexa Israel myun cuent be diezmo ten be ta'a mlat xa ndo' bexa nibe'e wa.
Le'a ley ten Dios nkeani'i le'a bexa ras ten Leví bexa nak ule'ay ika'a be diezmo ta nsa'a bexa Israel, maska le'a bexa wa no nak bexa ras ten Abraham.
Le'a Melquisedec wa na'anpa dub xa ras Leví, parea le'a xa uka'a be diezmo msa'a Abraham wa. Cha le'a Melquisedec ndab ndo' Abraham le'a Dios uzhe'eb gakno Abraham, xa na ndab‑la Dios usa'a Dios be ta wen ndo' na.
Le'a itea beuna uni'í‑ka le'a tal dub xa ndab ndo' stub‑ga men na xte'e wen gun‑no Dios xa wa, le'a xa li ndab wa mas nsak ndo' stub xa wa.
Le'a be ule'ay na li nsen diezmo wa le'a gal dub wizh le'a bexa wa sat‑ka. Parea le'a Melquisedec wa nak cuent dub xa bi nban, le'a di'izh ten Dios na'anpa ndab le'a xa wa ngut.
Le'a bexa ras ten Leví nak bexa nsen diezmo ndo' be men. Parea le'a gor na myun cuent Abraham diezmo wa ndo' Melquisedec, le'a ta wa cuent no bexa ras ten Leví msa'a ta wa.
Li syo'o gan gab beuna geal le'a Leví wa dub xa ras ten Abraham, maska gor na li ngwa'ikanes Melquisedec Abraham le'a Leví biseata gal.
Le'a ley msa'a Dios ndo' bexa Israel wa ndab le'a bexa ras ten Leví gak be ule'ay, ná le'a be ule'ay wa lá gun gan wen ya'an be men ndo' Dios. Ta we'e nsabndo' ncho stub ule'ay xa'aga, dub xa na'anpa nak lak ngok ule'ay Aarón. Ndi nak xa dub ule'ay lak ngok ule'ay Melquisedec.
Le'a nat le'a ta na ncho stub ule'ay xa'aga mod nak wa, ta we'e nsabndo' yoo stub di'izh xa'aga nak ndo' ley ten Moisés wa.
Le'a xa nak ule'ay wa, le'a xa wa uto'o stub‑ga ras ten bexa Israel na'anpa ndi'izh ngak ule'ay.
Le'a xa wa Jesucristo Xwan beuna xa ulen ras ten bexa Judá, dub ras na'anpa ngab Moisés ito'o be ule'ay.
Le'a ta wa mas ga'al nsa'a cuent, le'a Jesús le'a nak stub ule'ay lak ngok Melquisedec, xa'aga nak xa ndo' itea‑ta be ule'ay.
Lak nkeani'i di'izh ten Dios le'a Dios ndab ndo' xa wa:
Le'a lu le'a nak ule'ay idub tiemp,
lak ngok ule'ay Melquisedec.
We'e le'a ley mke'a Moisés wa yá na'anta xti'in, uzhe'eb‑pa ule'a nak‑a no lá isu'u‑ya.
Le'a ley wa ni dub tuzh lá ndakno beuna wen ya'an beuna ndo' Dios. Nat ndi ncho stub ta'a mas wen ndenke'a beuna usa'a Dios, ta ula'a ibii beuna wats Dios.
Le'a Dios mbinti'in le'aka lea'‑xa gor na ndab xa le'a Jesucristo nak ule'ay wa.
Le'a gor na ngok be men ule'ay le'a Dios na'anpa li ngab, parea le'a cuent ten Jesús le'a Dios mbinti'in le'aka lea'‑xa lak nkeani'i di'izh ten Dios, ndab Dios:
Le'a ta ndee ta ndab Dios,
le'a xa na'anpa nche'a ta ndab xa:
“Le'a lu le'a nak ule'ay idub tiemp,
lak ngok ule'ay Melquisedec.”
Ta we'e le'a juers ten ta mbin Jesús wa le'a beuna uni'í‑ka le'a mod kub ibii beuna wats Dios wa mas uzhe'eb wen ndo' ta polta wa.
Le'a be ule'ay wa mbin ti'in wa dub tiemp‑tsa cha ngut bexa, ta we'e uyo'o kwa'ad bexa.
Ná le'a Jesús idub tiemp nban, nak xa dub ule'ay idub tiemp.
Ta we'e le'a xa le'a nsu'u ko'o be men ndo' be ke ten bexa idub tiemp, bexa ndangealadna Jesús no nbii bexa wats Dios. Le'a Jesús idub tiemp nban ndo'ontsa iso' xa wats beuna ndo' Dios.
Le'a Jesús nak ule'ay ndon le'a nsak lak nki'in beuna: le'a xa umbi'i nak ndo' Dios, ni dub ke lá ndap xa. Le'a Dios ulo'o xa lat bexa ndap ke, cha mbi'i xa xa gibe'a sa mas nsak.
Itea wizh le'a be ule'ay ndon le'a nsak wa ned nsa'a xnab ndo' Dios, ta nab bexa ndo' Dios yu'u be ke ten le'aka bexa. We'e nsa'a bexa stub xnab ndo' Dios, ta nab bexa ndo' Dios yu'u be ke ten itea‑ta bexa Israel. Ná le'a Jesús le'aka ngok xnab dub‑tsa biaj ndo'ontsa utsu'u xa be ke ten beuna idub tiemp.
Le'a bexa ndab ley ten Moisés gak ule'ay ndon le'a nsak, le'a bexa wa no nganladna uxobgek ndo' Dios. Ná le'a tso'o na msa'a Dios ley wa, le'a Dios le'a ndab usa'a‑ka xa le'aka Xin‑xa gak ule'ay ndon le'a nsak, xa ndon le'akama nak xa umbi'i ndo' Dios idub tiemp.
We'e le'a ta ndee ta mas nsak lat itea be ta li ndáp na' wa: le'a Jesús nak ule'ay ndon le'a nsak ten beuna, nsob xa gibe'a wats lad ga'al sa nsob Dios, xa ndon le'a nibe'e.
No ndun xa ti'in ten ule'ay len ta na ta ugea‑ka nak ni'i ten Dios gibe'a, dub ta mbinde'e Dios na'anpa dub ta ngunde'e be men.
Le'a itea be ule'ay ndon le'a nsak wa ulaxo'ob Dios ndo'ontsa usa'a xa be ta'a no be man xnab ndo' Dios. Ta we'e le'a Jesucristo no nsabndo' usa'a ta'a ndo' Dios.
Tal le'a xa ncho ndo' gizhliyo, le'a xa na'anpa gak ule'ay, geal ncho ule'ay nsa'a xnab ndo' Dios lak nibe'e ley.
Le'a ti'in ndun bexa wa ndo' gizhliyo nak cuent xi'ín‑tsa ta ncho gibe'a. Le'a ta wa lak ta ndab Dios ndo' Moisés gor gunde'e Moisés ni'ilad ten Dios, ndab Dios: “Bla'ach gunde'e lu itea be ta'a wa lak ta mluu na' ndo' lu gek ge'e ba'.”
Le'a ti'in ndun Jesús wa uzhe'eb‑pa mas nsak ndo' ta ndun be ule'ay ndo' gizhliyo, le'a juers ten ta ndun Jesús le'a Dios mbin‑no be men stub‑ga trat kub. Le'a trat kub wa mas wen ndo' trat ned wa, le'a ta ndab Dios gun‑no xa beuna nat wa mas uzhe'eb‑pa wen nak ndo' ta ndab xa polta wa.
Tal le'a trat ned wa sun gan wen ya'an be men ndo' Dios, we'e na'anpa iki'in gun Dios trat itop wa.
Le'a gor na uni'í Dios le'a be men lá nxobgek ndo' xa, ta we'e ndab Dios:
Bla'ach bega le'a gal be wizh gun‑no na' bexa Israel no bexa Judá stub trat kub.
Le'a trat wa lá gak lak nak trat mbin‑no na' be usan gox ten bexa,
zha na ulo na' bexa Egipto.
ta we'e mla na' bexa.
Le'a gal zha wa le'a trat gun‑no na' bexa Israel wa lnde'e gak:
Le'a na' gun le'a bexa yakbe'ena be di'izh nibe'e na',
no uke'a na'‑ya len lado'o bexa.
Le'a na' gak Dios ten bexa, no gak bexa xmen‑na'.
Yá lá iki'in‑ta bexa uluu bexa be ltsa'a‑xa na ton nak na',
geal le'a itea bexa igondo' na',
bexa ndon le'a ben no gast bexa ndon le'a gox.
No sunge'lad na' be ta ugap mbin bexa,
no lá utse'atalad na' be ke ten bexa.
Le'a ta na li ndab Dios yoo dub trat kub wa, le'a ta wa gab le'a trat ned wa ta gox‑la. Le'a dub ta gox‑la, le'a ta wa ta polta no initndo'‑ya.
Le'a trat ned wa unibe'e na xte'e yanke'a bexa Dios no xte'e gaknde'e ni'ilad sa ngwanke'a bexa Dios ndo' gizhliyo.
Le'a ni'ilad wa lnde'e ngoknde'e: ned uyo'o cuart sa nsalea' Sa Umbi'i Ndo' Dios. Le'a len wa ncho ta ndi'ib sian xe'a aceit ndo' na, no mes ndi'ib be pan umbi'i nak ndo' Dios.
We'e stub tso'o lad nak bse'a uyo'o stub cuart nsalea' Sa Ndon le'a Umbi'i Ndo' Dios.
Le'a len wa ncho dub ta nakcha'aw oro sa nyol' ta uxe'e, no caj umbi'i ten Dios ta nbixyo oro itea lad. Le'a len caj wa ncho dub tas si'il ta oro ncho ta nsalea' maná len‑a no ya bar ten Aarón ta mxich no be tabl ge' nkea trat ned ndo' na.
No tso'o caj umbi'i wa nde top ta'a oro cuent ángel nsalea' kerubin ndi'ib xkwag‑a tso'o sa ntsu'u Dios ke ten be men wa. Le'a be kerubin wa nluu le'a sa we'e ncho Dios. Parea nat le'a na' na'anpa uzhe'eb ukea cuent ten be ta'a we'e.
Le'a zha na list‑la nde be ta wa, le'a be ule'ay itea wizh nyote len cuart ned ten ni'ilad wa gun bexa ti'in ten ule'ay.
Ná le'a len cuart itop wa nab‑tsa ule'ay ndon le'a nsak uyote dub‑tsa biaj kad‑ga li'in. No juers‑ka go'o xa ten ten man xnab ta na usa'a xa ndo' Dios ndo'ontsa yu'u be ke ten le'aka xa no be ke ten be men, dub ta lá ini'í bexa.
Li nluu Espíritu ten Dios le'a zha na bi li nso' cuart ned wa, le'a beuna lá yo'o gan yate len sa ndon le'a umbi'i ibii beuna wats Dios.
Le'a be ta wa nluu le'a be ta'a nsa'a bexa ndo' Dios no be man xnab ndut bexa ndo' Dios, le'a ta wa lá isu'u utsambi'i len lado'o bexa na li ndanke'a Dios.
Le'a ley polta wa nibe'e‑tsa na xta'an gaw bexa no xta'an goo bexa no xte'e isambi'i las bexa ndo' Dios no sian‑ta be ta'a gun bexa. Le'a Dios ndab li gun bexa gast gal zha izhe'a be ta'a wa.
Ná le'a nat yá ulen Cristo xa nak ule'ay ndon le'a nsak, xa nsobno be ta wen ika'a beuna, be ta ti'i ilen. Le'a xa ndun ti'in len ta na ta ugea‑ka nak ni'ilad ten Dios nde gibe'a ta uzhe'eb wen nak, le'a sa wa na'anpa ta gizhliyo ndee.
Le'a xa dub‑tsa biaj uyo'o len Sa Ndon le'a Umbi'i wats Dios, parea na'anpa ngo'o xa ten ten chiv no ten ten bser. Le'a xa ndi msa'a ten ten le'aka xa, utix xa be ke ten beuna idub tiemp.
Le'a ten ten ngon no ten ten chiv no di' ten bser myol' ndo' Dios, nto'ob be ule'ay ta wa las be men bzhi'ik nak ndo' Dios, we'e nsambi'i las bexa ndo' Dios.
¡Ná le'a nat uzhe'eb‑pa mas nsak ten ten Cristo! Le'a Cristo ngok dub xnab ndon le'a umbi'i ndo' Dios, juers ten Espíritu ten Dios xa nban idub tiemp. Le'a ten ten xa wa ntsambi'i itea be ta ugap ncho len lado'o beuna, ndo'ontsa gun beuna ti'in ndo' Dios nban.
Ta we'e le'a ta na mbin Jesucristo wa nluu le'a trat kub wa segur‑kapa nak. Le'a xa wa ngut ndo'ontsa yu'u be ta ugap mbin beuna zha bi ncho trat ned wa. Le'a ta na ngut xa wa ta we'e le'a beuna nak xa na mti Dios gal uso' ta ndab Dios usa'a Dios, dub ta nunk lá idub.
Le'a tal ton nke'a dub git gab‑a na ton bexa ya'an‑no be ta'a ten xa, le'a zha biseata gat xa le'a git wa na'anpa gakti'in.
Le'a zha na ngut men wa le'a git wa ndakti'in‑ka, parea tal le'a xa bi nban le'a‑ya lá isu'u.
No li nak trat ned wa, le'a bexa mbinti'in ten ten man ndo'ontsa gakti'in ta wa.
Cha ndab Moisés ndo' bexa: “Le'a ten ten man ndee ndun le'a trat ndun‑no Dios bega ndakti'in‑ka.”
Cha mtob xa ten wa xta'a ni'ilad ten Dios no tso'o itea be ta'a ndanti'in bexa gor ndanke'a bexa Dios sa wa.
Le'a ley ten Dios nkeani'i ndab‑a le'a ten wa ntsambi'i yamer itea be ta'a ndo' Dios. Tal na'anpa itsi'i ten, le'a Dios na'anpa utsu'u be ke ten be men
Li nsabndo' mtsambi'i bexa be ta'a wa, be ta cuent xi'ín be ta ncho gibe'a ba'. Parea le'a be ta'a ncho‑ka gibe'a nki'in dub xnab mas nsak.
Le'a Cristo na'anpa yate len Sa Umbi'i Ndo' Dios sa mbinde'e men, le'a sa wa cuent xi'ín‑tsa ta ncho gibe'a. Le'a xa ndi uyote le'aka gibe'a ba', sa nat ndadi'izh xa ndo' Dios cuent ten beuna.
No na'anpa nyote xa gibe'a wa sian biaj, lak nyote ule'ay ndon le'a nsak itea li'in Sa Ndon le'a Umbi'i Ndo' Dios, no'o xa ten ten man.
Tal le'a Cristo li ngun itea li'in le'a xa sian‑pa biaj ngat gast zha utexan gizhliyo no gast nat. Parea le'a nat le'a be wizh lult ndee, le'a xa dub‑tsa biaj msa'a xa ngut xa ndo'ontsa yu'u be ke ten be men idub tiemp.
Lak dub‑tsa biaj nsabndo' gat itea be men, cha kwe beuna ndo' Dios gab Dios na xte'e nak ta mbin beuna,
no li‑ga dub‑tsa biaj ngut Cristo ndo'ontsa utsu'u xa be ke ten be men. No ilen xa stub biaj na'anpa ndo'ontsa utsu'u xa be ke ten be men, ndi gidyo'o xa bexa na ndenbeas zha ilen xa.
Le'a ley mke'a Moisés cuent dub xi'ín‑tsa be ta wen ilen tso'o wa, ná le'a‑ya na'anpa ta ugea ta wen wa. Le'a be men nsa'a be man xnab ndo' Dios itea li'in lak nibe'e ley wa, parea le'a ta wa lá yoo gan utsambi'i len lado'o be men na li nkwa'an Dios.
Tal le'a ley wa su'u utsambi'i bexa ndo' Dios, le'a bexa yá lá usa'a‑ta be xnab wa ndo' Dios le'a bexa na'antapa ndap ke ndo' Dios.
Ná le'a ta na li nsa'a bexa xnab wa, ta we'e itea li'in ntse'aladna bexa le'a bexa ndap ke ndo' Dios.
Le'a ten ten ngon no ten ten chiv lá yoo gan utsu'u be ke ten be men.
Ta we'e le'a zha ulen Cristo ndo' gizhliyo ndee, le'a xa lnde'e ndab ndo' Dios:
Le'a go lá nlad usa'a be men be man xnab ndo' ga,
ta we'e mbin ga le'a na' myak men.
Le'a bexa wa nsa'a be man xnab idub ma nyol'
no be xnab ta yu'u be ke ten bexa,
parea le'a ga na'anpa nsakladna ta wa.
Ta we'e ndáp na' le'a nat le'a na' ndalyun ta nsakladna ga, Dios,
lak ndab di'izh ten ga cuent ten na' ndo' libr nyu'ud.
Ned ndab Cristo le'a Dios lá nlad no lá nsakladna xa be man xnab idub nyol' no be xnab ta yu'u be ke ten bexa, maska li nibe'e ley gun bexa.
We'e cha ndab xa le'a xa nseayun be ta nsakladna Dios. Le'a ta wa gab le'a be men yá lá usa'a‑ta be man xnab wa, le'a nat ndi ncho stub‑ga xnab xa'aga.
Le'a ta na li mbin Jesucristo lak nlad Dios wa msa'a xa le'aka le'a xa ngut xa dub biaj, ta we'e le'a beuna umbi'i nak lado'o‑na ndo' Dios idub tiemp.
Ta ugea‑ka le'a itea be wizh ndun be ule'ay ti'in ndo' Dios, nsa'a bexa be man xnab ndo' Dios sian biaj, dub ta lá isu'u utsu'u be ke ten bexa.
Ná le'a Jesucristo dub‑tsa biaj msa'a xa xa, ngok xa dub xnab utsu'u be ke ten be men idub tiemp, cha nsea'tsob xa wats lad ga'al Dios.
Sa we'e nkenke'a xa gast gal zha inibe'e xa ndo' bexa ndaklo‑no xa, kwe bexa wa xan ndats‑xa.
Le'a dub biaj‑tsa ngok xa xnab, ta we'e le'a bexa na mti Dios le'a idub tiemp nak bexa xmen Dios.
Le'a Espíritu ten Dios no li ndab xte'e nak ta wa, lak nkeani'i di'izh ten Dios, ndab Dios:
Le'a na' gun le'a bexa yakbe'ena be di'izh ten na',
no uke'a na'‑ya len lado'o bexa.
Cha we'e ndab xa:
No ni lá utse'atalad na' be ke ten bexa
no be ta ugap mbin bexa.
Le'a ta na myu'u‑la be ke ten beuna wa, ta we'e yá lá nki'in‑ta beuna stub‑ga xnab utsu'u be ke wa.
Bega nak beuna xmen Cristo, le'a ta na ngut Jesucristo mtsi'i xa ten ten xa wa, ta we'e le'a beuna syo'o gan ga'al yate len Sa Ndon le'a Umbi'i wats Dios.
Le'a gor na ngut Cristo le'a ta wa cuent mxa'al xa sa ncho bse'a ta nkentsaw sa nsob Dios, dub nes kub ncha'a beuna wats Dios ndo'ontsa gap beuna gelnban.
Le'a Jesucristo le'a nak dub ule'ay nsak ten beuna, xa nchanla'ach ni'i ten Dios gibe'a.
Ta we'e ibii beuna wats Dios, idub ncholadna beuna gungealadna beuna xa. No umbi'i nak lado'o beuna, cuent nak dub zha ngos beuna nits umbi'i.
Nsabndo' dub‑tsa kwe beuna lak‑ka ndenke'a beuna ta ndab beuna usa'a Dios, le'a Dios sun‑ka lak ndab xa.
No ukwa'an beuna na xte'e gakno beuna be ltsa'a beuna, dub mod mas ikwea'ladna beuna bexa no mas utsin gak beuna.
No lá ula'a beuna ta na nzhealbe beuna, lak ncho bexa li ndun. Ndi utenxe'a beuna be ltsa'a beuna ndo'ontsa mas ibiiso' beuna ndo' Dios. No mas li gun beuna le'a beuna uni'í le'a wizh ilen Cristo mas nsea gax.
Le'a tal beuna ndangealadna gelngea ten Dios cha bi ndun‑ta beuna ta'a uni'í beuna na'anpa ta nsakladna Dios, yá na'anpa ncho stub xnab utsu'u ke wa.
Ta we'e yá na'antapa yu'u ke ten bexa na li gun wa, ndi uzhe'eb utsaksi Dios bexa wa, le'a ndo' gi' initndo' bexa ndakloo ndo' Dios.
Le'a dub xa lá nxobgek ndo' ley mke'a Moisés nsabndo' gat‑ka, tal top chon men usake xa gab le'a xa ugap‑ka mbin.
Ta we'e binbe'e bega xte'e mas uzhe'eb utsaksi Dios bexa nxenoladna Xin Dios, ndab bexa le'a ta ngut Cristo wa dub ta na'an xti'in, no kwea' ní'i bexa ndo' Espíritu ten Dios xa na nkwea'ladna bexa. Le'a ten ten Cristo wa ta wa trat mbin‑no Dios be men, ta ntsambi'i beuna ndo' be ke ten beuna.
Le'a beuna uni'í‑ka le'a Dios ndab: “Le'a na' ndee le'a utsaksi bexa, no ukixke na' be ta ugap mbin bexa.” No nkeani'i di'izh ten Dios, ndab‑a: “Le'a Dios utsaksi be xmen‑na.”
¡Pro'ob bexa ntsaksi Dios nban bexa!
Parea btse'aladna bega na xte'e‑ta mxik bega ndo' be gelkwea' si'il utid bega zha ned mgondo' bega xe'a ten Dios.
Ncho zha usalad mbin‑no be men bega no mtsaksi xa bega ndo' ga'al itea be men. No ncho zha le'a bega no uso' wats bexa na li utid gelkwea' wa.
Le'a bega mbinkwea'ladna bexa na nke'a latgi'ib. No gor na mlat be men be ta'a ten bega le'a bega na'anpa yu'ladna, geal le'a bega uni'í le'a bega ndap dub ta'a mas nsak gibe'a, dub ta nunk lá idub.
Ta we'e lá gachladna bega, le'a bega gal uso' ta uzhe'eb‑pa nsak usa'a Dios wa.
Kwen uxik bega ndo' gelkwea' no gun bega ta nlad Dios, ndo'ontsa gal uso' bega ta ndab Dios usa'a xa ika'a bega.
Le'a di'izh ten Dios nkeani'i ndab Dios:
Le'a xa ndi'izh ilen wa sken ilen,
le'a xa na'anpa kwen kweas.
Parea le'a bexa wen nak ndo' na', bexa nge'ladna na',
le'a bexa wa gap gelnban.
le'a na' lá isakladna lak nak bexa.
Parea le'a beuna na'anpa nak lak nak bexa nla'a ta nge'ladna bexa Dios cha utsaksi Dios bexa. Le'a beuna ndi nge'ladna Dios, ta we'e ndap beuna gelnban ndo' Dios.
Le'a ta na nge'ladna beuna Dios, ta we'e uni'í beuna le'a Dios sa'a‑ka ta na ndenbeas beuna wa, no uni'í‑ka beuna dub ta'a ncho‑ka maska lá nluu‑ya.
Le'a be men polta mge'ladna Dios, ta we'e msakladna Dios lak nak bexa.
Le'a ta na nge'ladna beuna Dios ta we'e nyakbe'ena beuna le'a Dios sbe'en di'izh‑tsa mbinde'e gizhliyo no iteanak be ta'a. Le'a nat iteanak be ta na' min ncho, le'a‑ya ngoknde'e dub ta lá ini'í min.
Le'a Abel mge'ladna Dios, ta we'e msa'a xa dub man xnab ndo' Dios, dub ta mas uzhe'eb msakladna Dios ndo' ta msa'a Caín. Ta we'e wen msaya' Abel wa ndo' Dios, ta na nluu le'a Dios nsakladna ta msa'a xa wa. Nat maska ngut‑la Abel le'a ta mbin xa wa bi nluu le'a xa mge'kaladna Dios.
Le'a Enoc mge'ladna Dios, ta we'e lá ngat xa, le'a Dios ndi myo'o xa gibe'a cha na'anta ton ini'í xa. Le'a di'izh ten Dios ndab le'a zha na biseata yo'o Dios xa, le'a Dios msakladna ta nak xa.
Le'a tal ton lá nge'ladna Dios le'a Dios lá nsakladna lak nak xa wa. Tal ton nlad ibii wats Dios le'a xa wa nsabndo' gungealadna le'a Dios ncho‑ka no gungealadna xa le'a Dios nsa'a be ta wen ndo' bexa nkwa'an xa.
Le'a Noé mge'ladna Dios, ta we'e mxobgek xa ndo' Dios gor uní'i Dios ndo' xa cuent ten dub ta'a biseata ilen. Ta we'e mbinde'e xa dub ni'iya si'il, ndo'ontsa na'anpa gat xa no bexa ncho ta lid‑xa. Le'a ta na li mge'ladna Noé Dios wa le'a ta wa mluu le'a be men ndap ke ndo' Dios. No wen mya'an Noé ndo' Dios geal le'a xa mge'ladna Dios.
Le'a Abraham mge'ladna Dios, ta we'e mxobgek xa ndo' Dios gor utezh Dios xa, ndab Dios ya' xa sa sit usa'a Dios ika'a xa. Ná le'a gor uto'o xa ncha'a xa sa wa le'a xa bi lá ini'í pa ncha'a.
No ta na mge'ladna xa Dios wa ta we'e ngwa'yo'o xa dub sa na'anpa lazh‑xa, sa ndab Dios usa'a Dios ika'a xa. Le'a sa wa uyo'o xa len ni'ilad lak uyo'o Isaac nsea Jacob, bexa no uka'a sa ndab Dios usa'a Dios ndo' Abraham.
Li mbin Abraham geal le'a xa nkenke'a gal zha yoo xa dub gezh mbinde'e Dios lak mbinbe'e xa, dub sa nde idub tiemp.
No Sara mge'ladna Dios, cha msa'a Dios juers yoxinna xa me'ed, maska le'a xa ndi'izh lá yoo gan gap me'ed. Cha ngop xa dub me'ed zha gox‑lapa xa, geal le'a xa mbingealadna le'a Dios sun‑ka ta ndab na.
Le'a Abraham uzhe'eb‑pa gox‑la zha na ngol me'ed wa, parea le'a ta na ngol me'ed wa ta we'e myak kwa'ad bexa ras ten Abraham, dub ta galka na'an ton gun gan ula'ab, lak‑ta sian be mbeal ndi'ib gibe'a ba' no lak‑ta sian be yux nde to'o nitsdo'o.
Le'a idub zha nban bexa wa, le'a Abraham nsea Isaac nsea Jacob nge'ladna Dios. Le'a zha ngut bexa le'a bexa biseata ika'a ta ndab Dios usa'a Dios wa. Parea mbingealadna bexa ta ndab Dios no uni'í‑ka bexa le'a Dios usa'a‑kaya, le'a bexa myakbe'ena le'a bexa wa nde ndo' gizhliyo cuent dub xa sit uto'o dub nsea‑tsa xa.
Le'a ta na li myakbe'ena bexa ta wa nluu le'a bexa nkwa'an stub sa yoo bexa.
Tal le'a bexa ngunbe'e ilansea' bexa le'aka sa uto'o bexa wa, le'a bexa syo'o‑ka gan yach sa wa.
Parea le'a bexa mkwa'an stub sa mas wen yoo bexa wats Dios, le'a ta wa gibe'a. Ta we'e le'a Dios na'anpa ndoladna gab xa le'a xa le'a nak Dios ten bexa wa, le'a xa msaxkwa'a‑la dub gezh yoo bexa gibe'a.
Le'a Abraham mge'ladna Dios, ta we'e ndi'izh gut xa xin‑xa Isaac cuent dub man xnab ndo' Dios gor na mbin Dios preb Abraham. Ndi'izh usa'a xa xin‑xa, dub‑kama me'ed ndab Dios usa'a Dios ndo' Abraham.
Ndab Dios: “Le'a Isaac le'a gap bexa gak ras ten lu.”
Li mbin Abraham geal le'a xa uni'í‑ka le'a Dios ndap juers iban bexa ngut. No ta na na'anpa ngat Isaac wa le'a ta wa cuent myaste Isaac ndo' gelgut.
Le'a Isaac mge'ladna Dios, ta we'e ndab xa ndo' be xin‑xa Jacob nsea Esaú gal zha le'a Dios gakno bexa.
Le'a no Jacob mge'ladna Dios, ta we'e le'a zha yamer gat xa le'a xa ndab ndo' be xin Kosé na xte'e gakno Dios bexa. Cha ndanke'a xa Dios gor na juers ten bordón nsob ya'a‑xa.
Le'a Kosé mge'ladna Dios, ta we'e le'a zha yamer gat xa le'a xa ndab le'a bexa Israel ito'o‑ka Egipto. No ndab xa yo'o bexa tit ten xa sa ya'yoo bexa wa.
Le'a be usan ten Moisés mge'ladna Dios, ta we'e le'a zha ngol Moisés le'a bexa mkichko Moisés pa chon mbe'e. Le'a bexa uni'í le'a me'ed wa uzhe'eb‑pa me'ed chul no ni lá izheb bexa ndo' ta unibe'e Faraón gat be me'ed Israel wa.
Le'a Moisés mge'ladna Dios, ta we'e le'a zha ngok gox Moisés le'a xa yá lá nlad‑ta gak xa cuent xin xingots Faraón.
Mbinbe'e xa mas utsin no xa ini'í gelkwea' lat be xmen Dios bexa Israel, nika no xa galadna dub tuzh tiemp be ta ugap ndun bexa Egipto.
Mbinbe'e xa mas nsak itid xa ndo' gelkwea' lak itid Cristo, nika gap xa be ta nsak ten bexa Egipto. Le'a xa uni'í le'a Dios usa'a dub ta uzhe'eb‑pa nsak ika'a xa.
Le'a Moisés mge'ladna Dios, ta we'e uto'o xa Egipto ni lá izheb xa ndo' ta ndakloo Faraón. Le'a xa dub‑tsa uso' lak dub gor na na' xa Dios, maska lá ina' xa Dios.
Le'a bexa Israel wa mge'ladna Dios, ta we'e utakea bexa tlaw Nitsdo'o Nane ndo' yo bid. Ná le'a gor na no bexa Egipto nlad itakea sa wa, le'a iteanak bexa nguygayo'o len nits wa.
No ta na mge'ladna bexa Israel Dios, ta we'e utesea bexa gangeak gezh Jericó dub ga'ad wizh, cha ulate muro nchonyaw gezh wa.
Le'a Rahab ngok dub xagots mbin juis mgi'i, parea mge'ladna xa Dios. Ta we'e msa'a xa ta lid‑xa mkichndo' bexa Israel, bexa xga'ach ngwa'igondo' gezh Jericó wa. Ta we'e na'anpa no xa ngat zha ngut bexa Jericó wa, bexa lá uxobgek ndo' Dios.
¿Xte'e‑ta gáp na' nat zha? Na'anpa igen gudi'izh na' cuent ten Gedeón nsea Barac nsea Sansón nsea Jefté nsea David nsea Samuel no itea‑ta be profet.
Le'a bexa wa mge'ladna Dios, ta we'e mbin bexa gan ndo' bexa nibe'e stub‑ga nación, no utsin unibe'e bexa bexa Israel, no ngokno Dios bexa lak ndab Dios gun xa. Le'a ncho bexa wa mtsaw to'o be mbi'izh,
no ncho xa mtsu'u be gi' si'il, no ncho xa mbin gan ndo' bexa nsen spad, no ncho xa mka'a juers gor na yá lá uxik‑ta xa, no ncho xa mbin gan ndo' be uyo, no ncho xa ulantu'ub be soldad nyono bexa Israel.
No ncho be xagots mge'ladna Dios, ta we'e mxiste Dios be xin bexa ndo' gelgut.
No ncho bexa na'anpa uxo'on gor nseayut be men bexa. Ndi mla'a bexa uzhe'eb utsaksi be men bexa gast ngut bexa, le'a bexa uni'í le'a gal gor iban‑gal bexa le'a bexa mas wen yoo.
No li‑ga ncho bexa kwea' uní'i be men ndo' xa, no udin be men xa, no gast mxi be men xa nsea caden, no gast mke'a be men bexa latgi'ib.
No ncho xa mla'ge' be men bexa gast ngut xa, no ncho xa uxen be men xa ngok top ble'a xa, no ncho bexa mbit be men xa nsea machet. No ncho bexa mbin be men preb xa gun xa ta ugap. No ncho bexa ngok xab bexa gid xab borreg nsea gid xab chiv. Sbe'en utesea uxo'on bexa, no uban ngok bexa, no sian gelkwea' utid bexa, no ugap mbin‑no be men bexa.
Le'a be men ncho ndo' gizhliyo ndee na'anpa isaya' yoo wats bexa nge'ladna Dios wa, bexa na utesea be ge'e sa bid no be ge'e ubi'i, no gelo'o no ge'ed wat.
Le'a iteanak bexa li uyo'o wa wen mya'an ndo' Dios ta na mge'ladna bexa Dios. Parea le'a ndo' gizhliyo ndee le'a bexa ni dub lá ngal uso' ika'a ta ndab Dios usa'a‑ka Dios ndo' bexa,
geal le'a Dios mbinbe'e dub ta mas wen, ta gun‑no xa beuna, le'a bexa polta wa no beuna ncho nat junt ika'a ta usa'a Dios wa.
Le'a itea bexa na nse'at na' wa nde gangeak beuna nwi'i bexa na xte'e gun beuna. Ta we'e nsabndo' ula'a beuna itea be ta nka beuna no itea be ta ugap ndun beuna, ndo'ontsa idub ndo' ndee isea beuna lak nlad Dios, uxik beuna ndo' itea be ta'a.
No iwi'i‑tsa beuna ndo' Jesús, xa na nsa'a ta nge'ladna beuna Dios no ndun xa mas ige'ladna beuna xa. Le'a Jesús mxik ndo' be gelkwea' gast ngut xa ndo' cruz. Na'anpa idoladna xa ta na li ngut xa cuent dub xa ugap, geal le'a xa uni'í gal dub zha le'a xa itenladna. Le'a nat le'a xa nsob wats lad ga'al sa nsob Dios.
Binbe'e bega xte'e mxik xa ndo' be gelkwea', ta mbin‑no be men ugap xa. Ta we'e na'anpa izhanna bega no ni li lá gachladna bega gor nseatid dub gelkwea' tso'o bega.
Le'a bega uzhe'eb‑pa ndeuxik ndo' bexa ugap nak, parea gast nat le'a bexa wa lá ngut bega.
Yá myalad bega xte'e ntenxe'a Dios be xin‑na, lak nkeani'i di'izh ten Dios, ndab‑a:
Chuu, lá uxeladna lu be ta na ngo Dios lu nes.
No ni lá gachladna lu gor na nbeyo Dios lu.
Le'a Dios li ngo bexa nes, bexa na nkwea'ladna Dios.
No ntsaksi Dios itea bexa nak xin Dios.
Li bxik bega gor igo Dios bega nes, geal le'a xa li ndun‑no bega cuent dub xin‑xa, lak ngo be men be xme'ed‑na nes.
Parea tal le'a Dios na'anpa li igo bega nes lak ndun‑no xa itea be xin‑xa, le'a ta wa gab le'a bega na'anpa no nak xin‑xa, le'a bega ndi nak cuent dub men lá ndap xus‑na.
Le'a zha byux beuna le'a be xus gizhliyo beuna ncho zha mgo beuna nes, no ngwanke'a beuna xa. Ta we'e nat le'a beuna mas nsabndo' ula'a le'a Dios igo beuna nes, xa nak Xus beuna xa nsob gibe'a, li ndo'ontsa gap beuna gelnban.
Le'a be xus beuna mgo beuna nes dub nde'ep lak‑tsa mbinbe'e bexa. Ná le'a Dios ngo beuna nes ndo'ontsa gakno xa beuna, utsin gak beuna lak nak xa.
Ta ugea‑ka le'a tal ton ngo beuna nes, le'a mer gor wa na'anpa nsakladna beuna ta wa, le'a beuna ndi kwea' nyoladna. Parea le'a tso'o wa le'a ta wa ndakno beuna, ndun‑a wen yooladna beuna no mas utsin gak beuna.
Ta we'e bin bega juers uxits bega ya'a bega no yaste bega.
Ga'al usea bega len nes ten Dios, ndo'ontsa na'anpa gaila' bega ndo' ta ugap, ndi mas ga'al gak bega ndo' Dios.
Bla'ach bega le'aka le'a bega na'anpa uxelad bega ta na nkwea'ladna Dios bega. Lá ula'a bega gach dub ta ixelad bega len lado'o bega, le'a ta wa gun isa'abgix kwa'ad bexa.
No na'anpa gun bega dub ta bzhi'ik nak no na'anpa uxelad bega dub ta usa'a Dios, lak mxelad Esaú ta wen ndi'izh ika'a xa ta na nak xa xin ned xus‑xa. Cha ndi mche'a xa ta wa nsea dub plat‑tsa ta ncho ta gaw xa.
Le'a bega yá uni'í‑ka le'a tso'o wa le'a Esaú nlad ika'a ta wa ndo' xus‑xa, parea le'a xus‑xa yá lá usa'a‑ta ta wa. Maska mbí'in Esaú parea le'a xa yá lá yo'o‑ta gan ika'a ta wa.
Le'a bega na'anpa ngun lak mbin bexa Israel polta. Le'a bexa wa ubii xan dub ge'e nsayol', no uzhe'eb‑pa ute te'al sa wa no nde xkaw nsea nso' mbi si'il.
No mbi'ín bexa wa ti trompet no ta ndab Dios ndo' bexa wa, cha unab bexa ndo' Dios yá lá iní'i‑ta Dios ndo' bexa,
geal le'a bexa lá isakladna ta unibe'e Dios, ndab Dios le'a tal dub men yatso' xan ge'e wa, le'a bexa nsabndo' ula'ge' men wa gast gat xa natal gut bexa xa nsea ya wach. No li‑ga nsabndo' gut bexa dub man tal ma li gun.
Le'a tant ta mzheb bexa ndo' ta uni'í bexa sa wa, le'a Moisés no ndab: “Le'a na' nxis tant nzheb na'.”
Parea le'a bego ba' ndi ubii wats dub sa xa'aga, le'a ta wa ge'e Sion, gezh ten Dios nban. Le'a ta wa gezh Jerusalén nde gibe'a, sa nyakjunt sian mil be ángel ten Dios,
no nyakjunt be xin Dios, bexa ncho lea'‑na gibe'a. Le'a sa wa sa ncho Dios ten beuna xa gab na xte'e nak itea be men, no ncho bexa ngut polta, bexa msambi'i ndo' Dios.
Le'a sa wa no nso' Jesús xa na mbin‑no beuna dub trat kub. Le'a ten ten Jesús ta mtsu'u be ke ten beuna mas nsak ndo' ten ten Abel.
Ta we'e bla'ach bega na'anpa uxelad bega ta ndab Dios. Le'a polta le'a bexa Israel lá isakyo'ón di'izh mbi'ín bexa ndo' gizhliyo, cha mtsaksi Dios bexa. No li‑ga utsaksi‑ka Dios beuna tal le'a beuna lá isakyo'ón di'izh nto'o gibe'a.
Le'a polta le'a ti Dios mkwi'in gizhliyo, parea nat ndab‑gal xa: “Le'a stub biaj le'a na' na'anpa nab‑tsa gizhliyo ukwi'in, le'a na' no gibe'a ukwi'in.”
Le'a ta na ndab xa “stub biaj”, le'a ta wa gab le'a gal zha initndo' be ta mbinde'e Dios, be ta sak iwi'in, ndo'ontsa ya'an be ta na lá yoo gan iwi'in.
Le'a sa nibe'e Dios sa yate beuna wa dub sa nunk lá iwi'in. Ta we'e idub ncholadna beuna nsabndo' usa'a beuna xno ndo' Dios no yanke'a beuna xa lak‑ka nlad xa no izheb beuna ndo' xa no gap beuna mod ndo' xa,
geal le'a Dios ten beuna nak cuent dub gi' uzhe'eb stso'ol be ta'a.
Ta we'e sbe'en bkwea'ladna bega be ltsa'a bega, bexa no nak xmen Cristo.
No lá yalad bega utsin gun‑no bega be men nseabe ta lid bega, le'a ncho bexa li utsin ndun‑no dub men, ni lá ini'í bexa ti dub ángel ta wa.
No lá yalad bega bexa nke'a latgi'ib, no gakno bega bexa lak dub zha no bega nke'a latgi'ib mala'ay dub men gakno bega. No lá yalad bega bexa nsatid ndo' be gelkwea', no gakno bega bexa lak dub zha no bega ncho ndo' be gelkwea' wa.
Uzhe'eb‑pa utsin bin‑no bega xa nak che'al bega. Na'anpa ugal bega dub xa na'anpa xa ten bega, le'a Dios utsaksi bexa li ndun ta bzhi'ik wa.
Lá isa'abladna bega xte'e gap bega sian med. Ndi btennoladna bega dub lak‑tsa ta ndap bega, lak ndab Dios: “Le'a na' na'anpa ulalad bega, no ni lá yalad na' bega.”
Ta we'e lá izheb beuna gab beuna lak nkeani'i di'izh ten Dios, ndab‑a:
Le'a Dios Xa Nibe'e wa le'a ndakno na'.
Lá nzheb na' ndo' ni dub ta'a nlad be men gun‑no na'.
No lá yalad bega bexa na uyo'onsu bega, bexa mbidi'izh di'izh ten Dios ndo' bega sa nzhealbe bega. Binbe'e bega xte'e mto'o be ta mbin bexa wa, no bge'ladna bega Dios lak uni'í bega xte'e mge'ladna bexa wa Dios.
Le'a Jesucristo le'aka polta no le'aka xa nat no le'aka xa idub tiemp ilen.
Ta we'e lá gungealadna bega be ta xa'aga nluu be men, ndab bexa ncho ta'a lá nsabndo' gaw beuna. Le'a ta na nkwea'ladna Dios beuna wa ndun mas juert gak lado'o beuna, ná le'a ta nluu bexa wa dub ta na'an xti'in.
Le'a beuna ndap dub xnab mtsu'u be ke ten beuna, parea le'a cuent ten be ule'ay mbin ti'in len ni'ilad ten Dios, le'a ta wa cuent dub ta na'an xti'in.
Le'a ule'ay ndon le'a nsak nyo'o‑no ten ten be man len Sa Ndon le'a Umbi'i Ndo' Dios, cha nsa'a xa ta wa ndo' Dios ndo'ontsa yu'u be ke ten be men. Parea le'a be man xnab wa nyol' dub lad to'o gezh ten bexa wa.
Le'a Jesús li‑ga ngut dub lad to'o gezh, mtsi'i xa ten ten xa ndo'ontsa utsambi'i xa be ke ten beuna, umbi'i gak lado'o beuna ndo' Dios.
Le'a ndo' gizhliyo ndee le'a beuna na'anpa ndap dub gezh ncho idub tiemp. Le'a beuna ndi ndenke'a ilaya' beuna dub gezh usa'a Dios, dub sa ti yoo.
Ta we'e nsabndo' idub tiemp usa'a beuna xno ndo' Dios ta na mbin Jesucristo, le'a ta wa cuent dub xnab nsa'a beuna ndo' Dios.
No lá ula'a bega ta na utsin nak bega ndo' be men no ta ndakno bega bexa, le'a be ta li ndun bega wa cuent dub xnab nsakladna Dios.
Bxobgek bega ndo' bexa nchonla'ach bega nak xmen Cristo, no gop bega mod ndo' bexa. Le'a bexa wa uzhe'eb‑pa nyu'noladna bega geal le'a Dios nsobwi'i xte'e ndun bexa ti'in ten Dios. Li utsin gok bega ndo' bexa wa ndo'ontsa mas itenladna bexa gun bexa ti'in wa no na'anpa ukeake bexa Dios, le'a ta wa na'anpa gakno bega.
Unab bega ndo' Dios gakno Dios besa. Le'a besa nsak len lado'o besa le'a besa umbi'i nak ndo' Dios, nlad besa utsin gun besa itea be ta'a.
No mas nlad na' inab bega ndo' Dios ndo'ontsa sken na' gal ina' na' bega.
Le'a Dios nak xa ndun wen yooladna beuna no mxiste xa Jesucristo ndo' gelgut, xa na nla'ach beuna lak nla'ach dub men be xborreg‑na, no mtsi'i xa ten ten xa ta mbin‑no Dios be men dub trat kub, ta nunk lá idub.
Na'ab na' ndo' Dios wa gakno xa bega ndo'ontsa isu'u bega itea be ta wen be ta nlad xa. No gakno Jesucristo bega gun bega be ta'a nsakladna Dios. ¡Idub tiemp gab beuna le'a xa wa ndon le'a dub xa si'il! Li‑ka nak‑a.
Bega nak beuna xmen Cristo, le'a na' ina'ab ndo' bega uxik bega go'ol bega be di'izh mke'a na' ndee, ta na ntenxe'a na' bega, le'a‑ya na'anpa dub ta uzhe'eb ko'ol nak.
No nlad na' ini'í bega le'a Timoteo xa no nak xmen Cristo yá mto'o latgi'ib. Tal le'a xa sken ilen, le'a xa no goo na' gor gal ina' na' bega.
Unidi'izh bega ndo' bexa nchonla'ach bega sa ba' sakndo' na' no ndo' itea be xmen Cristo ndencho sa ba'. Le'a be xmen Cristo bexa Italia ndee nidi'izh ndo' bega.
Na'ab na' ndo' Dios mas uzhe'eb wen gun‑no xa itea bega. Li‑ka gak‑a.
Le'a na' ndee Santiaw, dub xa ndun ti'in ndo' Dios no ndo' Jesucristo Xa Nibe'e. Nke'a na' git ndee ndo' bego bexa nak isatibtop ras be xin Israel mte'achso ndo' gizhliyo.
Bego nak beuna xmen Cristo, uzhe'eb btenladna bega zha na nsatid bega ndo' isando' be gelkwea',
le'a bega uni'í‑ka le'a gor na nxik bega ndo' dub ta juert nyo'o bega le'a ta wa ndakno mas dub‑tsa ngoladna bega nge'ladna bega Dios‑tsa.
Ta we'e bin bega juers uxik bega ndo' itea be gelkwea', ndo'ontsa gak bega lak nsabndo'‑ya, no isu'u bega gak bega lak nlad Dios.
Le'a tal ncho bega lá nyakbe'ena xta'an gun bega, unab bega‑ya ndo' Dios le'a Dios slu'u‑ka ta wa. Le'a xa uzhe'eb‑pa ndakno itea be men, na'anpa gaklo xa tal le'a bega inab ta wa.
Bingealadna bega le'a Dios sa'a‑ka ta inab bega wa. Tal inab bega dub ta'a ndo' Dios ná lá ndangealadna bega‑ya, le'a bega nak cuent dub golp ten nitsdo'o ndo'o mbi itea lad.
Le'a xa na li nak wa lá gal uso' ta unab xa ndo' Dios,
le'a xa na li top ndanbe'e wa uzhe'eb‑pa nzhe'a ta ndun na.
Le'a dub xmen Dios dub xa uban nak, nsabndo' itenladna xa, geal le'a xa nsak ndo' Dios.
No le'a bexa rik nsabndo' itenladnabe le'a ta ndap xa wa na'anpa uzhe'eb nsak ndo' Dios. Le'a bexa wa initndo' lak dub gé'e ten be gix.
Le'a gor nlen wizh gor utii le'a gix wa sgo'ol ndo' bea, cha ilate be gé'e ten na wa, cha li initndo' ta chul nlu'u‑ya. No li‑ga snitndo' bexa rik no itea be ta ndap xa.
Uzhe'eb‑pa wen yooladna bexa na uxik ndo' itea be ta juert itid xa. Le'a zha na mxik bexa ndo' ta wa, le'a Dios usa'a gelnban nunk lá idub ndo' xa wa, lak ndab Dios usa'a Dios‑a ndo' be men ndanke'a xa.
Le'a gor na ndanbe'e dub men gun xa dub ta ugap, lá gab xa ti le'a Dios le'a nki'il xa li gun xa. Le'a na'an ton yoo gan uki'il Dios gun Dios ta ugap, no ni Dios na'anpa nki'il men.
Le'a dub men na li ndanbe'e gun dub ta ugap wa, le'a ta wa le'aka le'a‑tsa xa li nlad gun, cha li nla'a xa ndo'o ta ugap wa xa.
We'e le'a ke ten ta na li nlad xa gun xa ta ugap wa, le'a gal gor gun‑ka xa ta wa. We'e le'a ta na li nkesea xa ndo' ta ugap wa, le'a ta wa gun gan gak perdid xa ndo' Dios.
Bego amig ten na', lá gunbe'e bega dub ta lid le'a nak.
Le'a itea be ta wen no itea be ta utsin nak le'a ta wa ta nsa'a Dios Xus beuna, xa mbinde'e be xe'a ndi'ib gibe'a ba', be ta nzhe'a lak nluu‑ya. Parea le'a Dios na'anpa nzhe'a lak nak xa.
Bego nak beuna xmen Cristo, le'a bega nsabndo' utsin isakyo'ón ta ndab stub men. Na'anpa cha uxax itaka'ab bega, no na'anpa cha gaklo bega.
Le'a be men ugi'i wa lá yoo gan gun ta isakladna Dios.
Ta we'e bla'a bega itea be ta'a lá utsin nak no itea ndo' be ta ugap. Ndi utsin gok bega bxobgek bega ndo' di'izh ten Dios ta na yá mbingealadna bega. Le'a di'izh wa su'u ko'o beuna ndo' be ke ten beuna.
Gok bega lak ndab di'izh ten Dios wa, na'anpa sbe'en go'ón‑tsa bega‑ya. Tal le'a bega sbe'en go'ón‑tsaya, cha lá gak bega lak ndab di'izh wa le'a bega nkwi'in‑no le'aka le'a na.
Le'a tal ton sbe'en ndo'ón‑tsa di'izh ten Dios, ná lá gun xa lak ndab‑a wa, le'a xa wa cuent dub men mwi'i xte'e nak ndo' na ndo' wa'án.
Mwi'i xa le'aka ndo' xa cha ncha'a xa, cha uxax myalad xa xte'e nak xa.
Ná le'a tal ton isakyo'ón ta ndab di'izh ten Dios no gun xa lak ndab‑a idub tiemp no na'anpa yalad xa‑ya, le'a xa wa uzhe'eb‑pa wen yooladna ndo' itea be ta ndun xa. Le'a di'izh ten Dios wa uzhe'eb wen nak, na'an xta'an ndun jwalt‑a, no sun‑a gan ko'o‑ya beuna ndo' be ke ten beuna.
Tal ncho dub xa lat bega nsak xa uzhe'eb wen ndun xa ta nlad Dios, ná lá ndaisa'ab xa ndo' be di'izh ugap ndadi'izh xa, le'a xa wa nkwi'in‑no le'aka le'a xa, le'a ta li nsak xa wen ndun xa wa ta na'an xti'in.
Le'a Dios Xus beuna ndab le'a tal ton nlad gun ta isakladna Dios, nsabndo' gakno xa be me'ed usa'ab no be xagots nab ngut mgi'i ten na ndo' be ta juert ncho xa, no na'anpa gun xa be ta ugap nak lak ta ndun bexa lá nchando' Dios.
Bego nak beuna xmen Cristo, bexa nge'ladna Jesucristo xa ndon le'a nibe'e ten beuna, le'a bega lá nsabndo' uti men.
Le'a lak sa nyakjunt bega ntsid bega, tal ilansea dub men ncho sian ganil oro ya'a‑xa no nak xa be lad uyap, no tal dub xa nak lad myox uban nak xa no‑ga ilansea sa wa, ¿xte'e gun bega zha?
Le'a tal bega mas utsin gak ndo' xa nak lad uyap wa no gab bega ndo' xa: “Utsea ga isob ga ndo' yaxil ndee”, ná le'a ndo' xa uban nak wa cha gab bega: “Ba'a‑tsa uso' natal usob ndo' yo ba'”,
¿lá ini'í bega zha le'a tal bega li ndun le'a bega nti be men no nak bega cuent dub juez lá utsin ndun ti'in wa?
Bego amig ten na', bla'ach bega ta gáp na' ndee: ¿Lá ini'í bega zha le'a Dios le'a mti bexa uban nak ndo' gizhliyo ndee, yak bexa xa rik ndo' Dios ta na nge'ladna bexa wa Cristo? No usa'a Dios sa yoo bexa wats Dios, lak‑ta ndab Dios usa'a xa ndo' itea bexa ndanke'a xa.
Ná le'a bega na'anpa utsin li ndun‑no bexa uban nak wa. ¿Lá ini'í bega zha le'a bexa rik wa mas ugap ndun‑no bega zha? ¿No ndo'o juers xa bega ndo' bexa nakti'in?
¿No uzhe'eb kwea' ní'i bexa ndo' Jesucristo xa nak Xwan beuna?
Uzhe'eb‑pa utsin ndun bega tal nxobgek‑ka bega ndo' ley ten Dios, lak nkeani'i di'izh ten Dios, ndab‑a: “Bkwea'ladna be ltsa'a‑lu lak‑kata lu.”
Ná le'a tal bega nti men, le'a bega ndap ke ndo' Dios, le'a bega na'anpa nxobgek ndo' ley wa.
Le'a tal ton ndun itea be ta nibe'e Dios, ná lá nxobgek xa ndo' stub‑tsa ta'a nibe'e Dios, le'a xa wa ndap ke ndo' Dios cuent‑kata dub men ni dub ta'a lá nxobgek ndo' Dios.
Le'a Dios ndab: “Lá ugal lu stub xa na'anpa xa ten lu.” No ndab Dios: “Lá gut lu men.” Ta we'e tal le'a bega na'anpa ngal stub men, parea ndut bega men, le'a bega ndap‑ka ke ndo' ley ten Dios.
Ta we'e utsin bidi'izh bega no utsin bin bega, le'a gal dub wizh le'a Dios gab naga mxobgek beuna ndo' di'izh ten Cristo, ta ngo'o beuna ndo' be ke ten beuna.
Le'a tal ton lá ikwea'ladna be ltsa'a‑na wa, le'a gal wizh wa le'a Dios li‑ga na'anpa ikwea'ladna xa wa. Ná le'a bexa na nkwea'ladna be ltsa'a‑na wa, le'a gal gor ilansea' xa ndo' Dios le'a xa wa wen ya'an.
Bega nak beuna xmen Cristo, ¿xti'in ta ndab dub men nge'ladna xa Dios, tal le'a xa lá ndun ta nsakladna Dios? ¿Xte'e‑ma syo'o gan gap xa wa gelnban ndo' Dios zha?
No tal ncho dub xmen Jesús, cha lá ndap xa sian xab‑xa no ni lá ndap xa ta gaw xa,
cha gab bega ndo' xa: “Byo' wenladna lu, no ubix xab‑la no wen udaw”, le'a ta li ndab bega ndo' xa wa na'anpa xti'in, tal le'a bega lá usa'a be ta nki'in xa wa.
No li‑ga tal ton ndab nge'ladna Dios ná lá ndun xa ta nsakladna Dios, le'a ta ndab xa wa na'anpa xti'in.
Ná le'a ncho bega gab: “Le'a lu nge'ladna Dios, ná le'a na' ndun be ta nsakladna Dios.” Bluu na xte'e nge'ladna lu Dios sin lá gun la dub ta nsakladna xa. We'e le'a na' uluu be ta wen ndun na', ta nluu le'a na' nge'kaladna xa.
Le'aka nak ta ndangealadna bega le'a Dios dub‑tsa, parea le'a gast be mbi bxin no ndangealadna ta wa no nxis na wa nzheb na wa ndo' Dios.
Uzhe'eb‑pa tont nak bega. ¿Lá nyakbe'ena bega zha le'a ta na nge'ladna bega Dios wa na'anpa xti'in, tal le'a bega lá ndun ta nsakladna xa?
¿No lá nyakbe'ena bega zha le'a Abraham mge'ladna Dios no mbin xa ta msakladna Dios? Le'a ta na li mbin xa ta nlad Dios wa ta we'e mluu le'a xa mge'ladna Dios.
Le'a ta wa lak nkeani'i di'izh ten Dios, ndab‑a: “Le'a Abraham mge'ladna Dios, ta we'e myak Abraham dub xa wen nak ndo' Dios.”Ta we'e ndab men le'a Abraham myak amig ten Dios.
Le'a ta we'e nluu le'a beuna wen ya'an ndo' Dios ta na ndun beuna ta nsakladna xa, na'anpa nab‑tsa ta nge'ladna beuna xa.
Le'a ta wa lak mbin Rahab dub xagots mbin juis mgi'i. Le'a xa wa wen mya'an ndo' Dios ta na mbin xa ta nsakladna Dios, mkichko xa bexa ngwa'bewi'i gezh Jericó no msanes xa bexa wa stub‑ga nes ya'be bexa.
Le'a lak dub men yá ngut wa na'an xti'in, no li‑ga le'a tal ton dub xa gab nge'ladna Cristo, ná lá ndun xa ta nsakladna Dios, le'a ta na ndab xa nge'ladna xa Cristo wa cuent nak dub ta ngut, dub ta na'an xti'in.
Bega nak beuna xmen Cristo, na'anpa kwa'ad bega ukwa'an gak mech uluu di'izh ten Dios. Le'a bega uni'í‑ka le'a tal ton na'anpa utsin nluu di'izh ten Dios, le'a xa mas ndap ke ndo' Dios.
Le'a itea beuna ncho sian biaj ndun beuna ta ugap. Ná tal dub xa nxik lá ní'insa'ab xa ndo' dub men, xa we'e ga'al nso' ndo' Dios, le'a xa wa sun gan isensa'ab xa xa ndo' itea be ta ugap.
Uni'í bega le'a gor na ngo beuna fren to'o dub way natsa gun ma ta nlad beuna, li ntse'a beuna idub way wa guni'i pa nlad beuna.
No binbe'e bega na xte'e nak dub ni'iya nsea ndo' nitsdo'o. Maska dub ta si'il‑a no uzhe'eb dub mbi juert nsi'i‑ya, parea le'a dub ble'a ya tuzh‑tsa ntse'a bexa‑ya guni'i pa nlad xa.
No li‑ga nak luzh men. Mas dub ta tuzh‑tsaya, parea le'a‑ya syo'o gan gun sian be ta uzhe'eb, lak dub gi' tuzh‑tsa stso'ol dub ge'e si'il.
Le'a luzh dub men ndun sian ta'a ugap cuent dub gi' ndazha'a sian be ta'a. Le'a be ta ugap ndadi'izh dub men utsa'abgix idub xa, ndazha'a‑ya idub gelnban ten xa cuent dub gi' nto'o infierno.
Le'a be men ndun gan ndo' itea ndo' be man ndap dap xo'o‑na no be man nsa'ab no be mbe'al no itea be man ncho len nits.
Ná le'a ni dub men lá gun gan isensa'ab luzh‑na. Lá gun beuna gan isensa'ab beuna‑ya, le'a‑ya uzhe'eb dub ta ugap nak, cuent dub tba'an ugi'i ndut men.
Le'a luzh beuna le'a ndab beuna ta juert nak Dios Xus beuna. Ná le'a‑gaya nisi beuna ltsa'a beuna, bexa na le'a Dios mbinde'e lak nak Dios.
Le'aka to'o be men nto'o be di'izh utsin no di'izh kwea'. Bega nak beuna xmen Cristo, ¡lá nsabndo' gun beuna ta wa!
¿Ti ncho sa uni'í bega nsoblen nits uti'i no nits ula'?
¿Na ti ncho sa uni'í bega le'a ya la'aw nsa'a ngus olivo natal dub ya uv nsa'a ngus la'aw? No li‑ga le'a dub sa nsoblen nits lá yoo gan ilen nits utix no nits uti'i.
¿Ton bega nsak le'a mas ndak no nyakbe'ena be ta ten Dios? Le'a bega wa nsabndo' gun sbe'en ta wen no bcha'an gak bega, ta uluu le'a bega ndak‑ka.
Ná le'a tal ton ixenoladna be ltsa'a‑na ta ndap xa ta'a no nlad xa sbe'en le'a‑tsa xa gun gan, lá nsabndo' gab xa le'a xa mas ndak. Le'a ta wa gelkwi'in, le'a xa wa na'anpa ta ugea ndak.
Le'a ta ndak xa wa na'anpa ta nsa'a Dios, le'a ta wa ndi ta gizhliyo lak ndanbe'e‑tsa be men, no ta ten mxu'u‑ya.
Le'a sa na ncho bexa nxenoladna ltsa'a‑na no nlad bexa sbe'en le'a‑tsa xa gun gan, le'a sa we'e sbe'en ndeyo bexa no ndun bexa itea ndo' be ta ugap.
Ná le'a bexa ndak lak nsa'a Dios, le'a xa wa umbi'i nak lado'o‑na ndo' Dios: bcha'an nak xa, no utsin nak xa ndo' be ltsa'a‑xa, no na'anpa kwea' nak xa ndo' be men, no uzhe'eb nlatsladna xa ndo' be men, no itea ta ndun xa utsin nak, no lá nti xa men, no idub ncholadna xa ndun xa ti'in ndo' Dios.
Tal le'a bega ukwa'an dub mod lá kuyo‑no bega be ltsa'a bega, le'a ta wa gun gan wen yooladna bega no gun bega ta nsakladna Dios.
Binbe'e bega na pa nsea ta na ndeyo bega no pa nsea ta nyoto'o bega. Le'a na' gáp le'a len lado'o bega le'a ncho be ta ugap nlad bega gun bega, ta we'e ndeyo bega.
Le'a bega nsa'abladna gap ta ndap stub‑ga men, ná le'a bega lá ndun gan gap bega ta wa, ta we'e ncho bega ndut men, no ndaklo‑no bega bexa ndap ta'a, no nyo bega. Ná bega lá ndap‑ka be ta nlad bega wa, geal le'a bega lá inab‑a ndo' Dios.
Parea tal inab bega be ta'a nlad bega ndo' Dios, le'a xa na'anpa usa'a‑ya, geal le'a bega nab dub ta lá nsabndo', dub ta gunti'in bega lak‑tsa nlad bega.
¡Bego ba' na'anpa nab Dios ndanke'a! ¿Lá ini'í bega zha le'a tal ton ukwa'an be ta ugap ncho ndo' gizhliyo ndee wa, le'a xa wa yak dub xa nyono Dios? Ta we'e tal le'a bega nkwa'an be ta gizhliyo ndee, le'a bega nak xa nyono Dios.
¿Nsak bega zha na'an xti'in be di'izh ten Dios? Ndab‑a le'a Espíritu ulo Dios len lado'o beuna wa uzhe'eb‑pa nlad xa Dios‑tsa yanke'a beuna.
Ta ugea‑ka le'a Dios uzhe'eb‑pa ndakno beuna, lak ndab di'izh ten Dios: “Le'a Dios lá ndakno bexa zhin, le'a xa ndi ndakno bexa bcha'an nak.”
Ubii bega wats Dios, le'a Dios ibii‑ka wats bega. Bega na ndun ta ugap, bla'a bega be ta ugap wa. Bego na nlad yanke'a Dios no bi nlad bega gun bega ta ugap, bla'a bega ta ugap ncho len lado'o bega, ndi mas bkwa'an bega Dios.
Byo'kwea'ladna bega, no uban byoladna bega, no bí'in bega. Le'a nat le'a bega nxi'id ndun bega ta ugap, ná le'a bega nsabndo' gó'on. No ntenladna bega, ná le'a bega nsabndo' uban yooladna.
Byak byux bega ndo' Dios Xa Nibe'e wa, we'e le'a bega yak dub xa nsak cuent ten Dios.
Bega nak beuna xmen Cristo, lá inisi bega be ltsa'a bega. Tal ton inisi ltsa'a‑na, no gab xa le'a ltsa'a‑xa lid le'a ndun, le'a ta wa cuent nisi xa ley ten Dios no ndab xa le'a ley wa lid le'a nak. Tal le'a bega li ndab le'a ley ten Dios lid le'a nak, le'a bega dub xa yá na'antapa nxobgek ndo' ley wa.
Ndon Dios‑tsa nak xa msa'a ley wa no ndon nab‑tsa Dios syo'o gan gab tal dub men ya' wats Dios natal ya' xa infierno. Parea bego zha, ¿ton nak bega gab bega le'a ltsa'a bega lid le'a nak?
Bla'ach bega nat, bega lnde'e ndab: “Wizh nat natal ge'a ncha'a besa stub gezh. Le'a sa wa yoo besa dub li'in, ndo'ontsa gun besa ti'in no gun besa gan sian med.”
Parea le'a bega ni lá ini'í xta'an yoo ge'a. Le'a gelnban ten bega cuent nak mbe nla' ndo' yo dub xla'al‑tsa, cha uxax nitndo'‑ya.
Ndi nsabndo' gab bega: “Tal le'a Dios nlad we'e gun besa ta ndee natal ta wa.”
Ná nat le'a bega ndi nzhinna be ta gun bega. Le'a itea be ta li nzhinna be men wa, le'a ta wa ta lá nsakladna Dios.
Le'a tal ton nchando' xta'an dub ta wen gun xa ná cha lá gun xa‑ya, le'a ta wa dub ke ndo' Dios.
¡Bla'ach bega xa rik ta gáp na' ndee! Utezhat bega bí'in bega, le'a bega ini'í sian gelkwea'.
Le'a itea be ta sian ndap bega wa ta ndazha'a. No be xab bega ta ndak gu'ud ndaw mbixo'ol‑a.
No le'a ta oro nsea ta plata ten bega wa nkebe. Le'a gal dub wizh le'a ta na li nkebe be ta ndap bega wa uluu le'a bega uzhe'eb ugap mbin, cha yol' bega ndo' gi'. Sian be ta'a ndeutele'e bega maska tiemp nat be wizh lult.
Le'a bega lá nkix med ten be men ndun ti'in ge'e ten bega, ta we'e le'a bexa wa nabke ndo' Dios be ta ndun‑no bega bexa. Le'a Dios xa ndon le'a juert nak ndo'ón ta ndab bexa li ndun ti'in wa.
Le'a bego xa rik ba' ndun itea be ta nlad na ta ncho ndo' gizhliyo ndee, no ndap bega itea be ta ndaladna bega. Le'a bega nak cuent dub man nya'al ni lá ini'í ma ti gal wizh gat na.
Le'a bega nsake be men utsin ndun, no ndut bega bexa lá yoo gan no utsakndo'.
Bega nak beuna xmen Cristo, lá gachladna bega uxik bega gast zha ilen Jesús Xwan beuna. Binbe'e bega xte'e nak dub xa ndun ti'in ge'e, xte'e lá ndachladna xa nkenke'a xa gast zha nla' gi ned nsea gast zha myats gi ntele'e xa be ta nsa'a‑ya.
No li‑ga bego ba' dub‑tsa ute bega lá gachladna bega, le'a Jesús Xwan beuna sken ilen.
Bega nak beuna xmen Cristo, lá iní'i kwea' bega ndo' be ltsa'a bega, ndo'ontsa na'anpa gab Dios le'a bega ndap ke. Bla'ach bega le'a Dios yamer gi'id ina' na xte'e gak ta ndun be men.
Bega nak beuna xmen Cristo, bin bega lak mbin bexa mbidi'izh sakndo' Dios polta. Le'a bexa wa sian gelkwea' uni'í, ná nunk bexa lá ngachladna.
Le'a beuna nsak uzhe'eb wen yooladna bexa nxik ndo' be gelkwea'. Mbi'ín bega lak ta mxik Job ndo' itea be gelkwea' uni'í xa. Le'a gor na mxik xa ndo' ta wa, le'a Dios mbin uzhe'eb wen mya'an xa, le'a Dios uzhe'eb dub xa nlatsladna beuna no nkwea'ladna xa beuna.
Ná le'a bega nak beuna xmen Cristo, le'a ta gáp na' ndee ta mas nsabndo': le'a gor ndadi'izh bega gun bega dub ta'a lá use'at bega gibe'a ni gizhliyo no ni stub‑ga ta'a. Tal le'a bega gun dub ta'a, li‑tsa gud bega. Ná tal le'a bega lá yoo gan gun bega‑ya, na'an‑tsaga gud bega. Sbe'en gelngea bidi'izh bega ndo'ontsa na'anpa utsaksi Dios bega.
Tal ncho dub bega kwea' ncholadna, bidi'izh‑no ga Dios. No tal ncho dub bega ntenladna, bilto'o ga ndo' Dios.
No tal ncho dub bega kwea' nsak, utezh ga bexa nchansu be xmen Cristo, ndo'ontsa ka'ab bexa aceit gek xa gizh wa, no inab bexa ndo' Cristo Xwan beuna yakna xa.
Tal le'a bexa idub ncholadna ige'ladna Dios gor na li nab xa ndo' Dios, le'a Dios sunyakkana xa yaste xa. No tal xa ndap ke ndo' Dios, le'a Dios utsu'u‑ka ke ten xa wa.
Ta we'e bgondo' bega tal ncho zha ntidnsa'ab bega ndo' be ltsa'a bega. No unab bega ndo' Dios yunyakna Dios ltsa'a bega. Le'a tal ton dub xa ga'al nak ndo' Dios, le'a gor na idub ncholadna xa inab xa ndo' Dios, le'a Dios so'ón‑ka ta ndab xa wa.
Le'a Elí dub profet mbidi'izh sakndo' Dios polta, dub men lak‑ka le'a beuna. Le'a zha na idub ncholadna xa unab xa ndo' Dios lá ila'‑ta gi, cha yá lá ila'‑kata gi chon li'in itol.
We'e cha unab‑gal xa ndo' Dios ila'‑gal gi. Le'a gi wa cha ula'‑kagal, cha uzhe'eb ngok sian be ta'a ndo' yo.
Bega nak beuna xmen Cristo, tal ncho dub xa uto'o len nes ten Dios, ná le'a stub xa gun gan yach xa wa wats Dios,
Le'a na' ndee Pedr, xa mtu'ub Jesucristo gun na' ti'in ten xa. Nke'a na' git ndee ndo' bego na na'anpa lazh‑na ndencho, bego na lba'a ndi ncho Ponto no Galacia no Capadocia no Asia no Bitinia.
Le'a Dios Xus beuna pol‑kata mti bega, no mtsambi'i Espíritu ten Dios gelnban ten bega, ndo'ontsa uxobgek bega ndo' Dios no utsu'u ten ten Jesucristo be ke ten bega. Na'ab na' ndo' Dios uzhe'eb‑pa utsin gak xa ndo' bega no gun xa uzhe'eb‑pa wen yooladna bega.
Le'a Dios Xus Jesucristo Xwan beuna uzhe'eb dub xa wen. Tant nkwea'ladna xa beuna, le'a xa mxiste Jesucristo ndo' gelgut ndo'ontsa no beuna gap gelnban kub, ndenke'a beuna ika'a beuna ta ndab Dios usa'a‑ka Dios.
Le'a ta wa ta lá initndo' no ni lá gak bzhi'ik‑a no ni lá gazha'a‑ya; ndi nchocha'aw‑a gibe'a ba' gast gal zha ika'a beuna‑ya.
Le'a bega nge'ladna Dios, ta we'e le'a Dios nla'ach bega nsea juers ten xa, ndo'ontsa ika'a‑ka bega gelnban kub, ta usa'a‑ka Dios ika'a bega tiemp ilen ndee.
Ta we'e uzhe'eb‑pa ntenladna bega nat, maska nsabndo' itid bega sian gelkwea' dub nde'ep.
Le'a ta na nge'ladna bega Dios wa li gak preb ndo' be gelkwea', lak ntid oro ndo' gi' ndo'ontsa gak preb‑a. Ná le'a ta na nge'ladna bega Dios wa uzhe'eb‑pa mas nsak ndo' oro, le'a oro wa ta nitndo'. We'e tal ta ugea‑ka nge'ladna bega Dios, le'a gal wizh ulundo' Jesucristo le'a bega wen‑ka kwe ndo' Dios no gab xa le'a bega wen‑ka mbin.
Le'a bega ndanke'a Jesucristo maska gol ní'i bega xa. No ndangealadna bega xa maska lá na' bega xa nat. No uzhe'eb‑pa ntenladna bega gast ni lá yoo gan gudi'izh bega‑ya.
Li nak bega geal le'a Dios nsa'a dub gelnban kub ndo' bega, ta na ndangealadna bega Cristo.
Le'a be profet mbidi'izh xte'e uzhe'eb utsin gun‑no Dios bega, mtsid bexa no uloxnes bexa na xte'e nak gelnban nsa'a xa wa.
Le'a zha biseata ilen Cristo ndo' gizhliyo, le'a Espíritu mlu'u ndo' bexa wa na xte'e nsabndo' ini'í Cristo be gelkwea' no xte'e‑ta uzhe'eb ta chul yoo tso'o wa. Ta we'e mkwa'an bexa na ton gak Cristo no pol ilen xa ndo' gizhliyo.
Le'a Dios mluu ndo' bexa wa le'a be ta ndadi'izh bexa wa na'anpa yoo zha bi ncho bexa, le'a ta wa ndi yoo zha na ncho bego. Le'a ta wa di'izh wen mbidi'izh be men ndo' bega juers ten Espíritu ten Dios uto'o gibe'a ba'. No gast be ángel ten Dios nlad yakbe'ena be ta wa.
Ta we'e list ute bega no utsin binbe'e bega, no bge'ladna bega le'a Dios uzhe'eb utsin gun‑no bega zha ilen Jesucristo.
Gok bega cuent dub me'ed nxobgek ndo' xus‑na, yá lá gun‑ta bega be ta ugap mbin bega zha na lá nchando' bega Dios.
Ndi umbi'i gok bega ndo' Dios guni'i xta'an ndun bega, lak umbi'i nak Dios xa na le'a mti bega wa.
Lak nkeani'i di'izh ten Dios ndab xa: “Umbi'i gok bega ndo' na', lak umbi'i nak na'.”
Le'a Dios sbe'en utsin ndab na xte'e nak iteanak be men lak nak ta ndun bexa. Le'a bega ndab le'a xa wa Xus bega, ta we'e ndo' itea be ta ndun bega nsabndo' gap bega mod ndo' xa idub tiemp nban bega ndo' gizhliyo ndee.
Le'a Dios ulo'o bega ndo' be ta na'an xti'in mbin bega lak mbin be usan gox ten bega. Ná le'a bega uni'í‑ka le'a gelnban ten bega na'anpa ikix Dios no oro nsea plata be ta initndo'.
Le'a Dios ndi utix gelnban ten bega wa no ten ten Cristo. Le'a xa wa cuent dub borreg dub man ndon umbi'i nak, ngut sakndo' beuna.
Le'a ta wa ta mbinbe'e Dios zha biseata gaknde'e gizhliyo, ná le'a gast tiemp ndee ulen Cristo ndo'ontsa gap bega gelnban.
Le'a juers ten ta li mbin Cristo wa ndangealadna bega Dios, xa na le'a mxiste Cristo ndo' gelgut no mbin xa le'a Cristo ndon le'a xa nsak. Ta we'e nge'ladna bega Dios no ndenke'a bega gal wizh usa'a xa ta ndab xa ndo' bega wa.
Nat le'a Espíritu ten Dios ndakno nxobgek bega ndo' gelngea ten Dios, ta we'e le'a gelnban ten bega msambi'i‑la ndo' Dios, ndo'ontsa ikwea'ladna bega be ltsa'a bega, bexa no nak xmen Dios. Nat li bin bega idub ncholadna bega no ni dub ta ugap lá gunbe'e bega.
Le'a Dios mche'a lak nak bega, ta we'e le'a bega cuent dub men ti ngol stub biaj. Ná le'a ta wa na'anpa lak ndap be men me'ed, le'a bexa sat‑ka. Ndi le'a di'izh ten Dios li mche'a lak nak bega, le'a di'izh wa dub ta nban, dub ta nunk lá initndo'.
Lak ndab di'izh ten Dios:
Le'a itea be men nak cuent dub ya xge'a.
Le'a itea be ta wen ndun bexa wa nak cuent gé'e ten na.
Le'a ya xge'a wa ta nbid, no gé'e ten na wa ta nyab.
Ná le'a di'izh ten Dios idub tiemp nban.
Le'a di'izh wa le'a di'izh wen ten Cristo, ta mbidi'izh bexa ndo' bega.
Le'a lak nkwa'an dub medo'o chizh goo na, no li‑ga bkwa'an bega di'izh ten Dios, ndo'ontsa li mas igondo' bega Dios no gap bega gelnban.
Le'a bega yá uni'í‑ka le'a Dios wen nak ndo' bega.
Ubii bega wats Cristo, le'a xa nak cuent dub ge' nban. Le'a be men mxelad xa wa, ná le'a Dios mti xa cuent dub ge' ndon le'a nsak.
Le'a bega no nak cuent be ge' nban. Ta we'e bla'a bega le'a Dios gunti'in bega gak bega lid Dios. No gak bega cuent dub ule'ay mti Dios, cha juers ten Jesucristo gun bega be ta nsakladna Dios, le'a ta wa cuent dub xnab usa'a bega ndo' Dios.
Le'a ta wa lak nkeani'i di'izh ten Dios, ndab Dios cuent ten Cristo:
Bwi'i bega le'a gezh Sion nxo'ob na' dub ge' nak xan ni'i.
Le'a ta wa dub ge' mti na', ta ndon le'a nsak.
Le'a tal ton ige'ladna ge' wa nunk na'anpa idoladna xa.
Le'a cuent ten bego na ndangealadna xa wa, le'a xa wa uzhe'eb dub xa nsak. Parea le'a cuent ten bexa na lá ndangealadna xa wa, le'a di'izh ten Dios ndab:
Le'a ge' na mxelad bexa ndande'e ni'i wa,
le'a ta wa le'a nak ge' ndon le'a nsak nak‑a xan ni'i.
No ndab‑a:
Le'a ge' wa ta nkate'eb be men gast nlayat bexa.
Le'a bexa wa li nkate'eb geal le'a bexa lá nxobgek ndo' di'izh ten Dios, lak uni'í Dios gun bexa.
Ná le'a bega nak xmen Dios, le'a Dios mti bega gak bega cuent ule'ay gun ti'in ndo' Dios, xa ndon le'a nibe'e. Le'a bega nak cuent dub nación umbi'i nak ndo' Dios, dub gezh ten Dios, ndo'ontsa gudi'izh bega be ta wen ndun Dios, xa na le'a ulo'o bega ndo' sa ukaw ndo'ontsa kwe bega ndo' xe'a chul ten xa.
Le'a polta le'a bega na'anpa nak gezh ten Dios, ná le'a nat le'a bega nak‑la ta wa. Le'a polta le'a bega lá ini'í ti nkwea'ladna Dios bega, ná le'a nat le'a bega uni'í‑ka ta wa.
Bego amig ten na', le'a ndo' gizhliyo ndee na'anpa lazh beuna, le'a beuna ga nsatid‑tsa ndo'‑ya. Ta we'e na'ab na' ndo' bega gun bega juers lá gun bega be ta ugap nlad bega, le'a ta wa nka gun bega ta nlad Dios.
Uzhe'eb‑pa wen gok bega ndo' bexa lá nchando' Dios, bexa nisi bega ndab bexa le'a bega xa ugap. Le'a gal gor ini'í bexa be ta wen ndun bega, cha yanke'a bexa Dios gal wizh ilen Cristo.
Le'a ta na nak bega xmen Cristo, ta we'e bxobgek bega ndo' itea bexa nakti'in. Bxobgek bega ndo' xa nibe'e Roma, le'a xa wa ndon le'a nibe'e.
No bxobgek bega ndo' be xmen‑xa wa, le'a xa ntu'ub bexa ndo'ontsa utsaksi xa bexa ndun ta ugap, no utsin gak xa ndo' bexa ndun ta wen.
Le'a Dios nlad li wen gak bega, ndo'ontsa yá na'antapa inisi be men bega, bexa lá nchando' Dios no na'anpa nsakyo'ón bexa.
Le'a Dios ulo'o bega ndo' be ke ten bega ndo'ontsa gun bega ti'in ndo' Dios, na'anpa por na gun bega be ta ugap.
Gop bega mod ndo' iteanak be men. No bkwea'ladna bega bexa no nak xmen Cristo. No bxobgek bega ndo' Dios, nsea gop bega mod ndo' xa ndon le'a nibe'e Roma.
Bego na ncho ndo' ya'a stub‑ga men, gop bega mod ndo' xa nak xwan bega no bxobgek bega ndo' xa. Li bin bega ndo' bexa utsin nak no ndo' bexa uxax nak.
Le'a Dios ntenladna gor na nxik bega ndo' dub gelkwea' ni lá nsabndo' itid bega, ta na ndun bega lak‑ta nlad Dios gak bega.
Tal le'a dub men ntsaksi bega ta na ndun bega dub ta ugap cha uxik bega ndo' gelkwea' wa, na'anpa nsabndo' itennoladna bega ta wa. Ná le'a tal bega ntid dub gelkwea' ta na ndun bega ta wen, no nxik bega ndo' gelkwea' wa, le'a ta wa ta nsakladna Dios.
Le'a Dios mti bega li gun bega ta wa, le'a lak mxik Cristo ndo' be gelkwea' sakndo' beuna, no li‑ga nsabndo' uxik beuna.
Le'a Cristo wa nunk lá ngun dub ta ugap, no ni dub gelkwi'in lá ngun xa.
Le'a gor na unisi bexa xa wa, le'a xa wa ni dub di'izh xela lá ika'ab ndo' bexa wa. No gor na mtsaksi bexa xa, le'a xa ni dub ta ugap lá ngab ndo' bexa wa. Ndi mla'a xa ta wa cuent ten Dios, xa na utsin gab ndo' itea be men na ton ndap ke.
Le'a polta utesea bega cuent be borreg ma ukegix. Ná nat myach bega wats Cristo, xa nla'ach gelnban ten bega lak bexa nla'ach be borreg ten na.
No li‑ga le'a bego xagots, bxobgek bega ndo' xabgi'i ten bega. Tal le'a bexa lá ndangealadna di'izh ten Dios, le'a ncho xa gungeakaladna‑ya gor na na' xa xte'e nak bega, lá nki'in uzhe'eb gudi'izh bega‑ya ndo' xa.
Le'a xa ina' xte'e utsin nak bega no xte'e umbi'i nak bega ndo' Dios.
Le'a ta ndun chul nak bega wa na'anpa ta nsaxkwa'a bega gek bega no be ta oro no be lad uyap ndanti'in bega.
Le'a ta na chul nak bega wa le'a ta wa ta ncho lado'o bega, dub ta lá initndo'. Le'a ta wa ta na utsin nak bega no bcha'an nak bega, le'a be ta we'e uzhe'eb‑pa ta nsak ndo' Dios.
Li ngok be xagots polta, bexa wen ngok ndo' Dios. Le'a bexa wa mge'ladna Dios no mxobgek bexa ndo' xabgi'i ten bexa.
Lak mxobgek Sara ndo' Abraham, ndab xa le'a Abraham le'a nak xa nibe'e xa. Le'a bega slaya' gak lak ngok Sara wa tal le'a bega gun be ta wen no ni na'an xta'an izheb bega.
No li‑ga bego xabgi'i, uzhe'eb‑pa bla'ach bega xagots ten bega no gop bega mod ndo' xa. Le'a xa wa cuent‑ta dub vas ndon le'a ta lid bid ile'a, ná le'a Dios dub‑tsa gelnban kub msa'a ndo' bega no ndo' be xagots wa. Li gak bega ndo'ontsa na'an xta'an gun gan lá go'ón Dios ta ndab bega.
Nat itea bego ba', na'anpa kuyo bega, no blatsladna bega be ltsa'a bega, no bkwea'ladna bega bexa, no utsin gok bega ndo' bexa, no lá izhinna bega.
Ná tal ncho xa ugap gun‑no bega na'anpa cha no‑ga bega li ugap gun‑no xa wa. No tal ton inisi bega, na'anpa cha no‑ga bega li inisi xa wa. Ndi unab bega ndo' Dios utsin gun‑no Dios xa, le'a Dios le'a mti bega li gun bega ndo'ontsa utsin gun‑no Dios bega.
Lak nkeani'i di'izh ten Dios, ndab‑a:
Le'a tal ton nlad wen yoo, no ini'í xa be wizh wen,
lá gudi'izh xa ta ugap no ni lá gun xa gelkwi'in.
No ula'a xa be ta ugap, cha ndi utsin gak xa.
No ukwa'an xa wen yo'o‑no xa be men, no idub tiemp li nsabndo' gun xa.
Le'a Dios nla'ach be men wen, no ndo'ón xa xta'an ndab bexa.
Ná le'a Dios ndakloo ndo' be men ndun ta ugap.
¿Ton‑ma dub xa xela gun‑no bega, tal le'a bega sbe'en ta utsin ndun?
Tal le'a bega ini'í dub gelkwea' ta na utsin nak bega, le'a Dios gun wen yooladna bega. Ta we'e na'an ton ndo' na izheb bega, no ni lá yu'ladna bega.
Ndi len lado'o bega wanke'a bega Cristo Xwan beuna. No list gok bega ndo'ontsa isu'u bega ika'ab bega guni'i ton inabdi'izh ndo' bega cuent ten ta nge'ladna bega Cristo. No utsin ika'ab bega gap bega mod ndo' xa.
Li ndo'ontsa idoladna bexa xela ní'i ndo' bega gor ini'í bexa be ta wen ndun bega nak xmen Cristo.
Tal le'a Dios nlad‑a, mas wen ini'í bega dub gelkwea' ta na ndun bega ta wen, ni ka ini'í bega dub gelkwea' ke na gun bega ta ugap.
Le'a Cristo uni'í gelkwea' gast ngut xa ndo'ontsa myu'u be ke ten beuna. Maska ni dub ke lá ndap xa, le'a xa ngut ke ten iteanak be men ndun be ta ugap, natsa yo'o xa beuna wats Dios. Le'a be'al las‑xa ngut‑ka, ná le'a xbi‑xa nban‑ka.
Cha li ngwa'yadi'izh xbi‑xa ndo' xbi be men ndenchonyaw.
Le'a ta wa bexa lá uxobgek ndo' Dios tiemp xapta, zha na uleas Dios naga yach be men wats xa, zha na mbinde'e Noé dub ni'iya si'il. Le'a ta wa uyo'o dub xo'on‑tsa men len‑a, bexa lá ngat ndo' gilog wa.
Le'a ta utid bexa wa nak cuent ta ntalea' beuna len nits, ta ndun ndap beuna gelnban ndo' Dios. Na'anpa ntalea' beuna ndo'ontsa ilate mek beuna, ndi ntalea' beuna ndo'ontsa umbi'i gak lado'o beuna ndo' Dios juers ten ta na uban Jesucristo.
Le'a Cristo mkea gibe'a, cha nat nsob xa wats lad ga'al Dios. Le'a iteanak be ángel nxobgek ndo' xa, no iteanak‑ta be ta'a ndap juers nde gibe'a.
No lak uni'í Cristo be gelkwea' zha uyo'o xa ndo' gizhliyo, ta we'e na'anpa izheb bega ini'í bega gelkwea'. Le'a tal ton itid ndo' be gelkwea' le'a xa wa gun gan ndo' ta ugap,
ndo'ontsa idub nban xa na'anpa ukwa'an xa be ta ugap, ndi gun xa ta nsakladna Dios.
Le'a nat le'a bexa lá nchando' Dios wa ndanseanabe xte'e lá ndun‑ta bega ltsa'a be ta ugap ndun bexa wa. Ta we'e usalad ndun‑no bexa bega.
Parea gal dub wizh le'a bexa wa yun cuent ndo' Dios itea be ta mbin bexa, gab Dios na xte'e nak ta mbin kad‑ga men, bexa ndenban no bexa ngut‑la.
Le'a bexa ngut wa mbi'ín‑la di'izh ten Dios zha bi nban bexa, ndo'ontsa iban bexa gap bexa gelnban ndo' Dios mas ngut‑la bexa ndo' gizhliyo ndee.
Le'a gizhliyo ndee yamer idub, ta we'e list ute bega mas bidi'izh‑no bega Dios.
Le'a ndo' itea be ta'a, le'a ta ndee ta mas nsak: Uzhe'eb‑pa bkwea'ladna bega be ltsa'a bega. Le'a tal beuna li gun le'a beuna sunge'ladna sian ta ndun‑no bexa beuna.
No utsin gok bega ndo' itea bexa nsea ta lid bega na'anpa ine'eladna bega xa.
Utsin binti'in bega be ta ndak bega, be ta msa'a Dios ndo' kad‑ga dub bega, ndo'ontsa li gakno bega be ltsa'a bega lak msa'a Dios gun bega.
Le'a bego na ndadi'izh di'izh ten Dios, bidi'izh bega‑ya lak‑kata nak‑a. No bega na ndakno be men, bin bega ta wa idub lak juers nsa'a Dios ndo' bega. Li ndo'ontsa gor ini'í be men ta ndun bega wa, le'a bexa gab le'a Dios uzhe'eb dub xa si'il, geal le'a bega xmen Jesucristo, xa ndon le'a si'il no ndon le'a juert ndo' itea be ta'a idub tiemp. Li‑ka nak‑a.
Bego amig ten na', lá yanseana bega gor na uzhe'eb‑pa kwea' ncha'tid bega, le'a ta wa ga li‑ka gak.
Ndi btenladna bega geal no bega nsatid ltsa'a be gelkwea' utid Cristo, ndo'ontsa li‑ga uzhe'eb‑pa itenladna bega wizh ilen xa.
Le'a tal be men xela ní'i ndo' bega ke na nak bega xmen Cristo, uzhe'eb‑pa wen yooladna bega le'a ta ndun bexa wa nluu le'a Espíritu ten Dios ncho lado'o bega. Le'a bexa wa kwea' ní'i ndo' Cristo, ná le'a bega ndi ndun ta nsakladna Cristo.
Ta we'e le'a ni dub bega lid nsabndo' itid be gelkwea' lak ntid bexa ndut men, no xa ndun gelwa'an, no xa ndun be ta ugap, no xa nyote ndo' ta ten stub‑ga men.
Ná tal ncho bega ni'í be gelkwea' ta na nak bega xmen Cristo, lá idoladna bega; ndi bsa'a bega xno ndo' Dios le'a bega nak xmen‑xa wa.
Le'a nat yamer isaxan tiemp ini'í be men be gelkwea' utu'ub Dios. Le'a beuna nak xmen‑xa ned ini'í gelkwea' wa, we'e mas juert yoo be men lá nxobgek ndo' di'izh wen ten Dios.
Lak nkeani'i di'izh ten Dios, ndab‑a:
Tal le'a be men wen sian ndo' be gelkwea' itid ndo'ontsa gap xa gelnban,
¿ma ti gal bexa ugap nak, bexa ndap ke ndo' Dios?
Tal le'a bega itid ndo' be gelkwea' lak nlad Dios, le'a bega nsabndo' yun cuent gelnban ten bega ndo' Dios xa mbinde'e bega, no bin bega be ta wen ndo' Dios le'a xa wa na'anpa ula'a bega.
Le'a na' nak dub xa nchansu be xmen Cristo, no uní na' xte'e utid Cristo be gelkwea', no gap na' dub sa iso'ob na' wats Cristo zha ilen xa. Ta we'e ina'ab na' ndo' bego na nchansu be xmen Cristo ncho lat bega,
utsin bla'ach bega bexa na msa'a Dios ula'ach bega. Bin bega ta wa idub ncholadna bega, na'anpa cuent dub ta lajuers gun bega. No na'anpa por na gun bega gan med, ndi ndo'ontsa gakno‑tsa bega bexa wa lak nlad Dios.
No na'anpa gak bega cuent dub xa le'a nibe'e bexa wa, ndi utsin gok bega ndo'ontsa ini'í bexa xte'e nsabndo' gak bexa.
We'e gor na ilen Cristo xa na nchansu iteanak beuna, le'a Dios kix ika'a bega dub ta uzhe'eb‑pa nsak ta nunk lá idub.
No li‑ga bego bexa ben nsabndo' uxobgek bega ndo' bexa nchansu bega. Iteanak bega na'anpa gunbe'e le'a bega mas nsak ndo' be ltsa'a bega, le'a di'izh ten Dios nkeani'i ndab‑a:
Le'a Dios lá ndakno bexa zhin,
le'a xa ndi ndakno bexa bcha'an nak.
Ta we'e byak byux bega ndo' ya'a Dios xa ndon le'a juert, ndo'ontsa uxobso Dios bega gal zha li nsabndo' gun xa.
Bla'a bega itea be ta nyu'ladna bega ndo' ya'a Dios, le'a Dios nla'ach‑ka bega.
List ute bega no bla'ach bega, le'a mxu'u nlad utsa'abgix bega, le'a xa ndakloo ndo' bega. Le'a xa nkesea cuent dub mbi'izh nbezh nkeseakwa'an ma ta gaw ma.
Lá ula'a bega gak ta nlad mxu'u, ndi mas bge'ladna bega Dios. Le'a bega uni'í‑ka le'a be gelkwea' ntid bega wa, le'a idub ndo' gizhliyo ndee ndencho ltsa'a bega no‑kaga lba'a ncha'tid ndo' gelkwea'.
¡Le'a Dios ndon le'a si'il no nibe'e xa idub tiemp! Li‑ka nak‑a.
Le'a Silvano ngokno na' mke'a besa git tuzh ndee. Le'a na' gáp le'a xa ndee dub xa ugea‑ka nak xmen Cristo. Mke'a besa git ndee ndo'ontsa utenxe'a na' bega no ndo'ontsa ini'í bega le'a Dios ta ugea‑ka nkwea'ladna bega. ¡Lá yalad bega ta wa!
Le'a iteanak bexa nak xmen Cristo ndencho Babilonia ndee, bexa na mti Dios lak mti Dios bega, le'a bexa wa nidi'izh ndo' bega. No Marc xa nak cuent xi'ín‑na' no nidi'izh ndo' bega.
Unidi'izh bega ndo' be ltsa'a bega sakndo' na', ta na nluu le'a bega nkwea'ladna bexa.
Na'ab na' ndo' Dios le'a gun wen yooladna bega nak xmen Jesucristo. Li‑ka gak‑a.
Le'a na' ndee Simón Pedr, dub xa ndun ti'in ndo' Jesucristo, xa mtu'ub na' gun na' ti'in ten xa. Nke'a na' git ndee ndo' bego na ndangealadna Jesucristo lak ndangealadna besa xa. Le'a ta wa ta msa'a Dios ndo' beuna geal le'a xa nak Dios ten beuna no nsa'a xa gelnban ndo' beuna.
Na'ab na' ndo' Dios mas utsin gak xa ndo' bega no gun xa mas wen yooladna bega, geal nchando' bega Dios no Jesús Xwan beuna.
Le'a juers si'il ten Dios nsa'a xa itea be ta'a nki'in beuna ndo'ontsa gak beuna lak nsakladna Dios, geal nchando' beuna xa. No mti xa beuna ta na uzhe'eb‑pa wen xa no si'il nak xa.
Li nsa'a Dios uzhe'eb‑pa be ta wen ndo' beuna lak ndab‑ka xa usa'a xa‑ya. Tal le'a bega ige'ladna be ta wa, le'a bega utsin gak lak nak Dios, no ula'a bega itea be ta bzhi'ik nde ndo' gizhliyo, be ta ugap nkwa'an be men.
Ta we'e gáp na' ndo' bega, idub ncholadna bega bge'ladna bega Cristo, no bin bega ta nsakladna Dios, no mas bgondo' bega xa,
no lá gun bega be ta nlad‑tsa bega, no bxik bega ndo' itea be ta'a, no wanke'a bega Dios,
no utsin gok bega ndo' be ltsa'a bega, no bkwea'ladna bega itea be men.
Tal le'a bega ndun‑ka be ta ndee no mas gun‑ta bega‑ya, le'a ta wa nlu'u le'a ta na nchando' bega Jesucristo Xwan beuna wa ta we'e wen‑ka ndun bega ti'in ndo' Dios.
Ná le'a bexa na'anpa ndun be ta ndee wa, le'a bexa wa cuent dub xa lá na'. Le'a bexa wa myalad ta na mtsambi'i Dios lado'o bexa ndo' be ta ugap mbin bexa.
Le'a na' gáp ndo' bega nak beuna xmen Cristo, le'a Dios utezh bega no mti xa bega. Ta we'e bin bega itea be ta ndee wa, cha nunk na'anpa gaila' bega ndo' be ta ugap.
Le'a Dios ndi uxa'al sa yate bega, sa inibe'e Jesucristo Xwan beuna idub tiemp, xa na nsa'a gelnban ndo' beuna.
Ta we'e le'a na' ndee lá kweasyáp itea be ta ndee ndo' bega, maska yá uni'í‑ka bega‑ya no ndangealadna bega gelngea.
Le'a nat bi nban na' le'a na' nsabndo' gáp be ta ndee ndo' bega ndo'ontsa lá yalad bega‑ya.
Le'a Jesucristo le'a mluu ndo' na' le'a na' na'antapa kwen nban.
Ta we'e le'a na' gun itea‑tsa be ta'a syo'o gan gun na' ndo'ontsa na'anpa yalad bega be ta ndee tso'o na gat na'.
Le'a gor na mlu'u besa bega xte'e juert nak Jesucristo Xwan beuna no xte'e ilen xa stub biaj, le'a ta wa na'anpa dub ta ulogek‑tsa besa. Le'a besa galka ndi uni'índo' xte'e si'il nak xa.
Le'a Dios Xus beuna mluu ton nak Jesús no xte'e si'il nak xa, zha na ulen ti Dios gibe'a ndab Dios: “Le'a ta ndee Xi'ín‑na'. Na' nkwea'ladna xa no ntennolad na' xa.”
Le'a besa le'a mbi'ín ti Dios ta li ulen gibe'a wa, gor ndeno besa Jesús bet wa, dub sa umbi'i ndo' Dios.
Ta we'e mas nge'ladna beuna iteanak be ta mke'a be profet polta. Le'a bega nsabndo' isakyo'ón be di'izh wa, le'a ta wa cuent dub xe'a nsu len dub sa ukaw. No li bsakyo'ón bega ta wa gast gal gor ilen Cristo cuent dub gor ndat xe'a, zha usu xa xe'a len lado'o bega.
Parea nsabndo' ned yakbe'ena bega le'a ni dub di'izh mke'a be profet wa lá yoo gan lba'a‑tsa yakbe'ena be men‑a.
Le'a iteanak be di'izh mbidi'izh bexa sakndo' Dios polta wa, le'a ta wa na'anpa ta ulogek‑tsa bexa. Le'a bexa wa ndi mbidi'izh ta wa lak‑tsa mluu Espíritu ten Dios gudi'izh bexa.
Le'a polta le'a lat bexa Israel uyo'o bexa nkwi'in ndab le'a ndadi'izh sakndo' Dios. No li‑ga yoo be mech lat bega, bexa nlad ukwi'in‑no bega, gudi'izh bexa dub ta na'anpa ta ugea, ta utsa'abgix ncho bega. Le'a ta wa nluu le'a bexa na'anpa ta ugea ndangealadna Cristo xa ngut sakndo' beuna. Ta we'e gal dub wizh uxax initndo' bexa wa.
Le'a kwa'ad be men isenke'a tso'o be ta ugap ndun bexa wa. No le'a ke ten ta nluu bexa wa, le'a be men iní'i kwea' ndo' gelngea ten Dios.
Le'a bexa wa ukwi'in‑no bega ndo'ontsa gun bexa gan med. Le'a Dios pol‑kata mbinbe'e utsaksi bexa na li gun wa, ta we'e le'a xa segur‑kapa li gun‑no bexa wa.
No li‑ga lá ngunge'ladna Dios ndo' be men uyo'o tiemp xapta zha uyo'o Noé, xa na mbidi'izh xte'e nsabndo' gak be men. Le'a Dios ndi mtu'ub gilog si'il ndo' gizhliyo ndo'ontsa mnitndo' nits iteanak be men ugap wa. Ná le'a Dios lá ula'a ngat Noé ndo' gilog wa nsea stub sga'ad‑ga bexa.
No li‑ga mtsaksi Dios bexa gezh Sodoma no gezh Gomorra, mtso'ol Dios be gezh wa gast ndon di' mya'an‑a, ndo'ontsa ini'í be men xte'e yasea bexa ndun ta ugap.
Na' le'a Dios lá ula'a yol' Lot le'a xa dub xa wen, uzhe'eb kwea' nyoladna xa tant ta ugap nak be men sa wa.
Le'a Lot wa dub xa wen ngok uyo'o lat bexa ugap wa. Le'a xa uzhe'eb‑pa kwea' nyoladna itea wizh gor na na' xa no ndo'ón xa ta ndun be men wa.
Le'a itea be ta ndee wa nluu le'a Dios sun gan ko'o bexa utsin nak wa ndo' be gelkwea'. No sun Dios gan utsaksi bexa ugap wa, gal wizh na gab Dios na ton ndap ke.
No mas utsaksi Dios bexa na ndun be ta bzhi'ik nlad bexa no lá nxobgek bexa ndo' Dios.
Le'a bexa ukwi'in wa uzhe'eb‑pa zhin nak no ngud nak lado'o bexa. No ni lá nzheb bexa xela ní'i bexa ndo' be espíritu nibe'e.
Le'a be ángel ten Dios uzhe'eb‑pa mas juert nak ndo' bexa ukwi'in wa, parea ni lá gun be ángel wa rages usake be espíritu wa ndo' Dios.
Ná le'a be men wa xela ní'i ndo' be ta na ni lá nyakbe'ena bexa, na'anpa utsin ndanbe'e bexa no ndun bexa sbe'en ta nlad‑tsa bexa. Le'a ta na li nak bexa wa, ta we'e li gat bexa. Nak bexa cuent be man, bema ndal por na isen be men ma gat ma.
Le'a lak xela ndun‑no bexa be men, no li‑ga ini'í bexa gelkwea'. Le'a bexa wa ndaladna ndun bexa be ta ugap tezhea ndo' ga'al be men. Le'a gor ndaw‑no bexa bega, na'anpa idoladna bexa ndun bexa ta bzhi'ik, ndi ntenladna bexa ndun bexa ta wa.
Le'a bexa wa nsa'abladna ndo' itea be xagots ni'í bexa wa. No nunk lá nzhanna bexa ndun bexa ta ugap. No nkwi'in‑no bexa be men ndido‑tsa ndangealadna Dios. No nlad bexa uzhe'eb‑pa ta sian gap bexa. Ná le'a Dios uzhe'eb utsaksi bexa.
Le'a bexa wa mla'a nes ten Dios cha usa'abgix bexa. Ndun bexa lak mbin profet Balaam xin Beor. Le'a Balaam wa ndaladna ndun xa be ta ugap ndo'ontsa gun xa gan med.
Ná le'a ngol gor le'a xburr xa uní'i ndo' xa cuent dub men, uteyo ma xa. Na'anpa ula'a ma li gun Balaam ta mbinbe'e xa gun xa, ta na'an xti'in.
Le'a be mech ukwi'in wa xa na'an xti'in, cuent dub so ni nits na'an no cuent dub xkaw itea lad ndo'o mbi. Le'a Dios yá mbinbe'e‑la le'a bexa wa ya'be sa ndon le'a ukaw idub tiemp.
Chul ndadi'izh bexa, ná le'a ta ndab bexa wa ta na'an xti'in. No nki'il bexa be men gun bexa ta ugap lak ndun bexa, nkedi‑no xa be men pen‑kama mla'a be ta ugap nak na.
No ndab be mech wa le'a be men syo'o gan gun itea be ta nlad na, ná le'a bexa wa ni le'a lá yoo gan ula'a be ta ugap nak bexa, le'a be ta ugap wa nibe'e bexa. Le'a itea be ta'a ndun gan ndo' dub men, le'a ta wa le'a nibe'e ndo' xa.
Ta ugea‑ka le'a bexa wa mgondo' Jesucristo Xwan beuna xa na le'a nsa'a gelnban, cha uto'o bexa ndo' be ta bzhi'ik ncho ndo' gizhliyo ndee. Ná nat le'a bexa myach le'akagal ndo' be ta bzhi'ik wa, le'a ta wa ndi le'a ndun gan ndo' bexa. Ta we'e ndi mas pro'ob nak bexa ndo' lak ngok bexa zha ned wa.
Le'a bexa wa mas ta wen lá igondo' bexa nes wen ten Dios, ndo' ndi li mgondo' bexa‑ya cha mla'a bexa ta unibe'e Dios gun bexa.
Le'a ta ndun bexa wa nak lak‑kata ní'i be men: “Le'a mbek nyach ndaw ta ngu'udna ma. No kuch ti'i ngos wa nyach nbixte ndo' yalan stub biaj.”
Bego amig ten na', le'a ta ndee git itop nke'a na' ndo' bega. Le'a ndo' itop be git ntenxe'a na' bega ndo'ontsa sbe'en be ta wen gunbe'e bega.
Le'a na' nlad lá yalad bega ta mke'a be profet ten Dios tiemp polta. No lá yalad bega ta mluu be apóstol bega, be ta unibe'e Jesucristo xa nsa'a gelnban xa na le'a nak Xwan beuna.
Le'a na' nlad ini'í bega le'a tiemp ilen ndee yoo be men gun lak‑tsa nlad na. No inisi bexa bega,
gab bexa: “¿Lid ndab Jesús le'a xa ilen stub biaj zha? Le'a be usan gox polta ten beuna yá ngut‑la, ná le'a itea be ta'a nak lak‑ka nak‑a zha na ngoknde'e‑ta gizhliyo.”
Le'a be men wa lá nlad igondo' le'a tiemp xapta le'a Dios uní'i, cha li ngoknde'e gibe'a no gizhliyo. No le'a di'izh ten xa myunjunt nits cha mlu'u yo bid tlaw nits wa.
No le'aka nits wa mnitndo' Dios gizhliyo zha ula' gilog.
Parea le'aka di'izh ten Dios wa yol' gibe'a no gizhliyo ncho nat, gal wizh gab Dios na ton ndap ke zha na unitndo' Dios be men ugap nak.
Bego amig ten na', lá yalad bega ti le'a cuent ten Cristo le'a dub wizh cuent dub mil li'in, no dub mil li'in cuent‑tsa dub wizh.
Le'a Cristo ilen‑ka zha nsabndo'‑ya lak‑ka ndab xa, na'anpa lak ndanbe'e be men le'a xa cha'aw ilen. Le'a xa ndi nkenke'a le'a xa lá nlad gak perdid ni dub men. Le'a xa ndi nlad le'a itea be men ula'a be ta ugap nak bexa.
Le'a wizh ilen Cristo, le'a ta wa cuent dub zha nda' dub wa'an ta lid be men gor te'al, ni lá ini'í bexa ti ilen xa. Le'a gal wizh wa le'a gibe'a ba' initndo' no uzhe'eb dub ruid si'il igen. Le'a itea be ta ndi'ib gibe'a ba' yol'be. Cha yol' gizhliyo ndee no itea be ta'a ncho ndo' gizhliyo.
Utenke'a bega gast gal zha ilen xa, no bin bega itea be ta na syo'o gan gun bega ndo'ontsa mas uxax ilen xa. Le'a gal wizh wa le'a gibe'a ba' yol' cha initndo'‑ya. No be ta ndi'ib gibe'a ba' yol' no izhu'unbe.
Ná le'a beuna ndenbeas yoo dub gibe'a kub no dub gizhliyo kub lak ndab Dios yoo‑ya. Le'a sa wa sbe'en be ta nsakladna Dios gun be men.
Bego amig ten na', le'a nat le'a itea bego na ndenbeas yoo be ta wa, uzhe'eb‑pa bin bega juers wen ya'an bega ndo' Dios ni dub ke lá gap bega ndo' Dios.
Lá yalad bega le'a Cristo li nkenke'a ilen ndo'ontsa mas kwa'ad be men gap gelnban ndo' Dios. Le'a Pabl xa cuent nak wit beuna wa no mke'a ltsa'a be ta ndee ndo' git mtu'ub xa ndo' bega, lak msa'a Dios nyakbe'ena xa be ta'a wa.
Le'a itea be git nke'a Pabl le'a xa nke'a‑ka cuent ten be ta ndee, maska ncho be ta'a nke'a xa uzhe'eb‑pa bid nyakbe'ena beuna‑ya. Le'a ncho bexa ngud nak, bexa ndido‑tsa nge'ladna Cristo wa na'anpa utsin nluu bexa be ta nke'a Pabl wa. No li‑ga ndun‑no bexa itea‑ta be di'izh ten Dios, ta we'e le'a Dios utsaksi bexa.
Bego amig ten na', le'a nat le'a bega uni'í‑ka be ta ndee gor na biseata yoo‑ya. Ta we'e uzhe'eb‑pa bla'ach bega na'anpa ukwi'in‑no bexa ugap wa bega, cha ula'a bega ta nge'ladna bega Dios.
Ndi mas byakbe'ena bega xte'e nkwea'ladna Dios bega no mas igondo' bega Jesucristo Xwan beuna, xa nsa'a gelnban ndo' beuna. ¡Le'a nat no idub ndo' ndee gab beuna le'a Dios uzhe'eb‑pa dub xa si'il no dub xa nsak! Li‑ka nak‑a.
Le'a besa ndee nke'a git ndee ndo' bego, cuent ten Jesucristo xa nak Di'izh nsa'a gelnban ta nunk lá idub, xa ncho zha utexan‑ta gizhliyo. Le'a besa mbi'ín ta mbidi'izh xa, no uni'índo' besa xa, no uni'í besa ta mbin xa, no usen besa xa.
Le'a xa wa ulen wats besa. Le'a besa uni'í xa no ndadi'izh besa cuent ten xa. Nat le'a besa ndadi'izh ndo' bega le'a xa wa xa nsa'a gelnban nunk lá idub, uto'o xa wats Dios Xus‑xa cha mlundo' xa ndo' besa.
Le'a ta na uni'í besa nsea ta mbi'ín besa, ta we'e ndadi'izh besa ndo' bega ndo'ontsa no bega dub‑tsa gak beuna, lak dub‑tsa nak besa no Dios Xus beuna nsea Xin‑xa Jesucristo.
Nke'a besa be ta ndee ndo' bega ndo'ontsa mas itenladna beuna.
Le'a ta ndee ta mluu Jesucristo ndo' besa no ndadi'izh besa‑ya ndo' bega: le'a Dios le'a nak xe'a, le'a wats Dios na'an sa ukaw.
Tal le'a beuna ndab dub‑tsa nak beuna nsea Dios, ná cha ndesea beuna sa ukaw, le'a beuna ndun gelkwi'in no na'anpa ndun beuna lak nak gelngea.
Ná tal le'a beuna ndesea ndo' xe'a ten Dios lak ncho Dios ndo' xe'a, we'e le'a beuna dub‑tsa nak nsea be ltsa'a beuna. No le'a ten ten Jesucristo Xin Dios ntsambi'i beuna ndo' itea be ke ten beuna.
Tal le'a beuna gab le'a beuna na'anpa ndap ke, le'a beuna nkwi'in‑no le'aka le'a na, no lá nchando' beuna gelngea.
Ná tal le'a beuna igondo' be ke ten na ndo' Dios, le'a xa sunge'ladna ndo' beuna no utsambi'i xa beuna ndo' itea be ta ugap. Li gun Dios le'a xa uzhe'eb dub xa utsin nak no ndun xa lak‑ka ndab xa.
Ná tal le'a beuna gab le'a beuna lá ndap ke, ndun‑no beuna Dios cuent dub xa ukwi'in, no na'anpa ta ugea ndangealadna beuna di'izh ten xa.
Bego nak cuent xi'ín‑na', nke'a na' be ta ndee ndo' bega ndo'ontsa yá lá gun‑ta bega be ta ugap nak. Ná tal mbin beuna dub ta ugap nak, le'a beuna ndap dub xa iso' wats beuna ndo' Dios Xus beuna. Le'a ta wa Jesucristo xa ndon le'a wen.
Le'a xa wa msa'a le'aka le'a xa ngut xa ndo'ontsa utsu'u Dios be ke ten beuna nsea be ke ten be men ncho idub ndo' gizhliyo.
Tal le'a beuna nxobgek be ta'a unibe'e Dios, le'a ta wa nluu le'a beuna ta ugea‑ka nchando' xa.
Le'a tal ton gab le'a xa nchando' Dios, ná lá nxobgek xa be ta unibe'e Dios, le'a xa wa dub xa ukwi'in no lá nchando' xa gelngea.
Ná le'a tal ton nxobgek ndo' di'izh ten Dios, le'a xa wa ta ugea‑kapa nchanke'a Dios. Li ini'í beuna tal le'a beuna dub‑tsa nak nsea Dios natal na'an.
Le'a tal ton gab dub‑tsa nak nsea Dios, le'a xa wa nsabndo' gun lak be ta mbin Jesucristo ndo' gizhliyo.
Bega nak beuna xmen Cristo, le'a ta na li nibe'e na' ndo' bega wa na'anpa dub ta gol go'ón bega. Le'a‑ya ndi dub ta nchando' bega gast zha ned mbingealadna bega Cristo, le'a‑ya di'izh ten Dios mbi'ín bega zha wa.
Parea le'a na' nke'a dub ta kub nibe'e na' ndo' bega, dub ta nchando' bega lak‑ka nchando' Cristo‑ya. Le'a tiemp ten ta ukaw nsatid, le'a xa na ta ugea‑ka le'a nak xe'a ten Dios nsu'‑la.
Le'a tal ton gab le'a xa yá ncho ndo' xe'a ten Dios, ná cha nxeladna xa ndo' ltsa'a‑xa, le'a xa wa bi nkesea sa ukaw.
Le'a tal ton ikwea'ladna be ltsa'a‑na wa, le'a xa wa ncho‑ka ndo' xe'a ten Dios, no na'an xta'an gun gan gaila' xa ndo' ta ugap.
Ná le'a tal ton ixeladna ndo' ltsa'a‑na wa, le'a xa wa nkesea sa ukaw, ni lá ini'í xa pa ncha'a xa, le'a ta ukaw wa le'a mbin gan lá ina'‑ta xa.
Bega nak cuent xi'ín‑na', nke'a na' git ndee ndo' bega geal le'a Jesucristo mtsu'u‑la be ke ten bega.
Le'a ndo' bego bexa gox nke'a na' ta ndee le'a bega nchando' Cristo, xa ncho zha utexan‑ta gizhliyo. No ndo' bego xa ben, nke'a na' ta ndee le'a bega juert nak no ncho di'izh ten Dios len lado'o bega no mbin bega gan ndo' mxu'u.
Lá yanke'a bega gizhliyo ndee ni be ta'a ncho ndo' gizhliyo. Tal ton ndanke'a gizhliyo, le'a xa wa na'anpa ndanke'a Dios Xus beuna.
Le'a itea be ta ugap ncho ndo' gizhliyo ndee na'anpa ta ten Dios. Le'a bexa gizhliyo nkwa'an be ta ugap ndanbe'e bexa, no nsa'abladna bexa be ta na' bexa, nsea nzhinnona bexa be ta ndap bexa. Le'a be ta li ndun bexa wa na'anpa ta ten Dios Xus beuna, le'a ta wa ndi ta gizhliyo‑tsa.
Le'a gizhliyo ndee initndo' nsea be ta ugap nlad bexa; ná le'a tal ton gun lak nlad Dios, le'a xa wa iban idub tiemp.
Bega nak cuent xi'ín‑na', le'a tiemp ndee be wizh lult. Lak ndo'ón bega le'a gal dub wizh ilen dub xa gak anticristo xa na uka gun be men ta nlad Cristo. Ná le'a nat ncho kwa'ad bexa li nka gun be men ta nlad Cristo, ta we'e uni'í beuna le'a tiemp ndee be wizh lult.
Le'a bexa wa uto'o lat beuna, parea na'anpa ta ugea nak bexa ltsa'a beuna. Tal le'a bexa nak ltsa'a beuna, nal ndi ncho bexa lat beuna. Ná le'a ta na uto'o bexa wa nluu le'a bexa na'anpa nak ltsa'a beuna nak xmen Cristo.
Le'a Cristo msa'a Espíritu ten Dios ndo' bega, ta we'e nchando' bega gelngea.
Nke'a na' ta ndee ndo' bega le'a na' uní le'a bega nchando'‑ka gelngea, no uni'í‑ka beuna le'a ni dub gelkwi'in lá ilen lat gelngea.
¿Ton bexa na ndun gelkwi'in? Le'a ta wa xa ndab le'a Jesús na'anpa le'a nak Cristo. Le'a xa li ndab wa xa nka ta nlad Cristo, le'a xa nxelad Dios Xus beuna no Xin Dios.
Le'a tal ton gab le'a Jesús na'anpa nak Xin Dios, le'a xa wa lá nchando' Dios Xus beuna. Ná le'a tal ton gab le'a Jesús Xin‑ka Dios, le'a xa wa no‑ka Dios Xus beuna nchando'.
Ta we'e lá ula'a bega ta mbi'ín bega zha ned mbingealadna bega Cristo. Tal le'a bega ndun‑ka be ta mbi'ín bega zha ned wa, le'a bega dub‑tsa nak no Xin Dios no Dios Xus beuna.
Le'a Cristo ndab le'a usa'a dub gelnban ndo' beuna, ta nunk lá idub.
Nke'a na' be ta ndee ndo' bega, ndo'ontsa gap bega cuent ndo' bexa nlad ukwi'in‑no bega.
Le'a bega no'o Espíritu ten Dios ta na msa'a Cristo ndo' bega. Ta we'e na'anpa nki'in bega ni dub men uluu bega, le'a Espíritu wa le'a nluu xte'e nak itea be ta'a. Le'a ta nluu Espíritu wa ta ugea‑kaya na'anpa gelkwi'in‑a. Ta we'e dub‑tsa gok bega no Cristo, lak mluu Espíritu ten Dios bega.
Bega nak cuent xi'ín‑na', nat na'anpa ula'a beuna Cristo, ndo'ontsa na'anpa izheb beuna zha ulundo' xa, no na'anpa idoladna beuna ndo' xa zha gi'id xa.
Le'a bega uni'í‑ka le'a Jesucristo sbe'en ndun ta wen, ta we'e no nsabndo' ini'í bega le'a itea bexa na ndun ta wen wa xin‑ka Dios.
Binbe'e bega xte'e uzhe'eb nkwea'ladna Dios beuna, ndab xa le'a beuna nak xin‑xa. Le'a be men gizhliyo lá nchando' xa, ta we'e lá ini'í bexa le'a beuna xin Dios.
Bego amig ten na', nat le'a beuna nak xin Dios, parea biseata ini'í beuna xte'e gak beuna. Le'a gal zha na ilen Cristo le'a beuna yak lak nak xa, geal le'a beuna ini'í xte'e mer nak xa.
Le'a tal ton ndangealadna li yoo ta wa, le'a xa wa ntsambi'i le'aka le'a xa ndo' ta ugap, lak umbi'i nak Cristo.
Le'a itea bexa na ndun be ta ugap, le'a bexa wa ndap ke ndo' Dios, le'a Dios nibe'e na'anpa gun bexa ta ugap wa.
Ná le'a bega yá uni'í‑ka le'a Jesucristo mbi'id ndo' gizhliyo ndo'ontsa yu'u be ke ten beuna, le'a xa wa ni dub ke lá ndap.
Le'a iteanak bexa na dub‑tsa nak no Cristo na'anpa ndun‑ta be ta ugap. Ná le'a itea bexa ndun‑ta be ta ugap, le'a bexa wa lá ini'í ton nak Cristo no ni lá nchando' bexa xa.
Bego nak cuent xi'ín‑na', lá ula'a bega ukwi'in‑no be men bega: le'a tal ton ndun be ta wen le'a xa wa xa wen‑ka lak wen nak Cristo.
Ná le'a tal ton ndun‑ta be ta ugap le'a xa wa xin mxu'u, le'a mxu'u li ndun be ta ugap zha utexan‑ta gizhliyo. Ta we'e ulen Xin Dios mbizha'a xa iteanak be ti'in ten mxu'u.
Le'a bexa nak xin Dios, le'a xa wa yá lá ndun‑ta be ta ugap, geal le'a xa ndap gelnban kub msa'a Dios len lado'o bexa. Lá yoo‑ta gan gun bexa be ta ugap, le'a bexa myak dub xin Dios.
Le'a ta ndee nluu ton nak xin Dios no ton nak xin mxu'u: le'a itea bexa na lá ndun be ta wen no lá nkwea'ladna xa be ltsa'a‑xa, le'a xa wa na'anpa xin Dios.
Le'a di'izh ndee ta mbi'ín bega zha ned‑ta: ikwea'ladna beuna be ltsa'a beuna.
Lá gak beuna lak ngok Caín xin mxu'u, xa mbit wit‑na. ¿Xta'an li mbin xa zha? Li mbin Caín geal ugap nak be ta ndun xa, ná le'a wit‑xa wa utsin nak be ta ndun na.
Bega nak beuna xmen Cristo, lá ganseana bega tal le'a be men ncho ndo' gizhliyo ndee nxenoladna bega.
Le'a itea bexa nxeladna ndo' ltsa'a‑na wa, le'a xa wa cuent nak dub xa ndut men. No uni'í bega le'a ni dub xa ndut men lá yoo gan gap gelnban ndo' Dios ta nunk lá idub.
Lnde'e nchando' beuna xte'e nsabndo' ikwea'ladna beuna be ltsa'a beuna: le'a Jesucristo msa'a gelnban ten na sakndo' beuna. Ta we'e li‑ga nsabndo' usa'a beuna gelnban ten beuna sakndo' be ltsa'a nak beuna xmen Cristo.
Ná tal ncho dub xa ndap ta'a ndo' gizhliyo ndee cha na' xa le'a dub ltsa'a‑xa wa uban nak, ná lá gakno xa xa wa le'a xa wa na'anpa nkwea'ladna ltsa'a‑na wa lak nlad Dios gun xa.
Le'a bego nak cuent xi'ín‑na', lá yoo gan ikwea'ladna beuna be ltsa'a beuna sbe'en di'izh‑tsa. Ndi gakno beuna be ltsa'a beuna, ta na nluu le'a beuna nkwea'kaladna bexa.
Tal le'a beuna li ndun, le'a beuna uni'í le'a beuna ndun lak nak gelngea ten Dios, no uni'í beuna le'a beuna ga'al nak ndo' Dios.
Tal le'a beuna nsak le'a beuna na'anpa ga'al nak ndo' Dios, ná le'a Dios le'a uni'í xte'e nak beuna le'a xa nchando' itea be ta'a.
Bego amig ten na', tal le'a beuna uni'í len lado'o beuna le'a beuna ga'al nak ndo' Dios, le'a beuna na'anpa izheb ibii beuna wats Dios.
No usa'a Dios guni'i xta'an inab beuna, tal le'a beuna nxobgek ta nibe'e Dios no ndun beuna be ta nsakladna xa.
Le'a ta ndee ta nibe'e Dios wa: gungealadna beuna Jesucristo Xin‑xa nsea ikwea'ladna beuna be ltsa'a beuna lak ndab xa.
Le'a tal ton uxobgek ndo' ta nibe'e Dios, le'a xa wa dub‑tsa nak nsea Dios, ncho Dios len lado'o‑xa. Le'a bega uni'í le'a beuna dub‑tsa nak nsea Dios ta na msa'a xa Espíritu ten xa ndo' beuna.
Bego amig ten na', lá gungealadna bega iteanak be ta nluu be men, ndi bla'ach bega naga no'o bexa Espíritu ten Dios nate na'an, le'a ncho kwa'ad xa nkwi'in ndab le'a ndadi'izh sakndo' Dios.
Lnde'e ini'í bega na ton no'o Espíritu ten Dios: le'a itea bexa na gab le'a Jesucristo mbi'id ndo' gizhliyo lak nak dub men, le'a xa we'e no'o Espíritu ten Dios.
Ná le'a itea bexa na gab le'a Jesucristo na'anpa mbi'id lak nak dub men, le'a xa wa na'anpa no'o Espíritu ten Dios, ndi nak xa xmen anticristo. Le'a bega yá ndo'ón le'a xa wa ilen, le'a juers ten xa wa yá ncho ndo' gizhliyo.
Bega nak cuent xi'ín‑na', le'a bega yá nak xmen Dios no mbin bega gan ndo' bexa ukwi'in wa, le'a Espíritu ten Dios ncho len lado'o bega wa mas juert ndo' espíritu ncho ndo' gizhliyo ndee.
Le'a bexa wa xa gizhliyo, ta we'e ndadi'izh bexa be ta gizhliyo. Le'a be men gizhliyo cha nla'ach‑ka ta ndab xa.
Parea le'a beuna xmen Dios. Le'a tal ton nchando' Dios le'a xa wa nsakyo'ón ta ndab beuna. Ná le'a tal ton na'anpa nchando' Dios le'a xa wa lá isakyo'ón ta ndab beuna. Li igondo' beuna na ton no'o Espíritu ndadi'izh gelngea no ton no'o espíritu ukwi'in.
Bego amig ten na', nsabndo' ikwea'ladna beuna be ltsa'a beuna, le'a ta wa dub ta nsa'a Dios gun beuna. Le'a tal ton ikwea'ladna ltsa'a‑na wa, le'a xa wa xin Dios no nchando' xa Dios.
Le'a tal ton lá ikwea'ladna be ltsa'a‑na wa, le'a xa wa lá nchando' Dios le'a Dios sbe'en nkwea'ladna be men.
Lnde'e mluu Dios le'a xa nkwea'kaladna beuna: le'a xa mtu'ub dub‑kama Xin‑xa ndo' gizhliyo, ndo'ontsa gap beuna gelnban ta nunk lá idub.
Le'a Dios uzhe'eb‑pa nkwea'ladna be men, na'anpa lak nak ta ndanke'a beuna xa, ndi tant nkwea'ladna xa beuna msa'a xa Xin‑xa ngut xa ndo'ontsa utsu'u xa be ke ten beuna.
Bego nak amig ten na, le'a ta na li nkwea'ladna Dios beuna, le'a beuna no nsabndo' ikwea'ladna be ltsa'a‑na.
Na'an ton gol ni'í Dios. Ná tal le'a beuna nkwea'ladna be ltsa'a‑na le'a Dios ncho len lado'o beuna, no li nkwea'ladna beuna bexa lak nkwea'ladna Dios beuna.
Lnde'e ini'í beuna le'a beuna dub‑tsa nak nsea Dios, no ncho Dios len lado'o beuna: le'a xa msa'a Espíritu ten na ndo' beuna.
Le'a beuna le'a uni'í no ndadi'izh beuna le'a Dios Xus beuna mtu'ub Xin‑na utix xa be ke ten be men ncho ndo' gizhliyo ndee.
Le'a tal ton gab le'a Jesús le'a nak Xin Dios, le'a xa wa ncho Dios len lado'o‑na no dub‑tsa nak xa nsea Dios.
Le'a beuna mgondo' no ndangealadna beuna le'a Dios nkwea'ladna beuna. Le'a Dios sbe'en nkwea'ladna be men. Ta we'e le'a bexa na nkwea'ladna be ltsa'a‑na, le'a xa wa dub‑tsa nak nsea Dios no ncho Espíritu ten Dios len lado'o‑xa.
Le'a ta na nkwea'ladna beuna be ltsa'a beuna wa, le'a gal wizh gab Dios na ton ndap ke le'a beuna na'anpa izheb, le'a ndo' gizhliyo ndee le'a beuna nak lak nak Jesucristo.
Le'a Dios nkwea'kaladna beuna, ta we'e lá nzheb beuna ndo' xa. Le'a tal ton igondo' le'a Dios nkwea'ladna xa, le'a xa wa na'anpa nzheb ndo' Dios. Le'a bexa na nzheb ndo' xa wa, le'a bexa uni'í le'a Dios utsaksi bexa. Ta we'e tal ton nzheb ndo' Dios, le'a xa wa biseata igondo' ta na nkwea'ladna Dios xa.
Le'a beuna ndanke'a Dios geal le'a Dios ned mkwea'ladna beuna.
Le'a Jesucristo unibe'e ta ndee ndo' beuna: tal le'a beuna ndanke'a Dios, le'a beuna no nsabndo' ikwea'ladna be ltsa'a‑na.
Le'a itea bexa na ndangealadna le'a Jesús le'a nak Cristo, le'a bexa wa myak xin Dios. Le'a itea bexa na ndanke'a Dios Xus beuna, le'a bexa wa no‑ga nkwea'ladna bexa nak xin Dios wa.
Tal le'a beuna ndanke'a Dios no ndun beuna lak ndab Dios, we'e uni'í beuna le'a beuna nkwea'ladna be xin Dios.
Tal le'a beuna ndanke'a‑ka Dios, le'a beuna nxobgek ndo' ta nibe'e xa, le'a ta nibe'e xa wa na'anpa dub ta bid.
Le'a itea bexa nak xin Dios ndun gan ndo' be ta gizhliyo. Le'a ta na nge'ladna beuna Cristo, ta we'e ndun beuna gan ndo' gizhliyo.
¿Ton‑ma ndun gan ndo' be ta gizhliyo? Le'a ta wa iteanak bexa ndangealadna le'a Jesús nak Xin Dios.
Le'a zha na mbi'id Jesucristo le'a xa utalea' no ngut xa mtsi'i xa ten ten xa. Na'anpa nab‑tsa utalea' xa, le'a xa no ngut mtsi'i xa ten. Ta we'e uni'í beuna le'a xa Xin‑ka Dios. Le'a Espíritu ten Dios nluu le'a ta wa ta ugea, le'a iteanak ta ndab Espíritu wa ta ugea‑ka.
Le'a chon bexa ncho gibe'a nluu le'a Jesús nak Xin Dios: le'a ta wa Dios Xus beuna, no Xin Dios xa nak Di'izh, no Espíritu ten Dios. Le'a yon bexa ndee dub‑tsa ndab.
Nsea ncho chon ta'a ndo' gizhliyo nsa'a cuent le'a Jesús nak Xin Dios: le'a ta wa ta ndab Espíritu ten Dios, no ta na utalea' Jesús len nits, no ten ten Jesús mtsi'i xa ndo' cruz. Le'a chon ta ndee wa dub‑tsa ndab.
Le'a beuna ndangealadna ta ndadi'izh be men, parea ta ndab Dios wa mas ta nsak, ta ndadi'izh xa cuent ten Xin‑xa.
Le'a tal ton ige'ladna Xin Dios, le'a xa wa uni'í len lado'o‑na le'a ta ndab Dios wa ta ugea‑ka. Ná le'a tal ton lá gungealadna ta ndab Dios, le'a xa wa ndun‑no Dios cuent dub xa ukwi'in, le'a xa lá ngungealadna ta mbidi'izh Dios lak nak Xin Dios.
Le'a ta ndee ta mbidi'izh Dios: le'a Dios nsa'a dub gelnban nunk lá idub tal le'a beuna nge'ladna Xin Dios.
Le'a tal ton ige'ladna Xin Dios, le'a xa wa ndap gelnban wa. Ná le'a tal ton lá ige'ladna xa wa, le'a xa na'anpa ndap gelnban wa.
Le'a be ta ndee nke'a na' ndo' itea bego na nge'ladna Xin Dios, ndo'ontsa ini'í bega le'a bega ndap gelnban nunk lá idub no ndo'ontsa mas ige'ladna bega Xin Dios.
Le'a beuna uni'í‑ka tal le'a beuna inab dub ta'a ndo' Dios lak nlad Dios, le'a xa so'ón‑kaya.
Lak uni'í beuna le'a Dios ndo'ón ta unab beuna wa, no li‑ga uni'í beuna le'a xa usa'a‑ka ta wa.
Tal le'a dub bega na' le'a dub ltsa'a bega ndun dub ta ugap nak, dub ta sunge'ladna Dios, we'e unab bega ndo' Dios gunge'ladna ndo' xa wa. Le'a Dios li gun tal ta mbin xa wa na'anpa dub ta'a uzhe'eb‑pa ugap nak. Le'a ncho be ta'a ugap ndun be men yá lá gunge'taladna Dios. Le'a bexa li ndun ke wa na'anpa gáp na' inab bega ndo' Dios gunge'ladna xa.
Itea be ta ugap ndun be men, le'a ta wa dub ke ndo' Dios. Parea ncho be ke wa le'a Dios sunge'kaladna.
No uni'í beuna le'a bexa nak‑la xin Dios wa yá na'antapa nsenke'a tso'o be ta ugap. Le'a Xin Dios nla'ach bexa wa ndo'ontsa na'an xta'an gun‑no mxu'u bexa.
No uni'í beuna le'a beuna nak xin Dios, maska idub gizhliyo ncho ndo' ya'a mxu'u.
No uni'í beuna le'a Xin Dios mbi'id, no msa'a xa ta nyakbe'ena beuna ndo'ontsa igondo' beuna xa na ta ugea‑ka le'a nak Dios. Le'a ta wa Jesucristo Xin Dios, xa na dub‑tsa nak no beuna. Le'a xa wa ta ugea‑ka le'a nak Dios, xa nsa'a gelnban nunk lá idub.
Bego nak cuent xi'ín‑na', lá yanke'a bega be ta nak dios ten be men be ta na'anpa le'a nak Dios. Li‑ka nak‑a.
Le'a na' ndee xa gox nke'a git ndee ndo' xagots mti Dios no ndo' be xin‑xa. Le'a na' ta ugea‑ka nkwea'ladna itea bega. No iteanak bexa na nchando' gelngea ten Dios wa nkwea'ladna bega.
Le'a besa li nkwea'ladna bega geal ndap beuna gelngea wa len lado'o beuna no ndap beuna ta wa idub tiemp.
Le'a na' na'ab ndo' Dios Xus beuna no ndo' Jesucristo Xin Dios Xa Nibe'e wa mas utsin gak bexa ndo' bega, no mas ikwea'ladna bexa bega, no gun bexa wen yooladna bega. No mas ige'ladna bega gelngea ten Dios, no mas ikwea'ladna bega be ltsa'a bega.
Uzhe'eb‑pa mtenlad na' gor na mbín na' le'a ncho be xin‑lu ndun‑ka lak ndab gelngea ten Dios lak unibe'e Dios Xus beuna gun beuna.
Nat ndáp na' ndo' bega, ikwea'ladna beuna be ltsa'a beuna. Le'a ta ndee na'anpa dub ta ti'i ndo'ón beuna, le'a‑ya dub ta pol‑kata uni'í beuna.
Le'a tal nkwea'ladna beuna be ltsa'a beuna, le'a ta wa gab uxobgek beuna ndo' Dios. Le'a ta wa lak mbi'ín bega polta unibe'e Dios: ikwea'ladna beuna be ltsa'a beuna.
Uzhe'eb‑pa ncho be men ndo' gizhliyo ndun gelkwi'in, ndab bexa le'a Jesucristo na'anpa ngi'id ndo' gizhliyo cuent dub men. Le'a bexa na li ndadi'izh wa xa ukwi'in, no nka xa ta nlad Cristo.
Le'a tal ton nto'o len ta ndab di'izh ten Jesucristo cha ndangealadna xa dub ta'a xa'aga, le'a xa wa na'anpa xmen Dios. Ná le'a tal ton gungealadna lak mluu Jesucristo, le'a xa wa xmen‑ka Dios Xus beuna no xmen‑ka Xin Dios.
Tal ncho bexa ilaya' lat bega uluu xa dub ta xa'aga nak, lá ula'a bega yoo xa wa len lid bega no ni lá inidi'izh bega ndo' bexa wa.
Tal ncho bega inidi'izh ndo' bexa wa, le'a bega no ndun‑no bexa ta ugap wa.
Ncho sian‑ta be ta'a nlad na' gáp na' ndo' bega, parea lá nlad na' uke'a na'‑ya ndo' git. Le'a na' ndi nlad gal ina' bega no gudi'izh‑no na' bega, ndo'ontsa mas uzhe'eb itenladna beuna.
Le'a be xin beal‑lu stub xagots mti Dios nidi'izh bexa ndo' lu. Li‑ka nak‑a.
Le'a na' ndee xa gox ntu'ub git ndee ndo' lu Gayo, le'a na' ta ugea‑ka nkwea'ladna lu.
Amig ten na', na'ab na' ndo' Dios wen ito'o itea ta'a gun lu no wen yoo lu, lak wen nak lado'o‑lu ndo' Dios.
Le'a gor na mlancha' pla be xmen Jesús sa ndee, mbidi'izh bexa ndo' na' xte'e‑ta ga'al nso' lu ndo' gelngea ten Dios. Cha uzhe'eb‑pa mtenlad na' gor na mbín na' ta wa.
Na'an stub ta mas ntenlad na' ndo' gor na ndon na' le'a bexa nak cuent xi'ín‑na' ga'al nde ndo' gelngea ten Dios.
Amig ten na', uzhe'eb‑pa wen ndun lu gor na ndakno lu be xmen Jesús, maska lá nchando' lu bexa.
Le'a bexa wa mbidi'izh ndo' itea be xmen Jesús xte'e nkwea'ladna lu bexa. Nat bin ta nsakladna Dios, gakno lu bexa be ta nki'in bexa nes ya'be bexa.
Le'a bexa wa uto'o ndun bexa ti'in ten Jesús ni lá inab bexa ta'a nki'in bexa ndo' bexa lá nchando' Dios.
Ta we'e le'a beuna nsabndo' usa'a be ta'a nki'in bexa ndo'ontsa li gakno beuna gudi'izh bexa gelngea ten Dios.
Le'a na' mtu'ub‑la dub git ndo' be xmen Jesús nyakjunt sa ba', ná le'a Diótrefes lá nla'ach ta nibe'e besa, ndi le'a xa nlad inibe'e.
Ta we'e le'a zha na gal na' lat bega le'a na' gáp ndo' xa wa itea ta ugap ndun xa le'a xa uzhe'eb‑pa nisi besa. Na'anpa nab‑tsa ta ndee wa ndun xa, le'a xa no lá nsa'a ta lid‑na yoo be xmen Jesús wa, ni lá nla'a xa tal ncho bega nlad usa'a ta lid‑na yoo bexa wa. No ngontu'ub xa bega na li ndun wa sa nyakjunt bega.
Amig ten na', lá gun lu lak ndun bexa ugap, ndi bin lak ndun bexa wen. Le'a bexa ndun be ta wen, le'a bexa wa xmen‑ka Dios. Ná le'a bexa ndun ta ugap, le'a bexa wa lá nchando' Dios.
Le'a itea men ndab le'a Demetrio dub xabgi'i wen nak ndo' Dios, ndun xa ta wen lak ndab gelngea ten Jesús. Le'a besa ndee no ndab le'a xa xa wen nak. No uni'í bega le'a besa sbe'en ta ugea‑ka ndadi'izh.
Ncho sian‑ta be ta'a nlad na' gáp na' ndo' lu, parea le'a na' lá nlad uke'a‑ya ndo' git.
Le'a na' ndi nlad ini'í xan lu, we'e gudi'izh wa.
Le'a na' na'ab ndo' Dios gun wen yooladna lu. Le'a itea be amig ten lu ndencho sa ndee nidi'izh ndo' lu. Unidi'izh sakndo' besa ndo' kad‑ga dub amig ten beuna ndencho sa ba'.
Le'a na' ndee Judaswit Jacob, ndun na' ti'in ndo' Jesucristo. Nke'a na' git ndee ndo' bego nak xmen Dios. Le'a Dios Xus beuna mti bega li gak bega xmen‑xa, no nla'ach Jesucristo bega.
Na'ab na' ndo' Dios le'a xa mas ilatsladna bega, no mas wen yooladna bega no mas ikwea'ladna Dios bega.
Bego amig ten na', le'a na' uzhe'eb‑pa nlad uke'a dub git ndo' bega cuent ten ta na ngo'o Dios beuna ndo' be ke ten beuna. Ná le'a nat ndi stub ta xa'aga uke'a na' ndo' bega: Lá ula'a bega uche'a be men di'izh ten Dios, ta ndangealadna beuna, ta na msa'a Dios dub‑tsa biaj ndo' iteanak beuna nak xmen‑xa.
Li ndáp na' geal le'a lat bega ncho pla bexa ndab le'a nak xmen Dios, ná le'a bexa na'anpa ta ugea nak ta wa. Le'a bexa wa nkwi'in ndab geal ta na nkwea'ladna Dios bexa wa, ta we'e le'a bexa syo'o gan gun iteanak be ta nlad bexa. No ndab bexa le'a Dios na'anpa nak xa dub‑kama nibe'e beuna, no na'anpa nak Jesucristo Xwan beuna. Parea le'a polta nkeani'i di'izh ten Dios le'a Dios utsaksi‑ka bexa na li ugap ndun wa.
Le'a na' nlad utse'aladna bega stub biaj xte'e ulo'o Dios bexa Israel bexa nak xmen‑xa ndo' ya'a bexa Egipto,cha tso'o wa mnitndo' Dios bexa na'anpa ndangealadna xa.
No btse'aladna bega polta xte'e le'a be ángel nlad mas inibe'e bexa, cha mla'a bexa sa uyo'o bexa wats Dios. Le'a Dios cha mtsa'ab bexa wa sa uzhe'eb‑pa ukaw sa nchonyaw bexa idub tiemp gast gal wizh utsaksi Dios bexa ugap nak.
No btse'aladna bega xte'e mbin bexa na uyo'o gezh Sodoma no gezh Gomorra no be gezh nde gax sa wa. Le'a be men wa uzhe'eb‑pa ugap ngok, mgal bexa be men na'anpa xa ten bexa no mbin bexa sian‑ta be ta ugap ltsa'a ta wa. Ta we'e le'a Dios mtsaksi bexa ndo' gi' ta nunk lá yu'u, ndo'ontsa ini'í itea be men le'a Dios ntsaksi‑ka be men ugap.
No li‑ga nak bexa ugap ncho lat bego ba'. Le'a bexa wa ndun ta nche'aladna bexa no ndun bexa be ta nlad‑tsa bexa be ta bzhi'ik. No ngobi bexa be ta'a unibe'e Dios, no kwea' ní'i bexa ndo' be ángel ten Dios.
Le'a zha na ngut Moisés le'a ángel Migueluteyo‑no mxu'u na ton go'o Moisés.Le'a Miguel wa le'a xa nibe'e lat be ángel, parea ni lá ngun xa rages kwea' iní'i xa ndo' mxu'u. Le'a Miguel ndi ndab‑tsa ndo' mxu'u: “¡Le'a Dios utsaksi lu!”
Pro'ob bexa wa, le'a bexa ugap nak lak ngok Caín.No ndun bexa ta ugap ndo'ontsa gun bexa gan med lak mbin Balaam.No gat bexa lak ngut Coré xa ngoklo ndo' Moisés.
No ugap ndun bexa gor nzhealbe bega ndaw bega. Ntenladna bexa ndaw bexa no ndo bexa, parea na'anpa ndap bexa mod ndo' be ltsa'a bexa, ndi ndun bexa ta nlad‑tsa bexa. Le'a bexa wa xa na'an xti'in cuent be xkaw ndo'o mbi ta lá nla' gi. No nak bexa cuent dub ya bid ta mgi'ib‑la, ta lá yoo‑ta gan usa'a ngus.
Le'a bexa wa ugi'i nak cuent golp ten nitsdo'o, cuent bchi'in ntsa'ab golp ten nits wa li udalad nak ta ndun bexa. Le'a bexa wa nak cuent be mbeal ula' ndi'ib gibe'a. Ta we'e le'a Dios utsaksi bexa ya' bexa sa ndon le'a ukaw idub tiemp.
Le'a cuent ten bexa wa, le'a Enoc xa ngok isaga'ad xkwa'a be men uyo'o tso'o Adán wa mbidi'izh sakndo' Dios ndab xa: “Bwi'i bega, le'a Dios Xa Nibe'e nsea‑no uzhe'eb‑pa kwa'ad luzh be ángel ten na,
gab xa ndo' kad‑ga be men xte'e nak ta ndun bexa. Cha utsaksi xa itea bexa ugap nak, le'a bexa uzhe'eb be ta ugap ndun no uzhe'eb nisi bexa Dios.”
Le'a bexa wa xela ní'i ndo' Dios, no itea be ta'a nisi bexa, no ndeseakwa'an bexa be ta nlad‑tsa bexa. Zhin ndadi'izh bexa, no utsin ní'i bexa ndo' be men natsa gun bexa gan be ta nlad bexa.
Ná le'a bego be amig ten na', btse'aladna bega be ta mbidi'izh be apóstol ten Jesucristo Xwan beuna.
Ndab bexa ndo' bega: “Le'a be wizh lult ndee yoo bexa uxi'id‑no be ta ten Dios, no gun bexa be ta ugap lak‑tsa nlad bexa.”
Le'a ta wa bexa na nlad uteltsa'a be xmen Cristo. Sbe'en ndun bexa lak‑tsa nsakladna bexa, no na'anpa ncho Espíritu ten Dios len lado'o bexa.
Ná le'a bego amig ten na' nsabndo' mas ige'ladna bega Cristo, no bidi'izh‑no bega Dios lak ndakno Espíritu ten Dios bega.
Lá yalad bega ta na uzhe'eb nkwea'ladna Dios beuna. No list ute bega gast gal zha usa'a Jesucristo gelnban nunk lá idub ndo' beuna, le'a xa uzhe'eb‑pa utsin ndun‑no beuna.
Btenxe'a bega bexa na lá ini'í na xta'an nsabndo' gungealadna bexa.
Gokno bega bexa ndaila' ndo' ta ugap, lak ngo'o be men dub xa len dub ni'i nsayol'. Bkwea'ladna bega bexa ndun ta ugap, parea bla'ach bega le'aka bega ndo'ontsa na'anpa no bega gaila' ndo' ta wa, cuent dub ta no gast xab bexa wa ta bzhi'ik.
Le'a Dios sun gan lá gaila' bega ndo' be ta ugap, no sun xa gan iso' bega ndo' xa itenladna bega no umbi'i gak lado'o bega.
Le'a xa wa dub‑kama nak Dios, xa ndon le'a ndak, xa ulo'o beuna ndo' be ke ten beuna. Le'a nat no idub tiemp gab beuna le'a Dios nak xa ndon le'a si'il no xa ndon le'a juert no xa ndon le'a nibe'e no xa ndon le'a nsak. Li‑ka nak‑a.
Le'a ta ndee nkeani'i be ta mluu Dios ndo' Jesucristo, ndo'ontsa uluu xa ndo' bexa ndun ti'in ndo' xa be ta sken yoo. Le'a Cristo cha mtu'ub dub ángel mbiduluu‑ya ndo' na' xa nsalea' Juan, dub xa ndun ti'in ndo' xa.
Ta ugea‑ka gáp na' le'a be ta uní na' wa ta ten‑ka Dios no le'aka Jesucristo mlu'u na'‑ya.
Uzhe'eb‑pa wen yooladna bexa na go'ol be di'izh ten Dios ndee no isakyo'ón bexa‑ya, le'a tiemp yoo be ta wa sken ilen.
Le'a na' ndee Juan nidi'izh ndo' bega nak isaga'ad xkwa'a be xmen Jesucristo ndencho Asia. Le'a Dios xa na le'aka nak Dios nat no polta no idub tiemp ilen ndee, no isaga'ad espíritu nde ndo' sa nsob Dios, le'a bexa wa utsin gak ndo' bega no gun bexa wen yooladna bega.
No Jesucristo li gun, le'a xa wa ga'al mluu xte'e si'il nak Dios, no ndon ned xa mbin gan ndo' gelgut, no le'a xa nak xa nibe'e ndo' itea bexa nibe'e ndo' gizhliyo ndee. Le'a xa wa nkwea'ladna beuna no mtsambi'i xa lado'o beuna ndo' be ke ten beuna no ten ten xa.
No myun‑no xa beuna dub xa nibe'e no dub ule'ay ndun ti'in ndo' Dios Xus‑xa. Idub tiemp yanke'a beuna Cristo xa ndon le'a nibe'e. Li‑ka nak‑a.
Bla'ach bega nat, le'a xa ilen ndo' xkaw, nsea itea be men ini'í xa, gast no bexa ndap ke ngut xa wa. Nsea itea be ras men nde ndo' gizhliyo uzhe'eb gó'on‑no xa. Ta ugea‑ka li‑ka gak‑a.
Le'a Cristo Xa Nibe'e wa xa ndon le'a juert nak ndab: “Le'a na' ndee nak Alfa nsea Omega. Nak na' xa ned nsea xa lult ndo' itea be ta'a.” Le'a xa wa le'aka nak Dios nat no polta no idub tiemp ilen ndee.
Le'a na' ndee Juan nak beuna xmen Jesucristo. Le'a beuna dub‑tsa gelkwea' nsatid, no nak beuna bexa nibe'e Dios, no ndakno Jesucristo beuna ncha'uxik beuna ndo' be gelkwea'. Le'a ke na ndadi'izh na' di'izh ten Dios no ndadi'izh na' xte'e nak ta ndun Jesucristo, ta we'e mtsa'ab be men na' isla nsalea' Patmos cuent dub xa nke'a latgi'ib.
Le'a ngol dub wizh doming le'a Espíritu ten Dios usen na'. Cha we'e le'a lad tso'o na' mbin' na' dub ti men uzhe'eb‑pa uge' cuent ti dub trompet,
ndab xa:
—Le'a na' ndee nak Alfa nsea Omega, xa ned no xa lult ndo' itea be ta'a. Bke'a ndo' git be ta ina' lu, cha btu'ub‑a ndo' isaga'ad be gezh nde be xmen‑na' sa nsalea' Asia. Le'a be gezh wa nsalea' Éfeso no Esmirna no Pérgamo no Tiatira no Sardis no Filadelfia nsea Laodicea.
Cha mgeakso' na' lad tso'o na' na ton ta na li uní'i ndo' na' wa. Cha we'e uní na' dub ga'ad candeler ta oro.
Le'a tlaw be candeler wa uní na' nso' dub xa nluu cuent dub men, nak xa dub lad ko'ol gast gen ndats xa ndakea‑ya. No nde dub sinch oro ta lado'o‑xa.
Le'a xo'o‑xa ndu'u lak ndu'u dub gi'ib guch ta bronce, dub ta ti'i uto'o len gor. Le'a ti‑xa ngen cuent sa nsala' kwa'al nits ndo' dub ge'da'a.
Le'a ndo' ya'a lad ga'al xa ndi'ib dub ga'ad ta cuent mbeal ndi'ib gibe'a. Le'a to'o‑xa nto'o dub spad top to'o na wach. Le'a idub ndo' xa nluu cuent nluu wizh gor na uzhe'eb‑pa ugi'i na' bea.
Le'a gor uní na' xa, cuent dub xa ngut ulayat na' xan ndats‑xa. Le'a xa cha mxo'ob ya'a lad ga'al xa tso'o na', cha ndab xa:
—Lá izheb lu. Na' le'a nak xa ned no xa lult ndo' itea be ta'a,
xa na nban. Le'a na' ngut, parea le'a nat le'a na' nban idub tiemp. No le'a na' mas juert ndo' gelgut no mas juert na' ndo' sa ndencho bexa ngut.
Ta we'e bke'a itea be ta uni'í lu no be ta'a ncho nat no be ta tlaw yoo.
Nat gáp na' dub ta gol go'ón be men, xte'e nak isaga'ad mbeal ndi'ib ya'a lad ga'al na' ndee nsea isaga'ad be candeler ndee wa: le'a isaga'ad mbeal ndee nak isaga'ad be ángel nla'ach be xmen‑na' ndencho isaga'ad gezh wa; le'a isaga'ad be candeler ta oro ta na' lu ndee nak isaga'ad xkwa'a be xmen‑na ndencho be gezh wa.
’Bke'a ta ndee ndo' ángel nla'ach be xmen‑na' ndencho Éfeso: “Lnde'e ndab xa nsen dub ga'ad mbeal ya'a lad ga'al na, xa na nkesea lat isaga'ad candeler ta oro. Ndab xa:
Na' nchando' itea be ta ndun bega, xte'e juert ndun bega ti'in ten na' no uzhe'eb‑pa nxik bega. Le'a na' uní le'a bega na'anpa nchealtsa'a bexa ugap nak; nsea mbin bega preb bexa nkwi'in ndab nak apóstol ten na'. Cha uni'í bega le'a bexa wa ndun gelkwi'in.
No nxik bega ndo' be gelkwea' nsatid bega. No juert ndun bega ti'in ten na' ta na ndanke'a bega na', ni lá ndachladna bega.
Parea ncho stub ta'a lá nsaklad na' ndun bega: le'a bega yá lá ndanke'a‑ta na' lak‑ta zha ned wa.
Btse'aladna bega xte'e wen ngok bega, cha byach bega ndo' na', cha bin bega lak mbin bega zha ned wa. Tal bega lá gun li, le'a na' sken ilen cha ulat na' candeler ten bega tal le'a bega lá ula'a ta ugap ndun bega.
Parea ncho stub ta wen ndun bega, le'a bega lá nsakladna ta ndun bexa nicolaíta, lak lá nsaklad na' be ta ndun bexa wa.
Le'a bega ndap ncha'‑na, bsakyo'ón bega ta ndab Espíritu ten Dios ndo' be xmen‑na'. Le'a ndo' bexa na gun gan ndo' be ta ugap, le'a na' usa ngus ten ya nsa'a gelnban gaw bexa wa, ya nsob tlaw be ya xge'a ten Dios.”
’Bke'a ta ndee ndo' ángel nla'ach be xmen‑na' ndencho Esmirna: “Lnde'e ndab xa nak xa ned no xa lult ndo' itea be ta'a, xa na ngut no mban‑gal. Ndab xa:
Le'a na' nchando' itea be ta ndun bega, no be gelkwea' nsatid bega, nsea ta uban nak bega, parea le'a bega xa rik ndo' Dios. No nchando' na' xte'e kwea' ní'i bexa ndo' bega, bexa nkwi'in ndab le'a xa xa judío parea na'anpa nak bexa xmen Dios, le'a bexa ndi nde ndo' ya'a mxu'u.
Lá izheb bega ndo' be gelkwea' itid bega. Bla'ach bega, le'a mxu'u uke'a pla bega latgi'ib, gun xa preb bega naga ugea‑ka xmen Dios bega, kwea' yoo bega dub ti'i wizh. Dub‑tsa uloladna bega ige'ladna bega na' maska gut bexa bega, ta we'e le'a na' usa dub gelnban nunk lá idub ndo' bega.
Le'a bega ndap ncha'‑na, bsakyo'ón bega ta ndab Espíritu ten Dios ndo' be xmen‑na': Le'a bexa na gun gan ndo' ta ugap, le'a bexa wa na'anpa itid ndo' gelgut itop wa.”
’Bke'a ta ndee ndo' ángel nla'ach be xmen‑na' ndencho Pérgamo: “Lnde'e ndab xa ndap spad top to'o na wach. Ndab xa:
Le'a na' nchando' itea be ta ndun bega, no uní na' le'a bega ncho dub gezh nibe'e mxu'u. Parea dub‑tsa ndanke'a bega na', no lá nkachko bega ta na nge'ladna bega na' zha na mbit bexa Antipas lat bega ba', sa nibe'e mxu'u. Le'a Antipas wa dub xa uzhe'eb utsin mbidi'izh di'izh ten na'.
Parea ncho pla‑tsa ta'a lá nsaklad na' nak bega: le'a ncho bega bi ndun ltsa'a ta mbin Balaam, xa na mlu'u Balac xte'e gun xa ndo'ontsa isa'abgix bexa Israel. Ndab Balaam gaw bexa wa be xnab ten be dios gizhliyo no ugal bexa bexa na'anpa xagots ten xa.
No ncho bega bi ndanke'a be ta nluu bexa nicolaíta wa, ta na uzhe'eb‑pa lá nsaklad na'.
Ta we'e bla'a bega be ta ugap nak bega. Tal le'a bega na'anpa li gun, le'a na' sken ilen no kuyo‑no na' bega li nak wa nsea spad nto'o to'o‑na'.
Le'a bega ndap ncha'‑na, bsakyo'ón bega ta ndab Espíritu ten Dios ndo' be xmen‑na': Le'a ndo' bexa na gun gan ndo' ta ugap wa, le'a na' usa maná gaw bexa ta lá nchando' bexa. Nsea usa na' dub ge' tuzh ta nagud. Le'a las ge' wa nkea stub lea' bexa ta kub, ta ni dub men lá nchando', nab‑tsa xa na ika'a ge' wa ini'í‑ya.”
’Bke'a ta ndee ndo' ángel nla'ach be xmen‑na' ndencho Tiatira: “Lnde'e ndab Xin Dios xa ndap ngusndo'‑na cuent beal' gi' wa, nsea xo'o‑xa cuent be gi'ib bronce ta ndu'u. Ndab xa:
Le'a na' nchando' itea be ta'a ndun bega, xte'e utsin nak bega ndo' be ltsa'a bega, no xte'e nge'ladna bega na', no xte'e ndun bega be ti'in ten na', nsea xte'e uzhe'eb‑pa nxik bega. No uní na' le'a bega mas utsin ndun nat ndo' lak zha ned wa.
Parea ncho pla‑tsa ta'a lá nsaklad na' nak bega: le'a bega nla'a le'a xagots nsalea' Jezabel nkwi'in‑no be xmen‑na'. Le'a xa wa ndab le'a ndadi'izh sakndo' Dios, parea nki'il xa be xmen‑na' ugal bexa dub xa na'anpa xa ten bexa, no gaw bexa be xnab ten be dios gizhliyo.
Le'a na' msa dub tiemp ula'a xa be ta ndun xa wa, parea le'a xa lá ka'ab ula'a be ta bzhi'ik wa.
Le'a nat le'a na' ula isen dub gelgizh xa, no dub gelkwea' si'il ini'í bexa na mgal xagots wa, tal le'a bexa lá ula'a be ta ugap ndun‑no bexa xa wa.
Parea le'a ncho bega ncho Tiatira ba' na'anpa no ndanke'a be ta mluu xagots wa, no lá igondo' bega be ta nsalea' bexa ta uga'ach ten mxu'u. Le'a na' gáp ndo' bega le'a na' na'anpa inibe'e stub ta'a gun bega.
Parea le'a be ta wen nak bega, li‑tsa gok bega gast gal zha ilen na'.
Le'a bexa na gun gan ndo' ta ugap no gun xa lak ndáp na' gast wizh lult, le'a na' ula gast inibe'e bexa ndo' be nación.
Usa na' juers ndo' bexa lak msa'a Xus‑na' juers ndo' na', ndo'ontsa uzhe'eb inibe'e bexa ndo' be nación, lak nle'a men dub gets btsi'in no dub bar gi'ib.
No usa na' mbeal si'il nlen gor tempran ndo' bexa wa.
Le'a bega ndap ncha'‑na, bsakyo'ón bega ta ndab Espíritu ten Dios ndo' be xmen‑na'.”
’Bke'a ta ndee ndo' ángel nla'ach be xmen‑na' ndencho Sardis: “Lnde'e ndab xa nibe'e isaga'ad espíritu ndun ti'in ndo' Dios, xa na nso'nsen isaga'ad mbeal wa, ta ndi'ib gibe'a. Ndab xa: Le'a na' nchando' itea be ta ndun bega. Le'a ncho men ndab le'a bega ndap gelnban ndo' Dios, parea le'a cuent ten Dios le'a bega ngut.
Bsuxe'aladna bega, bxiste bega ta nge'ladna bega na', lá ula'a bega initndo'‑ya. Le'a na' uní le'a be ta ndun bega na'anpa utsin nak ndo' Dios.
Lá yalad bega be ta mbi'ín bega, no bxobgek bega, nsea bla'a bega be ta ugap nak bega. Tal le'a bega lá isuxe'aladna le'a na' ilen dub gor ni lá ndanbe'e bega lak nlen dub wa'an.
Parea ncho stapla bega ndencho Sardis ba' umbi'i nak ndo' Dios. Le'a bega wa isea‑no na' gak bega lad nagud le'a bega yá nsabndo' li gak.
Le'a bexa na gun gan ndo' be ta ugap, le'a bexa wa gak be lad nagud, no lá utsu'u na' lea' bexa ndo' libr ten gelnban, no gáp na' ndo' Xus‑na' nsea ndo' be ángel ten xa le'a bexa wa xmen‑na'.
Le'a bega ndap ncha'‑na, bsakyo'ón bega ta ndab Espíritu ten Dios ndo' be xmen‑na'.”
’Bke'a ta ndee ndo' ángel nla'ach be xmen‑na' ndencho Filadelfia: “Lnde'e ndab xa ta ugea‑ka nak xa umbi'i ten Dios, xa nibe'e lak unibe'e David. Le'a sa na nxa'al xa, na'an ton gun gan utsaw. No li‑ga le'a sa ntsaw xa wa, na'an ton gun gan uxa'al. Ndab xa:
Le'a na' nchando' itea be ta ndun bega. Nat le'a na' mxa'al dub puert ndo' bega, dub ta na'an ton gun gan utsaw. Maska ndido juers ncho bega, le'a bega nxobgek ndo' di'izh ndáp na' no lá ukichko bega le'a bega xmen‑na'.
Le'a nat ini'í bega xte'e gun‑no na' bexa nde ndo' ya'a mxu'u, bexa ndab le'a nak xmen Dios parea le'a ta ugea‑kapa le'a xa na'anpa nak xmen Dios, le'a bexa ndi ndun gelkwi'in. Le'a nat le'a na' gun ilen bexa ndo' bega isaxib bexa ndo' bega. We'e igondo' bexa le'a na' nkwea'ladna bega.
Le'a na' ndáp‑ka ndo' bega uxik bega, cha li‑ka mbin bega. Ta we'e le'a na' ulach bega gor na nsea stub gelkwea' ndo' idub gizhliyo, ta na gun preb itea be men nde ndo' gizhliyo.
Nat le'a na' sken ilen. Lá ula'a bega be ta wen nak bega, ndo'ontsa na'an ton ulat ta usa'a Dios ika'a bega.
Le'a bexa na gun gan ndo' be ta ugap wa, le'a na' gun‑no xa wa cuent dub yatso' ten lid Dios, dub ta nunk lá itatso' sa nso' na. No uke'a na' lea' Dios ten na' las‑xa no lea' gezh si'il ten Dios. Le'a ta wa Jerusalén kub ten Dios ta ito'o gibe'a. No uke'a na' lea' kub na' las‑xa.
Le'a bega ndap ncha'‑na, bsakyo'ón bega ta ndab Espíritu ten Dios ndo' be xmen‑na'.”
’Bke'a ta ndee ndo' ángel nla'ach be xmen‑na' ndencho Laodicea: “Lnde'e ndab xa li‑ka nak wa, xa na ga'al nluu xte'e nak Dios, xa na le'a usaned mbinde'e Dios itea be ta'a. Ndab xa:
Le'a na' nchando' itea be ta ndun bega. Ni lid myal' bega no ni lid utii bega. Mas wen myal'‑tsa bega natal utii bega.
Parea le'a ta na uzhe'a‑tsa bega, ni na'anpa myal' bega no ni na'anpa utii bega, le'a na' cuent gabna bega.
Le'a bega ndab le'a bega xa rik no sian ta'a ndap bega, na'an xta'an ndun jwalt bega. Ná le'a bega lá ini'í le'a bega cuent dub xa uban nak, dub xa pro'ob lá na' ni lá ndap xab‑na.
Ta we'e ntenxe'a na' bega isi'i bega ndo' na' be ta oro ta msambi'i ndo' gi', ndo'ontsa ta ugea‑ka gak rik bega. No isi'i bega lad nagud ta gak bega, ndo'ontsa lá uluu geludalad ten bega ta lá ndap bega xab bega. No yoo ta ramed nsalea' colirio ndo' bega, ndo'ontsa utsin ina' bega.
Le'a na' nbeyo itea bexa nkwea'lad na' no ntsaksi na' bexa. Ta we'e idub ncholadna bega byach bega ndo' na'.
Bla'ach bega le'a na' nso' to'o puert nsea nbe'ezh na'. Le'a tal ton go'ón ta ndáp na', no uxa'al xa to'o puert, we'e yo'o na' len lid‑xa no junt gawxche'e besa.
Le'a ndo' bexa gun gan ndo' be ta ugap, le'a na' usa dub sa isob bexa wats na' sa inibe'e na', lak mbin na' gan ndo' ta ugap, cha nso'ob na' wats Dios Xus‑na' sa nibe'e xa.
Le'a bega ndap ncha'‑na, bsakyo'ón bega ta ndab Espíritu ten Dios ndo' be xmen‑na'.”
Tso'o wa le'a na' uní le'a gibe'a mya'al dub ta cuent puert. Le'a ti ned xa mbín na' cuent dub trompet wa cha uní'i‑gal ndo' na', ndab xa:
Cha bi le'a gor wa le'a Espíritu ten Dios usen na'. Cha li uní na' le'a dub xa nibe'e nsob ndo' dub yaxil si'il gibe'a.
Le'a xa nsob sa wa nla'beal' cuent be ge' uzhe'eb chul nsalea' jaspe nsea cornalina. Le'a gangeak sa nso' yaxil wa nkea dub mbe'alzhin nla'beal' cuent ge' uzhe'eb chul nsalea' esmeralda.
Le'a gangeak sa nso' yaxil wa no nde stub ga'al bdap yaxil. Cha uní na' le'a ndo' be yaxil wa ndi'ib dub ga'al bdap bexa gox xa nsak, bexa nak be lad nagud, ndi'ib coron ta oro gek bexa.
Le'a ndo' yaxil nso' tlaw wa nto'o beal' usi'i no ní'i usi'i nsea ngen ruid si'il. Le'a lad ndo' yaxil wa ndibyol' dub ga'ad xe'a, le'a ta wa isaga'ad be espíritu ten Dios.
Le'a lad ndo' yaxil wa nax dub ta cuent nitsdo'o gandid xe'a lak‑ta na' dub vidr. Le'a wats yaxil wa nsea gangeak wats yaxil wa uní na' dap ta nban idub las‑a nso' be ngusndo'‑ya lad ndo'‑ya no lad tso'o‑ya.
Le'a ta nban ta ned wa cuent nak dub mbi'izh. Le'a ta itop wa cuent nak dub bser. Le'a ta yon wa ndap ndo'‑na cuent ndo' men. Le'a ta idap wa cuent nak dub mtsi ncha'nsa'ab.
Le'a idap be ta nban wa le'a kad‑ga dub‑a ndap dub xo'op xkwag‑na. Le'a gangeak tso'o‑ya no len‑a ndi'ib ngusndo'‑ya. No te'al tezhea lá nbeasyab be ta wa:
Ndon go, ndon go, ndon go dub‑kama nak Dios Xa Nibe'e wa,
xa ndon le'a juert ndo' itea be ta'a.
Le'a ga le'a nak Dios tiemp polta,
no nak ga Dios nat,
no Dios‑ka ga idub tiemp ilen.
Le'a kad biaj li ndab be ta nban wa ndo' Dios xa nsob ndo' yaxil xa nban idub tiemp wa, ndanke'a be ta wa xa no nsa'a be ta wa xno ndo' xa,
we'e le'a no isaga'al bdap bexa gox wa nsaxib ndo' xa nsob ndo' yaxil xa nban idub tiemp wa gast ndo' yo ndal xtuzh bexa, ndanke'a bexa wa xa no ntsa'ab bexa coron ten bexa wa lad ndo' yaxil wa, ndab bexa:
Go Dios Xa Nibe'e,
le'a besa nsabndo' yanke'a ga,
no gab besa le'a ga uzhe'eb‑pa dub Dios nsi'il,
no le'a ga nak dub Dios uzhe'eb‑pa juert.
Le'a go mtexan iteanak be ta'a;
ngoknde'e‑ya lak mlad ga yoo‑ya no li ncho‑ya nat.
Cha uní na' le'a ya'a lad ga'al xa na nsob ndo' yaxil wa ncho'ob dub libr nyu'ud nkea letr ndo'‑ya nsea tso'o‑ya nsea dub ga'ad se nsenkea‑ya.
Cha uní na' dub ángel juert ten Dios uge' unabdi'izh xa ndab xa:
—¿Ton dub xa su'u guzha'a be se nsenkea libr ba' cha uxa'al xa‑ya?
Parea ni dub xa ncho gibe'a no ni dub xa ncho ndo' gizhliyo no ni dub xa ncho xan gizhliyo lá nsabndo' uxa'al‑a ni iwi'i xa ndo'‑ya.
Cha uzhe'eb‑pa ndon na' geal lá izheal ni dub xa nsabndo' uxa'al libr wa no go'ol xa‑ya no ni iwi'i xa ndo'‑ya.
Parea le'a dub xa gox xa nsak wa ndab ndo' na':
—Yá lá gó'on‑ta lu. Una' le'a xa nsalea' Mbi'izh ten bexa Judá, xa ulen ras ten David, le'a xa we'e mbin gan ndo' mxu'u. Le'a nat le'a xa guzha'a isaga'ad se nsenkea libr ba' wa cha uxa'al xa‑ya.
Cha we'e uní na' le'a wats yaxil wa tlaw be idap ta nban wa no tlaw bexa gox xa nsak wa, nso' dub Borreg Ben cuent nak dub man mbit be men. Ndap ma dub ga'ad xkach‑ma nsea dub ga'ad ngusndo'‑ma, le'a ta wa isaga'ad espíritu mtu'ub Dios ndo' idub gizhliyo.
We'e le'a Borreg wa cha ulen usen libr ncho'ob ndo' ya'a lad ga'al xa nsob ndo' yaxil wa.
Cha mbilto'o bexa dub kant kub, ndab bexa ndo' Borreg:
Le'a go nsabndo' isen libr ndee
no guzha'a ga be se nsenkea‑ya,
geal le'a ga ngut, mtsi'i ga ten ten ga ta we'e myak besa xin Dios
ndo' itea be ras be men,
no itea be di'izh ndadi'izh xa,
no itea be gezh, no itea be nación.
No mbin‑no ga besa bexa nibe'e nsea be ule'ay ndun ti'in ndo' Dios,
inibe'e besa ndo' gizhliyo.
We'e cha mwi na', cha mbín na' sian ti be ángel idub gangeak sa nso' yaxil wa, nsea ti be ta nban wa, no ti bexa gox xa nsak wa. Le'a bexa wa uzhe'eb‑pa bexa kwa'ad luzh, gast lá gun na' gan gáp na' plo bexa.
Uge ndab bexa:
Le'a Borreg Ben xa na le'a be men mbit wa,
nsabndo' gab beuna le'a xa wa xa nibe'e,
no uzhe'eb sian be ta'a ndap xa
no uzhe'eb ndak xa
no uzhe'eb xa juert nak xa
no yanke'a beuna xa le'a xa uzhe'eb‑pa xa nsak.
Cha mbín na' le'a itea be ta'a mbinde'e Dios, be ta'a ncho gibe'a no ndo' gizhliyo no xan gizhliyo no len nitsdo'o, le'a be ta wa ndab:
Le'a xa nsob ndo' yaxil ba' nsea Borreg Ben ba',
le'a beuna idub tiemp nsabndo' yanke'a bexa wa,
no yanke'a beuna bexa nsea ta chul nak bexa no juers ndap bexa.
Le'a idap be ta nban wa cha ndab:
—¡Li‑ka nak‑a!
Le'a isaga'al bdap bexa gox xa nsak wa cha usaxib gast ndo' yo ngol xtuzh bexa, cha ngwanke'a bexa wa Dios xa nban idub tiemp.
We'e cha uní na' le'a Borreg Ben wa mbizha'a se ned nsenkea libr nyu'ud wa, nsea mbín na' le'a dub ta nban wa uní'i cuent usi'i, ndab xa:
—¡Utseawi'i!
Cha uní na' dub way nagud. Le'a xa nsob tso'o‑ma wa nsen dub ya btangin. Cha we'e msa'a Dios dub coron ndo' xa wa, cha uto'o xa gun‑pa xa gan lak‑ka ndun xa gan wa.
Cha mbizha'a Borreg wa se itop nsenkea git wa, cha mbín na' le'a ta nban ta itop wa ndab:
—¡Utseawi'i!
Cha mbizha'a Borreg wa se yon nsenkea git wa, cha mbín na' le'a ta nban ta yon wa ndab:
—¡Utseawi'i!
Cha mwi na' cha uní na' dub way nagats. Le'a xa nsob tso'o‑ma wa nsen dub ta nben be ta'a.
No lat idap be ta nban wa mbín na' cuent dub ti men ndab:
—Le'a dub kil trig natal chon kil cebad izhe'a ta ndun dub xa gan dub wizh.  Parea lá guzha'a lu aceit nsea vin.
Cha mbizha'a Borreg wa se idap nsenkea git wa, cha mbín na' le'a ta nban ta idap wa ndab:
—¡Utseawi'i!
Cha we'e uní na' dub way lasan. Le'a xa nsob tso'o‑ma wa nsalea' Gelgut. Le'a tso'o xa wa nsenke'a xa nibe'e sa ndencho bexa ngut. Le'a bexa wa usen juers gut bexa dub cuart be men nde ndo' gizhliyo, gut bexa be men nsea spad, nsea win, nsea gelgizh, nsea be man ugi'i.
We'e le'a Borreg wa cha mbizha'a se isaga'ay nsenkea git wa, cha uní na' xan dub altar xbi bexa ngut ke na mbidi'izh bexa di'izh ten Dios.
Cha uge' ndab bexa:
—Dios Xa Nibe'e, le'a go dub‑kama nak Dios no ndun‑ka ga ta ndab ga. ¿Pol‑xá utsaksi ga be men ncho ndo' gizhliyo, no ukixke ga ta mbit bexa besa zha?
We'e le'a dub ángel ten Dios cha msa'a lad nagud gak bexa, cha ndab ángel ndo' bexa:
—Bne'e bega ste'ep ndalen gat‑ta be ltsa'a bega, bexa ndun ltsa'a ti'in mbin bega, bexa no gat lak ngut bega.
Cha uní na' mbizha'a Borreg wa se isaxo'op nsenkea libr wa, cha we'e ngok dub xo'o si'il. Le'a ndo' wizh cha mkaw cuent dub ble'a lad nagats. Le'a ndo' mbe'e cha mna' nane cuent ten.
Le'a be mbeal ndi'ib gibe'a ulatebe ndo' gizhliyo, lak nlate be ngus la'aw gor na uzhe'eb nkwi'in dub mbi si'il ya wa.
Le'a gibe'a cha unitndo' cuent dub gor nyu'ud dub ble'a git. Le'a itea be ge'e no be isla gast mzhe'a be sa nde na.
Le'a iteanak be men cha mkichndo' len be gelo'o no lat be ge'da'a las be ge'e ubi'i. Le'a ta wa bexa mas nibe'e ndo' gizhliyo no bexa nsak no bexa rik no bexa nakti'in no bexa juert nak no iteanak bexa nchando'o ndo' stub men no bexa na'anpa li nak.
Ndab bexa ndo' be ge'e ubi'i nsea ndo' be ge'da'a wa:
—¡Ulate bega tso'o besa! Bkachko bega besa ndo' Xa Nibe'e nsob ndo' yaxil ba' no ndo' ta ndakloo Borreg Ben ndo' besa,
le'a nat ngol dub wizh uzhe'eb utsaksi Borreg wa be men. Na'an ton uxik gaiso' ndo' ta uzhe'eb wa.
Tso'o wa uní na' dap be ángel nde idap skin gizhliyo. Le'a bexa wa nsensa'ab idap mbi ncho ndo' gizhliyo, natsa lá uxo'on mbi ndo' gizhliyo ni ndo' nitsdo'o no ni dub ndo' ya.
No uní na' stub ángel ncha'kea lad sa nlen wizh, le'a xa wa nsen dub se ten Dios xa nban. Cha uge' uní'i xa ndo' idap ángel wa, bexa na msa'a Dios juers ndo' na guzha'a bexa gizhliyo nsea nitsdo'o.
Ndab ángel wa:
—Lá guzha'a bega gizhliyo ni nitsdo'o no ni be ya ba' gast gor na uke'a besa se xtuzh bexa ndun ti'in ndo' Dios ten beuna.
Cha we'e mbín na' plo bexa nkea se ten Dios xtuzh‑na: dub gayo'o ncho top ga'al ncho dap mil bexa nkea se lat itea bexa ras ten bexa Israel.
Le'a ta wa dub tibtop mil bexa ras ten Judá. Nsea stibtop mil‑ga bexa ras ten Rubén. Nsea stibtop mil‑ga bexa ras ten Gad.
Nsea stibtop mil‑ga bexa ras ten Aser. Nsea stibtop mil‑ga bexa ras ten Neftalí. Nsea stibtop mil‑ga bexa ras ten Manasés.
Nsea stibtop mil‑ga bexa ras ten Simeón. Nsea stibtop mil‑ga bexa ras ten Leví. Nsea stibtop mil‑ga bexa ras ten Isacar.
Nsea stibtop mil‑ga bexa ras ten Zabulón. Nsea stibtop mil‑ga bexa ras ten Kosé. No stibtop mil‑ga bexa ras ten Benjamín.
Cha uzhe'eb‑pa uge' ndab bexa:
Le'a Dios ten beuna xa nsob ndo' yaxil ba' nsea Borreg Ben ba'
le'a bexa wa le'a ngo'o beuna ndo' be ke ten beuna.
Le'a itea be ángel wa ndebe idub gangeak wats yaxil wa no wats bexa gox nsak wa no‑ga wats idap be ta nban wa. Cha we'e usaxib be ángel wa ndo' xa nsob ndo' yaxil gast ndo' yo ngol xtuzh bexa, ngwanke'a bexa Dios,
ndab bexa:
¡Li‑ka nak‑a!
Idub tiemp gab beuna le'a Dios ten beuna dub Dios nsi'il,
no ndon le'a xa juert nak,
no ndon le'a xa nibe'e,
no ndon le'a xa ndak.
Yanke'a beuna xa
no uzhe'eb usa'a beuna xno ndo' xa idub tiemp.
¡Li‑ka nak‑a!
We'e le'a dub xa gox nsak wa unabdi'izh ndo' na', ndab xa:
—¿Nchando' lu bexa nak be lad nagud ba' zha? ¿Uni'í lu pa uto'o bexa ba' zha?
Le'a na' ndáp ndo' xa:
—Señor, go le'a uni'í.
Le'a xa wa cha ndab ndo' na':
—Le'a bexa ba' bexa mxik ndo' gelkwea' si'il; msat bexa be xab bexa, no msambi'i bexa mgud xab bexa no ten ten Borreg Ben ba'.
Ta we'e nde bexa wats yaxil nsob Dios, te'al tezhea ndun bexa ti'in ndo' Dios sa ncho Dios. Le'a xa nsob ndo' yaxil ba' nsobula'ach bexa.
Yá lá gantana bexa no lá gaktaladna bexa. No ni lá uchu‑ta bea bexa no ni stub xtii lá ini'í bexa.
Le'a Borreg nso' tlaw sa nso' yaxil ba' le'a ula'ach bexa no go'o xa bexa sa ndiblen nits nsa'a gelnban. Le'a Dios utsambi'i itea nitsndo' bexa ba'.
Le'a Borreg wa cha mbizha'a se isaga'ad nsenkea libr wa, cha mso' ti gibe'a pa dub tol gor.
We'e cha uní na' isaga'ad ángel nde ndo' Dios wa, cha usen bexa wa dub ga' trompet.
Tso'o wa ulen stub ángel no'o dub bizhgi' ta oro, cha uyatso' xa lad ndo' altar. We'e usen xa sian be ta uxe'e mtso'ol xa‑ya ndo' altar ta oro nde lad ndo' sa nsob Dios, ndo'ontsa gast ndo' Dios ilaya' zhen wa no be ta unab bexa umbi'i ten Dios.
Le'a ta nsen ángel wa uto'o zhen ten be ta uxe'e wa ulaya'‑ya ndo' Dios nsea be ta unab bexa umbi'i wa.
Le'a ángel wa cha ulo'o bku'u ncho ndo' altar wa, cha ulo xa‑ya len bizhgi' wa, cha mtsa'ab xa bizhgi' wa ndo' gizhliyo. Cha we'e uní'i usi'i no ruid si'il no nla' beal' usi'i, nsea ngok dub xo'o si'il.
Le'a isaga'ad be ángel li usen dub ga'ga trompet wa list‑la ndebe ukwe'ezh‑a.
Le'a ángel ned wa cha mkwe'ezh trompet ten na wa, cha ula' gige' no gi' noch ten. Ula'‑ya ndo' gizhliyo cha mtso'ol‑a gax itol be ya ncho ndo' gizhliyo nsea itea be gix uge'a.
Cha ngut gax itol be man ncho len nitsdo'o. Nsea gax itol be ni'iya ndesea ndo' nitsdo'o wa ngwazha'a.
Le'a ángel yon wa cha mkwe'ezh trompet ten na wa, cha ulayat dub mbeal si'il nsob gibe'a, nsayol'‑a cuent nso'beal' dub ble'a ged. Ulayat‑a ndo' sa nax gax itol be yowbe'e no be sa ndiblen nits.
Le'a mbeal wa nsalea' Ta Ula'. Le'a gax itol be nits wa cha myak ula'. We'e uzhe'eb‑pa kwa'ad be men ngut ta na li‑ta myak ula' nits wa.
Le'a ángel idap wa cha mkwe'ezh trompet ten na, cha ngwazha'a gax itol wizh no mbe'e no be mbeal ndi'ib gibe'a. Cha mkaw ta ni'i dap gor ten be wizh no li‑ga be te'al dap gor na'anpa isu xe'a mbe'e ni mbeal.
Cha mwi na' no uní na' dub ángel ncha'nsa'ab ga'ap uge' ndab xa:
—¡Uy, uy, uy! ¡Pro'ob bexa na ncho ndo' gizhliyo gor na ukwe'ezh schon ángel be trompet ten na!
Le'a ángel isaga'ay wa cha mkwe'ezh trompet ten na, cha uní na' dub mbeal uto'o gibe'a ulayat ndo' gizhliyo. Le'a mbeal wa le'a usen liab ten ge'ed do'o wa.
Cha mxa'al mbeal wa ge'ed wa. Le'a sa wa uto'o zhen cuent zhen ten dub gor si'il. Le'a zhen wa mtsaw ndo' xe'a wizh wa ta we'e mkaw ndo' gizhliyo.
Le'a lat zhen wa cha uto'o mbit cha mte'achso bema ndo' gizhliyo. Le'a ma wa ndap juers god ma lak ndod dub nix.
Le'a ángel wa cha ndab ndo' bema wa lá gaw ma be gix uge'a ncho ndo' gizhliyo nsea ni dub ya uge'a nsea ni dub ya ubi'i. Nab‑tsa be men na'anpa no'o se ten Dios xtuzh‑na god ma.
Le'a ángel wa ndab na'anpa gut bema bexa, ndi utsaksi‑tsa ma bexa dub ga'ay mbe'e. Le'a gelkwea' ten ma wa lak gelkwea' ndod be nix.
Le'a gal zha wa le'a bexa wa ukwa'an na xte'e gat bexa, ná le'a bexa lá yoo gan gat. Nlad xa gat xa, ná le'a gelgut ndi uxo'on ndo' bexa.
Le'a be mbit wa cuent nak be way list ndebe ya' ndo' guerr. Le'a gek‑ma nsob dub ta cuent nak coron ta oro. Le'a ndo'‑ma nak cuent ndo' be men.
Le'a gich gek‑ma nak cuent gich gek xagots. Le'a ndeay‑ma nak cuent ndeay mbi'izh.
Le'a las‑ma ntsaw be xo cuent xo gi'ib. Le'a be xkwag‑ma nbezh lak nbezh sian‑pa carret ten way karrel ncha'be ndo' guerr.
Le'a ndo' xne‑ma nsob dub xgu'uch‑ma ta cuent nak xgu'uch nix. Le'a ta wa ndap juers utsaksi ma be men dub ga'ay mbe'e.
Le'a xa nibe'e ten be mbit wa, le'a ta wa dub mbi bxin nibe'e ge'ed do'o wa. Le'a di'izh hebreo le'a mbi bxin wa nsalea' Abadón, le'a di'izh griego le'a ta wa Apolión, le'a ta wa gab xa ndazha'a be ta'a.
Li utid gelkwea' ned wa, parea tso'o ndee ndun jwalt ilen stop gelkwea'.
Le'a ángel isaxo'op wa cha mkwe'ezh trompet ten na, cha mbín na' cuent dub ti men uto'o lat idap be xkach altar ta oro wa, ta nde lad ndo' sa nsob Dios wa.
Cha ndab ti men wa ndo' ángel isaxo'op wa xa nsen trompet:
—Bxa'ak idap be ángel ndenchii sa nax yowbe'e si'il nsalea' Eufrates.
Cha we'e mya'ak idap be ángel wa, bexa ndenke'a gut gax itol be men nde ndo' gizhliyo. Le'a Dios le'a ndab na xá gor‑a no xá wizh na‑ya no xá mbe'e na‑ya no xá li'in na li gun bexa.
Cha mbín na' ndab xa na plo kwa'ad be soldad ndi'ib tso'o way. Le'a ta wa top gayo'o millón bexa.
Cha uní na' ta mluu Dios ndo' na', le'a be way nsea bexa ndi'ib tso'o‑ma. Le'a ta ntsaw lado'o bexa wa nane na' cuent gi' no azul na'‑ya cuent na' zafiro no guch na'‑ya cuent na' azufre. Le'a gek be way wa cuent nak gek mbi'izh nak, le'a to'o‑ma nto'o gi' no zhen no azufre.
Cha ngut gax itol be men nde ndo' gizhliyo ta na li nto'o gi' nsea zhen nsea azufre to'o way wa.
Le'a ta juert nak be way wa le'a ta wa xne‑ma nsea to'o‑ma. Le'a xne‑ma cuent nak mbe'al nak, ndap‑a gek‑a ta we'e ndawke'a ma men.
Le'a itea‑ta be men lá ngat ndo' be gelkwea' wa, ni li‑ka ná lá ka'ab bexa ula'a bexa be ta ugap ndun bexa, ta ndanke'a bexa be mbi bxin no be dios gizhliyo, be ta oro, nsea plata, nsea bronce, nsea ge', nsea ya, be ta'a ni lá na' no ni lá ndo'ón no ni lá nsea.
No ni lá nla'a bexa ta ndut bexa men, no ta bruj ndun bexa, no ta na ngal bexa dub men na'anpa xa ten xa, no ta ndun bexa gelwa'an.
Cha uní na' dub ángel juert uto'o gibe'a nsea xa lat dub xkaw, no dub mbe'alzhin nke'a gek‑xa. Le'a ndo'‑xa wa uzhe'eb nla'beal' cuent ndo' wizh. Le'a idub xo'o‑xa uzhe'eb‑pa nso' beal' nsayol'.
Cha uge' utezhat xa cuent gor ngi'i dub mbi'izh, cha uge' uní'i usi'i dub ga'ad biaj.
Le'a gor mtaní'i usi'i wa, le'a na' ndi'izh uke'a ta ndab‑a wa, parea le'a na' mbín dub di'izh uto'o gibe'a ndab‑a ndo' na':
—Na'anpa uke'a lu be ta ndab isaga'ad usi'i wa, ndi nab‑tsa lu uni'í xta'an‑a.
Le'a ángel na li uní na' ulatso' ndo' nitsdo'o nsea ndo' yo wa cha uxits ya'a‑na ga'ap.
Cha ndab xa:
—Lak segur‑kapa ncho Dios nban idub tiemp, xa mtexan gibe'a no gizhliyo no nitsdo'o no itea‑ta be ta'a ncho, no li‑ga segur‑kapa nak le'a tiemp gun Dios be ta mbinbe'e xa wa yá ngol.
Le'a gor na ukwe'ezh ángel isaga'ad trompet ten na wa, le'a Dios gun itea be ta uga'ach mbinbe'e xa gun xa, lak mbidi'izh bexa polta sakndo' Dios, bexa mbin ti'in ndo' xa.
Le'a ti men na li mbín na' uto'o gibe'a wa uní'i‑gal ndo' na', ndab xa:
—Wa' cha usen libr nso'nya'al ndo' na ba', ta lba'a nsen ángel ba' wa xa nso' ndo' nitsdo'o nsea ndo' yo.
Cha ngwaa na' ndo' ángel cha ndáp na' usa'a xa libr wa ndo' na'. Le'a xa cha ndab ndo' na':
—Usen‑a cha udaw‑a. Le'a gor na ncho‑ya to'o‑lu le'a‑ya uti'i cuent mzhin, ná le'a gor na kab lu‑ya le'a‑ya yak ula' len lu.
Cha we'e usen na' libr nsob ya'a ángel wa cha uda'aw na'‑ya. Le'a‑ya uti'i‑ka gor na ncho‑ya to'o‑na' lak uti'i mzhin, ná le'a gor na udab na'‑ya le'a‑ya cha myak ula' len‑na'.
Le'a ángel wa cha ndab ndo' na':
—Le'a lu nsabndo' gudi'izh sakndo' Dios stub biaj xte'e gun‑no Dios be gezh nsea be nación nsea bexa ndadi'izh isando' di'izh, nsea bexa nibe'e ndo' gizhliyo.
We'e le'a Jesús cha msa'a dub lod cuent bar nkea medid, cha ndab Dios ndo' na':
—Wa' cha bke'a medid ni'i ten na' nsea ndo' altar, no bla'ab bexa ndanke'a na' sa wa.
Parea na'anpa uke'a medid lu no tale ten ni'i ten na' wa, le'a sa wa myak cuent ndo' bexa lá nchando' na'. Le'a bexa wa le'a inibe'e gezh ten na' dub top ga'al ncho top mbe'e.
Le'a na' utu'ub top xmen‑na' gudi'izh sakndo' na' dub mil ncho top gayo'o ncho chon ga'al wizh. Le'a bexa wa gak lad wach ta na nluu le'a bexa uban ncholadna.
Le'a itop bexa ndadi'izh di'izh ten Dios wa nak cuent top ya olivo nsea top candeler, ta nde ndo' Dios xa nibe'e ndo' gizhliyo.
Tal ton nlad ugap gun‑no itop bexa wa, le'a bexa wa ito'o beal' to'o‑na, le'a ta wa utso'ol bexa gaklo ndo' bexa wa. Li gat itea bexa nlad ugap gun‑no itop xa wa.
Le'a itop bexa wa gap juers utsaw xa gibe'a ndo'ontsa lá ila'‑ta gi idub zha na gudi'izh bexa sakndo' Dios. No gap bexa juers yun‑no bexa nits wa ten, no sian be gelkwea' gast plo nlad bexa utsaksi bexa be men nde ndo' gizhliyo.
Le'a zha mtayadi'izh bexa wa le'a dub man uzhe'eb ito'o len ge'ed do'o, cha kuyo‑no ma itop xa wa, cha gun ma gan gat bexa wa.
Le'a bexa ngut wa kwesa'al ndo' xge'e ten gezh wa, sa ngut Cristo Xa Nibe'e ndo' cruz. Le'a bexa gezh wa ugap nak cuent bexa Sodoma nsea bexa Egipto.
Le'a bexa itea be gezh, no bexa itea be ras be men, no bexa ndadi'izh itea be di'izh, nsea bexa itea be nación ini'í ndesa'al bexa wa chon wizh itol. No ni lá ula'a bexa iga'ach bexa ngut wa.
Le'a be men gizhliyo uzhe'eb‑pa itenladna geal ngut bexa wa, gast usa'a bexa be regal ika'a be ltsa'a bexa, le'a itop bexa wa mbin uzhe'eb‑pa gelkwea' utid be men.
Le'a zha na ngwa'a chon wizh itol wa, le'a Dios cha msa'a gelnban ten bexa, uban bexa ndo' gelgut. Cha uzhe'eb‑pa mzheb be men uni'í bexa wa.
Cha mbi'ín itop bexa wa dub di'izh uge' uto'o gibe'a ndab‑a:
—Ukea bega sa ndee.
We'e cha mkea bexa gibe'a ndo' dub xkaw, ndewi'i bexa ndaklo‑no bexa wa.
Li utid‑la top gelkwea' wa, parea le'a ta yon wa sken ilen.
Le'a ángel isaga'ad wa cha mkwe'ezh trompet ten na. Cha mgen cuent ti be men gibe'a uge' ndab xa:
Le'a sa nibe'e be men ndo' gizhliyo
myak sa nibe'e Dios ten beuna nsea Cristo.
Le'a xa wa le'a inibe'e idub tiemp.
Le'a isaga'al bdap bexa gox xa nsak nde ndo' be yaxil ten na lad ndo' Dios cha msaxib bexa gast ndo' yo ngol xtuzh bexa, ngwanke'a bexa Dios,
ndab bexa:
Nsa'a besa xno ndo' ga Dios Xa Nibe'e,
xa ndon le'a juert ndo' itea be ta'a.
Le'a ga le'a nak Dios nat no polta no idub tiemp ilen ndee.
Le'a ga nsobno juers si'il ten ga,
nat le'a ga le'a nibe'e.
Le'a be men gizhliyo ngoklobe ndo' ga,
ná le'a nat ngol wizh na utsaksi ga bexa.
No gab ga ndo' bexa ngut‑la
na xte'e nak be ta mbin bexa.
No usa'a ga ta wen ika'a bexa ndadi'izh sakndo' ga,
bexa ndun ti'in ten ga,
no bexa umbi'i ten ga,
no itea bexa na nxobgek ndo' ga,
lak bexa nsak no bexa na'anpa xa nsak.
No unitndo' ga bexa ndut be men ndo' gizhliyo.
Cha mya'al ni'i ten Dios gibe'a. Le'a len ni'i wa mluu caj umbi'i ten Dios. Cha ula' beal' usi'i no uzhe'eb nso' ruid no uní'i usi'i. No ngok dub xo'o si'il no uzhe'eb ula' gige' ubi'i.
Cha mluu dub ta'a uzhe'eb gibe'a. Le'a ta wa dub xagots cuent wizh na' xab‑xa, nsea xo'o‑xa ndi'ib tso'o mbe'e, nsea nsob dub coron gek‑xa. Le'a gek coron wa nso' dub tibtop ta cuent mbeal ndi'ib gibe'a.
Le'a xagots wa dub xa nchoxin‑na, ta we'e nbezhat xa nsea gelkwea' gal xin‑xa.
Cha no mluu stub ta'a gibe'a. Le'a ta wa dub dragón nane dub ma cuent nak wach si'il ndap ma ga'ad gek‑na, no dub ti'i xkach‑ma, nsea dub coron nsob kad‑ga dub gek‑ma.
Le'a xne dragón wa udabxazh gax itol be mbeal ndi'ib gibe'a, cha ulate‑ya ndo' gizhliyo. Cha ngwa'iso' ma lad ndo' xagots li gal xin‑na wa, ndo'ontsa gaw ma xin xagots wa gor gal me'ed wa.
Cha ngop xa xin‑xa dub me'ed bgi'i, dub xa uzhe'eb‑pa juert gak inibe'e ndo' itea be nación. Parea le'a dub ángel cha myo'o me'ed wa gast ndo' yaxil sa nsob Dios.
Le'a xagots wa cha mxo'on ge'e sa bid, dub sa yá list nak msaxkwa'a Dios, ndo'ontsa sa we'e ula'ach Dios xa dub mil ncho top gayo'o ncho chon ga'al wizh.
Parea le'a dragón no be ltsa'a‑na wa lá ngun gan. Cha yá na'anta sa yoo dragón no be ltsa'a‑na wa gibe'a.
We'e le'a Miguel wa cha mtsa'ab dragón tso'o juer. Le'a ta wa mbe'al polta nsalea' mxu'u nsea Satanás, xa na nkedi‑no be men ncho idub nax ndo' gizhliyo. Cha ulayat dragón no be ltsa'a‑na wa ndo' gizhliyo.
Cha we'e mbín na' dub ti ángel gibe'a uge' ndab:
—Nat ngol wizh le'a Dios ten beuna myun libr be xmen‑na, no mluu xa juers ten xa, no nibe'e xa, no mso' xa Cristo inibe'e xa ndo' gizhliyo. Nat le'a xa wa ulantu'ub mxu'u, xa na li nsake be ltsa'a beuna ndo' Dios te'al tezhea.
Le'a bexa wa mbin gan ndo' mxu'u ta na li mtsi'i Borreg ten ten na no ta na li mbidi'izh bexa di'izh ten Dios, na'anpa izheb bexa gast mbit be men bexa.
¡Nat btenladna lu gibe'a no bego ncho sa ba'! Parea pro'ob bega na ncho ndo' gizhliyo nsea ndo' nitsdo'o, le'a mxu'u uzhe'eb‑pa ndakloo ulayat ndo' gizhliyo. Le'a xa wa uni'í le'a xa na'antapa kwen nkesea.
Le'a gor na mgenna dragón wa le'a ma ulayat ndo' gizhliyo, cha usenke'a ma tso'o xagots na li ngop me'ed bgi'i wa.
Cha msa'a Dios top xkwag xagots wa cuent xkwag mtsi si'il, ndo'ontsa isa'ab xa sit uxo'on xa ndo' dragón wa sa bid, sa na ula'ach Dios xa chon li'in itol.
Le'a to'o dragón wa cha uto'o nits mtsa'ab ma tso'o xagots wa cuent dub yowbe'e, ndo'ontsa go'o‑ya xa.
Parea le'a gizhliyo ngokno xagots wa, ubi'il ndo' yo cha ngu‑ya nits na uto'o to'o dragón wa.
We'e le'a dragón uzhe'eb‑pa mxeladna ndo' xagots wa. Cha ngwateyo‑no ma itea bexa ras ten xagots wa, bexa na nxobgek ndo' ta nibe'e Dios no ndadi'izh bexa gelngea ten Jesucristo.
Le'a na' nso' ndo' yux to'o nitsdo'o, cha uní na' uto'o dub man uzhe'eb ndo' nitsdo'o ndap ma ga'ad gek‑ma nsea ti'i xkach‑ma. Le'a kad‑ga dub xkach‑ma wa nsob dub coron. Le'a kad‑ga gek‑ma wa nkea dub lea' Dios, dub ta nisi ma Dios.
Le'a na' uní le'a las‑ma na' cuent na' las mbi'izh leopardo. Le'a be xo'o‑ma cuent nak xo'o os. Le'a to'o‑ma cuent nak to'o mbi'izh león. Le'a dragón msa'a sa nibe'e na no juers ten na ndo' man uzhe'eb wa.
Uní na' le'a dub gek‑ma wa mwi'i cuent ta ngut‑la, parea le'a sa mwi'i wa myaklana. Ta we'e le'a itea be men ncho ndo' gizhliyo ngwanseana no usenke'a bexa tso'o ma.
No ngwanke'a bexa dragón li msa'a juers ten na ndo' man uzhe'eb wa. No ngwanke'a bexa man uzhe'eb wa, ndab bexa:
—¿Ton‑ma dub xa juert lak‑ta ma ba'? ¿No ton dub xa gun gan kuyo‑no ma ba'?
Le'a Dios mla'a izhinna ma be ta ndak ma, no kwea' iní'i ma ndo' Dios. No mla'a Dios inibe'e ma lak nlad ma dub top ga'al ncho top mbe'e.
Cha unisi ma Dios no lea' Dios no sa nsob Dios nsea bexa ncho wats Dios gibe'a.
No mla'a Dios kuyo‑no ma be xmen Dios no gun ma gan ndo' bexa. No msa'a xa inibe'e ma ndo' itea ras be men, no bexa ncho itea be gezh, no bexa ndadi'izh isando' di'izh, no bexa itea be nación.
Le'a itea bexa ncho ndo' gizhliyo ngwanke'a ma, bexa na'anpa nkea lea'‑na ndo' libr ten Borreg Ben li mbit be men. Gast zha utexan‑ta gizhliyo, le'a ndo' libr wa nkea‑la lea' bexa gap gelnban nunk lá idub.
Tal bega ndap ncha'‑na, bsakyo'ón bega ta ndáp na' ndee.
Tal ncho bega nsabndo' ya' latgi'ib, le'a bega ya'‑ka latgi'ib. No tal ncho bega nsabndo' gat ndo' uzhil, le'a bega gat‑ka ndo' uzhil. Ta we'e le'a be xmen Dios nsabndo' uxik ndo' gelkwea' no ige'ladna bexa Dios.
Tso'o wa uní na' stub man uzhe'eb uto'o len yo. Le'a ma wa ndap top xkach‑na lak nak xkach borreg, parea ndadi'izh ma lak ndadi'izh dub dragón.
Le'a ma wa ndap juers msa'a ma ned wa ndo'ontsa no ma inibe'e wats ma wa. Le'a ma nibe'e ndo' itea be men ncho ndo' gizhliyo yanke'a bexa ma ned wa, ma na li mwi'i cha myakna wa.
No mbin ma be ta uzhe'eb ndanseana be men, gast uto'o gi' gibe'a gast ndo' yo ndo' ga'al be men.
No mkwi'in‑no ma be men ta na mbin ma be ta uzhe'eb wa ndo' ma ned wa. Cha unibe'e ma ndo' be men nde ndo' gizhliyo gunde'e xa dub ta lak nak man ned wa, ma li mwi'i ngwa spad gek na wa cha mban ma.
Cha mla'a Dios msa'a man itop wa gelnban ndo' ta cuent nak ma ned wa, ndo'ontsa iní'i‑ya no inibe'e‑ya gat itea bexa na lá yanke'a‑ya.
Le'a man itop wa cha unibe'e le'a iteanak be men ikea se ya'a lad ga'al xa natal xtuzh‑xa, bexa nsak nsea bexa na'anpa nsak, bexa rik nsea bexa uban nak, bexa libr no bexa nchando'o ndo' stub‑ga men.
Ni dub be men lá yoo gan isi'i ta'a no ni udo'o xa ta'a tal le'a xa na'anpa nsob se wa no tal xa na'anpa no'o lea' man ned wa no tal xa na'anpa no'o numr ten lea'‑ma wa.
Le'a tso'o wa uní na' le'a Borreg Ben wa nso' gek ge'e Sion nsea dub gayo'o ncho top ga'al ncho dap mil bexa na nkea lea' Borreg xtuzh bexa nsea lea' Xus‑xa.
Cha mbín na' nbezh dub ta'a ulen gibe'a cuent dub sa nsala' kwa'al nits nsea cuent uní'i usi'i nsea cuent ti sian‑pa arpa ndo'ol bexa.
Nsea ndalto'o bexa dub kant kub lad ndo' yaxil, sa ndi'ib idap be ta'a nban wa nsea bexa gox xa nsak wa. Na'an ton gun gan utsid golto'o kant wa, nab‑tsa dub gayo'o ncho top ga'al ncho dap mil bexa na ulo'o Dios lat be men ncho ndo' gizhliyo.
Le'a xa wa bexa na na'anpa ugal ni dub xagots le'a bexa xa umbi'i nak ndo' Dios. No nsenke'a bexa tso'o Borreg Ben wa guni'i pa ncha'a xa. Le'a bexa wa bexa mti Dios lat be men, nak bexa cuent dub ta ned gak xnab ndo' Dios nsea ndo' Borreg wa.
Le'a bexa wa ni dub gelkwi'in lá ngun no umbi'i nak bexa kwe bexa ndo' sa nsob Dios.
Cha uní na' stub ángel ncha'nsa'ab gibe'a, no'o di'izh wen ten Dios ta nunk lá idub, ta gudi'izh ángel wa ndo' be men ncho ndo' gizhliyo itea be nación, nsea be ras, nsea be di'izh, nsea itea be gezh.
No uzhe'eb‑pa uge' ndab ángel wa:
—Bzheb bega ndo' Dios no gud bega le'a xa xa ndon le'a nsak. Le'a nat yá ngol gor na utsaksi xa be men. Wanke'a bega xa mbinde'e gibe'a no gizhliyo no nitsdo'o no be sa ndiblen nits.
Le'a stub ángel cha utanke'a ndab:
—Yá ulayat, yá ulayat gezh si'il nsalea' Babilonia. Le'a bexa gezh wa mki'il be men itea be nación ndun bexa ta bzhi'ik, ngwanke'a bexa be dios gizhliyo.
Le'a ángel yon wa utanke'a no uge' ndab xa:
—Tal ton yanke'a man uzhe'eb wa nsea ta cuent nak man wa no isob se ten ma xtuzh bexa natal ya'a bexa,
le'a bexa wa no ini'í be gelkwea' si'il utsa'ab Dios tso'o bexa wa, le'a xa uzhe'eb ndaklo‑no bexa. Ini'í bexa gelkwea' ndo' gi' nsea ndo' azufre nsayol' ndo' ga'al be ángel ten Dios nsea ndo' Borreg Ben wa.
Le'a zhen sa utsaksi Dios bexa wa nkea idub tiemp. Te'al tezhea lá une'e bexa, bexa na ngwanke'a man uzhe'eb wa no ta cuent nak man wa, bexa nsob se ten lea' ma.
Le'a bexa umbi'i ten Dios nsabndo' uxobgek ndo' be ta unibe'e Dios nsea ige'ladna bexa Jesús no uxik bexa ndo' itea be ta'a.
Cha mbín na' dub di'izh uto'o gibe'a ndab ndo' na':
—Bke'a ta ndee: le'a nat idub ndo' ndee uzhe'eb‑pa wen yooladna bexa nak‑la xmen Jesús zha ngut bexa. Le'a Espíritu ten Dios ndab: “Li‑ka nak‑a, le'a bexa une'e ndo' be ti'in mbin bexa ndo' Dios, le'a be ta wen mbin bexa wa na'anpa initndo'.”
Cha mwi na' no uní na' dub xkaw nagud. Le'a ndo' xkaw wa nsob dub xa cuent dub men nsob dub coron ta oro gek‑xa nsea dub os wach nsob ya'a‑xa.
Le'a len ni'i ten Dios cha uto'o stub ángel uge' ndab ndo' xa nsob ndo' xkaw wa:
—¡Binti'in os ten lu, uxen be ta'a ndo' yo! Le'a nat yá ngol gor ibele'e be ta'a ndo' gizhliyo, le'a‑ya yá ngugea‑la.
We'e le'a xa nsob ndo' xkaw wa mbinti'in os ten na ndo' gizhliyo, mtele'e xa be ta'a wa.
We'e uto'o stub ángel len ni'i ten Dios nde gibe'a. Le'a xa no nsob dub os wach ya'a‑na.
Le'a sa nde altar wa uto'o stub ángel nibe'e ndo' gi'. Cha uge' ndab xa ndo' ángel nsen os wa:
—¡Binti'in os ten lu! ¡Uxen be bex uv nde ndo' gizhliyo ba', le'a‑ya yá ngugea‑la!
Le'a ángel wa cha mbinti'in os ten na ndo' gizhliyo, uxen xa be bex uv, cha ulo xa uv wa sa gachke'e‑ya. Le'a ta wa gab le'a Dios uzhe'eb‑pa ndaklo‑no be men ugap.
Cha ngochke'e be uv wa dub lad to'o gezh si'il wa. Le'a len sa ngochke'e uv wa ulen ten. Le'a ten wa ngwapyo'o gast lak sa ndakea fren ten dub way. Cha li mxo'on ten wa pa dub chon gayo'o kilómetro ko'ol sa.
Cha uní na' dub ta uzhe'eb gibe'a, ta ngwanseana na'. Le'a ta wa dub ga'ad ángel no'o stub sga'ad gelkwea', be ta lult ilen. Cha li yando' ta ndaklo‑no Dios be men.
No uní na' dub ta cuent nitsdo'o wa'án cuent na' vidr noch gi'. Le'a ndo' nitsdo'o wa ndebe bexa mbin gan ndo' man uzhe'eb wa no ndo' ta cuent nak man wa no ndo' se ten man no ndo' numr ten lea' ma wa. Le'a bexa wa nsen be arpa ten Dios.
Ndalto'o bexa dub kant ta mbilto'o Moisés xa mbin ti'in ndo' Dios, no ndalto'o bexa kant ten Borreg Ben wa, ndab bexa:
xa ndon le'a juert ndo' itea be ta'a.
Uzhe'eb ndanseana besa
ndo' be ta uzhe'eb‑pa si'il ndun ga.
Itea be ta ndun ga
utsin‑ka nak no gelngea nak‑a,
le'a ga nibe'e itea be men umbi'i nak ndo' ga.
¿Ton lá izheb ndo' ga Dios?
¿No ton lá gab le'a ga uzhe'eb dub Dios nsi'il?
Le'a ga nab‑kama nak Dios umbi'i,
ta we'e le'a be men nde itea be nación ilen ndo' ga,
yanke'a bexa ga,
le'a bexa uni'í le'a itea be ta ndun‑no ga bexa uzhe'eb ta nsak ta nsabndo'.
Le'a tso'o wa cha mwi na', cha uní na' mya'al ni'i ten Dios nde gibe'a, sa ncho caj umbi'i ten Dios.
Le'a len sa wa cha uto'o isaga'ad be ángel no'o isaga'ad gelkwea', bexa nak be lad lino ta umbi'i ndon nla'beal'. Nsea ncho dub sinch ta oro to'o lado'o bexa.
Le'a dub be ta nban wa msa'a dub‑ga vas oro ndo' isaga'ad be ángel wa, ncho be ta ndakloo Dios len na, Dios xa nban idub tiemp.
Le'a len ni'i ten Dios wa mzhea ncho zhen, ta nluu le'a Dios xa juert no nsi'il xa. No na'an ton gun gan yate len ni'i ten Dios gast yoo‑ka isaga'ad be gelkwea' ncho len be vas nsen be ángel wa.
Cha mbín na' ti Dios uto'o len ni'i ten Dios uge' ndab xa ndo' isaga'ad be ángel wa:
—Wa' bega cha blatsob bega ta ncho len isaga'ad vas ba' ndo' gizhliyo, le'a ta wa ta utsaksi na' be men.
Le'a ángel ned wa uto'o ngwa' ulatsob ta ncho len vas ten na wa ndo' gizhliyo. Cha ulen ge'ezh ugi'i las bexa nsob se ten man uzhe'eb wa, bexa ndanke'a ta cuent nak man wa.
Le'a ángel itop wa ngwa' ulatsob ta ncho len vas ten na wa ndo' nitsdo'o. Cha myak‑a cuent ten ten dub xa ngut. Cha ngut iteanak be man ndencho len nitsdo'o wa.
Le'a ángel yon wa ngwa' ulatsob ta ncho len vas ten na wa ndo' be nits yowbe'e no be sa ndiblen nits. Cha itea be nits wa myak ten.
No mbín na' uní'i ángel nibe'e nits wa, ndab xa:
—Go Dios, xa nak Dios nat no idub tiemp utid wa, le'a ga uzhe'eb‑pa umbi'i nak no utsin ndun ga ntsaksi ga be men lak nsabndo'‑ya.
Le'a bexa wa mtsi'i ten ten be men umbi'i ten ga no bexa mbidi'izh sakndo' ga, ta we'e mtsaksi ga bexa ngu bexa ten lak nsabndo'‑ya.
No mbín na' stub ti men uto'o sa nde altar wa, ndab xa:
—Go Dios Xa Nibe'e xa ndon le'a juert ndo' itea be ta'a. Le'a ta mtsaksi ga be men ba' wa utsin‑ka nak no nsabndo'‑ka li mbin ga.
Le'a ángel idap wa ngwa' ulatsob ta ncho len vas ten na wa ndo' wizh, ndo'ontsa uchu gi' ten wizh wa be men.
Cha ulen dub xtii si'il mchu be men. We'e le'a bexa wa unisi Dios, xa le'a nibe'e ndo' be gelkwea' wa. Ná le'a bexa wa na'anpa ula'a ta ugap nak bexa no lá nganke'a bexa Dios.
Le'a ángel isaga'ay wa ngwa' ulatsob ta ncho len vas ten na wa sa nsob man uzhe'eb wa. Le'a sa nibe'e man wa cha mkaw. Le'a be men gast ndawke'a be luzh‑na tant gelkwea' ndencho bexa.
Le'a ángel isaxo'op wa ngwa' ulatsob ta ncho len vas ten na wa ndo' nits yowbe'e si'il nsalea' Eufrates. Le'a nits wa cha ubid ndo'ontsa syo'o gan itakea bexa nibe'e, bexa nto'o lad nlen wizh.
Cha uní na' le'a to'o dragón wa nsea to'o man uzhe'eb wa nsea to'o profet ukwi'in wa uto'o dub ga mbi bxin cuent nak mbid.
Le'a ta wa mbi bxin ten mxu'u be na ndun be ta ndanseana be men. Ncha'be be na wa ndo' bexa nibe'e idub ndo' gizhliyo, izhealbe bexa gal wizh uzhe'eb ten Dios ndo'ontsa kuyo‑no bexa Dios xa ndon le'a juert nak.
Cha ndab Jesús: “Bla'ach bega le'a na' ilen dub gor ni lá ndanbe'e bega cuent nla' dub wa'an. Uzhe'eb‑pa wen bexa ndena' no list ndenak bexa xab‑xa, ndo'ontsa na'anpa xinte'e bexa no ni lá idoladna bexa gal zha wa.”
Cha mchealte be mbi bxin bexa nibe'e wa dub sa nsalea' Armagedón di'izh hebreo.
Le'a ángel isaga'ad wa ngwa' ulatsob ta ncho len vas ten na wa ndo' mbi. Le'a len ni'i ten Dios sa nsob Dios gibe'a wa cha ulen ti Dios uge' ndab:
—¡Yá myando'‑ya!
We'e cha ula' beal' usi'i no uzhe'eb nso' ruid no uní'i usi'i. No ngok dub xo'o si'il mas uzhe'eb mwi'in ndo' iteanak be xo'o ngok idub zha ndencho be men ndo' gizhliyo.
Le'a gezh si'il Babilonia wa myak chon ble'a no ulate be gezh ubi'i nde ndo' gizhliyo. Le'a Dios lá yalad gezh Babilonia wa, le'a xa ndi uzhe'eb mtsaksi‑ya idub lak ta ndakloo xa.
Le'a iteanak be isla ndesa'al ndo' nitsdo'o cha unitndo' nsea itea be ge'e ubi'i.
Cha ula' sian gige' ubi'i tso'o be men. Le'a be gige' wa uzhe'eb‑pa ta kwe'a, pa top ga'al kil kad‑ga dub‑a. Le'a be men cha unisi Dios ta li ula' gige' wa, geal utid bexa dub gelkwea' uzhe'eb‑pa ta si'il.
Le'a lat isaga'ad ángel nsen be vas wa uto'o dub ángel cha ndab xa ndo' na':
—Utsea le'a na' ulu'u plo utsaksi Dios xagots ndun juis mgi'i, xagots nsob ndo' nits kwa'al ba'.
Le'a bexa nibe'e ndo' gizhliyo no be men ncho ndo' gizhliyo mche'al xagots wa, cuent usudna bexa no be ta bzhi'ik ndun xa wa.
Le'a ndo' ta li mluu Espíritu ten Dios ndo' na' wa, le'a ángel wa cha mbi'i na' dub sa bid. Sa we'e uní na' le'a xagots wa nsob tso'o dub man uzhe'eb dub man nane, idub las‑ma nkeani'i be lea' Dios ta unisi ma Dios. Le'a ma ndap dub ga'ad gek‑ma nsea dub ti'i xkach‑ma.
Le'a xagots wa nak dub lad konch ugats no lad nane. Le'a las‑xa uzhe'eb‑pa nso' be ta oro no be ge' chul no be perla. Le'a ya'a‑xa nsob dub vas ta oro ncho be ta uzhe'eb‑pa ugap ndun xa no be ta bzhi'ik ndun xa.
Le'a xtuzh‑xa wa nkea stub lea'‑xa dub ta uga'ach nak, ndab‑a: “Babilonia si'il, xa nak xna'a be xagots ndun juis mgi'i nsea itea be ta bzhi'ik ncho ndo' gizhliyo.”
We'e uní na' le'a xagots wa nsudna nsea ten ten be xmen Dios. Le'a bexa wa ndanke'a Jesús, ta we'e mbit be men bexa. Le'a gor uní na' xagots wa, le'a na' uzhe'eb‑pa ngwanseana.
We'e le'a ángel wa cha ndab ndo' na':
—¿Xta'an lba'a ndanseana lu? Le'a na' gáp ndo' lu xte'e gab ta uga'ach ten xagots wa no man uzhe'eb nsob xa tso'o na, man ndap dub ga'ad gek‑na nsea ti'i xkach‑na.
Le'a man uzhe'eb uni'í lu wa dub man uyo'o parea na'anpa ncho ma nat. Le'a nat le'a ma ito'o‑gal len ge'ed do'o cha gal zha initndo' ma. Le'a itea bexa gizhliyo bexa na'anpa nkea lea'‑na ndo' libr ten gelnban gast zha utexan‑ta gizhliyo, le'a bexa wa yanseana gor ini'í bexa man uzhe'eb wa. Le'a ma wa uyo'o polta no na'anpa ncho ma nat, parea le'a ma ilen stub biaj.
’Le'a ta ndee yakbe'ena bexa list gek‑na: le'a isaga'ad gek man wa le'a ta wa isaga'ad bet sa nsob xagots wa
nsea dub ga'ad xa nibe'e. Le'a dub ga'ay bexa wa yá na'antapa inibe'e. Dub xa nibe'e nat, le'a stub xa biseata inibe'e. Le'a gor ilen xa wa le'a xa na'anpa kwen inibe'e.
Le'a man uzhe'eb wa le'a uyo'o no na'anpa ncho ma nat, le'a ma wa xa isaxo'on inibe'e maska uyo'o xa lat bexa isaga'ad wa. Cha gal zha initndo' xa.
’Le'a isati'i kach uni'í lu wa, le'a ta wa dub ti'i xa nibe'e, parea nat biseata inibe'e bexa. Le'a bexa junt inibe'e dub‑tsa gor no man uzhe'eb wa.
Le'a bexa wa dub‑tsa ndanbe'e usa'a bexa juers ndo'ontsa no man uzhe'eb wa inibe'e.
Le'a bexa wa kuyo‑no Borreg Ben, parea le'a xa wa gun gan ndo' bexa wa. Le'a xa wa nak Xwan iteanak be ta'a no Xa Nibe'e ndo' itea bexa nibe'e. Le'a be xmen Borreg wa nak bexa utezh Dios no mti Dios bexa no nxobgek bexa ndo' Dios.
No ndab ángel ndo' na':
—Le'a be nits uni'í lu wa sa nsob xagots ndun juis mgi'i wa, le'a ta wa be men sian gezh no sian ras no sian nación nsea sian di'izh ndadi'izh bexa.
Le'a Dios ulogek bexa wa gun bexa lak nlad Dios. Le'a ta wa dub‑tsa gudi'izh bexa usa'a bexa juers inibe'e man uzhe'eb wa gast gak cumplir be ta ndab Dios.
Le'a xagots uni'í lu wa le'a ta wa gezh si'il nibe'e ndo' bexa nibe'e idub ndo' gizhliyo.
Tso'o na uyo'o be ta ndee wa le'a na' uní stub ángel uzhe'eb juert uto'o gibe'a gast ndo' gizhliyo nsu xe'a ten na.
No uge'‑pa uní'i xa ndab xa:
—¡Yá ulayat, yá ulayat gezh si'il nsalea' Babilonia! Le'a sa wa myak dub sa ncho be mbi bxin no iteanak be bi bzhi'ik nsea sa ncho be man du'ub man bxin, be man nxeladna men ndo' na.
Le'a gezh wa cuent dub xagots ndun juis mgi'i. Le'a be men ncho idub ndo' gizhliyo mbin‑no bexa gezh wa sian ta ugap, ngok bexa cuent dub xa gu. Le'a bexa nibe'e ndo' gizhliyo wa no mbin‑no bexa ta bzhi'ik wa. Le'a bexa nsi'i uti'ix be ta'a ndo' gizhliyo ngok rik no be ta ugap ndaladna bexa gezh wa.
Cha we'e mbín na' ti Dios uto'o gibe'a uge' ndab:
—Bxo'on bega gezh Babilonia ba', bego xa nak xmen‑na', ndo'ontsa na'anpa no bega gun be ta ugap ndun bexa wa, no ni lá ini'í bega be gelkwea' itid bexa wa.
Le'a bexa wa uzhe'eb‑pa sian ke ndap ndo' na', gast gibe'a nlaya' be ta wa. Ta we'e le'a na' Dios utsaksi‑ka bexa wa.
’Bin‑no bega bexa lak ugap mbin‑no bexa stub‑ga men. Utix bega top lak mbin‑no bexa be men wa. Bgoch bega ta goo bexa wa top lak juert nak ndo' ta mgo bexa be men.
Lak uzhe'eb mzhinnona bexa no be ta ugap mbin bexa, no li‑ga utsaksi bega bexa kwea' itid bexa, geal le'a bexa ndanbe'e len lado'o‑na: “Le'a besa ndee nde cuent dub xa nibe'e. Na'anpa nak besa cuent dub xagots ngut mgi'i ten na no nunk besa lá ini'í gelkwea'.”
Ta we'e le'a nat dub‑tsa wizh ilansea sian gelkwea' tso'o bexa wa. Le'a ta wa gelgut, no gó'on bexa, no yoo win, no yol' bexa ndo' gi'. Le'a na' ndee le'a Dios Xa Nibe'e uzhe'eb‑pa xa juert, na' utsaksi bexa wa.
Le'a bexa nibe'e ndo' gizhliyo mbin ta ugap ndun bexa gezh wa no ngoladna bexa be ta sian ndap bexa wa. Parea le'a nat le'a bexa wa gó'on‑no bexa gezh wa, no uzhe'eb‑pa uban yooladna bexa gor ini'í bexa zhen sa nsayol' gezh wa.
Nsea sit‑tsa kwe bexa tant nzheb bexa ndo' be gelkwea' ncha'tid gezh wa, ndab bexa:
—¡Uy, uy! ¡Pro'ob gezh si'il Babilonia, dub gezh juert‑pa ngok lu! Ná uxax‑tsa mnitndo' Dios lu.
Le'a iteanak bexa nsi'i uti'ix ta'a ndo' gizhliyo uzhe'eb‑pa gó'on‑no gezh wa nsea uban yooladna bexa, le'a na'anta ton isi'i be ta ten bexa.
Le'a ta wa be ta oro nsea ta plata no be ge' chul, nsea be perla, nsea be lad chul ta lino no seda, no be lad konch ugats nsea be lad nane, nsea be ya uxe'e nla'a, no be ta naknde'e marfil, no be ta naknde'e ya chul, no bronce, no gi'ib, no ge' mármol,
nsea canel, nsea isando' be ta uxe'e, nsea ta uxe'e ta nyol', nsea mirra, nsea olíbano, nsea vin, nsea aceit, nsea harin lan, nsea trig, no man yo'o, nsea borreg, nsea way, nsea carret, nsea bexa nchando'o ndo' stub‑ga men.
Le'a bexa nsi'i uti'ix be ta'a wa cha gab:
—Nat le'a bega yá na'antapa ndap be ta nsa'abladna bega wa. Le'a bega mla' iteanak be ta chul no be ta uyap ndap bega, cha nunk lá izheal‑ta bega‑ya.
Le'a itea bexa nsi'i uti'ix be ta ndee wa, bexa na myak rik juers ten gezh wa, le'a bexa wa sit itate ta na nzheb bexa ndo' gelkwea' ncha'tid gezh wa. Le'a bexa wa gó'on no uban yooladna bexa.
No gab bexa:
¡Uy, uy! ¡Pro'ob gezh si'il Babilonia,
le'a bexa wa ngok lad lino ta chul,
ta color konch ugats no nane!
No uzhe'eb‑pa uso' be ta oro no perla,
no be ge' chul las bexa.
Xla'al unitndo' be ta sian ten bexa.
No iteanak bexa ntse'a be ni'iya no itea bexa na nsea len ni'iya wa no bexa ndun ti'in len ni'iya nsea itea‑ta bexa ndun ti'in ndo' nitsdo'o, le'a bexa wa sit utate.
—¡Na'an stub gezh nsak lak nsak gezh ba'!
No mtob bexa yo gek bexa tant uban myo'oladna bexa. Cha utezhat bexa no mbí'in bexa, uge' ndab bexa:
—¡Uy, uy! Pro'ob gezh si'il ba', sa na myak rik itea besa ndap be ni'iya ndo' nitsdo'o, le'a nat xla'al mnitndo'‑ya.
’Parea btenladna bega ndencho gibe'a, bega nak men umbi'i ten Dios no bega nak be apóstol no bega ndadi'izh sakndo' Dios, le'a Dios le'a mtsaksi bexa Babilonia ta na li mbin‑no bexa bega.
We'e le'a stub ángel juert cha usen dub ge' si'il ta nyajw ta'a ndo' na, cha mtsa'ab xa‑ya ndo' nitsdo'o, ndab xa:
—Lba'a ya' Babilonia gezh si'il, yá na'anta ton ini'í‑ya.
No lá igen‑ta be musk len gezh wa, bexa ndo'ol arpa no bzhee no trompet. No ni stub bexa ndun ti'in lá yoo‑ta, ni ruid ten molin lá igen‑ta.
No ni xe'a aceit lá isu‑ta sa wa, no ni lá igen‑ta ruid ten dub gast sa nchilya'a men. Le'a bexa nsi'i uti'ix be ta'a, le'a bexa wa le'a ngok bexa nsak ndo' gizhliyo, no uzhe'eb mkedi‑no bexa gezh wa itea be nación nsea be ta bruj ndun bexa.
Le'a bexa wa le'a ndap ke ngut bexa mbidi'izh sakndo' Dios no bexa umbi'i nak ndo' Dios. Le'a bexa gezh wa no ndap ke ngut be men idub ndo' gizhliyo.
Tso'o wa mbín na' ti kwa'ad be men gibe'a uge' ndab bexa:
¡Iteanak beuna yanke'a Dios!
Le'a Dios ten beuna le'a ulo'o beuna ndo' be ke ten beuna,
no ndanke'a beuna xa le'a xa uzhe'eb dub xa chul nak,
no uzhe'eb‑pa juert nak xa.
Le'a iteanak be ta ndun xa wa gelngea nak no utsin nak‑a,
lak mtsaksi xa wa xagots ndun juis mgi'i wa,
xa mtsa'abgix be men ndo' gizhliyo nsea be ta ugap mbin xa.
Ke we'e le'a Dios mkixke ta mbit xa wa bexa ndun ti'in ndo' Dios.
Cha stub biaj uge' ndab bexa wa:
—¡Iteanak beuna yanke'a Dios! Le'a zhen sa nsayol' xagots wa nunk lá kweaskea idub tiemp.
Le'a isaga'al bdap bexa gox xa nsak no idap be ta nban wa cha usaxib gast ndo' yo ngol xtuzh bexa. Cha ngwanke'a bexa Dios sa nsob xa ndo' yaxil, ndab bexa:
—¡Li‑ka nak‑a! ¡Iteanak beuna ndanke'a Dios!
Le'a gast ndo' sa nsob Dios wa ulen dub di'izh ndab:
Wanke'a bega Dios ten beuna
itea bega na ndun ti'in ndo' xa no nzheb bega ndo' xa,
lak bega xa nsak no bega xa na'anpa nsak.
No mbín na' ti kwa'ad‑pa men, cuent nsid dub sa nsala' kwa'al nits, no cuent sa uzhe'eb uní'i usi'i, ndab bexa:
—¡Iteanak beuna yanke'a Dios, le'a Xa wa le'a nat ukexan inibe'e, le'a xa ndon le'a juert nak!
¡Itenladna beuna no usa'a beuna xno ndo' Dios! Le'a nat ngol zha na uchilya'a xa nak Borreg Ben, le'a xagots ika'a xa wa list‑la nso'.
Le'a ángel wa cha ndab ndo' na':
—Bke'a ta ndee: “Uzhe'eb‑pa wen yooladna bexa na utezh Dios gaw xche'e bexa sa uchilya'a xa nak Borreg wa.”
No ndab xa:
—Le'a ta ndee be di'izh gelngea ten Dios.
Cha usaxib na' xan ndats ángel wa gast ndo' yo ngol xtuzh‑na' ndo'ontsa ganke'a na' xa. Zha le'a ángel wa cha ndab ndo' na':
—¡Na'anpa lba'a gun lu, ndi wanke'a Dios! Le'a na' ndee no ndun ti'in lak‑tsa ndun lu ti'in ndo' Dios nsea bexa ltsa'a‑lu, bexa nxobgek ndo' di'izh ten Jesús. Le'a gor na ndadi'izh bexa sakndo' Dios, le'a ta wa nsa'a juers ndo' be di'izh ten Jesús.
Cha we'e uní na' le'a gibe'a mya'al cha mlundo' dub way nagud. Le'a xa nsob tso'o ma wa dub xa sun‑ka lak ndab na wa no gelngea nak xa. Le'a xa wa utsin nibe'e no utsin ndun xa uyo lak nsabndo'‑ya.
Le'a ngusndo'‑xa cuent na' beal' gi' na'. Nsea gek‑xa ndi'ib sian be coron. Le'a stub lea'‑xa nkea xtuzh‑xa, dub ta ni dub men lá ini'í, nab‑tsa xa uni'í‑ya.
Nsea nak xa dub lad ko'ol idub ncho ten. Le'a xa wa nsalea' Di'izh Ten Dios.
Nsea kwa'ad be soldad gibe'a nchanke'a tso'o xa wa ndi'ib bexa tso'o way nagud no nak bexa lad lino ta uzhe'eb chul, ta nagud no umbi'i.
Le'a to'o‑xa wa nto'o dub spad wach, ndo'ontsa utsawi'i xa itea be nación. Le'a xa wa juert inibe'e ndo' bexa wa no utsaksi xa be men lak‑ta zha ngichke'e bexa uv ito'o nits ten na. Le'a ta wa ta uzhe'eb ndakloo Dios xa ndon le'a juert nak.
Le'a las xab‑xa no xta'a xo'o xa nkeani'i stub lea'‑xa ndab: “Xa Nibe'e ndo' itea bexa nibe'e no Xa nak Xwan iteanak be ta'a.”
Cha uní na' stub ángel nso' ndo' wizh, cha uge' utezh xa iteanak be man nsa'ab ga'ap, ndab xa:
—Utseabe bega, byakjunt bega sa yoo xche'e si'il ten Dios,
ndo'ontsa gaw bega be'al ten bexa unibe'e ndo' be nación, nsea bexa unibe'e be soldad, nsea be soldad. No gaw bega be'al ten be way, no bexa uti'ib tso'o‑ma, no be'al ten bexa nchando'o, no bexa na'anpa nchando'o, no bexa nsak nsea bexa na'anpa nsak.
Cha we'e uní na' le'a man uzhe'eb wa no bexa nibe'e ndo' gizhliyo nsea itea be soldad ten bexa wa myakjunt ndo'ontsa kuyo‑no bexa wa xa nsob tso'o way nagud wa no be soldad ten xa wa.
Cha ngwa'iga'a man uzhe'eb wa no profet ukwi'in wa. Le'a xa wa xa mbin sian be ta ngwanseana be men ndo' ga'al man uzhe'eb wa, ta mkedi‑no xa be men nsob se ten man wa, bexa ngwanke'a ta cuent nak man wa. Le'a xa nsob tso'o way nagud wa usen man uzhe'eb wa nsea profet ukwi'in wa cha li‑tsa nban bena wa mtsa'ab xa len lagun gi' sa nsayol' azufre.
We'e le'a xa nsob tso'o way wa cha mbit iteanak be soldad ten man uzhe'eb wa nsea spad nto'o to'o‑xa wa. Cha we'e le'a iteanak be man du'ub wa udaw be be'al ten bexa ngut wa gast plo mzhea bema.
Cha uní na' stub ángel ulen gibe'a nsea dub liab ten ge'ed do'o nsea dub caden si'il nsob ya'a‑xa wa.
Cha usen xa dragón wa, le'a ta wa mbe'al polta, no le'akaga mxu'u ta wa xa nsalea' Satanás. Cha mxi xa mxu'u wa nsea caden wa ndo'ontsa ikenchii mxu'u dub mil li'in.
Cha mtsa'ab ángel wa mxu'u len ge'ed do'o wa, sa ikenyaw mxu'u dub mil li'in. Cha we'e mxo'ob ángel dub ta'a myaw to'o ge'ed wa nsea se ten xa, ndo'ontsa lá ito'o‑ta mxu'u ukedi‑no mxu'u be men nde ndo' gizhliyo gast zha ngok dub mil li'in wa. We'e le'a mxu'u nsabndo' ya'ak ste'ep‑tsa.
We'e uní na' pla be yaxil nsea bexa nsob ndo' ta wa, bexa na msa'a Dios juers inibe'e ndo' be men. No uní na' xbi bexa na myabto'og gen‑na ke na mbidi'izh bexa gelngea ten Jesús nsea di'izh ten Dios. No lá nganke'a bexa wa man uzhe'eb wa ni ta cuent nak man wa. No ni lá ula'a bexa ikea se ten man wa xtuzh bexa no ya'a bexa. Le'a bexa wa mban‑gal, cha no bexa unibe'e no Cristo dub mil li'in.
Le'a ta wa zha ned iban be men. Parea le'a itea‑ta be men na'anpa no iban gast ga'a dub mil li'in wa.
Uzhe'eb‑pa wen yooladna bexa na iban zha ned wa bexa umbi'i nak lado'o‑na ndo' Dios, le'a bexa wa na'anpa no gat stub biaj. Ndi yak bexa wa be ule'ay ten Dios nsea ule'ay ten Cristo, nsea no bexa inibe'e no Cristo dub mil li'in.
Le'a zha na ngwa'a dub mil li'in wa le'a mxu'u ya'ak sa nkenyaw na.
We'e ito'o‑gal xa ukwi'in‑no xa be men itea be nación idub ndo' gizhliyo, be sa nsalea' Gog nsea Magog. Cha yunjunt xa bexa wa gun bexa guerr. Le'a bexa wa xa kwa'ad cuent‑ta yux nde to'o nitsdo'o.
Cha mte'achso bexa idub ndo' gizhliyo, no ulotlaw bexa gezh nkwea'ladna Dios, sa nde bexa umbi'i nak ndo' Dios. Cha we'e le'a Dios mtu'ub gi' uto'o gibe'a myol' sa wa cha unitndo' bexa wa.
Le'a Dios cha mtsa'ab mxu'u li mkedi‑no be men wa len lagun gi' sa nsayol' azufre, sa ncho man uzhe'eb nsea profet ukwi'in. Le'a sa wa te'al no tezhea ini'í be na wa gelkwea' uzhe'eb si'il idub tiemp.
Cha uní na' dub yaxil nagud dub ta uzhe'eb si'il, sa nsob Dios. Le'a sa nsob xa wa yá lá nlu'u‑ta ni gizhliyo no ni gibe'a no ni lá ulu'u‑ta be ta wa.
Le'a bexa ngut ndo' nitsdo'o nsea itea‑ta bexa ngut wa mlansea' ndo' Dios. Cha ndab Dios na xte'e nak be ta mbin bexa.
Le'a bexa lá ndangealadna Dios wa bexa uyo'o sa ten bexa ngut wa, le'a Dios cha mtsa'ab bexa wa len lagun nsayol' wa. Le'a ta wa nsalea' gelgut itop.
Le'a bexa wa lá izheal lea'‑na ndo' libr ten gelnban wa, ta we'e mtsa'ab Dios bexa wa len lagun gi' wa.
Tso'o wa uní na' dub gibe'a kub no dub gizhliyo kub, geal le'a gibe'a ned wa no gizhliyo ned wa no nitsdo'o wa unitndo'‑la.
Le'a na' Juan uní gezh umbi'i ten Dios, sa nsalea' Jerusalén kub, uto'o‑ya gibe'a wats Dios. Le'a gezh wa uzhe'eb chul nluu lak‑ta chul nluu dub xagots usaxkwa'a uchilya'a‑no xabgi'i ika'a na.
Cha mbín na' dub di'izh uto'o gibe'a, uge' ndab‑a ndo' na':
—Bwi'i, le'a sa ndee ncho Dios nsea be xmen‑xa. Le'a Dios yoo‑no bexa no gak bexa xmen‑xa idub tiemp, le'a Dios le'aka nak Dios ten bexa wa.
Le'a Dios utsambi'i itea nitsndo' bexa wa no yá lá gat‑ta bexa. Ni lá uban yo'taladna bexa no ni lá gó'on‑ta bexa no ni stub gelkwea' lá ini'í bexa, le'a be ta uyo'o ned wa unitndo'‑la.
Le'a Dios xa nsob ndo' yaxil si'il wa cha ndab:
—Una', le'a na' myun‑no kub iteanak be ta'a.
No ndab xa ndo' na':
—Bke'a ta ndee, le'a di'izh ndee uzhe'eb dub di'izh nsak no gelngea‑ya.
We'e cha ndab xa ndo' na':
—Le'a iteanak ta wa yá myando'. Le'a na' ndee nak Alfa nsea Omega. Le'a na' mtexan iteanak be ta'a no le'aka na' unitndo'‑ya. Le'a tal ton ndakladna, le'a na' ga usa nits nsoblen goo bexa, ta nsa'a gelnban.
Le'a ndo' bexa na gun gan ndo' ta ugap wa usa na' itea be ta'a wen wa. Le'a na' gak Dios ten bexa, le'a bexa gak xi'ín‑na'.
Ná le'a bexa nzheb ndo' men nsea bexa lá ndangealadna na' no bexa ndun be ta lá nsaklad na' no bexa ndut men no bexa ngal bexa na'anpa xa ten xa no bexa ndun ta bruj no bexa ndanke'a be dios gizhliyo nsea itea bexa ndun gelkwi'in, le'a iteanak bexa li ndun wa ya'be len lagun sa nsayol' azufre. Le'a ta wa ta nsalea' gelgut itop.
We'e cha mbi'id dub ángel wats na'. Le'a xa wa uto'o lat isaga'ad be ángel na li usen vas ncho be gelkwea' lult wa. Cha ndab xa ndo' na':
—Utsea sa ndee, le'a na' uluu xagots gak che'al xa nak Borreg Ben wa.
Le'a ndo' ta li mluu Espíritu ten Dios ndo' na' wa, le'a ángel wa cha mbi'i na' dub ge'e si'il sa ga'ap. Cha mluu xa Jerusalén gezh si'il ten Dios ta nchala' gibe'a wats Dios.
Le'a gezh wa nsu xe'a ten Dios nsea ndon nla'beal'‑a cuent dub ge' jaspe, dub ta uzhe'eb‑pa ta chul no ndu'u na'‑ya cuent dub vidr.
Le'a idub gangeak gezh wa nchonyaw dub muro si'il no ga'ap‑a. Nsea ndap‑a dub tibtop to'o puert, sa ndeula'ach dub tibtop‑ga ángel. Le'a kad‑ga las puert wa nkea dub‑ga lea' bexa isatibtop ras bexa Israel.
Le'a lad oriente nso' chon puert no schon‑gaya lad nort no schon‑gaya lad sur nsea schon‑gaya lad poniente.
Le'a muro nchonyaw gezh wa ndap dub tibtop ge' ubi'i nak xan‑a. Le'a kad‑ga las ge' wa nkea‑ga dub lea' bexa ngok isatibtop be apóstol ten Borreg Ben wa.
Le'a ángel ndadi'izh‑no na' wa no'o dub bar ta oro uke'a medid xa gezh wa nsea be puert ten na nsea muro nchonyaw‑a.
Le'a gezh wa dub ta skin, lak ko'ol‑a li‑ga uxen‑a. Le'a xa wa mke'a medid‑a nsea bar wa. Le'a sa wa no'o pa dub top mil ncho top gayo'o kilómetro, lak ko'ol‑a no ga'ap‑a no uxen‑a dub‑tsa medid no'o‑ya.
No mke'a medid xa plo ga'ap muro wa. Le'a ta wa dub chon ga'al ncho dap metr, lak medid ten be men ndanti'in ángel wa.
Le'a muro wa naknde'e ge' nsalea' jaspe, parea le'a gezh wa naknde'e sbe'en oro umbi'i cuent vidr umbi'i na'‑ya.
Le'a be ge' ubi'i ncho xan muro wa nso' be ge' chul las‑na. Le'a ta ned wa nso' ge' jaspe las‑na. Le'a na itop wa nso' ge' zafiro. Le'a na yon wa nso' ge' ágata. Le'a na idap wa nso' ge' esmeralda.
Le'a na isaga'ay wa nso' ge' ónice. Le'a na isaxo'op wa nso' ge' cornalina. Le'a na isaga'ad wa nso' ge' crisólito. Le'a na isaxo'on wa nso' ge' berilo. Le'a na isage'a wa nso' ge' topacio. Le'a na isati'i wa nso' ge' crisopraso. Le'a na isatibdub wa nso' ge' jacinto. Le'a na isatibtop wa nso' ge' amatista.
Na'anpa iní na' ni dub ni'i yanke'a be men Dios sa wa, le'a idub len gezh wa le'a Dios xa ndon le'a juert wa ncho‑ka nsea Borreg Ben.
Le'a sa wa na'anpa nki'in wizh ni mbe'e usu xe'a, le'a Dios nsea Borreg wa le'a nak xe'a nsu idub len gezh wa.
Le'a be men ndencho ndo' gizhliyo bexa nak xmen Dios ikesea ndo' xe'a ten gezh wa. Le'a itea bexa nibe'e ndo' gizhliyo yun cuent be ta nsak no be ta chul ten na.
Le'a be puert ten gezh wa na'anpa yaw idub tezhea no le'a sa wa na'anpa yoo te'al.
Le'a bexa ndencho ndo' gizhliyo yun cuent be ta'a nsak no be chul ten na ndo' gezh wa.
Na'anpa yate ni dub ta bzhi'ik gezh wa. No ni dub bexa ndun be ta ugap no ni dub bexa ndun gelkwi'in lá yoo gan yate sa wa, nab‑tsa bexa nkea lea'‑na ndo' libr ten Borreg Ben ta ten gelnban wa.
Tso'o wa mluu ángel wa dub yowbe'e umbi'i ncho nits nsa'a gelnban, nits wa'án cuent na' vidr na'. Le'a yowbe'e wa nto'o sa nsob Dios nsea sa nsob Borreg Ben.
No ntid‑a tlaw nes ten gezh wa. Nsea itop to'o yowbe'e wa ndi'ib be ya nsa'a gelnban. Le'a kad dub mbe'e nsa'a‑ya xa'aga ngus. Le'a la ten ya wa le'a nyunyakna be men.
Le'a sa we'e lá yoo‑ta be ta gab Dios le'a ta wa lid le'a nak. Le'a len gezh wa kwe sa nsob Dios nsea Borreg wa. No be men ndun ti'in ndo' Dios wa yanke'a bexa xa wa.
No ini'índo' bexa Dios nsea lea' Dios ikea xtuzh bexa.
Yá na'antapa yoo te'al sa wa, ni lá iki'in bexa xe'a ni xe'a wizh. Le'a Dios Xa Nibe'e wa le'a nak xe'a sa wa, nsea inibe'e bexa sa wa idub tiemp.
No ndab ángel wa ndo' na':
—Le'a be di'izh ndee uzhe'eb‑pa dub di'izh nsak no gelngea‑ya. Le'a Dios Xa Nibe'e wa xa na nsa'a Espíritu ten na ndo' bexa ndadi'izh sakndo' xa wa, le'a xa wa mtu'ub dub ángel ten xa ndo'ontsa uluu xa be ta'a sken yoo wa ndo' bexa ndun ti'in ndo' xa.
Le'a Jesús cha ndab:
—¡Bla'ach bega, le'a na' sken ilen! Uzhe'eb‑pa wen yooladna bexa na nsakyo'ón be di'izh ten Dios ta nso' ndo' libr ndee.
Le'a na' ndee Juan mbín na' no uní na' iteanak be ta ndee wa. Le'a tso'o na mbín na' ta ndee no uní na'‑ya, cha usaxib na' gast ndo' yo ngol xtuzh‑na', ndi'izh ganke'a na' ángel li mluu be ta ndee ndo' na' wa.
Parea le'a ángel wa ndab ndo' na':
—¡Na'anpa lba'a gun lu! Le'a na' ndee ndun ti'in ndo' Dios lak ndun‑ga lu ti'in ndo' Dios nsea bexa ltsa'a‑lu, bexa ndadi'izh sakndo' Dios no itea bexa na nxobgek ndo' be ta nkea ndo' libr ndee. Ndi wanke'a Dios.
Cha ndab xa ndo' na':
—Na'anpa ukachko lu be di'izh mbidi'izh Dios nkea ndo' libr ba', le'a tiemp yoo be ta nso' ndo' libr ba' yá nso' gax.
Le'a bexa ndun be ta ugap no bexa ndun be ta bzhi'ik, lba'a‑tsa gun‑ta bexa be ta wa. Le'a bexa ndun be ta utsin nak, lba'a‑tsa utsin gun‑ta bexa. No li‑ga le'a bexa umbi'i nak ndo' Dios, lba'a‑tsa umbi'i gak‑ta bexa.
Cha ndab Jesús:
—Bla'ach bega le'a na' sken ilen, cha usa na' ta ika'a kad‑ga dub men lak nak be ta mbin bexa.
Le'a na' ndee nak Alfa nsea Omega, le'a na' mtexan iteanak be ta'a no le'aka na' unitndo'‑ya. No nak na' xa ned no xa tso'o li ndo' itea be ta'a.
Uzhe'eb‑pa wen yooladna bexa umbi'i nak lado'o‑na ndo' Dios. Le'a bexa wa nsabndo' gaw ngus ten ya nsa'a gelnban no yate bexa to'o puert ten gezh wa.
Parea le'a bexa ugap nak wa yanbe tso'o juer wa. Le'a ta wa bexa ndun be ta bruj, no bexa ngal dub xa na'anpa xa ten xa, no bexa ndut men, no bexa ndanke'a be dios gizhliyo, nsea itea bexa ndaladna ndun be gelkwi'in.
Cha ndab Jesús:
—Le'a na' ndee Jesús mtu'ub ángel ten na' gudi'izh itea be ta ndee ndo' bexa nak xmen‑na'. Le'a na' ndee nak bi le'aka ras ten David. No nak na' mbeal si'il nsu xe'a gor tempran.
Cha uka'ab Espíritu ten Dios nsea xagots nak che'al Borreg Ben wa, bexa nak be xmen Jesús, ndab bexa:
Le'a bego na ndo'ón ta ndee gud bega:
—Utsea, Jesús.
Tal ncho bega ndakladna nlad bega goo bega nits nsa'a gelnban, utseayoo bega‑ya ta ga nsa'a xa wa.
Le'a na' gáp ndo' itea bexa na ndo'ón di'izh mbidi'izh Dios nkea ndo' libr ndee: Tal ton dub xa ko‑ta di'izh ndo' be di'izh ten Dios ndee, le'a Dios utsaksi xa no iteanak be gelkwea' nkeani'i ndo' libr ndee.
No tal ton ko'o di'izh mbidi'izh Dios nkea ndo' libr ndee, le'a Dios ko'o‑ga lea'‑xa ndo' libr ten gelnban, no lá ula'a Dios yate xa gezh umbi'i ten Dios, lak nkeani'i ndo' libr ndee.
Le'a xa ndadi'izh iteanak be ta ndee wa ndab:
—Le'a na' sken‑ka ilen.
Li‑ka gak‑a. ¡Utsea ga Jesús Xa Nibe'e besa!
Nat na'ab na' ndo' Jesucristo Xa Nibe'e wa uzhe'eb utsin gun‑no xa iteanak bega ba'. Li‑ka nak‑a.
