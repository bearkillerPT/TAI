Abraa̱m na̱'mii̱ Isaa̱, kó Isaa̱ na̱'mii̱ Jako̱b, kó Jako̱b, na̱'mii̱ Judáa̱ ko̱jo ṉts'i̱e̱.
Kó Judáa̱ na̱'mii̱ kó na̱ Tamaa̱r na̱aa̱ Faree̱ ko̱jo Saraa̱, kó Faree̱ na̱'mii̱ Esroo̱m, kó Esroo̱m na̱'mii̱ Araa̱m.
Kó Araa̱m na̱'mii̱ Aminadab, kó Aminadab na̱'mii̱ Naasoo̱n, kó Naasoo̱n na̱'mii̱ Salmoo̱n.
Kó Salmoo̱n na̱'mii̱ kó na̱ Raa̱b na̱aa̱ Boo̱, kó Boo̱ na̱'mii̱ kó na̱ Rut na̱aa̱ Obee̱d, kó Obee̱d na̱'mii̱ Isaíi̱.
Kó Isaíi̱ na̱'mii̱ ree̱ Ndabii̱, kó ree̱ Ndabii̱ na̱'mii̱ Salomoo̱ xi na̱a kamaá chjo̱ón Uríaa̱.
Kó Salomoo̱ na̱'mii̱ Roboa̱m, kó Roboa̱m na̱'mii̱ Abíaa̱, kó Abíaa̱ na̱'mii̱ Asaa̱.
Kó Asaa̱ na̱'mii̱ Josafaa̱t, kó Josafaa̱t na̱'mii̱ Joraa̱m, kó Joraa̱m na̱'mii̱ Usíaa̱.
Kó Usíaa̱ na̱'mii̱ Jotaa̱m, kó Jotaa̱m na̱'mii̱ Akaa̱, kó Akaa̱ na̱'mii̱ Esekíaa̱.
Kó Esekíaa̱ na̱'mii̱ Manasee̱, kó Manasee̱ na̱'mii̱ Amoo̱n, kó Amoo̱n na̱'mii̱ Josíaa̱.
Kó Josíaa̱ na̱'mii̱ Jekoníaa̱ ko̱jo ṉts'i̱e̱, ni̱xtjin nga tsanguínjo̱ xta̱ xi chji̱a̱ni Israe̱l nangui Babilonia̱.
Kó nguije tsanguínjo̱ nangui Babilonia̱ Jekoníaa̱, na̱'mi kamánii̱ Salatie̱l, kó Salatie̱l na̱'mii̱ Sorobabel.
Kó Sorobabel na̱'mii̱ Abiu̱d, kó Abiu̱d na̱'mii̱ Eliaki̱m, kó Eliaki̱m na̱'mii̱ Asoo̱r.
Kó Asoo̱r na̱'mii̱ Sadoo̱k, kó Sadoo̱k na̱'mii̱ Akii̱m, kó Akii̱m na̱'mii̱ Eliuu̱d.
Kó Eliuu̱d na̱'mii̱ Eleasaa̱r, kó Eleasaa̱r na̱'mii̱ Mataa̱n, kó Mataa̱n na̱'mii̱ Jako̱b,
kó Jako̱b na̱'mii̱ Kosiee̱, xi̱'ii̱n na̱ Riyaa̱, na̱aa̱ Kristoo̱.
Bo̱a̱ ts'én ngayeje tji̱e̱e̱ xta̱ xi ya'anii̱ ndeskande Abraa̱m ngaskande Ndabii̱ tienijún tji̱e̱e̱ xta̱ ma. Ndeskande Ndabii̱ ngaskande nga ikiyotji̱nguii̱ xta̱ Babilonia̱ ti tienijún tji̱e̱e̱ xta̱ ma. Kó ndeskande nga ikiyotji̱nguii̱ xta̱ Babilonia̱ ngaskande nga katsen Kristoo̱ tienijún tji̱e̱e̱ xta̱ ma nga.
Bi kamá nga katsen Jesukristoo̱: na̱ Riyaa̱, na̱aa̱ Kjisoo̱, ja̱ bo̱a̱ je índa nga Kosiee̱ ku̱i̱xanjo̱, tanga nguindiee̱ nga k'uíndojo̱ xkjín, kamábe nga A̱sién Ni̱xtjii̱n Néná ngo ndí je katsjaá.
Kó Kosiee̱ nda̱ xi ka̱ma xi̱'ii̱n na̱ Riyaa̱, ngo nda̱ xi kixi̱ kamá, kamámejénjiín nga kjo̱a̱soboá tsja̱á nguindyi̱ko̱n xtaa̱. Kó kats'énkjó nga ta 'ma 'ma ku̱i̱'íjñá.
Tanga tji̱e̱nga tjíts'énkjó kui nii̱, ngo ndítsjiee̱ Néná tsíchji̱a̱jo ngu̱i̱jin ńjñá ján, kó bi katsoó:
–Kosie̱, ji xi xta̱ tji̱e̱e̱ Ndabii̱, ngata̱ ndakinjín ma ji nga ku̱i̱xenje̱ na̱ Riyaa̱, chjóo̱n, nga̱t'a̱ ndí xi ya'a, A̱sién Ni̱xtjii̱n Néná boá xi katsjaá.
Kó na̱ Riyaa̱ ngo ndí k'uieé kó KJISO̱ kuít'e ja'én, nga̱t'a̱ kuí boá xi k'o̱xié'á xta̱ na̱xi̱ńdaá kjo̱a̱a̱ jé xí ndyi̱ts'en.
Ngayeje kui nii̱ kamá tsi̱'e̱ nga kjo̱tjosón ni xi katsó Néná nga katsáyaá nda̱ chji̱ni̱e̱'e̱én Néná kji'a nga bi katsó:
Ngo tsakjin xo̱ngo ndí ko̱a̱'a̱, kó ngo ndí k'uieé,
kó Emanue̱l si̱t'a ja'én.
Néná tikónjo̱ná, tsó kui eén.
Kó nga ja'aá Kosiee̱ kats'én ni xi katsoó ndítsjiee̱ Néná kó ixánjo̱ chjo̱ón.
Kó nde kji̱e̱ foyojojo̱jín xkjín, nga kis'iee̱ ngo ndí na̱ Riyaa̱, kui xi KJISO̱ ít'a ja'én.
Nguije katsen Kjisoo̱ ki̱a̱ Bele̱n, ndí na̱xi̱ńdá xi chji̱a̱ni nangui Judea̱, ni̱xtjin nga atíxoma nda̱ re Erodee̱ ngayeje kui na̱xi̱ńdaá, jachó na̱xi̱ńdá Jerusale̱n já kjínkón xi kjindibáni xtji̱e̱e̱n nínga fotjo ts'ueé,
kó bi katsó nga asíyá:
Nga tsint'ié kui nii̱ nda̱ re Erodee̱ achichí nda̱ kamaá kui ko̱jo ngayeje xta̱ na̱xi̱ńdá Jerusale̱n.
Kó nguije ítikó ngayeje já nguito̱ko̱o̱ chiná'mii̱ ko̱jo já chji̱ni̱e̱kjo̱a̱kitii̱ na̱xi̱ńdaá, asíyaá ñání bo̱a̱ nga katsen Kristoo̱.
Kó kui jaá bi katsoó:
–Bele̱n boá nínga katsen, ndí na̱xi̱ńdá xi chji̱a̱ni nangui Judea̱, nga̱t'a̱ bo̱a̱ ts'én ít'a xo̱jo̱n nda̱ chji̱ni̱e̱'e̱én Néná nga bi katsoó:
Kó ji Bele̱n, ndí na̱xi̱ńdá xi chji̱a̱ni nangui Judea̱,
jijín xi 'niú chichí ji
ngu̱i̱jii̱n xtitjón xi chji̱a̱ni nangui Judáa̱.
Nga̱t'a̱ k'i̱e̱ kjo̱tjojii̱n ngo xi ko̱si̱e̱ntjón,
xi ku̱i̱e̱jeén ndi̱ya xta̱ na̱xi̱ńdána xi chji̱a̱ni Israe̱l.
Kós'e̱ Erodee̱ tsíchji̱a̱'majo já kjínkoón, kó asíyá cha̱n cha̱a̱n kui jaá ni̱xtjin nga kamáya ṉñóo,
kó katsanguiya kui jaá ndí na̱xi̱ńdá Bele̱n, kó bi katsoó:
–Tanguínjnú ki̱a̱, kó tasíyajnú ngayeje ni kjo̱a̱a̱ kui ndií, kó nguije xcha̱jnú t'íyajnú'un tsi̱'e̱ nga ko̱jo an kjuínts'endikón an nga.
Kó kui jaá nguije tsint'ieé nda̱ ree̱, kijí. Kó ṉño xi kamábe nga jatjo ki̱a̱a̱ kijítjoón, ngaskande nga kasasien kui ṉñóo nínga tikón kui ndií.
Nga kamábe kui ṉñóo achichí tsja kamaá.
Kó nga ts'as'ien ngu̱i̱yaa̱ kamábe ndí ndií ko̱jo na̱ Riyaa̱ na̱aa̱ ndií, kó asién tikoó kui jaá kó kats'éndikón kó iskjíx'á koxa̱a̱ kó ts'axié ni xi ndyi̱ya'aa̱ ndií:
Ngo xi ya'aa̱ to̱nsinié, ngo xi ya'aa̱ ni sije̱n xi ni'ánkjién nga ni'ándikón Néná, ko̱jo ngo xi ya'aa̱ ndasíje̱n chjí xi 'mí mirra̱.
Kó ngu̱i̱jin ńjñaá kui jaá ki'míyaá nga nguiti ki̱a̱jín ko̱e̱je̱ nínga tikón nda̱ re Erodee̱, kós'e̱ kje̱'e ndi̱ya kijí nga kijí nguiní nanguii̱.
Kó nguije kijí já kjínkoón, ngo ndítsjiee̱ Néná je'echji̱a̱jo ngu̱i̱jin ńjñaá Kosiee̱ kó bi katsoó:
–Ti̱sítji̱n ji kó tiyíje̱ ndií ko̱jo na̱aa̱, kó tanguínjnú nangui Ejipto̱ kó ki̱a̱ ti̱ndyiónjnú ngaskande nga an xi bo̱a̱ xian an, nga̱t'a̱ Erodee̱ ko̱ngase ndií tsi̱'e̱ nga sa̱'ínk'ién.
Kó jastjíe̱n Kosiee̱, iskjíbé ndií ko̱jo na̱aa̱, kó nga jñoó kijíjo̱ nangui Ejipto̱,
kó ki̱a̱ kis'iṉdo ngaskande nga k'ien Erodee̱, tsi̱'e̱ nga jatjosón ni xi katsoó Néná nda̱ chji̱ni̱e̱'e̱én nga bi katsó: “Nangui Ejipto̱ tsíchji̱a̱ñáa̱ ndína.”
Kós'e̱ nga kamákjiín Erodee̱ nga ts'aṉcha̱jo já kjínkoón, achichí kats'énxchán, kó katsanguiya tsi̱'e̱ nga kini'ánk'ién ngayeje jakjíndí xi̱'in xi nguindiee̱ nga jó noó xi síndo ndí na̱xi̱ńdá Bele̱n ko̱jo ngayeje ndí nangui xi síndo t'a kui ngu̱i̱ndiee̱, nga̱t'a̱ askosoón ni̱xtjin xikó katsoó kui já kjínkoón.
Kós'e̱ bo̱a̱ ts'én jatjosón ni xi katsó nda̱ chji̱ni̱e̱'e̱én Néná xi 'mí Jeremíaa̱ nga bi katsó:
Ngo nda̱ kanda'yaá nangui Ramáa̱,
nda̱a̱ xi ts'énkjandá ko̱jo xi ni̱ma̱ tjítsó kjo̱a̱a̱ nga on kjimaa̱,
na̱ Rakee̱l boá xi ts'énkjandátjé ndií,
kó kamámejénjiín nga kini'ándajoo̱n
nga̱t'a̱ je jesón ndií.
Tanga nguije k'ien Erodee̱, ngo ndítsjiee̱ Néná tsíchji̱a̱jo Kosiee̱ ngu̱i̱jin ńjñaá ki̱a̱ nangui Ejipto̱, kó bi katsoó:
Kó Kosiee̱ jastjíe̱n kó kijíjo̱ ndií ko̱jo na̱aa̱ ki̱a̱ nangui Israe̱l.
Tanga nga tsint'ié Kosiee̱ nga ndií Erodee̱ xi 'mí Arkelao̱ tikón ree̱ nangui Judea̱, katsakjónní nga ki̱a̱ ko̱e̱je̱, kó nguije ja̱ bo̱a̱ je katsáyaá Néná ngu̱i̱jin ńjñaá, tasá nangui Galilea̱ kijí.
Kó nga jachó ki̱a̱a̱, ki̱a̱ kis'iṉdo ndí na̱xi̱ńdá Nasare̱t, tsi̱'e̱ nga jatjosón ni xi katsó já chji̱ni̱e̱'e̱én Néná nga bi katsó: Nda̱ xi chji̱a̱ni Nasare̱t k'uin.
Kui ni̱xtjin ján jachó Jua Bautistaa̱ nga íni̱jmi eén Néná ki̱a̱ nangui kixí xi tikón nangui Judea̱,
nga bi katsó:
–Ti'ank'oyajnú yojojnú kjo̱a̱a̱ ni xi ndajín kji'i xi ndyi̱ni'ánjnú, nga̱t'a̱ Néná je ko̱tíxoma.
Nga̱t'a̱ kuí ni xi'bi̱ xi tsíchji̱a̱ nda̱ chji̱ni̱e̱'e̱én Néná xi 'mí Isayaa̱ nga bi katsó:
Nda'yáa ngo nda̱ xi kjandayá nangui kixií xi bi tsó:
“T'íjñandajnúu̱ ndi̱ya̱á Ndi̱a̱a̱,
ti'ankixi̱jnú ndi̱ya̱á kui.”
Ṉjño xi tsajá Juaa̱ tsja̱a̱ cho̱ to'o yits'en kamándani kó ngo tji̱xi̱n íkjá ndáyaá, kó chjo̱bo̱a̱ ko̱jo ntsjién xi 'bé nguindie k'ijñá ján xi iskjinie.
Kó jataxie xta̱ xi chji̱a̱ni na̱xi̱ńdá Jerusale̱n, ngayeje xi chji̱a̱ni nangui Judea̱ ko̱jo ngayeje nangui xi chji̱a̱ni nínga tikón ndeje' Jordaa̱n,
kó Juaa̱ atíndá kui xtaa̱ ngu̱i̱jii̱n ndeje' Jordaa̱n, kó kui xtaa̱ ki̱a̱ katsáyá jeé.
Nga kamábe Juaa̱ nga achichí ma xta̱ fariseo̱ ko̱jo xta̱ saduseo̱ xi jachó nínga ts'énbotíndá, bi katsoó:
–¡Xta̱ xi ja̱kon ye̱ kónjnú! ¿'Yá xi bo̱a̱ katsójnú nga ka̱ma ku̱i̱yojnúu̱ kjo̱a̱xcha̱án Néná xi je kjimatiñaa̱?
Tasá ti'ánjnú ni xi ko̱kó nga je kini'ánk'oyajnú yojojnú,
kó ngata̱ bijín ts'én fojintakónjnú:
“Tji̱e̱e̱ nda̱ xi 'mí Abraa̱m ndokjo̱a̱ ñá.” Nga̱t'a̱ xiyájnú'un nga tsi Néná xi mejeén ngaskande kui ndi̱jo̱o̱ ka̱ma sa̱'ín xta̱ tji̱e̱e̱ Abraa̱m.
Kó ti je tikónda jachaa̱ tsi̱'e̱ nga ko̱tie yaá ndeskande ja̱maa̱, nga̱t'a̱ ngayeje yá xi jmí to xi nda tsjájín, bichá kó ngu̱i̱jin ndi'í ján bichijmijin.
An, nga ja̱koxi̱ ndójoa xi botindá an tsi̱'e̱ nga si̱'ank'oyájnú yojojnú kjo̱a̱a̱ xikó ts'én tindyiónjnú, tanga xi jaskan an ndibá, tjín ngasee̱ nga'niú, kó nde tsoboájínna nga an kjuínjóo̱ tji̱xíndieé, kó kui boá xi A̱sién Ni̱xtjii̱n Néná ko̱jo ndi'í xi ko̱tíndánijnú.
Je ts'énya'a ngu̱i̱ya tsja ni xi sa̱'íntsjie to ndso̱ko̱a̱n ṉño̱o̱ nga xín sa̱'ínkja'a xtjieé. Kó kjo̱a̱'átjó to ndso̱ko̱a̱n ṉño̱o̱ ngu̱i̱ndie nínga xi̱ndyiá, kó ku̱i̱'ítí xtjieé ngo ngu̱i̱jii̱n ndi'í xi jmí ni̱xtjin k'o̱.
Kós'e̱ Kjisoo̱ jatjoni nangui Galilea̱ kó kijí nínga tikón ndeje' Jordaa̱n tsi̱'e̱ nga ki̱a̱ Juaa̱ ko̱tíndá.
Tanga Juaa̱ kamámejénjiín, kó bi katsoó:
–Jí xi ko̱tindení katsaki, kó ¿a tasá ji kjoé'e̱chinní?
Kó Kjisoo̱ bi katsoó:
–Te'éndié ji ngot'e̱, nga̱t'a̱ chjiénga si̱'ankjatjosón ngayeje ni xi kixi̱ nguindyi̱ko̱n Néná.
Kós'e̱ Juaa̱ atíndá Kjisoo̱.
Kó nguije kastindá Kjisoo̱, jataxie ngu̱i̱jin ndójoaa̱, kó katjox'a ndi'ak'ajmi ján kó kamábe nga jatjajen A̱sién Ni̱xtjii̱n Néná nga ja̱ kji'i tójo ma kji'i, kó kjindibánié Kjisoo̱.
Kó kanda'yá ngo nda̱ ndi'ak'ajmi ján xi bi katsó:
Kós'e̱ A̱sién Ni̱xtjii̱n Néná kijíjo̱ Kjisoo̱ nangui kixií, tsi̱'e̱ nga xindajín diabloo̱ skót'ayákón.
Kó nguije yichán ni̱xtjin ko̱jo yichán ni̱xtji̱e̱n nga kis'ijña kjindiá, kamábojoó.
Kó xi kjit'ayákónná jachókoón Kjisoo̱ tsi̱'e̱ nga skót'ayákón, kó bi katsoó:
–Tsi ja̱koxi̱ nga ndií Néná ji, bo̱a̱ t'ín ji nga pan ngatama kui ndi̱jo̱o̱.
Tanga Kjisoo̱ bi katsoó:
–Je kjit'a xo̱jo̱n eén Néná nínga bi tsoó: “Jmí tsi ta pan tsi xi k'uijñáni ngo xta̱, chjiénrií ngayeje én xi fotjonii̱ ts'oa Néná.”
Kós'e̱ xindajín diabloo̱ kijíjo̱ Kjisoo̱ na̱xi̱ńdá tsjie Jerusale̱n, kó ki̱a̱ asiénsón nk'aa̱ na̱ngo̱xi̱i̱,
kó bi katsoó:
–Tsi ja̱koxi̱ nga ndií Néná ji, tjajminguí yojóo, nga̱t'a̱ je kjit'a xo̱jo̱n eén Néná nínga bi tsoó:
Néná sa̱nguíya ndítsjiee̱ tiña nínga tindyin,
kó tsja ko̱ó'niúnií,
tsi̱'e̱ nga ngojín ndi̱jo̱ stinguí ndsa̱ki.
S'e̱ Kjisoo̱ bi katsoó:
–Ti bi ti ts'én kjit'a xo̱jo̱n eén Néná nínga bi tsoó: “Ka̱majín chját'ayékín ji Ndi̱a̱a̱ kui xi Née̱.”
S'e̱ ti kijíjo̱ nguiní xindajín diabloo̱ ngo tji̱ngu̱i̱ xi 'niú nk'a, kó akoó ngayeje ngu̱i̱ndie nínga botíxoma xi tjín nga̱sondiee̱ ko̱jo kjo̱a̱je xi tjiín nga ngo nga ngo,
kó bi katsoó:
–Ngayeje kui nii̱ xi tsjaa ji, tsi ko̱sint'éní tikóo̱ nga si̱'indikínní.
Kós'e̱ Kjisoo̱ bi katsoó:
–Chjéndi̱yáa̱, xindajín Satana̱, nga̱t'a̱ je kjit'a xo̱jo̱n eén Néná nínga bi tsoó: “Ndi̱a̱ xi Ne tse̱ xi ti'indikín ji, kó ta kuí tsi xi si̱'inxét'ée̱.”
Kós'e̱ kui xindajín diabloo̱ xín kijí kó kats'énkjii̱n yojoo̱ Kjisoo̱, kó ndítsjiee̱ Néná jachókoón Kjisoo̱ xi kats'énseén.
Kó nga tsint'ié Kjisoo̱ nga Juaa̱ ndo̱bo̱a̱ya tji'yá, kijí'oyá nguiní nangui Galilea̱.
Kó íjñámasien na̱xi̱ńdá Nasare̱t, kó na̱xi̱ńdá Kapernau̱m kijík'íjñá, kui ngu̱i̱ndiee̱ tiña ndáchíkón xi tikón nangui Sabulo̱n ko̱jo Neftali̱ tikón,
tsi̱'e̱ nga jatjosón ngayeje ni xi katsó nda̱ chji̱ni̱e̱'e̱én Néná xi 'mí Isayaa̱ nga bi katsó:
Nangui Sabulo̱n, ko̱jo nangui Neftali̱,
ndi̱ya xi fíni ndáchíkoón, ngándaá ndeje' Jordaa̱n,
nangui Galilea̱ nínga tjín xta̱ xi judío̱jín.
Xta̱ xi kis'iṉdo jñoó, je kamábe ngo ndi'í xi je,
ngo ndi'í je kats'éntsijee̱n ngayeje xta̱ xi kis'iṉdojñójo̱ kjo̱a̱bo̱yaa̱.
Ngaskande koó kji'a íts'i̱yanii̱ Kjisoo̱ nga íni̱jmi eén Néná, kó bi katsó:
Kó nga tso'bá Kjisoo̱ t'a ndáchíkón xi tikón nangui Galilea̱, kamábe jó já xi ṉts'i̱e̱ ma xkjín, nda̱ xi 'mí Ximoo̱ kui xi ti Pé ki'mií nga ko̱jo ṉts'i̱e̱ kui nda̱a̱ kui xi 'mí Jandree̱ nga nda̱'ya ndyi̱mején ngu̱i̱jin ndáchíkoón, nga̱t'a̱ xá tji̱o̱ kats'én kui jaá.
Kó Kjisoo̱ bi katsoó:
–Ndibátjinguijnú'un, kó an xí sa̱'injnú'un nga tasá xta̱ xi k'uitíkójnú xikoó tsi tji̱o̱ xi ko̱ndo̱bo̱a̱jnú.
S'e̱ kui jaá ti kji'a índomasien nda̱'yaa̱, kó kijítji̱nguíi̱ Kjisoo̱.
Kó ngu̱i̱chí boa'á kijí Kjisoo̱, s'e̱ kamábe nguiní ngui jó já xi ṉts'i̱e̱ máa xkjín, nda̱ xi 'mí Sandiyaá ko̱jo ṉts'i̱e̱ kui nda̱a̱ xi 'mí Juaa̱, ndií nda̱ xi 'mí Sebedeoo̱, nga jó kui jaá ko̱jo na̱'mii̱ ngo ngu̱i̱ya tjotso je síndo nínga ndyi̱kjóyajin nda̱'yaa̱. Ndibátjinguijnú'un katsó Kjisoo̱.
Kó kui jaá índomasien tjotso jee̱ ko̱jo na̱'mii̱, s'e̱ kijítji̱nguíi̱ Kjisoo̱.
Kó Kjisoo̱ kijí ngayeje na̱xi̱ńdá xi chji̱a̱ni nangui Galilea̱, nga akóyá éntjatsi̱e̱e̱ Néná ki̱a̱ ndi'a nínga ndokjo̱a̱ eén Néná, kó íni̱jmi kjo̱a̱a̱ nínga botixómá Néná ko̱jo kats'éndaya ngayeje xta̱ xi tjiín ngo chi'in ko̱jo xi oo̱n.
Kó tajñání nga kanda'yá ni xi kats'én Kjisoo̱, ngayeje ngu̱i̱ndie xi chji̱a̱ni nangui Siria̱, kó tsanguínjoo̱ ngayeje xta̱ xi tjiín ngo chi'in, ngayeje xi oo̱n, ko̱jo xi tjíjii̱n a̱sién ni̱xtjin xi ndajín, ko̱jo xi tjiín kjo̱a̱ndasen, ko̱jo xi tjiín chi'in 'meya, ko̱jo xi majín fí, kó Kjisoo̱ kats'éndaya kui xtaa̱.
Kó achichí ma xta̱ xi kijítji̱nguíi̱ xi chji̱a̱ni nangui Galilea̱, Dekápoli̱, Jerusale̱n, Judea̱ ko̱jo ngayeje ngu̱i̱ndie xi síndo t'a ndeje' Jordaa̱n.
Nga kamábe Kjisoo̱ nga achichí ma xtaa̱, ngo tji̱ngu̱i̱ kijínijínguí nínga kis'ijñando, kó xta̱ tsi̱'e̱ kijíkón tiñaa̱,
kó bi katsó nga akóyaá.
–Achichí ra tsjaa̱ xta̱ xi ni̱ma̱ síndo ini̱ma̱a̱, nga̱t'a̱ kuí xí tsi̱'e̱ ka̱ma nínga botixómá Néná.
Achichí ra tsjaa̱ xta̱ xi ndyi̱kjandá, nga̱t'a̱ kuí xí sa̱ko̱ó kjo̱a̱ni'ándajon.
Achichí ra tsjaa̱ xta̱ xi nt'ié'én, nga̱t'a̱ kuí xí sa̱ko̱ó t'anangui xi katsó Néná nga tsja̱aná.
Achichí ra tsjaa̱ xta̱ xi bojó ko̱jo xíndaá nga kixi̱ si̱'ansee̱n, nga̱t'a̱ kuí xí stsi̱e̱é.
Achichí ra tsjaa̱ xta̱ xi ni̱ma̱ máa, nga̱t'a̱ kuí xí kjo̱chó'á kjo̱a̱ni̱ma̱takoón Néná.
Achichí ra tsjaa̱ xta̱ xi tsjie ini̱ma̱a̱, nga̱t'a̱ kuí xí sku̱i̱e̱ Néná.
Achichí ra tsjaa̱ xta̱ xi ndyi̱mongase kjo̱a̱xioó nga̱sondiee̱, nga̱t'a̱ kuí xí ndií Néná k'uiín.
Achichí ra tsjaa̱ xta̱ xi tjimíyotji̱nguii̱ tangat'anii̱ nga ni xi kixi̱ ndyi̱ts'en, nga̱t'a̱ kuí xí tsi̱'e̱ nínga botíxomaa̱ Néná.
Achichí ra tsjajnú jún kji'a nga xtaa̱ ch'o ka̱tso̱jnú ko̱jo nga sa̱'ín 'bokiejnú ko̱jo nga tangat'anii̱ an ko̱ngatji̱nguijnú nga sa̱'ínkjién ngayeje to̱ko̱ya ni xi ndajín nga ku̱i̱'índiso.
Tsja ngatamajnú ko̱jo tsja ngat'iéjnú, nga̱t'a̱ tanisién je ni xi sa̱kójnú ndi'ak'ajmi ján, nga̱t'a̱ ti bo̱a̱ ti ts'én ikiyotji̱nguii̱ já chji̱ni̱e̱'e̱én Néná xi tjón kis'iṉdo nguindiee̱ nga ku̱i̱ndyionjnú jún.
Jún boá xi xikoó na̱xaa̱ t'ananguii̱. Tanga tsi nguiti ndiajín ka̱ma na̱xaa̱, ¿kóts'en ka̱mandia nguiní? Je nguiti jmí ni chjíjiín, ta tsi̱'e̱ nga ku̱i̱chíjmi tsi ndi̱tsen ján tsi̱'e̱ nga tsja̱nié xtaa̱.
Jún xi xikoó ndi'ií nga̱sondiee̱. Ngo na̱xi̱ńdá xi tikón nga̱soón ngo tji̱ngu̱i̱, ka̱majín k'uijñá'ma.
Ti nde ka̱majín k'uítí ngo ndi'ixó tsi̱'e̱ nga nguindiee̱ ngo kojo̱ k'uiyá, a mí tsi tasá nínga 'bítíyá ndi'í xí ts'entsíjee̱n 'bíjñá tsi̱'e̱ nga sa̱'íntsijee̱n ngayeje xta̱ xi tjín kui ngu̱i̱ya ndi'aa̱.
Bo̱a̱ ts'én nga tí ndi'íjnú nguindyi̱ko̱n xtaa̱, tsi̱'e̱ nga sku̱i̱e̱ ni xi nda xi ndyi̱ni'ánjnú, kó ngayejejnú te'éjnúu̱ kjo̱a̱je Na̱'mijnú xi tikón ndi'ak'ajmi ján.
Ngata̱ ni'ánkjójínjnú nga an kjoé'e̱ ts'enkjié an kjo̱a̱kitii̱ ko̱jo ni xi kats'én'indó já chji̱ni̱e̱'e̱én Néná, tasá kjoé'e̱ an tsi̱'e̱ nga kjo̱tjosón kui nii̱.
Nga̱t'a̱ ja̱koxi̱ ni xi xianjnú'un nga tji̱e̱nga tikón ndi'ak'ajmii̱ ko̱jo t'ananguii̱, nde ngojín nii̱ kjo̱a̱kitii̱ xi xtjo̱'óxiín ngaskande nga je jatjosón ngayejee̱.
Kuíni nga ta'ya xta̱ní xi sa̱'ínkjatjosónjín ngo kui kjo̱a̱botíxomaa̱, nda tsi ngo xi tanisién 'niú chichií, kó tsi ko̱kóyaá xtaa̱ tsi̱'e̱ nga sa̱'ínkjatjosónjín, kui boá xi chichí si̱'an nínga botíxomaa̱ Néná. Tanga ta'ya xta̱ní xi sa̱'ínkjatjosón ko̱jo xi ko̱kóyaá kje̱'e xta̱ nga sa̱'ínkjatjosón kui kjo̱a̱botíxomaa̱, achichí je si̱'an ki̱a̱ nínga botixómá Néná.
Nga̱t'a̱ xiyájnú'un nga tsi ku̱i̱tjátjónjínjnúu̱ já chji̱ni̱e̱kjo̱a̱kitii̱ ko̱jo xta̱ fariseoo̱ nga ni xi kixi̱ si̱'ánjnú nguindyi̱ko̱n Néná, jmí ni̱xtjin ku̱i̱tjás'i̱e̱njnú nínga botixómá Néná.
Tanga an t'íxian an nga ta 'yání xi sa̱'ínxchánjo̱ ṉts'i̱e̱, ka̱majeé, kó ta 'yání xi kitikjo̱a̱ ka̱tso̱o̱ ṉts'i̱e̱, jáxaá sa̱'ínjeé, kó ta 'yání xi tsabé ka̱tso̱o̱ ṉts'i̱e̱, kui boá xi je mején ko̱e̱je̱ ngu̱i̱jin ndi'ií ndo̱bo̱a̱ ṉk'i̱e̱e̱n.
Kó kuíni nga, tsi ngo chji̱e̱ kich'ié ji xi k'uíchiní nínga tikón ṉcha̱n ndikoón Néná, kó tsi kji'a kjo̱a̱'átsjiee̱n nga ch'o kich'ié ji ṉts'ie,
t'a nínga tikón ṉcha̱n ndikoón Néná t'íjñí ji chji̱e̱e̱, kó tjón ma ra t'enkjandée̱ ṉts'ie, s'e̱ ndibé nguiní kó ti'ink'as'íi̱n Néná chji̱e̱e̱ nguijee̱.
Tsá t'índeje̱ kondráa̱, tji̱e̱nga ndyi̱monguínjnú ngu̱i̱ya ndi̱ya̱á, ta bo̱a̱jiín tsi nguindyi̱ko̱n ne ndi'amasiee̱n sa̱'ínk'as'iee̱n ji, s'e̱ ne ndi'amasiee̱n sa̱'ínk'as'iee̱n ji nda̱ xi konda ndo̱bo̱a̱ya̱á, kó ngu̱i̱ya ndo̱bo̱a̱ya ko̱nanguís'ieén.
Ja̱koxi̱ ni xi xiáan nga kjo̱tjejín ji ngaskande nga ik'íchjí ji ngayeje to̱n xi tjitjiée̱n.
Jún je kanda'yájnú ni xi je ki'mí: “Ka̱majín si̱'int'ée̱ kjo̱a̱ chjóo̱n ko̱jo tsi xi̱'íi̱n.”
Tanga xiyájnú'un nga tsi ngo nda̱ xi skotsíjee̱n ngo chjoón tsi̱'e̱ nga sa̱'ínmején, nga bo̱a̱ sa̱'ín je kats'ént'aa̱ kjo̱a̱ chjo̱ón ngu̱i̱jin ini̱ma̱a̱.
Kó kuíni, tsi ndyikin xi fojnií ko̱nguijeé, 'na̱xié ji kó kjin tichíjmi, tasá nda tsi chií yojóo xcha̱ja, ta bo̱a̱jiín tsi ngayeje yojóo ko̱e̱je̱ ngu̱i̱jin ndi'ií ndo̱bo̱a̱ ṉk'i̱e̱e̱n.
Kó tsi ndse̱ kixi̱ ko̱nguijeé, tichét'e kó kjin tichíjmi, tasá nda tsi chií yojóo xcha̱ja, ta bo̱a̱jiín tsi ngayeje yojóo ko̱e̱je̱ ngu̱i̱jin ndi'ií ndo̱bo̱a̱ ṉk'i̱e̱e̱n.
Ti je bi ts'én ki'míya nga: “Ta 'yání xi sa̱'ínch'ó chjo̱ón ka̱ma tsja̱á ngo xo̱jo̱n nínga je índo xkjín.”
Tanga an xiyájnú'un nga ngo nda̱, ta kji'a tsi nga ka̱ma ku̱i̱'íjñá chjo̱ón tsi kjo̱a̱a̱ kjo̱a̱tondo̱. Tsi taxkiya ku̱i̱'íjñá kjo̱a̱a̱ kje̱'e ni, ts'éntsjandierií nga sku̱i̱e̱ndíkónjín kjo̱a̱bixaa̱n. Kó tsi kui naa̱ ku̱i̱xan nguiní, kui ko̱jo kui xi̱'ii̱n ndyi̱bendíkónjín kjo̱a̱bixaa̱n.
Ti bo̱a̱ ti ts'én je kanda'yájnú nga bi ki'mií xta̱ xi xchájnú: “Ngata̱ nguiboanénájín 'míjnú kjo̱a̱a̱ ngo ni xi ndiso, tasá ti'ankjatjosónjnúu̱ Néná kjo̱a̱a̱ ni xi k'uinjnú.”
Tanga an bi xianjnú'un: Kji'a nga ngo ni si̱'ánjnú ngata̱ nguiboanénájín 'míjnú nga ja'eén ndi'ak'ajmii̱ si̱'ankjiénjnú, nga̱t'a̱ kui boá xi nínga botíxomaa̱ Néná,
ti nde ngata̱ ja'eén t'ananguii̱jín ni'ánkjiénjnú nga̱t'a̱ kui boá xi ngu̱i̱ndie nínga sikón són Néná, ti nde ngata̱ ja'eén na̱xi̱ńdá Jerusale̱njín ni'ánkjiénjnú, nga̱t'a̱ kui boá xi na̱xi̱ńdaá nda̱ Re xi 'niú jee̱.
Ti nde ngata̱ takojínjnú ni'ánkjiénjnú nga nguiboanéná k'uinjnú, nga̱t'a̱ nde ka̱majínjnú si̱'ánjmájnú ko̱jo tsi si̱'antiboájnú ngo tsja̱tokójnú.
Tasá kji'a nga ko̱ndókjo̱a̱jnú “jo̱o̱n” t'ínjnú tsi ngo ni xi bo̱a̱ kji'i kó “jmí” t'ínjnú tsi ngo ni xi bo̱a̱jín kji'i, nga̱t'a̱ ngayeje én xi s'i̱són ngasee̱ tsi̱'e̱ xindajín boá.
Jún je kanda'yájnú nga bi ki'mí: “Tsi tjín xi k'o̱xié ngo ndyikin, ti 'na̱xié ji ngo ndyi̱ko̱n xi bo̱a̱ kats'énjoo̱ nga, kó tsi tjín xi k'o̱je̱n ngo ṉ'i, ti ch'i̱ji̱n ji ngo tsi̱'e̱ xi bo̱a̱ kats'énjoo̱ nga.”
Tanga an bi xianjnú'un: Ngata̱ jmí ni ni'ínje̱jín ji kui xta̱ xi ndajiín, tasá ta 'yání xi ko̱t'a t'anijin xi fojnií, ti te'ée̱ nga ko̱t'a t'anijin xi skoón nga.
Tsi tjín xi ko̱tíjétá'iín tsi̱'e̱ nga kjo̱a̱'áxiín chingáa̱, tasá te'ée̱ ko̱jo ṉjño xi kjit'a nga̱xten nga.
Ta 'yání xi sa̱'iín kjo̱a̱'niú tsi̱'e̱ nga x'i̱e̱ ji ngo ch'ia ngaskande ngo kilometro̱, t'en ji kó ch'i̱e̱ ji kui ch'iaá ngaskande jó kilometro̱.
Tsi tjín xi ji ku̱i̱'aa̱ ngo ni, te'ée̱, kó ti'insée̱n tsi tjín xi ji ku̱i̱yaa̱ ngo ni.
Jún je kanda'yájnú ni xi je ki'mí: “Tjó ti'in ji xtaa̱, kó ch'o ch'i̱e̱ xta̱ xi kondráa̱.”
Tanga an bi t'íxianjnú'un: Tjó ti'ánjnú xta̱ xi kondra̱jnú, ti'anchikonñéjnú xta̱ xi ch'o tjítsójnú, nda ti'anjo̱jnú xta̱ xi ch'oo̱ jún, ndókjo̱a̱tjéjnú xta̱ xi ch'o tjíts'enjnú ko̱jo xi ndyi̱mongatji̱nguijnú,
tsi̱'e̱ nga ndií Na̱'miná xi tikón ndi'ak'ajmi ján ka̱majnú, nga̱t'a̱ kuí xí ts'entjoó ts'ueé xta̱ xi nda ko̱jo xi ndajín, kó kuí xí ts'énká'aá stseé xta̱ xi kixi̱ ko̱jo xi kixi̱jín.
Nga̱t'a̱ tsi ta kuí tsi xta̱ xi tjoó jún xi si̱'antjójnú, ¿mí ni xi nda xi sa̱kójnú? ¿A mí tsi ngaskande xta̱ xi foa'á'yá to̱n xi machjítjé nii̱ xi ts'én kui nii̱?
Kó tsi ta ṉts'ié tsi xi si̱'intinde ji, ¿mí ta ni xi tini'ín ngase ji? ¿A mí tsi ngaskande xta̱ xi judío̱jiín xi ts'én kui nii̱ nga?
Chjiénga kixi̱ ngatamajnú xikó ma ts'en kixi̱ Na̱'mijnú xi tikón ndi'ak'ajmi ján.
Ngata̱ nguindyi̱ko̱n xta̱jín ni'ánjnú kji'a nga ngo ni xi kixi̱ si̱'ánjnúu̱ ngo xta̱, tsi̱'e̱ nga sku̱i̱e̱ nga nda ndyi̱ni'ánjnú, tsi bo̱a̱ si̱'ánjnú, Na̱'miná xi tikón ndi'ak'ajmi ján tsja̱ajínjnú ni xi je tikóndaa̱.
Kó kuíni nga, kji'a nga ngo chji̱e̱ ko̱e̱'éjnú, ngata̱ jmí tjio ni'ánkjaniéjínjnú nguindyikónjnú, xikó ts'én xta̱ xi jókje̱n xi ngu̱i̱ya ndi'a nínga ndokjo̱a̱ eén Néná ko̱jo ngu̱i̱ya ndi̱yatié chji̱a̱, tsi̱'e̱ nga xtaa̱ sku̱i̱e̱ndíkón, ja̱koxi̱ ni xi xianjnú'un nga kui xtaa̱ je tikoón ni xi sa̱ko̱ó.
tsi̱'e̱ nga kui chji̱e̱e̱ jmíjín xi sku̱i̱e̱, kó Na̱'míi̱ xi be ngayeje ni xi 'ma ni'aán, tsjaá ji ni xi tsoboaá nga si̱'in ji nguindyi̱ko̱n xtaa̱.
Kó kji'a nga ko̱ndókjoée̱ Néná, ngata̱ bo̱a̱jín ni'ín xikó ts'én xta̱ xi jókje̱n, nga̱t'a̱ achichí tjó maá nga chji̱a̱a̱ Néná nga mindyiakixi̱ ki̱a̱ ndi'a nínga ndokjo̱a̱ eén Néná ko̱jo nijon ndi̱yatié, tsi̱'e̱ nga ngayeje xta̱ xi sku̱i̱e̱, ja̱koxi̱ ni xi xianjnú'un nga kui xtaa̱ je tjisákó yejee̱ ni xi tsoboaá nga sa̱ko̱ó.
Tanga ji, kji'a nga ko̱ndókjoée̱ Néná, ngo ngu̱i̱ya'ma titjás'i̱n, t'íchjé'ní ji nga̱ntjo̱a̱a̱, s'e̱ ndokjoée̱ Na̱'míi̱ xi tikón nínga 'maa̱, kó kui Na̱'míi̱ xi be ni xi 'maa̱, je tikóndaa̱ ngo ni xi tsjaá ji.
Kó nga ko̱ndókjoée̱ Néná, ngata̱ ti kui ti kuijín ni ndokjo̱e̱, xikoó xta̱ xi judío̱jín, nga̱t'a̱ ts'énkjó kui xtaa̱ nga kji'a boá nga ku̱i̱nt'ie̱é Néná kji'a nga tsie én xi chji̱a̱.
Ngata̱ bo̱a̱jín ni'ánjnú xikoó kui xtaa̱, nga̱t'a̱ Na̱'mijnú je be ngayeje ni xi chjiénjnú, ngaskande nguindiee̱ nga jún chji̱a̱'ajnúu̱.
Bi ts'én ndokjo̱a̱jnúu̱ Néná:
Ji Na̱'mi tsa̱ji̱n xi tindyin ji ndi'ak'ajmi ján,
ngachjanink'a ja'ée̱n.
Ngatama k'i̱e̱e̱ ngo ngu̱i̱ndie xi ji ko̱tixome.
Ngatama ni xi mejeén k'i̱e̱ t'ananguii̱
xikó kjima ndi'ak'ajmi ján.
Te'éjne̱ ngot'e̱ ni xi xi̱ni̱e̱ ji̱n ndyiojón ndyiojón.
Kó ti'injetakínjne̱ ni xi tjitjíe̱njne̱ ji̱n,
xikó ts'én ni'ánjetakónjne̱ ngayeje xta̱ xi tjitjieén tsa̱ji̱n.
Kó ngata̱ boe'éndiejín ji nga chját'ayákónjne̱,
xín ti'inkje'ejne̱ ni xi ndajín, nga̱t'a̱ ji tse̱ ngu̱i̱ndie nínga botíxomaa̱, nga'niuú ko̱jo kjo̱a̱jee̱, ngatsjé ni̱xtjin. Bo̱a̱ kji'i.
Nga̱t'a̱ tsi si̱'anjetakónjnúu̱ xta̱ xi ch'o tjítsójnú, ti bo̱a̱ ti ts'én sa̱'ínjetakónjnú Na̱'mijnú xi tikón ndi'ak'ajmii̱,
tanga tsi si̱'anjetakónjínjnúu̱ xta̱ xi ch'o tjítsójnú, ti bo̱a̱ ti ts'én Na̱'mijnú sa̱'ínjetakónjínjnú ni ch'o xi ki'míjnú jún.
Kó kji'a nga si̱'ankja'ájnú kjindiá yojojnú, ngata̱ bo̱a̱jín ni'ánjnú xikoó xta̱ xi jókjee̱n, nga̱t'a̱ kui xtaa̱ ndasen 'bijñá kje̱n tsi̱'e̱ nga ngayeje xta̱ sku̱i̱e̱ nga kjindiá ndyi̱ts'enkjá'a yojoo̱, ja̱koxi̱ ni xi xianjnú'un nga kui xtaa̱ je tjisákoó ngayeje ni xi tsoboaá nga sa̱ko̱ó.
Tanga ji kji'a nga si̱'inkje'e kjindiá yojóo, taníjín kje̱n, kó nanguíjin ndasíje̱n taki,
tsi̱'e̱ nga xtaa̱ sku̱i̱e̱jín nga kjindiá tini'ínkje'e yojóo, ta ngo tsi Néná xi Na̱'míi̱ xi ngatamabe, nga̱t'a̱ kui, ngayeje ni xi tji'maá xi be kó kuí xí tsja̱a ni xi je tikóndaa̱ kui.
Ngata̱ jmí kjo̱a̱cho̱n ko̱jo ni xi chjí 'bíjñatjojínjnú k'i̱e̱ t'ananguii̱, nínga xobií ko̱jo xt'aán sa̱'ínkjatsón ko̱jo nínga chejeé sa̱'ín ngo tixa̱ s'e̱ kjo̱jo.
Tasá nda tsi ki̱a̱ ndi'ak'ajmi ján chja̱'átjójnú kjo̱a̱cho̱n, nínga xobií ko̱jo xt'aán sa̱'ínkjatsónjín, kó nínga chejeé jmí tixa̱ ts'énjín tsi̱'e̱ nga kjo̱jo.
Nga̱t'a̱ nínga tikón kjo̱a̱cho̱njnú, ti ki̱a̱ k'uijñá ini̱ma̱jnú nga.
Ndi'ixoó yojoná kuí xí ndyikón, kó kuíni nga, tsi nda ndyikin, ngayeje yojóo nga k'uieé ndi'í,
tanga tsi ndajín ndyikin, ngayeje yojóo nga k'uijñájñó. Kó tsi tíjín ndi'í xi tjiín yojóo, achichí ra 'niú jñó ka̱maa̱.
Nde ngojín xta̱ xi jó ndi̱a̱ sa̱'ínseén, nga̱t'a̱ ngo ch'o ka̱maa̱, kó xi ingoo̱ tjó ka̱maa̱, ko̱jo tsi ngo ndasen ka̱maa̱, kó xi ingoo̱ ndasenjín ka̱maa̱. Ka̱majín mosoo̱ Néná ko̱jo mosoo̱ kjo̱a̱cho̱o̱n ka̱majnú.
Kuíni nga bi xianjnú'un: Ngata̱ nda̱jín majnú kjo̱a̱a̱ kjo̱a̱mindyionjnú, kjo̱a̱a̱ mí ni xi xi̱ni̱e̱jnú ko̱jo mí ni xi s'i̱o̱jnú, ko̱jo kjo̱a̱a̱ yojojnú, ko̱jo kjo̱a̱a̱ mí ṉjño xi xcha̱jajnú. ¿A chjíjín ngasenii̱ kjo̱a̱mindyioo̱n ta bo̱a̱jiín ni chiniee̱, kó a chjíjín ngasenii̱ yojoo ta bo̱a̱jiín ṉjño xi chajaá?
Tsitsíjen chi̱bo̱a̱yajnúu̱ ni̱sie xi tjín nk'a ján, nga jmí ni 'bítji̱e̱jín, ti nde jmí ni maxchájiín, ti nde jmí ni foa'átjójín ngu̱i̱ndie nínga chja'átjó ni xi maxchaá, tanga Na̱'miná xi tikón ndi'ak'ajmii̱ tsjaá ni xi kjinie. ¿Kó a chjíjín ngasenii̱ jún ta bo̱a̱jiín ni̱siee̱?
¿Kó mí kjo̱a̱a̱ nga nda̱ ka̱majnú kjo̱a̱a̱ ṉjño xi xcha̱jajnú? Tsitsíjen chi̱bo̱a̱yajnúu̱ naxó xi tjín ngu̱i̱jin k'ijñaá, kóts'en kjimaxchá, kó ts'énxájín ti nde jmí ṉjño kjóyajín,
tanga xiyájnú'un nga nde nda̱ re Salomoo̱, nda tsi tsie kjo̱a̱je kis'iee̱, kamájiín tsajá ngo ṉjño xikoó xi boajá naxoó.
Kó tsi kui k'ijñá xi ngot'e̱ tikón ngu̱i̱jin k'ijñaá kó ndyiojón ngo ngu̱i̱yaa̱ ngo orjno̱ je kití, bo̱a̱ ts'én ts'énkajá ṉjño Néná, ¿ja̱ kókji'i ngase ni xi sa̱'ín Néná kjo̱a̱a̱ jún? ¡Ánní nga tá chiboa s'ijinjnú!
Kó kuíni nga, ngata̱ nda̱jín majnú nga bi k'uinjnú: “¿Mí ni xi xi̱ni̱e̱, mí ni xi s'i̱o̱, mí ni xi xcha̱já?”
Nga̱t'a̱ ngayeje kui nii̱ xi mongase xta̱ xi judío̱jín, tanga jún tikónjnú ngo Na̱'mi xi tikón ndi'ak'ajmi ján xi je be mí ni xi chjiénjnú.
Tanga tasá tjón ma ra tindyi̱séjnú nga si̱'ankjatjosónjnú kjo̱a̱botíxomaa̱ ko̱jo kjo̱a̱kixi̱i̱ Néná, kó ngayeje kui nii̱, ta s'i̱sónrií nga sa̱kójnú.
Kó kuíni nga, ngata̱ nda̱jín majnú kjo̱a̱a̱ ni xi ka̱ma ndyiojón, nga̱t'a̱ ndyiojoón k'uiérií ni xi nda̱ ka̱maa̱, je nda kji'i nga, nga ngo nga ngo ni̱xtjii̱n tjiín kjo̱a̱xti xi tsi̱'e̱.
Ngata̱ fonguita'ínjínjnú jé ngo xta̱, tsi̱'e̱ nga Néná ko̱ónguita'ínjínjnú ngo jé.
Nga̱t'a̱ xikó ts'én ndyi̱nfonguita'ínjnú jé ngo xta̱ ti bo̱a̱ ti ts'én kjonguíta'ínjnú jún jé, kó ti kuii̱ yáchi̱bo̱a̱ xi si̱'ankjiénjnú jún nga x'i̱chi̱bo̱a̱jnú, ti kuii̱ xi si̱'ankjién nga x'i̱chi̱bo̱a̱jojnú jún.
¿Kó ánní nga xtjié xi kjingui ndyi̱ko̱n ṉts'ie titsitsijíi̱n, kó yejín ji yáxtió xi kjingui ndyikin ji?
¿Axa̱ kóts'en bi sée̱ ṉts'ie: “Te'éndiéní nga k'oxié an xtjié xi kjingui ndyikin ji, nga takó kjingui yáxtioó tse̱”?
¡Jókje̱n! Tjón ma ra 'na̱xié ji yáxtió xi kjingui ndyikin ji, s'e̱ nda ka̱matsijéen tsi̱'e̱ nga xchi̱e̱ ji xtjié xi kjingui ndyi̱ko̱n ṉts'ie.
Ngata̱ boe'éjínjnúu̱ ni xi tsjie ńñaá, ti nde ngata̱ ki̱a̱jín fojmijnúu̱ to ixkí' xi chjí kje̱n chi̱nga̱a̱, nga̱t'a̱ tsi tsja̱nié ka̱ma xi̱ kui nii̱, kó ngaskande jún skji̱ni̱e̱jnú kui choo̱.
Chji̱a̱'ajnú, kó ko̱e̱'éjnú, tindyi̱séjnú, kó sa̱kójnú, ndokjo̱a̱jnú t'a ngo nga̱ntjo̱a̱, kó chjáx'ajnú.
Nga̱t'a̱ ngayeje xta̱ xi ku̱i̱'a, ko̱e̱'eé, kó xi ko̱ngase, sa̱ko̱ó, kó xi ku̱i̱chji̱a̱ t'a ngo nga̱ntjo̱a̱, chjáx'aá.
¿'Yá xta̱ xi síndojinjnú xi tsi ngo ndií ku̱i̱'aa̱ ngo pan, kó ngo ndi̱jo̱ tsja̱á?
Ko̱jo tsi ngo tji̱o̱ ku̱i̱'a kó, ¿a ngo ye̱ tsja̱á?
Nga̱t'a̱ nda tsi jún ndajínjnú xta̱, kó majnú boe'éjnúu̱ ngo ni xi nda ndíjnú, akja̱'míra̱ nga tsja̱ajiín ngo ni xi nda Na̱'mijnú xi tikón ndi'ak'ajmi ján tsi tjín xi ku̱i̱'aa̱.
Kó kuíni nga, ni xi mejénjnú nga si̱'anjo̱jnú jún, bo̱a̱ ti'anjo̱jnú xta̱ xi kje̱'e, nga̱t'a̱ bo̱a̱ kji'i kjo̱a̱kitii̱ ko̱jo xo̱jo̱n xi kats'én'indó já chji̱ni̱e̱'e̱én Néná.
Ki̱a̱ titjás'i̱e̱njnú nga̱ntjo̱a̱ xkjoó, nga̱t'a̱ achichí tiyá ko̱jo je nga̱ntjo̱a̱ ko̱jo ndi̱ya xi fíjo̱ná nga ts'enchájaná, kó achichí ma xta̱ xi ki̱a̱ 'bos'ien,
tanga achichí xkjó ko̱jo chichí ndi̱ya̱á kjo̱a̱mindyioo̱n, kó chiboa tsi ma xta̱ xi sakoó.
Chónjnú já chji̱ni̱e̱'én ndiso xi kjo̱chókónjnú, xi bo̱a̱ ma kon xikoó ngo cho̱tsa̱nga̱, tanga nga ja̱koxi̱ cho̱lobo̱ boá.
Tangat'aa̱ too̱ yaá nga xcha̱ tsi nda ko̱jo tsi ndajín. ¿A ka̱ma ko̱'na̱jee̱n tostsi̱je ngo yándá'yá, axa̱ a ka̱ma ko̱'na̱jee̱n to igo̱ yándá'yaá?
Bo̱a̱ ts'én nga ngayeje yá xi nda, to xi nda tsjá, tanga yá xi ndajín, to xi ndajín xi tsjá.
Ka̱majín ngo yá xi nda xi tsjá to xi ndajín, ti nde ka̱majín ngo yá xi ndajín xi to xi nda tsjá.
Ngayeje yá xi jmí to xi nda tsjájín, bichá s'e̱ 'bítí.
Kuíni nga too̱ yaá xi ko̱kó a nda axa̱ ndajín.
Jmí tsi ngayeje xta̱ xi “Ndi̱a̱, Ndi̱a̱”, ka̱tso̱na xi k'o̱s'ien nínga botixómá Néná, ta kuí tsi xi k'o̱s'ien xi sa̱'ínkjatjosón ngayeje ni xi mejeén Na̱'mina xi tikón ndi'ak'ajmi ján.
Achichí ma xi bi ka̱tso̱na kui ni̱xtjin ján: “Ndi̱a̱, Ndi̱a̱, ¿a yejín nga chji̱ni̱e̱'én tse̱ kamájne̱ nga ki'míyajne̱ ni xi mejeén, ko̱jo nga ja'én tse̱ kini'ánkjiénjne̱ nga ka'naxiéjne̱ xindajín, ko̱jo nga ja'én tse̱ kini'ánkjiénjne̱ nga tsie kjo̱a̱ndikón kini'ánjne̱?”
Kó kuíni nga, ta 'yání xta̱ xi nt'ié kui eén kó ts'enkjátjosón, bo̱a̱ fóyanii̱ xikó maá ngo nda̱ xi xi̱'inkjo̱a̱ xi kats'énda ndi'aa̱ nga̱soón ngo ndi̱jo̱ je.
Kó nga kjindibá stseé, kamáje ndójoaa̱ ndejeé', kó ja'a tjo̱'niuú kó ye'ét'a xchaán kui ndi'aa̱, tanga ts'ákajín, nga̱t'a̱ nga̱soón ngo ndi̱jo̱ kamánda.
Tanga ta 'yání xta̱ xi nt'ié kui eén kó ts'enkjátjosónjín, bo̱a̱ fóyanii̱ xikó maá ngo nda̱ chini xi kats'énda ndi'aa̱ ngo ngu̱i̱ndie nínga tjín tsomí.
Kó nga kjindibá stseé, kamáje ndójoaa̱ ndejeé', kó ja'a tjo̱'niuú kó ye'ét'a xchaán kui ndi'aa̱, kó ts'áka, kó tsie ni xi je.
Kó nguije kamaá Kjisoo̱ nga katsáyá kui eén, xtaa̱ índikón xikó ts'én akóyá,
nga̱t'a̱ akóyá xikó maá xi tjiín xá, jmí tsi xikoó já chji̱ni̱e̱kjo̱a̱kitii̱.
Kó nguije jatjajen Kjisoo̱ nínga tikón tji̱ngu̱i̱i̱, achichí ma xta̱ xi kijítji̱nguii̱.
Kó ki̱a̱ jachókoón ngo nda̱ xi tjiín chi'in xi ts'enkjátsón tji̱xi̱n yojoná xi asiént'aa̱ tikoó, kó bi katsoó:
–Ndi̱a̱, tsi ji xi mejeén ka̱ma ti'intsjiejínní nga xtjo̱'óxín chi'inna.
S'e̱ Kjisoo̱ yejénnié tsja kó kats'énjo̱, nga bi katsoó:
–Mejénna, ngatamatsjiejón ji.
Kó ti kji'a katjo'óxín chi'in xi koo̱n kui nda̱a̱.
Kó Kjisoo̱ bi katsoó:
–Jé'e̱n, ngata̱ 'yájín xi 'míyée̱ kui nii̱, tasá t'enchíi̱n chiná'mii̱ kó te'é ji ngo chji̱e̱ xikó kji'i xi si̱'ank'as'ien xi katsó Moisee̱ nga atíxoma, tsi̱'e̱ nga sku̱i̱e̱ kui jaá nga je kamándaya ji.
Kó nguije ts'as'ien Kjisoo̱ na̱xi̱ńdá Kapernau̱m, jachókoón ngo nda̱ nguito̱ko̱o̱ jajuún,
kó bi katsó nga 'niú tsí'aá:
–Ndi̱a̱, moso̱na ndajín tjiín, majín fí kó achichí tsie kjo̱a̱ni̱ma̱ ts'énfoa'atio.
Kó Kjisoo̱ bi katsoó:
–Ka̱ma kjuin an kó sa̱'indaya an.
S'e̱ bi katsó nda̱ nguito̱ko̱o̱ jajuún:
–Ndi̱a̱, nde tsoboájínna nga ku̱i̱tjás'i̱n ji ndi'ana, tanga ta bo̱a̱ tsi t'ín ji nga ngatamandaya, kó ka̱mandaya moso̱na.
Nga̱t'a̱ ti bo̱a̱ ti ts'én ti an tjínna ngo nguito̱ko̱ xi botixómána, kó ti tjínna jajún xi botixomáa̱, kó tsi bi xiáa̱n xi'bi̱: T'en ji, kó ko̱e̱je̱, kó tsi kje̱'e xi ja̱bí'i̱n, xiáa̱n, kó kji̱ndi̱bá, kó kji'a nga moso̱na tsanguiya an nga sa̱'ín ngo ni, ts'enkjátjosónna.
Nga tsint'ié kui nii̱ Kjisoo̱ achichí kijíndikoón, kó bi katsoó xta̱ xi yajátji̱nguii̱:
–Ja̱koxi̱ ni xi xianjnú'un nga kji̱e̱ ngo nda̱ sakóna k'i̱e̱ Israe̱l xi bi ts'én 'niú s'ijii̱n.
Kó xiyájnú'un nga achichí ma xta̱ xi kji̱ndi̱báni nínga fotjo ko̱jo nínga 'bos'ien ts'ueé xi k'uíndot'ajo̱ yamíxa̱ Abraa̱m, Isaa̱ ko̱jo Jako̱b ki̱a̱ nínga botíxomaa̱ Néná,
tanga xi ndií kui ngu̱i̱ndie nínga botíxomaa̱, ndi̱tsen ján nínga jñoó ko̱'na̱xié, kó ki̱a̱ boá nínga ska̱ndá ko̱jo nínga skji̱ni̱e̱ya ṉ'ni̱u̱ kui xtaa̱.
Kó Kjisoo̱ bi katsoó nda̱ nguito̱ko̱o̱ jajuún:
–T'en ndi'aa̱, kó ngatama ngayeje nii̱ xikó ts'én kis'ijii̱n. Kó ti kji'a kamándaya mosoo̱.
Kó Kjisoo̱ jachó ndi'aa̱ Peé kó kamábe nga ṉchi'yaá kji'ijña kó achichí ṉt'e̱ ndyi̱a̱a̱,
Kó nguije kjima'ñaa̱ achichí ma xta̱ xi tjíjii̱n a̱sién ni̱xtjii̱n xindajín xi jachóchinií Kjisoo̱, kó ta ngo tsi én xí tsíchji̱a̱, kó kats'énkjataxie kui xindajiín, kó ti kats'éndaya ngayeje xta̱ xi oo̱n.
Kui nii̱ kamá tsi̱'e̱ nga jatjosón ni xi katsó nda̱ chji̱ni̱e̱'e̱én Néná xi 'mí Isayaa̱ nga bi katsó: “Kuí xí iskjíbé chi'inná, kó kijíjo̱ ngayeje xi so xi ndakjanná.”
Kó nga kamábe Kjisoo̱ nga achichí ma xta̱ xi ja'atjiyajoo̱n, katsjaá kjo̱a̱ xtaa̱ tsi̱'e̱ nga ko̱e̱je̱ ngándá xi ingoboá ján.
S'e̱ ki̱a̱ jachókoón ngo chji̱ni̱e̱kjo̱a̱kiti xi bi katsoó:
–Mostro̱, mejénna kjuintjinguií ta nínga k'uín.
S'e̱ Kjisoo̱ bi katsoó:
–Xaṉñaá tixa̱ tjiín nínga 'bíndo'yá, kó ni̱siee̱ ndo̱bo̱a̱ tjiín nínga 'bíndo, tanga ndií nda̱ xi̱'ii̱n jmíjiín ngo ngu̱i̱ndie nínga sa̱'ínkja'yá.
Kó ingo nda̱ xi xta̱ tsi̱'e̱ Kjisoo̱ bi katsoó:
–Ndi̱a̱, te'é ndíé ma raní nga tjón kjuinkánijín an na̱'mina.
Tanga Kjisoo̱ bi katsoó:
–Ndibétji̱nguiní, kó te'é ndíée̱ nga xta̱ xi xikoó tsi je jesoón nga kui ko̱ónijín xta̱a̱ xi je jesoón.
Kó nguije ts'as'ien Kjisoo̱ ngo tjotso je, xta̱ tsi̱'e̱ kijítji̱nguii̱.
Kó tji̱e̱nga kji'ifé Kjisoo̱, íts'i̱yanii̱ nga kjindibá ngo tjo̱'niú xi ngaskande ts'enk'ás'ién ma ndójoa ngu̱i̱ya tjotso jee̱.
Kó xta̱ tsi̱'e̱ kijíts'enkjá'aá kó bi katsoó:
–¡Ndi̱a̱, 'na̱xié'éjne̱, nga̱t'a̱ je kji'me ngándá!
S'e̱ Kjisoo̱ bi katsoó:
–¿Ánní nga ndyi̱ndakonjnú jún xta̱ xi s'ijinjiín?
Kós'e̱ Kjisoo̱ jastjíe̱n, kó kats'énxchánjo̱ tjo̱o̱ ko̱jo ndáchíkoón, s'e̱ kis'ie xió xió nga̱són ndójoaa̱.
Kó kui jaá achichí kijíndikoón, kó bi katsoó xkjín:
–¿'Yá nda̱a̱ bo̱a̱ xi'bi̱ nga ngaskande tjo̱o̱ ko̱jo ndáchíkoón nt'ié'eén?
Kó nga jachó Kjisoo̱ ngándá xi ingoboaá, ki̱a̱ nínga síndo xta̱ xi chji̱a̱ni nangui Gadara̱, jachókoón jó já xi jatjoni nga̱tsjo ján xi tjíjii̱n a̱sién ni̱xtjii̱n xindajín, achichí tamá kamá kui jaá, kó nde ngojín xi kamá ja'a kui ndi̱ya̱á.
Kó bi katsó nga askandáyá kui jaá:
–¿Mí ni xi tjiín kjo̱a̱a̱ ji̱n, Kjiso̱, ndií Néná? ¿A je kjo̱a̱ni̱ma̱ kjoé'e̱ ni'ínkje'ejne̱ nguindiee̱ nga kjo̱chó ni̱xtjii̱n?
Kó ti ki̱a̱a̱, ngu̱i̱chí kjinnii̱ nínga síndo kui jaá achichí ma chi̱nga̱ tjimá xi ndyi̱kjién.
Kó kui xindajiín, 'niú tsí'aá Kjisoo̱ nga bi katsoó:
–Tsi ko̱'na̱xiéjne̱, ki̱a̱ nanguíyejne̱ ngu̱i̱jii̱n kui chi̱nga̱a̱.
Kó Kjisoo̱ bi katsoó:
–Tanguínjnú.
Kó kui a̱sién ni̱xtjii̱n jatjojii̱n kui jaá, kó chi̱nga̱a̱ kijík'índojii̱n, kó taxkiya tsanga tsabé ngo nínga nk'a kó ki̱a̱ ixó ngu̱i̱jii̱n ndáchíkoón nínga jesón ngándá ngayejee̱.
Kó ngayeje xta̱ na̱xi̱ńdaá kijíkoón Kjisoo̱, kó nga kamábe, 'niú tsí'áa̱ tsi̱'e̱ nga kjo̱tjo kui ngu̱i̱ndiee̱.
Kó Kjisoo̱ kijíya ngo tjotso je, s'e̱ kijí xi ingoboá ján kó jachó nguiní na̱xi̱ńdaá.
Kó ki̱a̱a̱ jachóchinií ngo nda̱ xi ni̱ma̱ xi majín fí xi je ta ngo ṉcha̱n kji'ijña són. Kó nga kamábe Kjisoo̱ nga s'ijii̱n Néná kui jaá, bi katsoó nda̱ xi ni̱ma̱a̱:
–Te'é nga'níi̱ yojóo, jée̱ je kini'ánjetakoón.
Kó tjín ka'a kui já chji̱ni̱e̱kjo̱a̱kitii̱ xi bi ts'én yíjin kon: “Kui nda̱a̱ ch'o tjítsoó Néná.”
Kó Kjisoo̱ kamákjiín ni xi tjíts'énkjiín kon, s'e̱ bi katsoó:
–¿Ánní nga ni xi ndajín ndyi̱fojinjnú takónjnú?
Nga̱t'a̱, ¿mí ni xi ni'ínjín kji'i nga k'uín, a nga bi k'uín: “Jée̱ je kini'ánjetakoón”, axa̱ nga bi k'uín: “Ti̱sítji̱n kó t'en ji”?
Tanga tsi̱'e̱ nga xcha̱jnú nga ndií nda̱ xi̱'ii̱n tjiín nga'niú kui nga̱sondiee̱ tsi̱'e̱ nga ka̱maa̱ sa̱'ínjetakón jé.
S'e̱ bi katsoó kui nda̱ xi ni̱ma̱a̱:
–Ti̱sítji̱n, chjábe ṉcháa̱n kó t'en ndi'áa̱.
Kó kui nda̱ xi ni̱ma̱a̱ jastjíe̱n kó kijí ndi'aa̱.
Kó nga kamábe kui nii̱ xtaa̱, achichí kijíndikoón kó katsjaá kjo̱a̱je Néná, nga̱t'a̱ kui boá xi katsjaá xtaa̱ kui nga'niú xi'ba̱.
Kó nga ja'a Kjisoo̱ kui ngu̱i̱ndiee̱, kamábe ngo nda̱ xi 'mí Matio̱ xi tikónt'a yamíxa̱ nínga machjítjé nii̱, kó bi katsoó:
–Ndibétji̱nguiní.
Kó Matioo̱ tji̱e̱nmá jastjíe̱n kó kijítji̱nguii̱ Kjisoo̱.
Kó tji̱e̱nga Kjisoo̱ tikónt'a yamíxa̱ ki̱a̱ ndi'aa̱ Matioo̱, achichí ma já xí foa'á'yá to̱n xi machjítjé ni ko̱jo xta̱ jé jachó kui ngu̱i̱ndiee̱ kó ki̱a̱ kis'iṉdot'a yamíxa̱ ko̱jo Kjisoo̱ ko̱jo xta̱ tsi̱'e̱.
Kó nga kamábe kui nii̱ já fariseoo̱, bi katsoó xta̱ tsi̱'e̱ Kjisoo̱:
–¿Ánní nga Mostro̱jnú ṉño̱ ts'énkjiniejo̱ já xí foa'á'yá to̱n xi machjítjé ni ko̱jo xta̱ jé?
Nga tsint'ié kui nii̱ Kjisoo̱ bi katsó:
–Xta̱ xi oo̱n xí chjieén chji̱ni̱e̱ndiki, jmí tsi xta̱ xi ndaa̱.
Tanga tanguínjnú, kó ngatamajnú ni xi mejeén tsó kui eén: “Kjo̱a̱ni̱ma̱takón xí mejénna, jmí tsi kjo̱a̱tjó xi si̱'ank'as'ienna.” Kó an jmí xta̱ xi kixi̱ jé'e̱chjiajáa̱n, xta̱ jé xí jé'e̱chjiáa̱, tsi̱'e̱ nga sa̱'ínk'oyá yojoo̱.
Kós'e̱ jachókoón Kjisoo̱ xta̱ tsi̱'e̱ Jua Bautistaa̱ kó bi katsoó:
–¿Mí kjo̱a̱a̱ nga ji̱n ko̱jo já fariseoo̱ kjín ndi̱ya ni'ánkja'ajne̱ kjindiá yojojne̱, kó xta̱ tse̱ ts'enkja'ájín kjindiá yojoo̱?
Kó Kjisoo̱ bi katsoó:
–¿A ka̱marií xa̱'ya̱ kjo̱a̱'a xta̱ xi tjimá ngo ndi'ibixan tji̱e̱nga nda̱ xi ku̱i̱xaa̱n ki̱a̱ tikónjo̱? Tanga nga kjo̱chó ni̱xtjin nga xchje̱'éxiín nda̱ xi ku̱i̱xaa̱n, kji'a boá nga ka̱ma k'uíndo kjindiá.
Ngojín xta̱ xi ṉjño tja̱tsi̱e̱ ko̱óyaá nga ku̱i̱'íxtió ṉjñoo̱ ngo xtjí xchá, nga̱t'a̱ tsi bo̱a̱ sa̱'ín, ṉjño tja̱tsi̱e̱e̱ skjíndiyá ṉjño xchaá, kó tsie ngase xtjóndiyá xtjií.
Ti nde mindyiajín bino̱ tja̱tsi̱e̱ ngo ti̱jitji̱xín xchá, nga̱t'a̱ xtjóndiyá ti̱jitji̱xín xchaá, kó xtjón binoo̱, kó jmí chjí ka̱majín ti̱jitji̱xiín, tanga tsi bino̱ tja̱tsi̱e̱e̱ ti̱jitji̱xín xi tja̱tsi̱e̱ ku̱i̱ndyia nga jó kui nii̱ nga jmí ni ka̱majiín.
Tji̱e̱nga ts'énchji̱a̱ Kjisoo̱, ngo nda̱ nguito̱ko̱ jachókoón, kó asiént'aa̱ tikoó, s'e̱ bi katsoó:
Kó Jastjíe̱n Kjisoo̱ kó kijítji̱nguíi̱ kui nda̱a̱ ko̱jo xta̱ tsi̱'e̱.
Kó tji̱e̱nga ndyi̱fí, ngo xta̱chjón xi tiejó nónií nga tjiín chi̱xójín kijíkón tiñaa̱ xtji̱e̱e̱n nga̱xto̱n Kjisoo̱ kó kats'énjo̱ nga̱ndee̱ ṉjñoo̱,
nga̱t'a̱ bi ts'én kats'énkjó: “Tsi nde ta ṉjñoo̱ xí sa̱'injo̱ an, kó kjo̱tjo'a an.”
Tanga Kjisoo̱ kats'énk'afóya, asko'á kui xta̱chjo̱ón s'e̱ bi katsoó:
–Te'é nga'níi̱ yojóo chjoón, kjo̱a̱s'ijíi̱n xi ts'axié'aá ji.
Kó kui xta̱chjo̱ón ti kji'a kamándaya.
Kó nga jachó Kjisoo̱ ki̱a̱ ndi'aa̱ nda̱ nguito̱ko̱o̱ kamábe nga je síndo já xi ndyi̱ts'enkjánié yánaxo̱o̱ kó nga xta̱ kjiín je kjima xa̱n xa̱n nga ndyi̱kjandá,
s'e̱ bi katsó Kjisoo̱:
–Tji̱taxi̱e̱jnú, nga̱t'a̱ tsakjinchií kji̱e̱ 'mejín, ta kji'ifé tsi.
Kó ngayeje xtaa̱ tsajnókie Kjisoo̱.
Tanga nguije kats'énkjataxie xta̱ kjiín, ts'as'ien Kjisoo̱ ngu̱i̱yaa̱, kó iskjíbé tsja tsakjinchií, kó tsakjinchií jastjíe̱n.
Kó ngayeje ngu̱i̱ndie nga kanda'yá kui ni xi kamaá.
Kó nga jatjo Kjisoo̱ ki̱a̱a̱, jó já xi ti̱ka̱ kijítji̱nguii̱, kó bi katsoó nga askandáyaá:
–¡Kjisoo̱, ji xi xta̱ tji̱e̱e̱ Ndabii̱ ji, ngatamani̱ma̱a̱ ji̱n!
Kó nguije jachó kui ndi'aa̱, jachókón tiñaa̱ nga jó kui já xi ti̱ka̱a̱, s'e̱ Kjisoo̱ bi katsó nga asíyaá:
–¿A kis'ijinjnú nga ka̱mana sa̱'in an kui nii̱?
–Jo̱o̱n, Ndi̱a̱.
Katsó kui jaá.
Kós'e̱ Kjisoo̱ kats'énjo̱ ndyi̱ko̱n kui jaá kó bi katsoó:
–Ngatama xikó ts'én kis'ijinjnú.
Kó kamátsijee̱n nga jó kui jaá, s'e̱ Kjisoo̱ 'niú íjñaá tsi̱'e̱ nga jmíjín xi ko̱tso̱yaa̱.
Tanga kui jaá nguije jatjo ki̱a̱a̱, katsáyá kjo̱a̱a̱ Kjisoo̱ ngayeje ngu̱i̱ndie.
Kó tji̱e̱nga ndyi̱fotjo kui jaá, ngo nda̱ xi ni̱ma̱ xi majín chji̱a̱ xi tjíjii̱n ngo a̱sién ni̱xtjii̱n xindajín jachóchinií.
Kó Kjisoo̱ nguije ts'axié kui a̱sién ni̱xtjii̱n xindajiín, nda̱ xi majín chji̱a̱a̱, tsíchji̱a̱, kó ngayeje xtaa̱ kijíndikoón kui nii̱ kó bi katsoó xkjín:
Kji̱e̱ ngo ndi̱ya yajne̱ kui nii̱ k'i̱e̱ Israe̱l.
Tanga já fariseoo̱ bi katsó:
Nga'niuú nda̱ nguito̱ko̱o̱ xindajín xi ts'énkjién Kjisoo̱ nga 'boxié a̱sién ni̱xtjii̱n xindajín.
Kó Kjisoo̱ kijí ngayeje na̱xi̱ńdá ko̱jo ndí nangui, kó akóyá ngu̱i̱ya ndi'a nínga ndokjo̱a̱ eén Néná kó íni̱jmi éntjatsi̱e̱ xi chji̱a̱ kjo̱a̱a̱ kjo̱a̱botíxomaa̱ Néná, kó kats'éndaya ngayeje chi'ii̱n ko̱jo xi so xi ndakjaa̱n xta̱ na̱xi̱ńdaá.
Kó nga kamábe Kjisoo̱ xta̱ kjiín, ni̱ma̱kamaá nga̱t'a̱ nde bejín kui xtaa̱ mí ni xi sa̱'ín, kó nde bejín kóts'en kjo̱tjo'áa̱ yojóo, kis'iṉtso̱ma xikó maá cho̱tsa̱nga̱ xi jmí ndi̱a̱jiín.
–Nga ja̱koxi̱ achichí kamá ni xi kamáxchaá, tanga chiboa tsi ma xta̱ xi ndyi̱ts'enxaá.
Kuíni nga 'niú chji̱a̱'ajnúu̱ Ndi̱a̱ xi tsi̱'e̱ ni xi kamáxchaá tsi̱'e̱ nga sa̱nguíya ngase xta̱ xi sa̱'ínxá ngu̱i̱jin jnoo̱.
Kó Kjisoo̱ nguije tsíchji̱a̱a̱ nga tiejó xta̱ tsi̱'e̱, katsjaá xá tsi̱'e̱ nga ka̱maa̱ k'o̱xié a̱sién ni̱xtjin xi ndajín ko̱jo tsi̱'e̱ nga ka̱maa̱ sa̱'índaya ngayeje to̱ko̱ya chi'in.
Ja'eén nga tiejó já apostroo̱ kuí bí: Ximoo̱ boá xi tjoón kui xi ti Peé ki'mí nga ko̱jo ṉts'i̱e̱ kui nda̱a̱ xi 'mí Jandree̱, ko̱jo Sandiyaá ko̱jo ṉts'i̱e̱ kui nda̱a̱ xi 'mí Juaa̱, ndií Sebedeoo̱,
Nguiripee̱ ko̱jo Bartolomee̱, Tomaa̱ ko̱jo Matioo̱ nda̱ xi foa'á'yá to̱n xi machjítjé nii̱, Sandiyaá ndií Alfeoo̱ ko̱jo Tadeoo̱,
Ximo̱ nda̱ kananistaa̱ ko̱jo Juda Iskariotee̱, nda̱ xi kats'énk'as'ien Kjisoo̱.
Nga tiejó kui xtaa̱ xi katsanguiya Kjisoo̱, kó bi katsoó nguindiee̱ nga ko̱e̱je̱:
–Ngata̱ monguínjínjnú nínga síndo xta̱ xi judío̱jín, ti nde ngata̱ bitjas'i̱e̱njínjnú ngo na̱xi̱ńdá nínga síndo xta̱ xi chji̱a̱ni nangui Samaria̱,
tasá ki̱a̱ tanguínchonjnúu̱ xta̱ xi xikó maá cho̱tsa̱nga̱ xi kichajá xi chji̱a̱ni Israe̱l.
Kó tji̱e̱nga konguínjnú t'íni̱jmijnúu̱ éntjatsi̱e̱e̱ Néná nga bi k'uinjnúu̱: Néná je ko̱tíxoma.
Ti̱'andayajnú xta̱ xi oo̱n, ti'ankja'á'yájnúu̱ xta̱ xi je jesón, ti'antsjiejnú xta̱ xi tjiín chi'in xi ts'enkjátsón tji̱xi̱n yojoná, 'na̱xiéjnú a̱sién ni̱xtjii̱n xindajín. Ngata̱ chje'échjíjínjnú nga si̱'ánjnú ngo kjo̱a̱nda, nga̱t'a̱ Néná ta katsjájnú kui kjo̱a̱ndaa̱.
Ngata̱ jmí to̱nsinié, ko̱jo to̱ntiboa, ko̱jo to̱nkobree̱ ch'iajínjnú ndáyajnú nga konguínjnú,
ti nde nga ch'iajínjnú stsa tsi̱'e̱ ndi̱ya̱á, ti nde nga ch'iajínjnú jó 'niú ṉjño, ti nde ndiétjíbo̱a̱, ti nde yánisie, nga̱t'a̱ nda̱ xi ts'énxaá tjínrií kjo̱a̱nda nga sa̱ko̱ó ni xi skji̱ni̱e̱.
Kó tajñá na̱xi̱ńdání ko̱jo tsi ngo ndí nangui xi ku̱i̱tjás'i̱e̱jnú, tindyi̱séjnú ngo xta̱ xi ka̱ma'niátakónjnú, kó ki̱a̱ tindyiónjnú ngaskande nga kjo̱tjónguiníjnú.
Kó nga ku̱i̱tjás'i̱e̱jnú kui ndi'aa̱, ti'antindejnú xtaa̱ kó xió ngatja'béjnú t'ínjnúu̱.
Kó tsi kui xtaa̱ tsja ka̱maa̱ nga kjóchójnú, kjo̱a̱xiójnú k'uijñá kui ngu̱i̱ndiee̱, tanga tsi jmí, kui kjo̱a̱xioó kji̱ndi̱bákón nguiníjnú.
Kó tsi tjín ka'a xta̱ xi sa̱'ínkja'ajínjnú nga kjóchojnú, kó tsi ku̱i̱nt'iejín énjnú, kji'a nga kjo̱tjojnú kui ndi'aa̱ ko̱jo tsi kui na̱xi̱ńdaá, t'ítsaniejnú xa̱a̱ ndsa̱kojnú.
Ja̱koxi̱ ni xi xianjnú'un nga kui na̱xi̱ńdaá ni̱xtjin nga ka̱majeé xtaa̱, jé xi sa̱ko̱ó tanisién tsie ngase ta bo̱a̱jiín jé xi sa̱ko̱ó nangui Sodoma̱ ko̱jo Gomorra̱.
K'i̱e̱ ts'éntsanguiyájnú'un xikó maá cho̱tsa̱nga̱ xi tjimá ngu̱i̱jii̱n cho̱lobo̱, kó kuíni nga ti̱ndyiondajnú xikó maá ngo ye̱, tanga inda ini̱ma̱ ngatamajnú xikó maá ngo tójo.
Kó chónjnú yojojnú ngu̱i̱jii̱n xtaa̱, nga̱t'a̱ si̱'ank'as'ienjnú ngu̱i̱ya tsja jáxaá, kó ngu̱i̱ya ndi'a nínga ndokjo̱a̱ eén Néná kjoájnú.
Kó ngaskande nguindyi̱ko̱n xtitjón ko̱jo re konguínjo̱jnú tangat'anii̱ an, tsi̱'e̱ nga ko̱ndókjo̱a̱jnú kjo̱a̱a̱ an nguindyi̱ko̱n kui xtaa̱ ko̱jo xta̱ xi judío̱jín.
Tanga nga si̱'ank'as'ienjnú ngu̱i̱ya tsja jáxaá, ngata̱ nda̱jín majnú kjo̱a̱a̱ ni xi ko̱ndókjo̱a̱jnú ko̱jo tsi kóts'en ko̱ndókjo̱a̱jnú ngo ni, nga̱t'a̱ ti kuii̱ chi̱bo̱a̱ k'uiyájnú ni xi ko̱ndókjo̱a̱jnú.
Nga̱t'a̱ jmí tsi jún xi ko̱ndókjo̱a̱jnú, A̱sién Ni̱xtjii̱n Na̱'mijnú boá xi ku̱i̱chji̱a̱ ngajojnú.
Kó ngo ṉts'ie ti kuii̱ sa̱'ínk'as'ien xi ingo ṉts'iee̱ nga si̱'ank'ien, kó na̱'mii̱ sa̱'ínk'as'ien ndií, kó ti kui ndií kondra̱ ko̱e̱je̱e̱ xi xchaá, kó sa̱'ínk'ién xkjín.
Kó ngayeje xta̱ sa̱'ínch'ójnú tangat'anii̱ ja'énna, tanga xi sa̱'ínchíkjo̱a̱ ngaskande nga kju̱i̱e̱t'a, kuí xi'ba̱ xi kjo̱tjo'a.
Kó kji'a nga ku̱i̱yotjinguijnú ngo na̱xi̱ńdá, xín tiyojnú, nga̱t'a̱ ja̱koxi̱ ni xi xianjnú'un nga nde kji̱e̱ monguínyejejínjnú nangui Israe̱l nga kjo̱e̱'e ndií nda̱ xi̱'ii̱n.
Nda̱ xi tjibókoyaá 'niújín ngase ka̱maa̱ ta bo̱a̱jínnii̱ mostroo̱, ti nde ngo moso̱ 'niújín ngase ka̱maa̱ ta bo̱a̱jiín ndi̱a̱a̱ xaá.
Je nda kji'i tsi nda̱ xi tjibókoyaá ka̱ma xikoó mostro̱ xi akóyaá, ko̱jo tsi mosoo̱ ka̱ma xikoó ndi̱a̱ xi tsi̱'e̱ xaá. Tsi nda̱ xi tsi̱'e̱ ndi'aa̱, xindajín Belsebu̱ ki'mií, ¿achichí ra ni xi k'uín ngasee̱ xta̱a̱ kui ndi'aa̱?
Ja̱ kuíni nga ngata̱ ndakonjín majnú, nga̱t'a̱ jmíjín ni xi tji'má, xi xcha̱jín mí nii̱ bo̱a̱, ti nde jmíjín ni xi tikón'má xi xcha̱jín.
Ngata̱ ndakonjín majnú xi ts'enk'ién yojoná, tanga majiín ts'enk'ién ini̱ma̱ná, tasá tinda̱konjnú kui xi máa̱ ts'énkjí ini̱ma̱jnú ko̱jo yojojnú ndo̱bo̱a̱ ṉk'i̱e̱e̱n.
¿A ku̱i̱e̱je̱njiín ngo ndí to̱n ún ndí ni̱sie? Tanga nde ngojín xi k'o̱ka t'ananguii̱ tsi kuijín Néná xi Na̱'mijnú xi tsjá kjo̱a̱.
Nga̱t'a̱ ngaskande tsja̱ xi tjiín tokójnú tjixki̱.
Kó kuíni nga, ngata̱ ndakonjín majnú, nga̱t'a̱ chjí ngasenii̱ jún ta bo̱a̱jiín kjín ni̱sie.
Ngayeje xta̱ xi ko̱tso̱ya nguindyi̱ko̱n xtaa̱ nga bena, ti bo̱a̱ ti ts'én xiyá an nga be an kui nguindyi̱ko̱n Na̱'mina xi tikón ndi'ak'ajmi ján,
tanga ta 'yání xi ko̱tso̱ya nga bejínna nguindyi̱ko̱n xtaa̱, ti bo̱a̱ ti ts'én xiyá an nga bejín an kui nguindyi̱ko̱n Na̱'mina xi tikón ndi'ak'ajmi ján.
Ngata̱ ni'ánkjójínjnú nga kjo̱a̱xió jé'e̱jóo̱ kui t'ananguii̱, jmí kjo̱a̱xió jé'e̱jojáa̱n, kjo̱a̱xchán xi jé'e̱jóo̱.
Nga̱t'a̱ jé'e an tsi̱'e̱ nga ngo ndí kondra̱ k'uijñánii̱ na̱'mii̱, tsi̱'e̱ nga ngo tsakjin kondra̱ k'uijñánii̱ na̱aa̱, tsi̱'e̱ nga ngo kja̱nda kondra̱ k'uijñánii̱ ṉchi'yaá,
kó nda̱ xi tsi̱'e̱ ndi'aa̱ ti kuíni kondra̱ ka̱maa̱ xta̱ xi síndo kui ndi'aa̱.
Ngayeje xta̱ xi 'niú ngase tjoó na̱'mii̱ ko̱jo na̱aa̱ ta bo̱a̱jiín an, ka̱majín xta̱ tsa'a̱n ka̱ma. Ngayeje xi 'niú mején ngasee̱ ndí xi̱'ii̱n ko̱jo tsi ndí chjo̱ón ta bo̱a̱jiín an, ti ka̱majín xta̱ tsa'a̱n ka̱ma,
kó xi skíbéjín kroo̱ s'e̱ ko̱e̱je̱tji̱nguina, bokinjiín nga xta̱ tsa'a̱n ka̱ma.
Xi ka̱mamejeén sa̱ko̱ó kjo̱a̱mindyioo̱n, tasá sa̱'ínchaja, kó xi sa̱'ínchaja tangat'anii̱ an, kui boá xi sa̱ko̱ó kjo̱a̱mindyioo̱n.
Xi sa̱'ínkja'ajnú ngu̱i̱ya ndi'aa̱, an xí tjíts'énkjá'ana, kó xi tjíts'énkjá'ana an, ti tjíts'énkjá'a kui Néná xi katsanguiyana.
Ngayeje xta̱ xi sa̱'ínkja'a ngu̱i̱ya ndi'aa̱ ngo nda̱ chji̱ni̱e̱'e̱én Néná kjo̱a̱a̱ nga nda̱ chji̱ni̱e̱'e̱én Néná, s'e̱ sa̱ko̱ó ni xi je kats'én ngo nda̱ chji̱ni̱e̱'e̱én Néná, kó xi sa̱'ínkja'a ngo nda̱ xi kixi̱ kjo̱a̱a̱ nga nda̱ xi kixi̱, s'e̱ sa̱ko̱ó ni xi je kats'én ngo nda̱ xi kixi̱.
Kó ta 'yání xi tsja̱á ngo boso̱ ndójoa ṉch'án kui já xi tjimátji̱nguina kjo̱a̱a̱ nga xta̱ tsa'a̱n, ja̱koxi̱ boá nga sa̱ko̱ó ni xi je kats'én.
Kó nguije kamaá Kjisoo̱ nga tsíchji̱a̱jo nga tiejó xta̱ tsi̱'e̱, kijíkakoyá ko̱jo kijík'íni̱jmi eén Néná na̱xi̱ńdaá kui jaá.
Kó Juaa̱ nga tji'yá ndo̱bo̱a̱ya, tsint'ié ngayeje ni xi tjíts'én Kristoo̱, kó katsanguiya jó xta̱ tsi̱'e̱,
kó bi katsoó tsi̱'e̱ nga bi ts'én ko̱síyaá Kjisoo̱:
–¿A ji boá kui nda̱ xi kjo̱e̱'e̱é, axa̱ xchiyá xó ji̱n kje̱'e?
Kjisoo̱ bi katsoó kui jaá:
–Tanguínjnú, kó t'íyajnúu̱ Juaa̱ ni xi je kamáyajnú ko̱jo ni xi je kanda'yájnú,
t'íni̱jmijnúu̱ nga xi ti̱ka̱a̱ je kamátsijee̱n, xi ni̱ma̱ see̱ je ma fí, xi tjiín chi'in xi ts'enkjátsón tji̱xi̱n yojoná je kamándaya, xi xtiyaa̱ je tsint'ié, xi k'iee̱n je ja'á'yaá, kó nga xta̱ ni̱ma̱a̱ je tjí'míyaá éntjatsi̱e̱e̱ Néná.
Kó achichí ra tsjaa̱ xi tangat'ajiín an nga sti̱nguíni.
Kó tji̱e̱nga ndyi̱fí xta̱a̱ Juaa̱, Kjisoo̱ íts'i̱yanii̱ nga katsáyaá xtaa̱ kjo̱a̱a̱ Juaa̱ kó bi katsó:
–¿Mí xi tsanguíntsitsijenjnúu̱ nangui kixií? ¿A ngo yáxá xi ítsanie tjo̱o̱?
¿Mí xi tsanguíntsitsijenjnúu̱? ¿A ngo nda̱ xi ṉjño tsjakon ts'ényajá? Jún je yajnú nga kui xta̱ xi boajá ṉjño tsjakoo̱n, ndi'aa̱ re nínga síndo.
Tanga, ¿mí xi tsanguíntsitsijenjnúu̱? ¿A ngo nda̱ chji̱ni̱e̱'e̱én Néná? Jo̱o̱n, ja̱ kui boá xian an, kó nk'a ngase xaá ta bo̱a̱jiín ngo nda̱ chji̱ni̱e̱'e̱én Néná.
Nga̱t'a̱ kjo̱a̱a̱ kuii̱ bí xi kjit'a xo̱jo̱n eén Néná nínga bi tsoó:
K'i̱e̱ sanguiyatjoón chji̱ni̱e̱'énna,
Ja̱koxi̱ ni xi xianjnú'un nga k'i̱e̱ kui nga̱sondiee̱ kji̱e̱ tsenjín ingo nda̱ xi nk'a ngase xaá xikoó Jua Bautistaa̱, tanga kui nda̱ xi 'niú chichí ngase xaá nínga botíxomaa̱ Néná, nk'a ngase xaá ta bo̱a̱jiín Juaa̱.
Tanga ndeskande ni̱xtjin nga Jua Bautistaa̱ tsíchji̱a̱ eén Néná, kó ngaskande ngot'e̱, nínga botíxomaa̱ Néná 'niú tjíbixkánjo̱, kó kui xta̱ xi ndyi̱kjánjo̱o̱ mejeén sa̱'ínkjié.
Nga̱t'a̱ ngayeje já chji̱ni̱e̱'e̱én Néná ko̱jo kjo̱a̱kitii̱ kuí xí katsáyatjón ni xi ka̱ma ngaskande nga je'e Juaa̱,
kó tsi tjín xi mejeén sa̱'íns'ijin énna, Juaa̱ boá kui Elía̱ xi ja̱ bo̱a̱ kjo̱e̱'e̱é.
Xi tjín tji̱bo̱a̱nijon nga ku̱i̱nt'ie, ngatasienníjón kui eén.
Tanga, ¿mí xi bo̱a̱ ma kon xi kókón kui xta̱ xi tjín kui ni̱xtjin xi'bi̱? Bo̱a̱ ma kon xikoó já xo̱ngo xi síndo ngu̱i̱ya ndi̱yatié xi bi ndyi̱tsó nga ndyi̱kjandayaá xkjín:
“Kini'ánkjaniejne̱ yánaxo̱ xi foniee̱, tanga jún kichájínjnú, kandajne̱ só xi ndasen tsó, tanga jún kicha'ájínjnú.”
Nga̱t'a̱ je'e Jua Bautistaa̱, xi taxkiya iskjiniejín ni chinie ko̱jo ni xi 'yó, kó jún bi ki'míjnú nga xindajín tjíjii̱n.
Jaskan je'e ndií nda̱ xi̱'ii̱n, nda̱ xi iskjinie, ko̱jo xi kats'e, kó bi ki'míjnú: K'i̱e̱ tikón ngo nda̱ xi xki̱'á, nda̱ ch'i̱, nda̱ amingoo̱ já xí foa'á'yá to̱n xi machjítjé ni ko̱jo xta̱ jé. Tanga kjo̱a̱kjínkoón Néná ka̱makixi̱ni kjo̱a̱a̱ ndií.
Kós'e̱ Kjisoo̱ kats'énxchánjo̱ xta̱ na̱xi̱ńdá xi síndo nínga kats'én kjín kjo̱a̱ndikón, nga̱t'a̱ kui xtaa̱ kats'énk'oyájín yojoo̱, kó bi katsoó:
–¡Ni̱ma̱ xó jún, xta̱ xi chji̱a̱ni Korasín! ¡Ni̱ma̱ xó jún, xta̱ xi chji̱a̱ni Betsaida̱! Nga̱t'a̱ tsi ki̱a̱ nangui Tiro̱ ko̱jo tsi Sido̱n nínga kamá kjo̱a̱ndikón xi kamá ngu̱i̱jii̱n xta̱jnú, ant'e̱ra̱na je kats'énk'oyá yojoo̱ kui xtaa̱ kjo̱a̱a̱ ni xi ndajín xi kats'én, je ra tsajá ṉjño tokjuie kó je ra indyiaá ndiso to̱ko̱ tsi̱'e̱ nga akó nga nguiti mejénjiín sa̱'ínjé.
Tanga xiyájnú'un nga kji'a nga kjo̱chó ni̱xtjin nga ka̱majé, tsie ngase jé xi sa̱kójnú ta bo̱a̱jiín xta̱ xi chji̱a̱ni Tiro̱ ko̱jo Sido̱n.
Kó jún xta̱ xi chji̱a̱ni Kapernau̱m, ¿a berií takónjnú nga ngaskande ndi'ak'ajmii̱ xchjanínk'ajnú? Jmí, tasá xiyájnú'un nga ngaskande ndo̱bo̱a̱ ṉk'i̱e̱e̱n si̱'ankjatjajénjnú, nga̱t'a̱ tsi ngayeje kjo̱a̱ndikón xi kamá ngu̱i̱jinjnú ki̱a̱ kamá ngu̱i̱jii̱n xta̱ xi chji̱a̱ni Sodoma̱, kui xtaa̱ asíkjo ra yojoo̱ kó kui na̱xi̱ńdaá takó tikón ra ngaskande ngot'e̱.
Tanga xiyájnú'un nga kji'a nga kjo̱chó ni̱xtjin nga ka̱majé, tsie ngase jé sa̱kójnú jún ta bo̱a̱jiín xta̱ Sodoma̱.
Kui ni̱xtjin ján Kjisoo̱ bi katsó:
–An tjíts'entsjaá Na̱'mi, Ndi̱a̱a̱ ndi'ak'ajmii̱ ko̱jo t'ananguii̱, nga̱t'a̱ kui nii̱ ik'íjñi'míi̱ xta̱ xi kjínkón ko̱jo xi makjiín, kó akakée̱ jakjíndií.
Jo̱o̱n, Na̱'mi, nga̱t'a̱ bo̱a̱ ts'én kamátsjaá ji.
Ngayeje nii̱ Na̱'mina xi kats'énk'as'ienna, kó ta'yajín xi be ndií, ta kuí tsi Na̱'mii̱, kó ta'yajín xi be Na̱'mii̱, ta kuí tsi ndií, ko̱jo xta̱ xi kui ndií mejeén ko̱tso̱yaa̱.
Ndibáchonjnú'un ngayejejnú jún xta̱ xi je jendajnú nga kini'ánxájnú ko̱jo xi ni xi é kich'iajnú, kó an xí sa̱'in an nga si̱'ankja'yájnú.
Ch'i̱a̱jnú kui yá é xi ts'éntsjajnú'un, kó ngatamajnú ni xi ts'énbokoyájnú'un, nga̱t'a̱ nt'ié'én an ko̱jo nda ini̱ma̱na, kó bo̱a̱ ts'én ka̱ma sa̱'ínkja'yá ini̱ma̱jnú.
Nga̱t'a̱ yá xi ya'a an ni'ínjín ch'ia, kó éjín ch'iána.
Kui ni̱xtjin ján ja'a Kjisoo̱ ngo ni̱xtjin ndikón nínga tjitji̱e̱ to ndso̱ko̱a̱n ṉño̱, kó xta̱ tsi̱'e̱ kamábojoó, s'e̱ íts'i̱yanii̱ nga ts'enje̱n ńtiín to ndso̱ko̱a̱n ṉño̱ s'e̱ iskjinie.
Kó nga kamábe já fariseoo̱ kui nii̱ bi katsoó Kjisoo̱:
–Ján'a̱n Kjiso̱, xta̱ tse̱ ndyi̱ts'en ni xi tsjandiéjín kjo̱a̱kitii̱ nga ni'án nga ni̱xtjin ndikón.
Tanga Kjisoo̱ bi katsó:
–¿A kji̱e̱ ni'ányajínjnú xo̱jo̱n eén Néná nínga chji̱a̱ kjo̱a̱a̱ ni xi kats'én Ndabii̱ ngo ndi̱ya nga kamábojoó kui ko̱jo xta̱a̱,
kóts'en ts'as'ien ndi'aa̱ Néná, kó iskjinie kui ko̱jo xta̱a̱ pan xi je kini'ánk'as'iee̱n Néná, kui xi tsjandiéjín kjo̱a̱kitii̱ nga skji̱ni̱e̱ kui ko̱jo xta̱a̱, kó ta kuí tsi já chiná'mii̱ xi ma kjinie?
¿Axa̱, a kji̱e̱ ni'ányajínjnú xo̱jo̱n kjo̱a̱kitii̱ kjo̱a̱a̱ kóts'en nga ni̱xtjin ndikón nga já chiná'mii̱ ts'énxá ngu̱i̱ya na̱ngo̱xi̱i̱, kó jmí jéjiín?
Tanga xiyájnú'un nga k'i̱e̱ tikónjo̱jnú ngo nda̱ xi chjí ngasenii̱ ta bo̱a̱jiín na̱ngo̱xi̱i̱.
Nga̱t'a̱ ndií nda̱ xi̱'ii̱n ngaskande kui botixómaá ni̱xtjin ndikoón nga.
Kó nguije jatjo kui ngu̱i̱ndiee̱ ts'as'ien ngu̱i̱ya ndi'a nínga ndokjo̱a̱ eén Néná xi tsi̱'e̱ kui jaá.
Kó ki̱a̱ tikón ngo nda̱ xi kixíyá tsja, kó bi ts'én akasíyaá Kjisoo̱ tsi̱'e̱ nga bo̱a̱ ts'én sa̱ko̱ó ngo kjo̱a̱ nga ko̱ónguíta'in:
–¿A tsjandié kjo̱a̱kitii̱ nga ka̱ma si̱'andayá ngo xta̱ nga ni̱xtjin ndikón?
Tanga Kjisoo̱ bi katsoó:
–Tsi ngo cho̱tsa̱nga̱a̱ ngo nda̱ k'o̱kayá ngo tixa̱ nga ni̱xtjin ndikón, ¿a mí tsi ko̱síko̱jo nga k'o̱xié?
Ja̱ ¿kókji'i chjí ngasenii̱ ngo nda̱ ta bo̱a̱jiín ngo cho̱tsa̱nga̱? Kó kuíni nga, tsjandié kjo̱a̱kitii̱ nga ka̱ma si̱'án ngo ni xi nda kji'i nga ni̱xtjin ndikón.
Kós'e̱ Kjisoo̱ bi katsoó kui nda̱a̱:
–Tjintie ndse̱.
Kó kui nda̱a̱ yejéntie tsja, kó kamándaya xikó ma kji'i tsja xi ingoo̱.
Kó nguije jataxie já fariseoo̱, íts'i̱yanii̱ nga índa kóts'én sa̱'ínk'ién Kjisoo̱.
Tanga Kjisoo̱ kamákjiín kui nii̱ kó xín kijí, kó achichí ma xta̱ xi kijítji̱nguii̱, kó ngayeje xta̱ xi oo̱n kats'éndaya,
tanga tsíchji̱a̱jo kui xtaa̱ tsi̱'e̱ nga ko̱tso̱yajín 'yání bo̱a̱ xi kui,
tsi̱'e̱ nga jatjosón ni xi katsó nda̱ chji̱ni̱e̱'e̱én Néná xi 'mí Isayaa̱ nga bi katsó:
K'i̱e̱ tikón moso̱na, kui xi ja'ajin an,
achichí tjóna, kó tsja máa̱ ini̱ma̱na.
Tsjáa̱ A̱sién Ni̱xtjinna
tsi̱'e̱ nga ku̱i̱'íni̱jmi̱í ni xi kixi̱ xta̱ xi judío̱jín.
Ngojín xta̱ skjo̱tíjo̱, ti nde ska̱ndáyajín,
ngojín xta̱ xi ku̱i̱nt'ie nda̱a̱ ngu̱i̱ya ndi̱yatié.
Skít'ojín ngo yáxá xi je kji'ikjojó,
kó sa̱'ínk'ójín ndi'ií ngo ńchjónsién xi je ta ṉdi̱i̱ xi tjitjó,
ngaskande nga sa̱'ín ni xi tjiín kjo̱a̱kixi̱i̱.
Kó xta̱ xi judío̱jín skoyaá ni xi nda ngu̱i̱yaa̱ ja'eén.
Kós'e̱ jachóchinií Kjisoo̱ ngo nda̱ ti̱ka̱ ko̱jo xi ni̱ma̱ xi majín chji̱a̱, xi tjíjii̱n ngo a̱sién ni̱xtjii̱n xindajín, kó Kjisoo̱ kats'éndaya, kó kui nda̱a̱ kamátsijee̱n kó kamá tsíchji̱a̱.
Kó ngayeje xtaa̱ kijíndikoón kó bi katsoó xkjín:
–¿A kuijín xi'bi̱ xi xta̱ tji̱e̱e̱ Ndabii̱?
Tanga nga tsint'ié kuí nii̱ já fariseoo̱, bi katsó:
–Kui nda̱a̱ nga 'boxié a̱sién ni̱xtjii̱n xindajín, nga'niuú nguito̱ko̱o̱ xindajín xi 'mí Belsebuu̱ xi ts'énkjién.
Ngayeje ngu̱i̱ndie nínga botixómá ngo nda̱ re tsi jó tjín ka̱ma, je s'i̱jña soboá, kó tsi ngo na̱xi̱ńdá ko̱jo tsi xta̱ xi síndo ngo ndi'a tsi jó tjín ka̱ma, nguiti ka̱majiín k'uijñá ngase.
Kó tsi xindajín Satanaa̱ xi k'o̱xié ti kui yojoo̱, nga̱t'a̱ kondra̱ ka̱maa̱ yojoo̱, ¿ja̱ kóts'en s'i̱jña kui, ngu̱i̱ndie nínga botixómá?
Kó tsi jún ndyi̱'míjnú nga an 'boxié an a̱sién ni̱xtjii̱n xindajín kó nga nga'niuú xindajín Belsebuu̱ ts'enkjién an, ja̱, ¿'yá xi tsja̱nga'niuú ndíjnú tsi̱'e̱ nga ka̱maa̱ k'o̱xié a̱sién ni̱xtjii̱n xindajín? Kuíni nga, kui boá xi ne ndi'amasienjnú ka̱ma.
Tanga tsi A̱sién Ni̱xtjii̱n Néná ts'enkjién an nga 'boxié an a̱sién ni̱xtjii̱n xindajín, ja̱koxi̱ nga Néná je ko̱tíxomajnú.
Nga̱t'a̱ ¿kóts'en ka̱maa̱ nga ngo nda̱ sa̱'ínchéjeé ndi'aa̱ ngo nda̱ xi tjingá'niuú tsi tjónjín ma ra ku̱i̱'íta'niú? Ta bo̱a̱ tsi ts'én nga ka̱maa̱ sa̱'ínchéjeé ni xi tjiín.
Xi kjo̱a̱ndanajín tso'bá, kondra̱na tso'bá, kó xi ku̱i̱ndyiájo̱jínna ngo ni xi ts'énmindyia an, ts'énkjitjón.
Kó kuíni nga bo̱a̱ t'íxianjnú'un: Nga ngayeje jé ko̱jo xta̱ xi ch'o ka̱tso̱, ka̱majetakoón, tanga xi ch'o ka̱tso̱o̱ A̱sién Ni̱xtjii̱n Néná ka̱majetakónjiín.
Kó ta 'yání xi ch'o ka̱tso̱o̱ ndií nda̱ xi̱'ii̱n, si̱'anjetakoón, tanga xi ch'o ka̱tso̱ kondraa̱ A̱sién Ni̱xtjii̱n Néná si̱'anjetakónjiín, ti nde kui nga̱sondiee̱ xi'bi̱, ti nde nga̱sondie xi s'e̱ ndibaá.
Tsi nda yaá, nda to xi ko̱a̱ja̱a̱, kó tsi ndajín yaá, ndajín to xi ko̱a̱ja̱a̱, nga̱t'a̱ too̱ yaá xi bokó tsi nda ko̱jo tsi ndajín yaá.
¡Tji̱e̱e̱ ye̱ xi bo̱a̱ kónjnú! ¿Kóts'en nda ni xi ko̱ndókjo̱a̱jnú nga ndajínjnú jún? Nga̱t'a̱ ni tsie xi tjiín ngu̱i̱jin ini̱ma̱a̱ xtaa̱ kui nii̱ xi chji̱a̱ ts'oa.
Nda̱ xi ndaa̱, ni xi nda 'boxiéjin ngu̱i̱jin ini̱ma̱a̱, kó nda̱ xi ndajiín ni xi ndajiín xi 'boxié.
Tanga an xiyájnú'un nga kji'a nga kjo̱chó ni̱xtjin nga ka̱majéná ngayeje ñá si̱'ank'as'ien xki̱ kjo̱a̱a̱ ngayeje én xi taxkiya kandokjo̱a̱.
Nga̱t'a̱ kjo̱a̱a̱ én xí kandokjo̱e̱ nga ka̱ma kixi̱ni ji, kó tangat'anii̱ ée̱n nga ka̱majeé.
Kós'e̱ tjín ka'a já fariseoo̱ ko̱jo já chji̱ni̱e̱kjo̱a̱kitii̱ xi bi katsoó Kjisoo̱:
–Mostro̱ mejénjne̱ nga ko̱ke ji ngo chi̱bo̱a̱.
S'e̱ Kjisoo̱ bi katsó:
–Kui xta̱ xi ndajín ko̱jo xi ndyi̱ts'ent'aa̱ kjo̱a̱ Néná ndyi̱mí'á ngo chi̱bo̱a̱, tanga jmí chi̱bo̱a̱ ko̱e̱'éjiín, ta kuí tsi chi̱bo̱a̱a̱ nda̱ chji̱ni̱e̱'e̱én Néná xi 'mí Jonaa̱.
Nga̱t'a̱ xikó ts'én kis'ijña Jonaa̱ ján ni̱xtjin ko̱jo ján ni̱xtji̱e̱n ngu̱i̱ya nga̱nts'o̱a̱ ngo tji̱o̱ xi 'niú je, ti bo̱a̱ ti ts'én ndií nda̱ xi̱'ii̱n ján ni̱xtjin ko̱jo ján ni̱xtji̱e̱n k'uijñá nguindie t'ananguii̱.
Xta̱ xi chji̱a̱ni na̱xi̱ńdá Nínibe̱ kjo̱stjíe̱n ni̱xtjin nga si̱'anjeé kui xtaa̱, kó kuí xí sa̱'ínjeé kui xtaa̱, nga̱t'a̱ nga tsint'ié ni xi íni̱jmi Jonaa̱ kats'énk'oyá yojoo̱, kó ngot'e̱ 'ne̱ k'i̱e̱ tikónjo̱jnú ngo nda̱ xi nk'a ngase xaá ta bo̱a̱jiín Jonaa̱.
Kó na̱ reina̱ xi atíxomaa̱ nangui Sabaa̱ kjo̱stjíe̱n kondraa̱ kui xta̱ xi'bi̱ kó ti ko̱tíjeé, nga̱t'a̱ ngaskande nínga fet'aa̱ t'ananguii̱ kjindibáni nga tsint'ieé kjo̱a̱kjínkoón Salomoo̱, kó ngot'e̱ k'i̱e̱ tikónjo̱jnú ngo nda̱ xi nk'a ngase xaá ta bo̱a̱jiín Salomoo̱.
Kji'a nga ngo a̱sién ni̱xtjin xi ndajín fotjoo̱ ngo nda̱, ngu̱i̱ndie nínga kixí fotso'bá nga mongase ngu̱i̱ndie, kó sakójiín.
Kós'e̱ bi ts'én ts'énkjó: “Kjuin'oyá nguiñá an ndi'a nínga jatjo an.” Nguije fochó nguiní, be nga jmíjín xi tjín, je akatíchá kui ngu̱i̱ndiee̱ kó je kini'ánchoo̱n.
Kós'e̱ fí kó 'bitíkó ngui yito a̱sién ni̱xtjin xi 'niú ndajín ngase ta bo̱a̱jiín kui, kó 'bos'ienjin nguinií kui nda̱a̱, kó ki̱a̱ 'bíndo, kó kui nda̱a̱ ch'o ngase ts'én 'bíjñá ta bo̱a̱jiín ngas'e̱. Bo̱a̱ ti ka̱maa̱ xta̱ xi ndajín xi tjín ngot'e̱.
Tji̱e̱nga ts'énchji̱a̱jo ngase xta̱ kjiín Kjisoo̱, jachó na̱aa̱ ko̱jo já ṉts'i̱e̱ ko̱jo ínchjín ndichja kó kamámejeén tsíchji̱a̱jo Kjisoo̱ tanga ndi̱tsen kis'iṉdo.
Kó ngo xi bi katsoó Kjisoo̱:
–Na̱áa̱ ko̱jo ṉts'ie ko̱jo ndichje ndi̱tsen ján síndo kó mején xoó ku̱i̱chji̱a̱joo̱.
Tanga Kjisoo̱ bi katsoó xi tsíchji̱a̱joo̱:
–¿'Yání xi na̱ana, 'yání xi ṉts'ié an, kó 'yání xi ndichja an?
Kó yején tsja xtji̱e̱e̱n nínga síndo xta̱ tsi̱'e̱ Kjisoo̱, s'e̱ bi katsó:
Nga̱t'a̱ ngayeje xi sa̱'ínkjatjosón ni xi mejeén Na̱'mina xi tikón ndi'ak'ajmi ján, kui xi'ba̱ xi ṉts'ié an, xi ndichja an ko̱jo xi na̱ana.
Kui ni̱xtjii̱n Kjisoo̱ jataxie ngu̱i̱ya ndi'aa̱ kó kijík'íjñá t'a ndáchíkoón,
kó achichí kamá xta̱ xi kamátikót'aa̱, kó ja̱chon nga Kjisoo̱ kijík'íjñaya ngo tjotso je, s'e̱ ngayeje xtaa̱ ki̱a̱ kixindyia kixi̱ t'a ndáchíkoón.
Kó achichí ma ni xi tsíchji̱a̱jo nga kats'énkjién énkjín, nga bi katsoó:
–Ngo nda̱ xi 'bítji̱e̱, kijík'itji̱e̱ xojmá.
Kó tji̱e̱nga ítji̱e̱ xojmaá, ngo tjín xi ixó t'a ndi̱ya̱á, kó kjindibá ni̱siee̱ s'e̱ iskjinie.
Ingo tjín kuí xojmaá xi ixó ngu̱i̱jin ndi̱jo̱o̱, nínga tsiejín ṉdie tjín, kó tsá katjońts'ién, nga̱t'a̱ na̱nga̱jín tikón ṉdiee̱,
tanga nga jatjo ts'ueé, kats'énchjaán, nga̱t'a̱ 'niújín na̱nga̱ síndo ja̱maa̱, kó kixí.
Kó ingo tjín kuí xojmaá xi ixó ngu̱i̱jin yándá'yaá, kó nga kamánk'á yándá'yaá, kats'énxí.
Tanga ingo tjín kuí xojmaá xi ixó t'anangui xi ndaa̱, kó kis'iee̱ to, tjín xi katsjá kantié to, tjín xi katsjá ichítié ko̱jo tie, kó tjín xi katsjá úchán to nga ngo nga ngo.
Xi tjín tji̱bo̱a̱nijon nga ku̱i̱nt'ie, ngatasienníjón kui eén.
Kós'e̱ xta̱ tsi̱'e̱ Kjisoo̱ kijíkón tiñaa̱ kó bi katsoó nga asíyaá:
–¿Mí kjo̱a̱a̱ nga énkjín ndokjo̱e̱je xtaa̱?
Kó Kjisoo̱ bi katsó:
–Nga̱t'a̱ jún je ki'míyajnú ni xi tji'maá xikó ts'én botixómá Néná, tanga kui xtaa̱ kji̱e̱ 'míyajiín.
Nga̱t'a̱ ta̱'yaní xi nt'ié ni xi bokoyá an, tsie ngase ko̱e̱'eé nga ka̱makjiín, kó 'niú ka̱makjiín, tanga xi nt'iéjín, chja̱'áxiín ngaskande ni xi chií makjiín.
Tangat'anii̱ kui nii̱ nga énkjín chji̱a̱jo an, nga̱t'a̱ nda tsi skotsíjen, sku̱i̱e̱jín, kó nda tsi ku̱i̱nt'ie, ka̱makjínjiín.
Kó bo̱a̱ ts'én nga kjo̱tjosón kjo̱a̱a̱ kui xtaa̱ ni xi katsó nga tsíchji̱a̱ nda̱ chji̱ni̱e̱'e̱én Néná xi 'mí Isayaa̱ nga bi katsó:
Nda tsi ko̱nda'yájnú, ka̱makjínjínjnú,
kó nda tsi stsitsíjenjnú, ti ka̱makjínjínjnú.
Nga̱t'a̱ ini̱ma̱a̱ kui xta̱ na̱xi̱ńdaá je tanisién tajá kamá,
je kisichjá tji̱bo̱a̱nijon,
kó je kisichjá ndyi̱ko̱n,
tsi̱'e̱ nga sku̱i̱e̱jín, ti nde ku̱i̱nt'iejín,
tsi̱'e̱ nga ka̱makjínjiín ini̱ma̱a̱, ti nde sa̱'ínk'oyájín yojoo̱
ko̱jo tsi̱'e̱ nga sa̱'indayajín an.
Tanga achichí ra tsjaa̱ ndyikonjnú nga̱t'a̱ be, ko̱jo tji̱bo̱a̱nijonjnú nga̱t'a̱ nt'ié.
Nga̱t'a̱ ja̱koxi̱ ni xi xianjnú'un nga achichí ma já chji̱ni̱e̱'én ko̱jo xta̱ kixii̱ Néná xi kamámejeén nga sku̱i̱e̱ ni xi ndyi̱yajnú ngot'e̱, tanga kamábejín, kó kamámejeén tsint'ié, ni xi ndyi̱nda'yájnú ngot'e̱, tanga kamájín tsint'ié.
Nda'yájnú ni xi mejeén tsó énkjiín nda̱ xi 'bítji̱e̱ xojmaá:
Kui xojmá xi ixó t'anangui nínga tjín ndi̱jo̱o̱ kuí xí xikoó xta̱ xi nt'ié eén Néná kó ti kji'a achichí tsja máa̱,
tanga nga jmí ja̱ma̱jiín, kuíni nga ta chiboa tsi 'bondíyaá, nga̱t'a̱ kji'a nga tangat'anii̱ eén Néná foa'atio ngo kjo̱a̱ni̱ma̱, ko̱jo tsi miyotji̱nguii̱, tji̱e̱nmá 'bijñámasien ni xi tsi̱'e̱ Néná.
Kó kui xojmá xi ixó ngu̱i̱jin nda'yaá, kuí xí xikoó xta̱ xi nt'ié eén Néná, tanga ta soboá nda̱ kjimaa̱ ni xi tjiín kui nga̱sondiee̱ kó kjo̱a̱ch'áṉchaa̱ kjo̱a̱cho̱o̱n ts'énxí eén Néná, kó kui nii̱ xi tsjandiéjín nga boajaá to.
Tanga kui xojmá xi ixó t'anangui ndaa̱, kuí xi'bi̱ xi xikoó xta̱ xi nt'ieé eén Néná kó makjiín, kó kuí xí xikoó xojmá xi tsjá úchán, ichítié ko̱jo tie, ko̱jo kantié to nga ngo nga ngo.
Kjisoo̱ katsáyaá ingo énkjín xi bi tsó:
–Nínga botíxomaa̱ Néná xikónií ngo nda̱ xi ítji̱e̱ xojmá xi nda jno̱ nínga ts'énxá,
tanga tji̱e̱nga kjiyojofé ngayeje kui jaá, jachó kondraa̱ kó xka̱ xi ndajín ítji̱e̱jin to ndso̱ko̱a̱n ṉño̱o̱ s'e̱ kijí.
Nga kamánk'á xka̱a̱ to ndso̱ko̱a̱n ṉño̱o̱, jatjo ńtiín, kó ti jatokjá xka̱ xi ndajiín nga.
Kó nga kamábe já mosoo̱ kijítsáyaá kui nda̱a̱ kó bi katsoó: “Ndi̱a̱, ¿a xojmá xi ndajín xi ik'ítji̱e̱ ji ngu̱i̱jin jnoo̱? ¿Ñá kjindibánii̱ xka̱ xi ndajín xi katokjaá?”
Tanga bi katsó kui nda̱a̱: “Ngo kondra̱ xi ítji̱e̱ kui nii̱.” Kó bi katsó já mosoo̱: “¿A mejeén nga xi̱niéyájne̱ kui xka̱ xi ndajiín?”
Tanga bi katsó kui nda̱a̱: “Jmí, nga̱t'a̱ tsi ta kjo̱a̱ndaa̱ tsi kji'a nga ndyi̱chjaníyajnú kui xka̱ xi ndajiín chji̱niéyájnú ko̱jo to ndso̱ko̱a̱n ṉño̱o̱ nga.
Tasá te'éndiéjnúu̱ nga nijan ngatamaxchá ngaskande nga je ka̱ma ko̱'na̱je̱n to ndso̱ko̱a̱n ṉño̱o̱, kós'e̱ kji'a bi xiáa̱n já xi k'o̱je̱n: Tjón ma ra t'ítikójnú xka̱ xi ndajiín, s'e̱ tí'niújnú tsi̱'e̱ nga k'uítí, kó to ndso̱ko̱a̱n ṉño̱o̱ ngu̱i̱ya ndi'a nínga mindyia tindyiajnú.”
Ingo énkjín katsáyá Kjisoo̱ xi bi tsó:
–Nínga botíxomaa̱ Néná, xikónií ngo ndí xojmaá mostasaa̱ xi ngo nda̱ iskjíbé kó ítji̱e̱ ngu̱i̱jin jnoo̱,
kui ndí xojmaá nga ja̱koxi̱ kuí xí tanisién 'niú chichí ngase ngayeje xojmaá, tanga nguije tjońts'íén kó maxchá, kuí yaá xi tanisién 'niú nk'a ma, ngaskande ni̱sie xi tjín nk'a ján ki̱a̱ fochó ts'énda ndo̱bo̱a̱a̱ ki̱a̱ tjiaa̱ kui yaá.
Ingo énkjín katsáyá Kjisoo̱ xi bi tsó:
–Nínga botíxomaa̱ Néná, xikó maá tsi ján chi̱bo̱a̱ nisan iskjíbé ngo xta̱chjón s'e̱ ki̱a̱ indyiaá ndso̱ko̱a̱n ṉño̱o̱ ngaskande nga kaxongatjo̱ ngayeje nda̱'yo̱ paa̱n.
Ngayeje kui nii̱ xi tsíchji̱a̱jo Kjisoo̱ xtaa̱, kó jmí ni̱xtjin nga énkjínjín kats'énkjién nga tsíchji̱a̱jo,
tsi̱'e̱ nga jatjosón ni xi katsó nda̱ chji̱ni̱e̱'e̱én Néná nga bi katsó:
Énkjín xi sa̱'inkjien an nga kuichji̱a̱jo an xtaa̱,
kó xiyáa̱ ni xi tji'maá Néná
ndeskande nga kamánda nga̱sondiee̱.
Kós'e̱ nguije kats'énkjí Kjisoo̱ xtaa̱, ts'as'ien ngu̱i̱ya ndi'aa̱, kó xta̱ tsi̱'e̱ kijíkón tiñaa̱ s'e̱ bi katsoó:
–T'íyé cha̱n cha̱njne̱ kjo̱a̱a̱ ni xi mejeén tsó énkjiín xka̱ xi ndajín xi ik'ítji̱e̱ ngu̱i̱jii̱n jnoo̱.
S'e̱ bi katsó Kjisoo̱:
–Nda̱ xi ítji̱e̱ xojmá xi ndaa̱, kuí xí ndií nda̱ xi̱'ii̱n,
kó jnoo̱, kuí xí nga̱sondiee̱, kó xojmá xi ndaa̱, kuí xí xta̱ xi tsi̱'e̱ nínga botixómá Néná, kó xka̱ xi ndajiín, kuí xí xta̱ xi tsi̱'e̱ xindajín,
kó kondra̱ xi ítji̱e̱ kui xka̱a̱, kuí xí xindajín diabloo̱, ni xi kamáxchaá kui boá xi nga fet'a nga̱sondiee̱, kó já xi ja'á'yá kui ni xi kamáxchaá kui boá xi ndítsjiee̱ Néná.
Kó xikó ts'én chjaníyá xka̱ xi ndajiín s'e̱ 'bítí ngu̱i̱jin ndi'ií, bo̱a̱ ti ka̱ma nga kju̱i̱e̱ kui nga̱sondiee̱,
kó ngo ngu̱i̱ya orjno̱ xi tjítí ko̱nanguís'ién, kó ki̱a̱ boá nínga ska̱ndá ko̱jo nínga skji̱ni̱e̱ya ṉ'ni̱u̱ kui xtaa̱.
Kós'e̱ ngayeje xta̱ xi kixii̱ k'uieé ndi'í xikoó ts'ueé ki̱a̱ nínga botixómá Na̱'mii̱. Xi tjín tji̱bo̱a̱nijon nga ku̱i̱nt'ie, ngatasienníjón kui eén.
Nínga botíxomaa̱ Néná, xikónií ngo ti̱jito̱n xi tikón'má ngo nguindie k'ijñá, kó ngo nda̱ sa̱ko̱ó, kó ti ki̱a̱a̱ ku̱i̱'íjñá'má nguiní, kó achichí tsja tjiín s'e̱ fí ndi'aa̱ kó botiñá ngayeje ni xi tjiín, s'e̱ 'botsie kui k'ijñaá.
Ti bo̱a̱ ti ts'én nínga botíxomaa̱ Néná xikó maá ngo nda̱ xi ts'énmongase ngo to ixkí' xi ndi̱jo̱ tsjakji'i,
kó nguije sa̱ko̱ó ngo xi 'niú chjií, kijí ndi'aa̱ kó atíñá ngayeje ni xi tjiín, s'e̱ ts'atsie kui ndi̱jo̱o̱.
Ti bo̱a̱ ti ts'én nínga botíxomaa̱ Néná xikó maá ngo nda̱'ya xi ikjien ngu̱i̱jin ndáchíkoón, kó ngayeje to̱ko̱ya tji̱o̱ fíyaá,
kó nguije kitsie, já xi mején nda̱'yaa̱ foa'á'yá kó fíjo̱ t'a chji̱ndi̱e̱e̱, s'e̱ foa'ájin tji̱o̱o̱, kó tji̱o̱ xi ndaa̱ ngo ni̱se̱nya míndyiá kó xi ndajiín xín 'bojmi.
Bo̱a̱ ti ka̱ma nga kju̱i̱e̱ nga̱sondiee̱: Kji̱ndi̱bá ndítsjiee̱, kó kjo̱a̱'ájin xta̱ xi kixii̱, kó xín ku̱i̱'índo xta̱ xi ndajiín,
s'e̱ ngo orjno̱ xi tjiín ndi'í ku̱i̱ndyia xta̱ xi ndajiín, kó ki̱a̱ boá nínga ska̱ndá ko̱jo nínga skji̱ni̱e̱ya ṉ'ni̱u̱ kui xtaa̱.
S'e̱ bi katsó Kjisoo̱ nga asíyá:
–¿A makjínjnú ngayeje kui nii̱?
–Jo̱o̱n, Ndi̱a̱.
Katsó kui jaá.
S'e̱ Kjisoo̱ bi katsó:
–Kuíni nga ngayeje já chji̱ni̱e̱kjo̱a̱kiti xi bokoyá kjo̱a̱a̱ nínga botixómá Néná, xikónií ndi̱a̱a̱ ngo ndi'a xi 'boxié ni xchaá ko̱jo ni tja̱tsi̱e̱ xi chjí xi síndotjoó.
Kó nguije tsíchji̱a̱ Kjisoo̱ kui énkjiín, xín kijí.
Kó nga jachó nanguii̱ akóyaá xtaa̱ ki̱a̱ ndi'a nínga ndokjo̱a̱ eén Néná, kó achichí ma xta̱ xi kijíndikoón xi bi katsó:
–¿Ñá ts'axiéni kjo̱a̱kjínkón xi tjiín kui nda̱a̱? ¿Kóts'en manii̱ kjo̱a̱ndikón xi ts'én?
¿A kuijín nda̱a̱ xi ndií nda̱ chji̱ni̱e̱yaá? ¿A mí tsi kui nda̱a̱ xi na̱a manii̱ na̱ Riyaa̱, kó ṉts'i̱e̱ ma Sandiyaá, Kosiee̱, Ximoo̱ ko̱jo Judaa̱?
¿A k'i̱e̱jín síndojo̱na ínchjín ndichja? ¿Ja̱ kó ñá ts'axiéni ngayeje kui nii̱?
Kó kui xtaa̱ kats'énjo̱'ojín Kjisoo̱. Tanga Kjisoo̱ bi katsó:
–Tajñání nga yandíkón ngo nda̱ chji̱ni̱e̱'e̱én Néná, ngototo ki̱a̱ nanguii̱ ko̱jo ndi'aa̱ nínga yandíkónjín.
Kó nde kjínjín kjo̱a̱ndikón kats'én Kjisoo̱ kui ngu̱i̱ndiee̱, nga̱t'a̱ xtaa̱ kis'ijinjiín.
Kui ni̱xtjin ján Erodee̱ nda̱ xi tjiín xá nangui Galilea̱ tsint'ié kjo̱a̱a̱ ni xi kats'én Kjisoo̱,
kó bi katsoó já mosoo̱:
–Kjisoo̱ kui boá xi Jua Bautistaa̱ xi ja'á'yaá ngu̱i̱jii̱n xta̱ xi jesoón, kuíni nga tjiín nga'niú nga ts'én kjo̱a̱ndikón.
Kjo̱a̱a̱ nga Erodee̱ boá xi katsanguis'ien ndo̱bo̱a̱ya Juaa̱ ko̱jo xi íta'niú ń'niú ki̱cha̱ tangat'anii̱ na̱ Erodíaa̱, chjo̱ón ṉts'i̱e̱ Erodee̱ xi 'mí Nguiripee̱,
nga̱t'a̱ Juaa̱ bi katsoó Erodee̱:
–Kjo̱a̱kitii̱ tsjandiéjín nga chjóo̱n ka̱ma chjo̱ón nda̱ ṉts'ie.
Tanga ni̱xtjin nga jachónó Erodee̱, tsakji̱ín na̱ Erodíaa̱ kitié nguindyi̱ko̱n xta̱ xi jachó s'ueé, kó achichí tsja kamaá Erodee̱,
kó kuíni nga Erodee̱ katsjá ts'oa nga ta ni xi mejénrií tsja̱á.
Kó kui tsakji̱ín, nga ja̱ bo̱a̱ je índajo̱ na̱aa̱, bi katsó:
–T'íyé ti̱bo̱a̱ní to̱ko̱ Jua Bautistaa̱ nga ko̱e̱'éní.
S'e̱ achichí ndasen kis'ijña nda̱ ree̱, tanga kjo̱a̱a̱ nga je katsjá ts'oa, kó nga ngayeje xta̱ xi síndojo̱ t'a yamíxaa̱ tsint'ié kui nii̱, katsjá kjo̱a̱ tsi̱'e̱ nga ko̱e̱'eé ni xi tsí'á kui tsakji̱ín.
Kó katsjá kjo̱a̱ nga ikichásén to̱ko̱ Juaa̱ ngu̱i̱ya ndo̱bo̱a̱ya̱á.
Kó ngo ti̱bo̱a̱ tjiyá to̱ko̱ Juaa̱ nga jachóchinií, s'e̱ kini'ánk'as'iee̱n tsakji̱ín, kó kui tsakji̱ín kijíjoo̱ na̱aa̱.
Kós'e̱ jachó xta̱ tsi̱'e̱ Juaa̱, iskjíbé yojo k'iee̱n, s'e̱ ínijín, kó kijí kui jaá s'e̱ katsáyaá Kjisoo̱ kui ni xi kamaá.
Nga tsint'ié Kjisoo̱ ni xi kini'ánjo̱ Jua Bautistaa̱, kijíya ngo tjotso, s'e̱ xtji̱e̱e̱n ngo nangui kjitiya kijí, kó nga tsint'ié xtaa̱, jatjoni na̱xi̱ńdaá nga kijíyase.
Kó nguije jachó Kjisoo̱, nga jatjajen tjotso jee̱ achichí ma xta̱ xi kamábe, kó ni̱ma̱kamaá, kó kats'éndaya xi oo̱n.
Kó nguije kamánguixoón, xta̱ tsi̱'e̱ Kjisoo̱ kijíkón tiñaa̱, s'e̱ bi katsoó:
–Kjitiya kuí ngu̱i̱ndiee̱ kó achichí je sajín. Ti'inkjí kui xtaa̱ 'ne̱ tsi̱'e̱ nga ko̱e̱je̱ ndí nangui xi síndo tiñaa̱ kó k'o̱tsie ni chinie.
Kó Kjisoo̱ bi katsó:
–Chjiénjín nga ko̱e̱je̱, tasá jún te'éjnúu̱ ni xi skji̱ni̱e̱.
S'e̱ bi katsó kui jaá:
–Tanga ta ún tsi pan ko̱jo jó tji̱o̱ tikónjne̱.
Kó bi katsó Kjisoo̱:
–Ndibájo̱jnú'un k'i̱e̱e̱.
Kós'e̱ nguije katsanguiya tsi̱'e̱ nga ku̱i̱'índotie ngu̱i̱jin ndi̱xcho̱o̱ xtaa̱, iskjíbé pan xi uún ko̱jo tji̱o̱ xi joó, askotsijen nk'a ján, kats'énchikonñé, s'e̱ akjángá kó katsjaá kui paa̱n xta̱ tsi̱'e̱, tsi̱'e̱ nga kui jaá sa̱'ínkja'asoón ngayeje xta̱ xi ngasee̱.
Kó ngayeje xtaa̱ iskjinie kó kitsie cha̱n cha̱a̱n, kó ngui tiejó ni̱se̱nya tjikítsie kamá pan xi ts'anguii̱.
Ma ra tsi ta ún mi̱ já xi̱'in xi iskjinie, kje̱'ení ínchjín ko̱jo jakjíndí.
Kó Kjisoo̱ tji̱e̱nmá kats'eén kjo̱a̱'niú xta̱ tsi̱'e̱, tsi̱'e̱ nga ko̱e̱je̱ya tjotso jee̱, nga ko̱e̱je̱tjón ngándá xi ingoboá ján, tji̱e̱nga kats'énkixot'a xta̱ kjiín.
Kó nguije kijí ngayeje xtaa̱, Kjisoo̱ kijínijínguí tji̱ngu̱i̱i̱ nga tsíchji̱a̱ soboaá Néná kó nguije kamájñoó ki̱a̱ kis'ijña soboá.
Tji̱e̱nga je kjochó tjotso jee̱ ngamasiee̱n ndáchíkoón, tjo̱'niuú ye'ét'aa̱ xchaán nga̱t'a̱ kje̱n tjotso jee̱ kasakoo̱.
Kó nguije ndibá'ásie̱én, Kjisoo̱ kijíkoón kui jaá nga kistso'bá són ndáchíkoón.
Tanga nga kamábe xta̱ tsi̱'e̱, ta bi ta máa̱, achichí katsakjónní kó bi katsó:
–¡Si̱e̱n boá!
Tanga Kjisoo̱ tji̱e̱nmá tsíchji̱a̱jo nga bi katsoó:
–¡Te'énga'niújnúu̱ yojojnú, an boá, ngata̱ ndakonjín majnú!
–Ndi̱a̱, tsi kjeén nga ji, te'é kjo̱e̱ ji nga ka̱ma kjuínson an ndójoaa̱ nga kjuinkja'aa̱.
Kó Kjisoo̱ bi katsó:
–Ja̱bí'i̱n.
Tatra jatjajen Peé tjotso jee̱ kó kijí són ndójoaa̱, kó kijí xtji̱e̱e̱n nínga tikón Kjisoo̱.
Tanga nga kamábe nga tanisién 'niú tjitjíe̱n tjo̱o̱, katsakjónní kó kijíngandá, s'e̱ bi katsó nga askandáyá:
–¡Ndi̱a̱ 'na̱xié'éní!
Kó ti kji'a Kjisoo̱ iskjíbé tsja Peé s'e̱ bi katsoó:
–¡Achichí chiboa s'ijii̱n! ¿Mí kjo̱a̱a̱ nga jó nga ján ik'íjñíi̱ ini̱máa̱?
Kó nguije ts'as'ien ngu̱i̱ya tjotso jee̱, kixixió tjo̱o̱.
S'e̱ kui já xi síndoyá ngu̱i̱ya tjotso jee̱, kats'éndikón Kjisoo̱ kó bi katsoó:
–¡Ja̱koxi̱ nga ji xi ndií Néná!
Kó nguije ja'atio ndáchíkoón, Kjisoo̱ ko̱jo xta̱a̱ jachó nangui Jenesare̱t.
Kó nguije kamábe Kjisoo̱ xta̱ na̱xi̱ńdaá, katsáyaá ngayeje xta̱ xi ngase xi tjín kui nanguii̱, kó jachóchinií ngayeje xta̱ xi oo̱n,
kó 'niú kichjiá'aá tsi̱'e̱ nga nde ta ṉjñoo̱ xí si̱'anjo̱, kó ngayeje xta̱ xi oo̱n xi kats'énjo̱ ṉjñoo̱ Kjisoo̱ kamándaya.
Kós'e̱ já fariseoo̱ ko̱jo já chji̱ni̱e̱kjo̱a̱kiti xi kjindibáni na̱xi̱ńdá Jerusale̱n jachókón tiñaa̱ Kjisoo̱ kó bi katsó nga asíyaá:
–¿Mí kjo̱a̱a̱ nga xta̱ tse̱ ndyi̱bendikónjín kjo̱a̱xchá xí íjñá xta̱ xi xcháná, nga̱t'a̱ ndyi̱moniéjónjín tsja nga ndyi̱kjinie ni chinie?
Tanga Kjisoo̱ bi katsó:
–¿Kó mí kjo̱a̱a̱ nga yandíkónjínjnú jún kjo̱a̱botíxomaa̱ Néná tangat'anii̱ nga ni'ánkjatjosónjnú kjo̱a̱xchájnú?
Nga̱t'a̱ bi katsó Néná: “Che̱ndikín jí na̱'míi̱ ko̱jo na̱áa̱”, kó “xi ngat'íko̱joo̱ ka̱tso̱o̱ na̱'mii̱ ko̱jo na̱aa̱, je kats'énk'ién yojoo̱.”
Tanga jún bi ndyi̱'míjnú: Ta 'yání xi bi ka̱tso̱o̱ na̱'mii̱ ko̱jo tsi na̱aa̱: “Ngayeje ni xi tjínna xi ka̱ma kosiko̱jonijnú'un je Néná sa̱'ink'as'iée̱n”,
ngayeje xi bo̱a̱ ka̱tso̱, je nguiti jmí kjo̱a̱'niújiín nga sku̱i̱e̱ndíkón na̱'mii̱ ko̱jo na̱aa̱. Kó bo̱a̱ ts'én nga jún ni'ánchjíjínjnúu̱ kjo̱a̱botíxomaa̱ Néná, tangat'anii̱ kjo̱a̱xchájnú.
¡Xta̱ jókje̱n! Kjénní ni xi katsó nda̱ chji̱ni̱e̱'e̱én Néná xi 'mí Isayaa̱ nga bi katsó:
Kui xta̱ na̱xi̱ńdaá ta ts'oa tsi nga bendikónna,
tanga ini̱ma̱a̱ achichí kjin tikónnii̱ an.
Ta kjo̱a̱ndaní nga ndyi̱ts'endikónna,
nga̱t'a̱ ni xi ndyi̱bokoyá kjo̱a̱botíxomaa̱ xtaa̱ boá.
Kó Kjisoo̱ tsíchji̱a̱a̱ xta̱ kjiín, kó bi katsoó:
–Nda'yájnú kó ngatamakjínjnú kui nii̱.
Jmí tsi kui ni xi 'bos'ien ts'oa xtaa̱ xi ts'énndándí nguindyi̱ko̱n Néná, kuí ni xi fotjoo̱ ts'oa xi ts'énndándí.
–¿A je kamákjiín ji nga tsjajín kamaá já fariseoo̱ kjo̱a̱a̱ ni xi kase?
Tanga Kjisoo̱ bi katsó:
–Ngayeje xka̱ xi ítji̱e̱jín Na̱'mina xi tikón ndi'ak'ajmi ján xtjo̱níyá ndeskande ja̱maa̱.
Xióchonjnú kui xtaa̱, xta̱ ti̱ka̱ xi tjimátjoón kje̱'e xta̱ ti̱ka̱ boá, kó tsi ngo nda̱ xi ti̱ka̱ ts'énbokoó ndi̱ya ingo nda̱ xi ti̱ka̱, ¿a mí tsi ngajoó nga ku̱i̱xo̱ya ngo tixa̱?
Kó Peé bi katsoó Kjisoo̱:
–T'íyé cha̱n cha̱njne̱ kui énkjín xi kase.
Kó Kjisoo̱ bi katsó:
–¿A ti nde jún makjínjínjnú?
¿A makjínjínjnú nga ngayeje ni xi chinie ko̱jo ni xi 'yoó, ngu̱i̱ya nga̱nts'oa boá nínga 'bos'ien, kó nguijee̱ ndi'amindí ján fochó kuí nii̱?
Tanga ni xi fotjonii̱ ndso̱'boá, ini̱ma̱ná ndibánií kó kuí nii̱ xi ts'énndándí ngo xta̱ nguindyi̱ko̱n Néná.
Nga̱t'a̱ ngu̱i̱jin ini̱ma̱a̱ xtaa̱ ndibánií nga ni xi ch'o kji'i ts'énkjó, xikoó xta̱ xi ndyi̱ts'ent'aa̱ kjo̱a̱ xkjín, xta̱ xi tondo̱, xta̱ xi ndyi̱ts'enchéjé, xta̱ xi ndyi̱'boṉcha̱, ko̱jo xta̱ xi ch'o'a.
Kuí nii̱ xi ts'énndándí ngo xta̱ nguindyi̱ko̱n Néná, tanga kjo̱a̱a̱ nga moniéjónjín tsja nga skji̱ni̱e̱ ṉño̱ kuijín nii̱ xi ts'énndándí nguindyi̱ko̱n Néná.
Kó nguije jatjo Kjisoo̱ ki̱a̱a̱, kijí nangui Tiro̱ ko̱jo Sido̱n.
Kó ki̱a̱ ngo xta̱chjón xi chji̱a̱ni nangui Kananea̱ askandáyá tji̱nguii̱ Kjisoo̱ kó bi katsoó:
–¡Ndi̱a̱, ji xi xta̱ tji̱e̱e̱ Ndabii̱, ngatamani̱ma̱a̱ an! Tsakjinna achichí kjo̱a̱ni̱ma̱ ts'énfoa'atio nga̱t'a̱ ngo a̱sién ni̱xtjii̱n xindajín tjíjii̱n.
Tanga Kjisoo̱ jmí ni katsójiín. Kó xta̱ tsi̱'e̱ kijíkón tiñaa̱ Kjisoo̱ kó bi katsoó nga 'niú tsí'aá:
–Bo̱a̱ t'íi̱n kui xta̱chjo̱ón nga ngatjí, nga̱t'a̱ ñá ts'énkjandayá tji̱e̱nguiná.
Kó Kjisoo̱ bi katsó:
–Néná katsanguiyana tsi̱'e̱ nga ta kuí tsi xta̱ xi chji̱a̱ni Israe̱l xi kosiko̱jo an, nga̱t'a̱ kuí xtaa̱ xi xikoó cho̱tsa̱nga̱ xi je kichajá.
Tanga kui xta̱chjo̱ón kijíkón tiñaa̱ Kjisoo̱, s'e̱ asién tikoó xtji̱e̱e̱n kje̱n Kjisoo̱ kó bi katsoó:
–¡Ndi̱a̱, tasíke̱jení!
Tanga Kjisoo̱ bi katsó:
–Ndajín kji'i nga chje̱'éxiín paa̱n ndíjnú, s'e̱ ńñaá ko̱e̱'éjnúu̱.
Tanga bi katsó kui xta̱chjo̱ón:
–Kjénní, Ndi̱a̱, tanga ti kuí xi kjinie ńñaá xi̱i̱ pan xi bixónguií nguindie yamíxaa̱ ndi̱a̱a̱.
Kós'e̱ Kjisoo̱ bi katsó:
–¡Xta̱chjón, tanisién 'niú s'ijii̱n Néná, ngatama ni xi mejeén!
Kó ti kui chi̱bo̱a̱ kamándaya tsakji̱ín.
Kó nguije jatjo Kjisoo̱ ki̱a̱a̱, kijí t'a ndáchíkoón Galilea̱ s'e̱ kijínijínguí ngo tji̱ngu̱i̱ kó ki̱a̱ kis'ijñando.
ngaskande kijíndikón maá xta̱ kjiín nga kamábe nga tsíchji̱a̱ xi ni̱ma̱a̱, nga kamándaya xi ni̱ma̱ tsjaa̱, nga kamándaya xi kamájín kijií, nga kamátsijee̱n xta̱ xi ti̱ka̱a̱, kó ngayeje xtaa̱ nga katsjaá kjo̱a̱je Nee̱ Israe̱l.
Kó Kjisoo̱ tsíchji̱a̱a̱ xta̱ tsi̱'e̱, kó bi katsoó:
–Ni̱ma̱kjimana kui xtaa̱, nga̱t'a̱ je ján ni̱xtjinnii̱ nga síndojo̱na k'i̱e̱e̱, kó jmíjiín ni xi skji̱ni̱e̱, kó mejénjínna tsi sa̱'inkjí kjindiá an ndi'aa̱ nga̱t'a̱ tsi ta ko̱yayá ngu̱i̱ya ndi̱ya̱á.
Kós'e̱ xta̱ tsi̱'e̱ Kjisoo̱ bi katsó:
–¿Tanga ñá konguínchja'ájne̱ kjín pan kui ngu̱i̱ndie kjitiyaa̱ tsi̱'e̱ nga si̱'ankjiénjne̱ ngayeje kui xta̱ kjiín?
Kó Kjisoo̱ bi katsoó:
–¿Kótjín ma pan xi tikónjnú?
Kó kui jaá bi katsó:
–Yito ma ko̱jo chiboa ndí tji̱o̱.
Kó Kjisoo̱ katsjá kjo̱a̱ tsi̱'e̱ nga k'uíndo t'anangui xta̱ kjiín.
Kó iskjíbé pan xi yitoo̱ ko̱jo tji̱o̱o̱, kó nguije katsjaá ndok'óchji Néná, akjángá kó katsjaá xta̱ tsi̱'e̱, tsi̱'e̱ nga sa̱'ínkja'asoón xta̱ kjiín.
Ngayeje xtaa̱ nga iskjinie ngaskande nga kitsie cha̱n cha̱a̱n, kó ja'átikó pan xi ts'anguii̱, yito ni̱se̱nya kamá.
Ma ra tsi ta nijún mi̱ já xi̱'in xi iskjinie kui paa̱n ko̱jo kui tji̱o̱o̱, kje̱'ení ínchjín ko̱jo jakjíndí.
Kós'e̱ nguije kats'énkjí Kjisoo̱ xtaa̱ tsi̱'e̱ nga kijí ndi'aa̱, Kjisoo̱ kijíya ngo tjotso je, s'e̱ kijí xtji̱e̱e̱n nangui Magada̱n.
Kó já fariseoo̱ ko̱jo já saduseoo̱ jachókoón Kjisoo̱ tsi̱'e̱ nga skót'ayákón, kó tsí'aá ngo chi̱bo̱a̱a̱ ndi'ak'ajmii̱.
Tanga Kjisoo̱ bi katsoó:
–Tsi kji'a nguije ma nguixoón, bi 'míjnú: “Nda chon ka̱ma ni̱xtjii̱n, nga̱t'a̱ iní nguindie ján.”
Kó tsi nga tajño̱ó, bi 'míjnú: “Stsé ko̱jo tjo̱ ka̱ma tsi iní nguindie ján ko̱jo tsi ṉdi̱ ndyi̱a̱.” ¡Xta̱ jókje̱n! ¿Ánní nga yajnú nga nda axa̱ ndajín ka̱ma ni̱xtjii̱n nga tsitsijenjnúu̱ kókji'i nk'a ján? ¿Kó ánní nga makjínjínjnú chi̱bo̱a̱ xi tjis'íjñá kui ni̱xtjii̱n?
Kui xta̱ xi ndajiín ko̱jo xi ndyi̱ts'ent'aa̱ kjo̱a̱ Néná ndyi̱mí'á ngo chi̱bo̱a̱, tanga jmí chi̱bo̱a̱ ko̱e̱'éjiín, ta kuí tsi chi̱bo̱a̱a̱ nda̱ chji̱ni̱e̱'e̱én Néná xi 'mí Jonaa̱.
S'e̱ Kjisoo̱ índomasien kui jaá, kó kijí.
Kjisoo̱ ko̱jo xta̱ tsi̱'e̱ jachó ngándá xi ingoboaá ndáchíkoón Galilea̱, tanga kichíyaá nga ko̱a̱'a̱ pan.
Kós'e̱ Kjisoo̱ bi katsoó:
–Chónjnú yojojnú kjo̱a̱a̱ nisaa̱n nda̱'yo̱ paa̱n já fariseoo̱ ko̱jo já saduseoo̱.
S'e̱ bi katsó ja̱ k'i̱e̱ ja̱ ngajaán xkjín xta̱a̱ Kjisoo̱:
–Kui nii̱ xi tsó nga̱t'a̱ jmí pan kich'iá ján.
Kó Kjisoo̱ kamákjiín kui nii̱, kó bi katsoó:
–¿Mí kjo̱a̱a̱ nga jmí panjínjne̱ ndyi̱'míjnú, jún xta̱ xi s'ijinjiín?
¿A kji̱e̱ makjínjínjnú, kó a je nguiti foa'átsjienjínjnú kui pan xi uún, xi ún mi̱ xta̱ kats'enkja'asóo̱n, kó kótjín kamá ni̱se̱nya xi kachja'á'yájnú?
¿A ti nde foa'átsjienjínjnú kui pan xi yitoo̱, xi nijún mi̱ xta̱ kats'enkja'asóo̱n, kó kótjín kamá ni̱se̱nya xi kachja'á'yájnú?
Kós'e̱ kji'a nga kamákjiín kui jaá nga jmí tsi kjo̱a̱a̱ nisan xi mindyiaa̱ nda̱'yo̱ pan xi ts'énchji̱a̱ Kjisoo̱, kuí ni xi katsó kjo̱a̱a̱ ni xi ndajín kji'i xi bokoyá já fariseoo̱ ko̱jo já saduseoo̱.
Kó nguije jachó Kjisoo̱ xtji̱e̱e̱n nangui Sesarea̱ nínga tikón xtitjón Nguiripee̱, bi katsó nga asíyaá xta̱ tsi̱'e̱:
–¿Kó tsó xtaa̱, kjo̱a̱a̱ 'yá xóní xi ndií nda̱ xi̱'ii̱n?
Kó bi katsó kui jaá:
–Tjín xta̱ xi Jua Bautistaa̱ boá tsó, kje̱'e xi Elíaa̱ boá tsó, kó kje̱'e xi Jeremíaa̱ boá tsó, kó ti tjín ka'a xta̱ xi ngo xó nda̱ chji̱ni̱e̱'e̱én Néná tsó.
Kó Kjisoo̱ bi katsoó:
–Kó jún, ¿'yání an, kó 'míjnú?
Kó Ximo̱ Peé bi katsoó:
–Jí xí Kristoo̱, ndií Néná xi tikoón.
Kó Kjisoo̱ bi katsó:
–Achichí ra tsjaa̱ ji Ximo̱, ndií Jonaa̱, nga̱t'a̱ jmí tsi jín ko̱jo yojo xi katsáyaá kui nii̱, Na̱'mina xi tikón ndi'ak'ajmii̱ boá xi katsáyaá.
Kó kuíni nga an t'íxiaán nga ji xi 'mií Peé. Nga̱soón kui ndi̱jo̱o̱ ki̱a̱ sa̱'inda an na̱ngo̱xi̱na, kó nga'niuú kjo̱a̱bo̱yaa̱ ka̱majiín sa̱'iín.
Kó ji tsjaa yibii̱ nínga botíxomaa̱ Néná, kó ngayeje ni xi kuít'a'ni ji t'ananguii̱, si̱ta'niú ndi'ak'ajmi ján, kó ngayeje ni xi chjánde ji t'ananguii̱ xtjóndó ndi'ak'ajmi ján.
Kós'e̱ Kjisoo̱ katsáyaá xta̱ tsi̱'e̱, tsi̱'e̱ nga ta'yajín xi ko̱tso̱yaa̱ nga Kjisoo̱ xi Kristoo̱.
Ndeskande koó kji'a íts'i̱yanii̱ Kjisoo̱ nga katsáyaá xta̱ tsi̱'e̱, nga chjiénga ko̱e̱je̱ na̱xi̱ńdá Jerusale̱n kó nga chjiénga tsie kjo̱a̱ni̱ma̱ kjo̱a̱'atio ngu̱i̱ya tsja já xchá nguito̱ko̱o̱ na̱xi̱ńdaá, ko̱jo já nguito̱ko̱o̱ chiná'mii̱ ko̱jo já chji̱ni̱e̱kjo̱a̱kitii̱, kó katsáyá nga chjiénga si̱'ank'ien, kó nga xi ma jaán ni̱xtjin kjo̱a̱'á'yaá.
Kós'e̱ Peé kijíjo̱ t'axín Kjisoo̱, kó bi katsoó nga tajá tsíchji̱a̱jo:
¡Ji Ndi̱a̱, Néná ngatja'áxiín ngayeje kui ni xi'ba̱! Nga jmí ni ka̱majiín.
Kjisoo̱ asko'á Peé, s'e̱ bi katsoó:
–¡Tji̱taxínboe'éní xindajín Satana̱! Nga̱t'a̱ ni xi stinguí an kjima ji, nga̱t'a̱ jmí tsi nii̱ Néná xi tifojintakín, nii̱ xtaa̱ boá xi tifojintakín.
Kós'e̱ Kjisoo̱ bi katsoó xta̱ tsi̱'e̱:
–Tsi tjín ka'a xta̱ xi mejeén tsjienguína, ngats'énchíyá yojoo̱, nga kjíbé kroo̱ kós'e̱ ngatjandibatjinguína.
Nga̱t'a̱ ngayeje xi mejeén k'o̱xié'á kjo̱a̱mindyioo̱n, kuí xí tasá ko̱ya, kó ngayeje xi ko̱ya tangat'anii̱ an, kui boá xi sa̱ko̱ó kjo̱a̱mindyioo̱n.
Nga̱t'a̱ ¿mí chjínií tsi ngo nda̱ ku̱i̱e̱je̱e̱n ngayeje ni xi tjín kuí nga̱sondiee̱, tsi kichajá ini̱ma̱a̱? ¿Axa̱ mí ni xi tsja̱a ngo nda̱ xi ko̱sít'a ini̱ma̱a̱?
Nga̱t'a̱ ndií nda̱ xi̱'ii̱n, kji̱ndi̱bá nga kji̱ndi̱bájo̱ kjo̱a̱jee̱ Na̱'mii̱ ko̱jo ndítsjiee̱, kó kji'a boá nga tsja̱á nga ngo nga ngo xtaa̱ ta xikó kji'i ni xi kats'én.
Ja̱koxi̱ ni xi xianjnú'un nga tjín ka'a xi síndojinná k'i̱e̱e̱ xi ko̱yajín tsi tjónjín sku̱i̱e̱ nga ndií nda̱ xi̱'ii̱n kjo̱e̱'ekatixómá.
Jun ni̱xtjin nguijee̱, Kjisoo̱ kijíjo̱ t'axín Peé, Sandiyaá ko̱jo ṉts'i̱e̱ kui nda̱a̱ xi 'mí Juaa̱ kó ngo tji̱ngu̱i̱ nk'a kijíjo̱ soboá kui jaá,
kó nguindyi̱ko̱n kui jaá kje̱'e kis'ie Kjisoo̱ kó kje̱n 'na̱ kamá xikó maá ts'ueé, kó ṉjño xi yajá tiboa xó xó kamá.
Kó ki̱a̱ jatokját'aa̱ nda̱ chji̱ni̱e̱'e̱én Néná xi 'mí Moisee̱ ko̱jo Elíaa̱ nga ndyi̱chji̱a̱jo Kjisoo̱.
Kós'e̱ Peé bi katsoó Kjisoo̱:
Tji̱e̱nga ts'énchji̱a̱ ngase Peé, ngo ṉdi̱ 'na̱ kitsjien, kó ki̱a̱ kasasien nínga síndo kui jaá, s'e̱ ngu̱i̱jin kui ṉdi̱i̱ kanda'yá ngo nda̱ xi bi katsó:
–Kuí xi'bi̱ xi ndí tjóna, tsjatjínna ngat'aa̱ kui, nda'yájnúu̱.
Kó nga tsint'ié kuí nii̱ xta̱ tsi̱'e̱ Kjisoo̱, achichí katsakjónní kó ít'a maá kje̱n t'ananguii̱.
Kó Kjisoo̱ jachókón tiñaa̱ kui jaá, kats'énjo̱, kó bi katsoó:
–Ti̱sítji̱e̱njnú, ngata̱ ndakonjín majnú.
Kó nga askotsijen nijínguí kui jaá, kamábe nga ta kuí tsi Kjisoo̱ xi tikón soboá.
Kó nga ndyi̱fotjajen tji̱ngu̱i̱i̱, Kjisoo̱ bi katsoó:
–Ngata̱ 'yájín xi 'míyajnú ni xi kamáyajnú ngaskande nga ndií nda̱ xi̱'ii̱n, kjo̱a̱'á'yaá ngu̱i̱jii̱n xta̱ xi je jesoón.
Kó xta̱ tsi̱'e̱ Kjisoo̱ bi katsó nga asíyaá Kjisoo̱:
–¿Mí kjo̱a̱a̱ nga já chji̱ni̱e̱kjo̱a̱kitii̱ tsó nga tjón xó Elíaa̱ kjo̱e̱'e?
S'e̱ Kjisoo̱ bi katsó:
–Ja̱koxi̱ nga tjón Elíaa̱ kjo̱e̱'e kó kuí xí sa̱'índaya ngayeje nii̱.
Tanga an xiyájnú'un nga Elíaa̱ je jé'e, kó kui xtaa̱ kamábejín nga kui, kó ta ni xi mejénrií kats'énjo̱, ti bo̱a̱ ti ts'én tsie kjo̱a̱ni̱ma̱ kjo̱a̱'atio ndií nda̱ xi̱'ii̱n ngu̱i̱ya tsja kui xtaa̱.
Kós'e̱ xta̱ tsi̱'e̱ Kjisoo̱ kamákjiín nga kjo̱a̱a̱ Jua Bautistaa̱ boá xi ts'énchji̱a̱ Kjisoo̱.
Kó nga jachó nguiní nínga síndo xta̱ kjiín, ngo nda̱ jachókón tiñaa̱ Kjisoo̱ xi asién tikoó kje̱n nga bi katsoó:
–Ndi̱a̱, ngatamani̱ma̱a̱ ndína kó tasíke̱je, achichí ndajín tjiín kó xikoó tsi 'meya, 'bitíkjá 'biṉña kó achichí je kjín ndi̱ya nga 'bókajin ngu̱i̱jin ndi'ií ko̱jo ngu̱i̱jin ndójoaa̱.
Je jé'e̱jóo̱ xta̱ tse̱, tanga kamájiín kats'éndaya.
Kó Kjisoo̱ bi katsó:
–¡Xta̱ xi s'ijinjiín ko̱jo xi ndajín! ¿Ngaskande kji'ání nga chjiénga kotíjñajojnú'un? ¿Ngaskande kji'ání nga takó sa̱'inchíkjo̱a̱jnú'un? ¡Ndibájo̱jnú'un k'i̱e̱e̱!
Kó Kjisoo̱ kats'énxchánjo̱ kui xindajín xi tjíjii̱n kui nda̱a̱, kó jataxiejin yojoo̱, kó ti kji'a kamándaya.
Kós'e̱ xta̱ tsi̱'e̱ Kjisoo̱ tsíchji̱a̱jot'axín Kjisoo̱ kó bi katsó nga asíyaá:
–¿Ánní nga ji̱n kamájínjne̱ ka'naxiéjne̱ kui a̱sién ni̱xtjin xi ndajiín?
Kó Kjisoo̱ bi katsó:
–Nga̱t'a̱ 'niújín s'ijinjnú, nga̱t'a̱ ja̱koxi̱ ni xi xianjnú'un nga tsi nde ta chií tsi s'ijinjnú Néná xikó ma ts'en xi̱xi̱ xojmaá mostasaa̱, ka̱ma bi k'uinjnúu̱ kui tji̱ngu̱i̱i̱: “Xín t'en ji”, kó xín ko̱e̱je̱, kó ngayeje nii̱ xi ka̱ma si̱'ánjnú.
Tanga kui xkjín xindajiín, taxkiya fotjójín, ta ngototo nga ndokjo̱a̱a̱ Néná ko̱jo nga si̱'ankja'á kjindiá yojoná.
Kó tji̱e̱nga tikónjo̱ xta̱a̱ nangui Galilea̱, Kjisoo̱ bi katsó: Ndií nda̱ xi̱'ii̱n ngu̱i̱ya tsja xtaa̱ si̱'ank'as'ien,
kó sa̱'ínk'ién, tanga xi ma ján ni̱xtjin kjo̱a̱'á'yaá. Kó achichí ndasen kamaá kui jaá kjo̱a̱a̱ kui ni xi ki'mií.
Kó nga jachó Kjisoo̱ ko̱jo xta̱a̱ ki̱a̱ na̱xi̱ńdá Kapernau̱m, já xi ndyi̱foa'áchjí to̱n xi machjítjé na̱ngo̱xi̱i̱ kijíkoón Peé kó bi katsó nga asíyaá:
–¿A 'bíchjíjín Mostroo̱ to̱n xi machjítjéni na̱ngo̱xi̱i̱?
–Jo̱o̱n, 'bíchjí.
Kó nga ts'as'ien Peé ngu̱i̱ya ndi'aa̱, Kjisoo̱ tjón tsíchji̱a̱ kó bi katsó:
–¿Kóts'en bee̱ takín, Ximo̱? Já ree̱ t'ananguii̱, ¿'yá xi foa'áchjií to̱n xi machjítjé nii̱? ¿A xi ndií, axa̱ xta̱ xi kje̱'e?
Kó Peé bi katsó:
–Xta̱ xi kje̱'e.
Kó bi katsó ngase Kjisoo̱:
–Ja̱ xta̱ xi ndií, chjiénjín ra nga tjín ni xi ku̱i̱'íchjí.
Tanga tsi̱'e̱ nga sa̱'ínxchánjín já xi foa'áchjí to̱n xi machjítjé nii̱, t'en ji ndáchíkoón kó tjajmijin tsitíi̱n, kó nguije kjo̱yaa̱ tji̱o̱ xi tjoón, chjábe ji kó chjéx'e ji ts'oa kó ki̱a̱ sa̱ko̱ó ngo to̱n, chjábe ji kui too̱n kó t'íchjítjéní an ko̱jo t'íchjítjé yojóo.
Ti kuii̱ ni̱xtjin, xta̱ tsi̱'e̱ Kjisoo̱ jachókón tiñaa̱ Kjisoo̱ kó bi katsoó nga asíyaá:
–¿'Yá xta̱ xi 'niú chjí ngasenii̱ ki̱a̱ nínga botíxomaa̱ Néná?
Kó Kjisoo̱ ngo nda̱chí tsíchji̱a̱a̱ kó ngamasiee̱n kui jaá íjñá,
kó bi katsó:
–Ja̱koxi̱ ni xi xianjnú'un nga tsi ko̱sikjojínjnú yojojnú, kó tsi xikójiín jakjíndí ka̱majnú, ku̱i̱tjás'i̱e̱njínjnú nínga botíxomaa̱ Néná.
Nga̱t'a̱ ta'ya xta̱ní xi ni̱ma̱takón ka̱ma xikoó kui nda̱chií, kuí xi'ba̱ xi chjí ngasenii̱ nínga botíxomaa̱ Néná.
Ta 'yání xi skíbení ngajona ngo nda̱chí xikoó xi'bi̱, ti ts'énkjíbéna an nga.
Kó ta'ya xta̱ní xi sa̱'ín ngo ni tsi̱'e̱ nga tjín ka'a kui jakjíndí xí s'ijii̱n an sa̱'ínjé, tasá ngo ndi̱jo̱ je ngatít'a kjásén, s'e̱ ngat'ajmijin yojoo̱ ngu̱i̱jin nínga na̱ngaa̱ ndáchíkoón.
Achichí ni tjiín kui nga̱sondiee̱ xi ts'én nga ngo xta̱ ts'enkjátjosónjiín Néná, kó jmíjín kóts'en ka̱ma k'uichjáa̱. Tanga, achichí nga ndajín k'uijñá kui xta̱ xi sa̱'ín ngo ni tsi̱'e̱ nga kje̱'e xta̱ sa̱'ínkjatjosónjiín Néná.
Kuíni nga tsi ndse̱ ko̱jo tsi ndsa̱ki ko̱nguijeé, tasá tichékjé jí, kó kjin tichíjmi, tasá nda tsi ka̱ton ndse̱ ko̱jo tsi ka̱ton ndsa̱ki nga k'uieé kjo̱a̱mindyion ngatsjeé, ta bo̱a̱jiín tsi síndo nga jó ndse̱ ko̱jo tsi síndo nga jó ndsa̱ki nga ku̱i̱chíjmijii̱n ngu̱i̱jii̱n ndi'í xi jmí ni̱xtjin k'o̱o̱.
Kó tsi ndyikin sku̱i̱e̱ ngo ni xi ko̱nguijeé, 'na̱xié ji, kó kjin tichíjmi, tasá nda ngase nga ta ngo tsi ndyikin ndyi̱a̱ nga ku̱i̱tjás'i̱n kjo̱a̱mindyion ngatsjeé, ta bo̱a̱jiín tsi nga jó ndyikin ndyi̱a̱ nga ku̱i̱chíjmijii̱n ngu̱i̱jin ndi'ií ndo̱bo̱a̱ ṉk'i̱e̱e̱n.
Tsitsíjenjnúu̱ nga ngojín xi sa̱'ínch'ó ngo kui ndí jakjíndií, nga̱t'a̱ xiyájnú'un nga ndi'ak'ajmi ján ndítsjiee̱ kui kotsijen síkijií kje̱n Na̱'mina xi tikón ndi'ak'ajmi ján.
Nga̱t'a̱ ndií nda̱ xi̱'ii̱n je'e tsi̱'e̱ nga k'o̱xié'á xta̱ xi je kichajaá.
¿Kóts'en sasiénjnú kui nii̱? Tsi ngo nda̱ xi tjiín úchán cho̱tsa̱nga̱, s'e̱ ngo xcha̱jaa̱, ¿a ku̱i̱'íjñámasienjín xi ngui ichítié ko̱jo yichán nijaa̱n, tsi̱'e̱ nga ko̱e̱je̱ngase cho̱tsa̱nga̱ xi ngo kichajaá?
Kó tsi sa̱ko̱ó, ja̱koxi̱ ni xi xianjnú'un nga achichí tsja ka̱maa̱ kjo̱a̱a̱ xi ngoo̱, ta bo̱a̱jiín xi ngui ichítié ko̱jo yichán nijan xi kichajájiín.
Ti bo̱a̱ ti ts'én, Na̱'mijnú xi tikón ndi'ak'ajmi ján mejénjiín nga ngo kui ndií xcha̱ja.
Tanga tsi ngo ṉts'ie sa̱'ínjé kondra̱ tse̱, ndokjo̱e̱je so̱bo̱e̱ ma ra tsi̱'e̱ nga sku̱i̱e̱ nga ndajín kji'i ni xi kats'én, tsi ku̱i̱nt'ié'én, ja̱ je kini'ín nguiní ṉts'ie.
Tanga tsi ku̱i̱nt'ié'énjiín, t'enchín nguiníi̱, kó t'enje̱ ji tsi ngo ko̱jo tsi jó xta̱, tsi̱'e̱ nga tsi jó ko̱jo tsi ján chistiko̱ ko̱tso̱ya ni xi ka̱maa̱,
kó tsi ti nde bo̱a̱ ts'én ku̱i̱nt'ié'énjín, t'íyée̱ xta̱ na̱ngo̱xi̱i̱, kó tsi ti nde bo̱a̱ ts'én ku̱i̱nt'ié'énjiín ni xi ka̱tso̱o̱ kui xtaa̱, ja̱ tasá xikoó tsi ngo xta̱ xi judío̱jín ngatamaa̱ kui nda̱a̱ ko̱jo tsi xikoó ngo nda̱ xi foa'á'yá to̱n xi machjítjé ni.
Ja̱koxi̱ ni xi xianjnú'un nga ngayeje ni xi kuít'a'niújnú k'i̱e̱ t'ananguii̱, ti si̱ta'niú ki̱a̱ ndi'ak'ajmii̱, kó ngayeje ni xi chjándojnú k'i̱e̱ t'ananguii̱, ti k'uíndondé ki̱a̱ ndi'ak'ajmii̱.
Kuíni nga ingo ndi̱ya xiyá nguiníjnú'un: Tsi jó ka̱majnú nga k'uíndajnú tsi̱'e̱ nga chji̱a̱'ajnú ngo ni k'i̱e̱ t'ananguii̱, Na̱'mina xi tikón ndi'ak'ajmi ján tsja̱ajnú.
Kós'e̱ Peé kijíkón tiñaa̱ Kjisoo̱, kó bi katsoó nga asíyaá:
–Ndi̱a̱, ¿kótjín ndi̱ya sa̱'injetakóo̱n ṉts'ié an tsi ngo jé sa̱'ín kondra̱ tsa'a̱n? ¿A ngaskande yito ndi̱ya?
S'e̱ Kjisoo̱ bi katsó:
–Jmí tsi ta yito tsi ndi̱ya tsi t'íxiaán, ngaskande ichítié ko̱jo kan ndi̱ya yito.
Kó kuíni nga, nínga botíxomaa̱ Néná bo̱a̱ ma xikó maá ni xi kamaá ngo nda̱ ree̱ xi kats'énjo̱ xki̱ já mosoo̱.
Kós'e̱ tsi íts'i̱yanii̱ nga sa̱'ín xki̱ nga jachóchinií ngo moso̱ xi tjitjieén tie mi̱ to̱n talento̱.
Kó kui mosoo̱ jmíjín kamaá to̱n xi ku̱i̱'íchjínií, s'e̱ nda̱ ree̱ katsjá kjo̱a̱ tsi̱'e̱ nga sti̱iñá kui mosoo̱ ko̱jo chjo̱ón ko̱jo ndií ko̱jo ngayeje ni xi tjiín, tsi̱'e̱ nga ku̱i̱'íchjí ngayeje to̱n xi tjitjieén.
Tanga kui nda̱ mosoo̱ asién tikoó nguindyi̱ko̱n nda̱ ree̱, s'e̱ bi katsó nga 'niú tsí'áa̱: “Ndi̱a̱, chiyékjo̱e̱ní ngu̱i̱chí kó k'uichjí yejee̱ to̱n xi tjitjíe̱nna.”
Kó nda̱ ree̱ ni̱ma̱kamaá kui nda̱ mosoo̱, s'e̱ kats'énjetakoón ngayeje to̱n xi tjitjieén, kó kats'énkjí ndé.
Nguije jatjo kui mosoo̱ ndi'aa̱ nda̱ ree̱, tji̱e̱nmá kamábe ngo nda̱ moso̱ xkjín xi úchán to̱n denario̱ kitsjiee̱n tsi̱'e̱, tatra iskjíbé kjásén kui nda̱a̱, s'e̱ bi katsoó: “¡T'íchjíní to̱n xi tjitjiée̱n tsa'a̱n!”
Kui nda̱ moso̱ xi tjitjieén too̱n asién tikoó nguindyi̱ko̱n kui mosoo̱ kó bi katsoó: “Chiyékjo̱e̱ní ngu̱i̱chí, kó k'uichjí yejee̱ to̱n xi tjitjíe̱nna.”
Tanga kamámejénjiín kui nda̱a̱, s'e̱ katsanguis'ien ndo̱bo̱a̱ya ngaskande nga ku̱i̱'íchjií kui to̱n xi tjitjieén.
Achichí on kamaá já moso̱ xi ngasee̱ kjo̱a̱a̱ kui nii̱, kó kijítsáyaá nda̱ ree̱ ni xi kamaá.
Kós'e̱ nda̱ ree̱ katsanguiyakja'á kui mosoo̱, s'e̱ bi katsoó: “¡Mí xi ta ndajín ji xta̱! Kats'énjetakoón ngayeje to̱n xi tjitjiée̱n tsa'a̱n, nga̱t'a̱ 'niú kichjié'éní.
¿A kjo̱a̱'niújín tjínnií nga ni̱ma̱kamaá ji kui mosoo̱ xikó ts'én ni̱ma̱ kamána ji?”
Kó achichí kats'énxchán nda̱ ree̱, kó katsjá kjo̱a̱ tsi̱'e̱ nga si̱'anjeé kui mosoo̱, ngaskande nga ku̱i̱'íchjií ngayeje to̱n xi tjitjieén.
S'e̱ Kjisoo̱ bi katsó ngase:
–Bo̱a̱ ti sa̱'ínjo̱jnú Na̱'mina xi tikón ndi'ak'ajmi ján tsi ngayejejín ini̱ma̱jnú nga si̱'anjetakónjnúu̱ nga ch'o ka̱tso̱jnú ngo ṉts'iéjnú.
Kó nguije katsó kui nii̱ Kjisoo̱, jatjo nangui Galilea̱ kó kijí xtji̱e̱e̱n nangui Judea̱ xi tikón xtji̱e̱e̱n xi ingoboaá ndeje' Jordaa̱n.
Kó achichí ma xta̱ xi kijítji̱nguii̱, kó ki̱a̱ kats'éndaya kjín xta̱ xi oo̱n.
Kós'e̱ já fariseoo̱ jachókón tiñaa̱ Kjisoo̱ tsi̱'e̱ nga askot'ayákón, s'e̱ bi katsoó:
–¿A tsjandié kjo̱a̱kitii̱ nga ngo nda̱ xi je ixán sa̱'ínkjié kjo̱a̱bixaa̱n tangat'anii̱ ngo ni?
Tanga Kjisoo̱ bi katsó:
–¿A kji̱e̱ ni'ányajínjnú ni xi tsó xo̱jo̱n eén Néná nga kuí xí kats'éndaná ndeskande nga íts'i̱yanii̱ nga̱sondiee̱, “nga xi xi̱'in ko̱jo xi chjoón kats'énda”?
Kó bi katsó: “Kuíni nga nda̱ xi̱'ii̱n ku̱i̱'íjñá na̱'mii̱ ko̱jo na̱aa̱, kó k'uijñájo̱ chjo̱ón, kó ta ngo tsi yojo ka̱ma ngajoó.”
Kó bo̱a̱ ts'én nga je nguiti jójín ma, ta ngo tsi yojo ma ngajoó, kó kuíni nga ni xi je kats'éngo Néná, ka̱majiín k'o̱xiékjo xtaa̱.
S'e̱ já fariseoo̱ bi katsó nga asíyaá:
–¿Ja̱ kó mí kjo̱a̱a̱ nga Moisee̱ íjñá ngo kjo̱a̱botíxoma xi tsó nga ka̱ma xó tsi ngo nda̱ xi je ixán skjinínk'á ngo xo̱jo̱n nínga je je kjo̱a̱bixaa̱n kó nga ka̱ma xó ku̱i̱'íjñá chjo̱ón?
S'e̱ Kjisoo̱ bi katsó:
Kó an xiyájnú'un nga tsi ngo nda̱ ku̱i̱'íjñá chjo̱ón, kó tsi kjo̱a̱a̱ nga kjo̱a̱tondo̱jín, kó tsi kje̱'e chjoón ku̱i̱xanjo̱, ts'én bendikónjín kjo̱a̱bixaa̱n, kó kui nda̱ xi ku̱i̱xanjo̱ chjoón xi ik'íjñaá, ti ts'én bendikónjín kjo̱a̱bixaa̱n nga.
S'e̱ xta̱ tsi̱'e̱ Kjisoo̱ bi katsó:
–Tsi kui nii̱ máa̱ ngo nda̱ xi ku̱i̱xanjo̱ chjo̱ón, ja̱ tasá nda kji'i tsi ku̱i̱xanjín.
Tanga Kjisoo̱ bi katsó:
–Kui nii̱, jmí tsi ngayeje xta̱ xi makjiín, ta kuí tsi xta̱ xi Néná je katsjaá tsi̱'e̱ nga ka̱makjiín.
Nga̱t'a̱ tjín xta̱ xi bo̱a̱ ts'én katsen nga ka̱majín ku̱i̱xan, kó ti tjín já k'án xi xá kini'ánk'ánni, kó ti tjín já k'án xi taxá kats'énk'ánni yojoo̱ tangat'anii̱ xaá Néná. Xi ka̱makjiín kui nii̱, ngatamakjiín.
Kós'e̱ jachóchinií Kjisoo̱ jakjíndí xi̱xi̱ tsi̱'e̱ nga ku̱i̱'íjñasoón tsja, ko̱jo tsi̱'e̱ nga ku̱i̱chji̱a̱tjé, tanga xta̱ tsi̱'e̱ Kjisoo̱ kats'énxchánjo̱ xta̱ xi jachójo̱ kui jakjíndií.
Tanga Kjisoo̱ bi katsó:
–Te'éndiéjnúu̱ kui jakjíndií nga kjo̱e̱'ekónna, kó ngata̱ 'bíchjájínjnúu̱, nga̱t'a̱ nínga botíxomaa̱ Néná kuí xí ka̱ma k'o̱s'ien kui xi xikoó kui jakjíndií.
Kó Kjisoo̱ nguije íjñasoón tsja kui jakjíndií, jatjo kui ngu̱i̱ndiee̱.
Kó ngo nda̱ jachókoón Kjisoo̱ kó bi katsoó nga asíyaá:
–Ji Mostro̱, ¿mí ni xi nda sa̱'in an tsi̱'e̱ nga sa̱kóna kjo̱a̱mindyion ngatsjé ni̱xtjii̱n?
S'e̱ Kjisoo̱ bi katsoó:
–¿Mí kjo̱a̱a̱ nga an bosíyení kjo̱a̱a̱ ni xi ndaa̱? Ta ngototo Néná xi nda, tanga tsi mejeén ku̱i̱tjás'i̱n kjo̱a̱mindyion ngatsjé ni̱xtjii̱n, ti'inkjatjosén ji kjo̱a̱botíxomaa̱ Néná.
S'e̱ bi katsó kui nda̱ xo̱ngo̱ó:
–¿Ñá kjo̱a̱botíxoma?
Kó Kjisoo̱ bi katsoó:
–Ka̱majín si̱'ink'in ji xta̱, ka̱majín si̱'int'ée̱ kjo̱a̱ chjóo̱n, ka̱majín si̱'inchejé, ka̱majín k'uindíséta'in ji ngo xta̱.
Che̱ndikín jí na̱'míi̱ ko̱jo na̱áa̱, ti'intjé ji xtaa̱ xikó ma ts'en tjoó yojóo.
S'e̱ bi katsó kui nda̱ xo̱ngo̱ó:
–Ngayeje kui nii̱ je kats'enkjatjosón an ndeskande koó nga nda̱chí an. ¿Mí ni xi chaja ngasena nga sa̱'in an?
S'e̱ Kjisoo̱ bi katsoó:
–Tsi mejeén nga kixi̱ ka̱ma ji, t'en, kó tatíñí ngayeje ni xi tjiín, kó too̱n kui nii̱ xta̱ ni̱ma̱a̱ te'ée̱, kó bo̱a̱ tsi ts'én nga k'uieé ngo kjo̱a̱cho̱n ndi'ak'ajmi ján, s'e̱ ndibétji̱nguiní nguijee̱.
Tanga nga tsint'ié kui nda̱ xo̱ngo̱ó kui eén, achichí ndasen kamaá nga kijí, nga̱t'a̱ achichí ni tjiín.
Kós'e̱ Kjisoo̱ bi katsoó xta̱ tsi̱'e̱:
–Ja̱koxi̱ ni xi xian an nga achichí ni'in kji'i nga ngo nda̱ cho̱n k'o̱s'ien nínga botíxomaa̱ Néná.
Ingo ndi̱ya xiyá nguiníjnú'un nga tasá ni'ínjín kji'i nga ngo cho̱ to'o yits'en kjo̱a̱'aya ngo tixa̱a̱ ngo ṉdo, ta bo̱a̱jiín nga ngo nda̱ cho̱n k'o̱s'ien nínga botíxomaa̱ Néná.
Kó achichí kijíndikoón xta̱ tsi̱'e̱ Kjisoo̱ nga tsint'ié ni xi katsó, kó ja̱ k'i̱e̱ ja̱ ngaján bi katsoó xkjín:
–¿Ja̱ 'yání xi kjo̱tjo'a tsobo̱a̱?
–Ka̱majiín sa̱'ín kui nii̱ ngo xta̱, tanga Néná ngayeje nii̱ xi ka̱maa̱ sa̱'ín.
Kós'e̱ bi katsó Peé:
–Ja̱ je ye, nga ji̱n ngayeje nii̱ ik'íjñámasienjne̱, kó k'i̱e̱ timatji̱nguijne̱ ji. ¿Kó mí ni xi sa̱kójne̱?
Kó Kjisoo̱ bi katsó:
–Ja̱koxi̱ ni xi xianjnú'un nga, nga kjo̱chó ni̱xtjin nga ngayeje nii̱ ka̱matja̱tsi̱e̱ya, kji'a nga ndií nda̱ xi̱'ii̱n ko̱tíxoma nínga tikón kjo̱a̱jee̱, jún xi timatji̱nguijnú'un ki̱a̱ ku̱i̱ndyionsónjnú nga tiejó yáxiríe̱ nínga botíxomaa̱ tsi̱'e̱ nga bo̱a̱ k'uinjnú tsi tjiín ko̱jo tsi jmíjiín jé nga tiejó tji̱e̱e̱ xta̱ xi chji̱a̱ni Israe̱l.
Kó ta 'yání xi tangat'anii̱ ja'énna nga íjñámasien ndi'aa̱, ṉts'i̱e̱, ndichja, na̱'mii̱, na̱aa̱, ndií, t'ananguii̱, úchán bo̱a̱ kji'i ngase ko̱e̱'eé kui nii̱, kó sa̱ko̱ó kjo̱a̱mindyion ngatsjé ni̱xtjii̱n.
Kjín ma xta̱ xi tjón ngot'e̱, xi fet'a ka̱ma, kó kjín ma xta̱ xi fet'a ngot'e̱, xi tjón ka̱ma.
Nínga botíxomaa̱ Néná, xikónií ngo nda̱ xi achichí tajñó kijíngase já xi sa̱'ínxaá ngu̱i̱ndiee̱ nínga maxchá tostsi̱je̱é.
Nguije índajo̱ kui jaá nga ngo to̱n denario̱ tsja̱á nga ngo ni̱xtjin, katsanguiya ngu̱i̱ndie nínga sa̱'ínxá.
Ma ra tsi ta chi̱bo̱a̱ nijan nga tajñó, nda̱ xi tsi̱'e̱ xaá jatjo nguiní ndi'aa̱, kó kamábe nga kje̱'e já xi xió síndo ndi̱tse̱e̱n xi aa̱,
kó bi katsoó: “Tanguín ni̱'anxájnú ngu̱i̱ndiena nínga maxchá tostsi̱je̱é, kó nda ts'én k'uichjíjnú'un.” Jo̱'o katsó kui jaá, s'e̱ kijí ts'énxá.
Nga kamá ndis'ueé, ko̱jo nga kamá chi̱bo̱a̱ ján nga kamánguixón, nda̱ xi tsi̱'e̱ xaá ti bo̱a̱ ti kats'én nguiní.
Kó nguije kamá chi̱bo̱a̱ ún nga kamánguixoón, ti kijí nguiní ndi̱tse̱e̱n, kó ti kamábe nguiní ngase já xi aa̱, kó bi katsoó nga asíyaá: “¿Mí kjo̱a̱a̱ nga jmí ni ndyi̱ni'ánjínjnú nga ngo ni̱xtjii̱n?”
S'e̱ bi katsó kui jaá: “Nga̱t'a̱ jmíjín xi tsjáxájne̱”, kó kui nda̱ xi tsi̱'e̱ xaá bi katsoó: “Tanguín ni̱'anxájnú ndatsa jún ki̱a̱ nínga maxchá tostsi̱je̱é, kó nda ts'én ka̱machjíjnú.”
Kó nguije kamájñoó, ndi̱a̱ xi tsi̱'e̱ xaá katsáyaá nda̱ nguito̱ko̱o̱ xaá kó bi katsoó: “Ndokjoée̱ já xi ndyi̱ts'enxaá kó t'íchjíi̱, tjón ma kui t'íchjíi̱ xi je'ets'énxá nga fet'aa̱, s'e̱ nga fet'a t'íchjíi̱ xi tjón je'ets'énxaá.”
S'e̱ jachókja'áchjí já xi ma ra chi̱bo̱a̱ ún nga jachóts'énxá kó ngo to̱n denario̱ kamáchjií.
Kó nga ja'áchjí já xi tajñó jachóts'énxaá, kats'énkjó nga tsie ngase ka̱machjií, tanga ta ngo tsi to̱n denario̱ katse'eé nga.
Kó nguije iskjíbé too̱n, íts'i̱yanii̱ nga tsíchji̱a̱ta'in nda̱ xi tsi̱'e̱ xaá,
nga bi katsó: “Já xi chi̱bo̱a̱ ún jachóts'énxá ngo tsi ora̱ kats'énxá, kó ti bo̱a̱ ti kji'i ik'íchjíi̱ xikoó ji̱n xi nga ngo ni̱xtjii̱n kini'ánxájne̱ ngu̱i̱jin ndoboaá.”
Tanga nda̱ xi tsi̱'e̱ xaá bi katsoó ngo kui jaá: “Nda̱ amingo̱, nda kji'i ni xi tjíts'enjóo̱. ¿A mí tsi nga ngo ni̱xtjin ngo to̱n denario̱ k'uichjií kixiaán nga ik'índa tsi̱'e̱ nga si̱'inxé?
Ja̱ chjábe ji chjíi̱, s'e̱ t'en 'ne̱, tanga an xí mejénna nga ti bo̱a̱ ti kji'i k'uichjíi̱ nda̱ xi kats'énxá nga fet'aa̱ xikó kji'i ts'éntsjaa̱ ji.
¿A jmíjínna kjo̱a̱nda nga ta ni xi mejénna sa̱'íi̱n ni xi tjínna? ¿Axa̱ a kjima'onkon ji kjo̱a̱a̱ nga nda an xta̱?”
S'e̱ Kjisoo̱ kats'énkjiet'a eén nga bi katsó:
Kuíni nga kui xta̱ xi tjón ngot'e̱, kuí xí kju̱i̱e̱t'a ka̱ma, kó xi fet'a ngot'e̱ kuí xí tjón ka̱ma nguijee̱, nga̱t'a̱ achichí ma xi ko̱ndókjo̱a̱a̱, tanga ta chiboa tsi ma xi xtjo̱'ójin.
Kó nga ndyi̱fínijínguí Kjisoo̱ xtji̱e̱e̱n na̱xi̱ńdá Jerusale̱n, tsíchji̱a̱ t'axiín nga tiejó xta̱ tsi̱'e̱, kó bi katsoó:
–Tsitsíjenjnúu̱ nga k'i̱e̱ ndyi̱monguín nijínguí xtji̱e̱e̱n na̱xi̱ńdá Jerusale̱n, kó ndií nda̱ xi̱'ii̱n si̱'ank'as'iee̱n já nguito̱ko̱o̱ chiná'mii̱, ko̱jo já chji̱ni̱e̱kjo̱a̱kitii̱ kó kuí xí tsja̱akjo̱a̱ nga si̱'ank'ien,
kó si̱'ank'as'iee̱n xta̱ xi judío̱jín tsi̱'e̱ nga ko̱jno̱kie, ko̱'on, ko̱jo ko̱ót'a kro̱, tanga xi ma jaán ni̱xtjin kjo̱a̱'á'yaá.
Kós'e̱ kijíkón tiñaa̱ Kjisoo̱ na̱aa̱ ndií Sebedeoo̱ ko̱jo ndií kui xta̱chjo̱ón, asién tikoó kje̱n Kjisoo̱, kó tsí'aá ngo kjo̱a̱nda.
S'e̱ Kjisoo̱ bi katsoó:
S'e̱ bi katsó kui xta̱chjo̱ón:
–Te'é ji kjo̱a̱ tsi̱'e̱ nga nínga ko̱tixome ji k'uíndot'aa̱ nga jó ndína, ngo ngat'íjñá nga fojníi̱, s'e̱ ngo ngat'íjñá nga skóo̱n.
Kós'e̱ Kjisoo̱ bi katsoó:
–Yajínjnú ni xi ndyi̱chjiá'ájnú. ¿A kjo̱chíkjo̱a̱jnú nga on xcha̱jnú xikó ts'én on xcha̱na an, kó a kjo̱chíkjo̱a̱jnú kjo̱a̱ni̱ma̱ xi kjo̱a̱'atio an?
Kó bi katsó kui jaá:
–Jo̱o̱n kjo̱chíkjo̱a̱jne̱.
Kó Kjisoo̱ bi katsó:
–Ja̱koxi̱ nga jún xchikjoajnú xikó ts'én ch'o x'i̱a̱na ko̱jo kui kjo̱a̱ni̱ma̱ xi kjo̱a̱'atio an, tanga nga ki̱a̱ ku̱i̱ndyiont'ajnú'un nga skónna ko̱jo tsi nga fojnína, ánjín tsoboána nga tsja an kjo̱a̱, Na̱'mina xí je tikóndaa̱ 'yá xi tsja̱á kui ngu̱i̱ndie xi je íjñanda.
Kó nga tsint'ié kuí nii̱ xta̱a̱ Kjisoo̱ xi ngui tiee̱, achichí kats'énxchánjo̱ nga jó kui já ṉts'iee̱.
Kós'e̱ Kjisoo̱ tsíchji̱a̱a̱ xta̱ xi ngasee̱ kó bi katsoó:
–Je yajnú nga kui nga̱sondiee̱, xta̱ xi botixómaá nanguii̱, tsjandiéjiín xtaa̱ nga taxkiya sa̱'ín ngo ni tsi tsja kjo̱a̱jiín. Ko̱jo já xí nguito̱ko̱o̱ na̱xi̱ńdaá xi nk'a xaá ta ni xi mejénrií ts'énjo̱ xta̱ na̱xi̱ńdaá.
Tanga chjiénjín nga bo̱a̱ ka̱ma ngu̱i̱jinjnú, tasá kui xta̱ xi mejeén nga 'niú nk'a ngase ka̱ma ngu̱i̱jinjnú, kuí xí chjiénga sa̱'ínseén xta̱ xi ngasee̱,
kó kui xi mejeén nga tjón ka̱ma ngu̱i̱jinjnú kuí xí chjiénga sa̱'ínseén xta̱ xi ngasee̱,
xikó maá nga ndií nda̱ xi̱'ii̱n, jmí tsi je'e kui nga̱sondiee̱ tsi̱'e̱ nga si̱'ansee̱n, tasá je'e tsi̱'e̱ nga kui xi sa̱'ínseén xtaa̱ ko̱jo tsi̱'e̱ nga tsja̱a yojoo̱ tsi̱'e̱ nga ku̱i̱'íchjítá'in kjín xta̱.
Kó nga jatjo Kjisoo̱ ko̱jo xta̱ tsi̱'e̱ na̱xi̱ńdá Jeriko̱, achichí ma xta̱ xi kijítji̱nguii̱.
Kó jó já xi ti̱ka̱ xi síndo t'a ndi̱ya̱á nga tsint'ié nga Kjisoo̱ xi kjoa'a, bi katsó nga askandáyá:
–¡Ndi̱a̱, ji xi xta̱ tji̱e̱e̱ Ndabii̱ ji, ngatamani̱ma̱a̱ ji̱n!
Kó xta̱kjín xi tjimájo̱ Kjisoo̱, kats'énxchánjo̱ tsi̱'e̱ nga xió k'uíndo, tanga tasá ma 'niú askandáyá ngase nga bi katsó nguiní:
–¡Ndi̱a̱, ji xi xta̱ tji̱e̱e̱ Ndabii̱, ngatamani̱ma̱a̱ ji̱n!
Kó kasasien Kjisoo̱, tsíchji̱a̱a̱ nga jó já xi ti̱ka̱a̱ kó bi katsoó:
–¿Mí xi ka̱ma sa̱'injnú'un nganda tsa̱jún?
S'e̱ bi katsó kui jaá:
–Ndi̱a̱, mejénjne̱ nga xtjóx'á ndyikonjne̱.
Kós'e̱ Kjisoo̱ kamáni̱ma̱a̱ kui jaá, kats'énjo̱ ndyi̱ko̱n, kó ti kji'a kamátsijee̱n, s'e̱ kui jaá kijítji̱nguii̱ Kjisoo̱ nguijee̱.
Kó nguije makjachó tiña na̱xi̱ńdá Jerusale̱n, jachó na̱xi̱ńdá Betfaje̱ kó ki̱a̱ kis'iṉdo tji̱ngu̱i̱ nínga tjín yá oliboo̱, kó Kjisoo̱ katsanguiya jó xta̱ tsi̱'e̱,
xi bi katsoó:
–Tanguínjnú kui ndí nangui xi tikón kje̱e̱n, kó nguije ku̱i̱tjás'i̱e̱njnú kui ngu̱i̱ndiee̱ sa̱kójnú ngo bórró chjoón ko̱jo ngo ndí bórró xi̱'in xi ndyi̱a̱ta'niú, chjándojnú, kó ndibájo̱jnú'un.
Kó tsi tjín xi kó ka̱tso̱jnú, bi t'ínjnúu̱: Ndi̱a̱a̱ xí chjieén kó jaskan xó tsja̱a'óyá nguiníjnú.
Kó kui nii̱ kamá tsi̱'e̱ nga jatjosón ni xi katsó nda̱ chji̱ni̱e̱'e̱én Néná nga bi ts'én ít'a xo̱jo̱n:
“Ján'a̱n, ki̱a̱ ts'éndibakoón nda̱ Rée̱,
nda̱ xi nt'ié'eén, kó ngo bórró tikónsoón,
ngo ndí bórró, ndií cho̱ xi bonk'á ch'ia.”
Kó xta̱ tsi̱'e̱ Kjisoo̱ xi katsanguiya, kats'én ni xi ki'mií.
Jachójo̱ bórró chjo̱ón ko̱jo ndí bórró chichií, kó kui jaá ísoón ṉjñoo̱, s'e̱ Kjisoo̱ kis'ijñasoón kui choo̱.
Kó xta̱ kjiín yítie ṉjñoo̱ ngu̱i̱ya ndi̱ya̱á, kó kje̱'e xi tjiaa̱ yá tsatie kó ngu̱i̱ya ndi̱ya̱á yíyijo.
Kó xta̱ xi tjimátjoón ko̱jo xi yajátji̱nguii̱ askandáyá ma nga bi katsó:
–¡'Na̱xié'éjne̱, ji xta̱ tji̱e̱e̱ Ndabi̱! ¡Ngatama chikonñé xi ndibání ngajoo̱ Ndi̱a̱ná! ¡Kó 'na̱xié'éjne̱ ján ndi'ak'ajmi ján!
Kó nga ts'as'ien Kjisoo̱ na̱xi̱ńdá Jerusale̱n, ngayeje xtaa̱ kamákjaán, kó tjín xi bi katsó nga asíyá:
–¿'Yání bo̱a̱ kui nda̱a̱?
Kó xta̱ kjiín bi katsó:
–¡Kjisoo̱ nda̱ chji̱ni̱e̱'e̱én Néná boá, nda̱ xi chji̱a̱ni na̱xi̱ńdá Nasare̱t nanguii̱ Galilea̱!
Kó nga jachó Kjisoo̱ ndi̱tsen na̱ngo̱xi̱i̱ Néná tsangatji̱nguii̱ ngayeje xta̱ xi ndyi̱botiñá ko̱jo xi ndyi̱'botsie ni, kó ts'ajmitójó yamíxaa̱ xta̱ xi ndyi̱bosíkjo to̱n, ko̱jo ts'ajmitójó yáxiríee̱ xta̱ xi ndyi̱botiñá tójo,
kó bi katsoó:
–Je kjit'a xo̱jo̱n eén Néná nínga bi tsoó: “Ndi'ana, ndi'a nínga ku̱i̱chji̱a̱a̱ Néná ngayeje xta̱ k'uiín”, tanga jún ndo̱bo̱a̱a̱ chejé je kini'ánjnú.
Kó xta̱ xi ti̱ka̱ ko̱jo xi fí ni̱ma̱ t'a jachókoón Kjisoo̱ ki̱a̱ na̱ngo̱xi̱i̱ kó kats'éndaya.
Já nguito̱ko̱o̱ chiná'mii̱ ko̱jo já chji̱ni̱e̱kjo̱a̱kitii̱ achichí kats'énxchán nga kamábe kjo̱a̱ndikón xí kats'én Kjisoo̱, ko̱jo nga tsint'ié nga jakjíndií bi katsó nga askandáyá ki̱a̱ ngu̱i̱ya na̱ngo̱xi̱i̱: “¡'Na̱xié'éjne̱, ji xta̱ tji̱e̱e̱ Ndabi̱!”
S'e̱ kui jaá bi katsoó Kjisoo̱:
–¿A nda'yé ji ni xi ndyi̱tsó kui jakjíndií?
S'e̱ Kjisoo̱ bi katsó:
–Jo̱o̱n, nt'ié an. Tanga, ¿kó a kji̱e̱ ni'ányajínjnú ni xi tsó xo̱jo̱o̱n:
Ts'oa jakjíndií ko̱jo ndínda xi s'e̱ ndyi̱boki chikii̱,
kats'éndaya cha̱n cha̱n Néná só xi ndaa̱ kui?
S'e̱ jatjo Kjisoo̱ na̱xi̱ńdá Jerusale̱n, kó na̱xi̱ńdá Betania̱ kijí nínga ja'aa̱ ni̱xtji̱e̱n.
Kó nga tajño̱ó, Kjisoo̱ kijí nguiní na̱xi̱ńdá Jerusale̱n, kó kamábojoó.
Kó nga kamábe ngo yá xi boajaá to igo̱ t'a ndi̱ya̱á, kijí nínga tikón kui yaá, kó jmí to kasakojiín, ta xka̱ tsi xi tjiín yaá.
Kós'e̱ Kjisoo̱ bi katsoó kui yaá:
–¡Nga nguinijánjín ko̱a̱ja̱a̱ to!
Kó ti kji'a kixí kui yaá.
–¿Kóts'en nga kixí kji'a ma kui yá igoo̱?
S'e̱ Kjisoo̱ bi katsoó:
–Ja̱koxi̱ ni xi xianjnú'un nga tsi 'niú s'ijinjnú Néná, kó nga jmí tsi jó tsi ján k'uijñájnúu̱ ini̱ma̱jnú, jmí tsi ta kuí tsi nii̱ yá igoo̱ xi ka̱majnú, ngaskande ka̱ma tsi bi k'uinjnúu̱ kui tji̱ngu̱i̱i̱: “Tixín ji k'i̱e̱e̱ kó tjajmijin yojóo ngu̱i̱jii̱n ndáchíkoón”, kó bo̱a̱ ka̱ma.
Kó ngayeje ni xi chji̱a̱'ajnú nga ko̱ndókjo̱a̱jnúu̱ Néná, tsi s'ijinjnú, sa̱kójnú.
Kó nga jachó Kjisoo̱ ndi̱tsen na̱ngo̱xi̱i̱, kó tji̱e̱nga ts'énbokoyá ki̱a̱a̱, jachókón tiñaa̱ já nguito̱ko̱o̱ chiná'mii̱ ko̱jo já xchá nguito̱ko̱o̱ na̱xi̱ńdaá, kó bi katsó nga asíyaá:
–¿Mí xá xi tjiín nga kui nii̱ ni'ín ji? ¿Kó 'yá xí katsjaá kui xaá?
S'e̱ Kjisoo̱ bi katsoó:
–Ti bo̱a̱ ti ts'én kosíyajnú'un ngo ni kó tsi ka̱ma k'uiyájnú'un, ti bo̱a̱ ti ts'én ka̱ma xiyájnú'un mí xá xí tjínna nga ts'en an kui nii̱.
¿'Yá xi katsanguiya Jua Bautistaa̱ nga atíndá xtaa̱? ¿A Néná axa̱ xtaa̱?
Kós'e̱ kui jaá íts'i̱yanii̱ nga bi katsoó xkjín:
–Tsi Néná xí katsanguiya tsi k'uíi̱n, “Kó ánní nga kis'ijinjínjnú”, ka̱tso̱ná,
kó tsi xtaa̱ xí katsanguiya tsi k'uíi̱n, ndokón xta̱ na̱xi̱ńdaá, nga̱t'a̱ ngayeje xtaa̱ xi katsó nga Juaa̱ xí ngo nda̱ chji̱ni̱e̱'e̱én Néná.
S'e̱ bi katsó kui jaá:
–Yajínjne̱.
Kó Kjisoo̱ bi katsó nga:
–Ja̱ ti xiyájínjnú'un mí xá xí tjínna nga ts'en an kui nii̱ nga.
S'e̱ Kjisoo̱ bi katsó nga asíyaá:
–¿Kóts'en bee̱ takónjnú kjo̱a̱a̱ kui nii̱? Ngo nda̱ kis'ijñaa̱ jó ndí, kó ngo xi bi katsoó: “Ndí, t'en ni'inxé ji ngot'e̱ ngu̱i̱ndiena nínga maxchá tostsi̱je̱é.”
Tanga kui ndií bi katsó: “¡Jmí, mejénjínna kjuin an!” Tanga ngu̱i̱chí sajín kats'énk'oyá yojoo̱ kui ndií, kó kijí nínga katsanguiya na̱'mii̱.
S'e̱ kijíkoón ndií xi ingoo̱, kó ti bo̱a̱ ti katsoó nga. Kó kui ndií bi katsó: “Ka̱ma kjuin an na̱'mi.” Tanga kijíjín kui ndií.
¿'Yání nga jó kui ndií xi kats'én ni xi katsoó na̱'mii̱?
–Xi tjón kananguiyaa̱.
Katsó xta̱a̱ Kjisoo̱.
Kó Kjisoo̱ bi katsó:
–Ja̱koxi̱ ni xi xianjnú'un nga kui já xí foa'á'yá to̱n xi machjítjé nii̱ ko̱jo ínchjínmasieén, kuí xí tjón k'o̱s'ien nínga botixómá Néná, ta bo̱a̱jiín jún.
Nga̱t'a̱ Jua Bautistaa̱ je'e tsi̱'e̱ nga kui xi ko̱kóyajnú ndi̱ya̱á kjo̱a̱kixi̱i̱, tanga jún kis'ijinjínjnú, tanga kui já xí foa'á'yá to̱n xi machjítjé nii̱ ko̱jo ínchjínmasieén kis'ijinrií. Tanga jún, nda tsi kamáyajnú ngayeje kui nii̱ ti nde bo̱a̱ ts'én kini'ánk'oyajínjnú yojojnú nga kis'ijinjnú.
Nda'yájnú ingo énkjín: Ngo nda̱ íjñanda ngo jno̱ nínga maxchá tostsi̱je, kó íchjá'yá, s'e̱ kats'énda ngo ngu̱i̱ndie nínga 'naxié ndaá kui too̱, kó ti kats'énda ngo tarié xi nk'a, kós'e̱ katsjá chjínanguií já xí ts'én kuí xaá.
S'e̱ kui nda̱ xi katsjá chjínanguí kui ngu̱i̱ndiee̱ kjin kijí.
Kó nga jachó ni̱xtjin nga je kamáxchaá kui too̱, nda̱ xi tsi̱'e̱ kui ngu̱i̱ndiee̱ katsanguiya mosoo̱ tsi̱'e̱ nga kui já xi ndyi̱ts'enxá kui ngu̱i̱ndiee̱ ku̱i̱'íchjií ni xi índajo̱.
Ndi̱a̱a̱ kui ngu̱i̱ndiee̱ ti katsanguiya nguiní ngase moso̱, kó ti bo̱a̱ ti kamáta'in.
Tichaa̱n nga fet'a katsanguiya ndií, nga̱t'a̱ bi katsó: “Kui jaá sku̱i̱e̱ndíkón ndína.”
Tanga kui já xí ndyi̱ts'enxájin kui ngu̱i̱ndiee̱, nga kamábe ndií ndi̱a̱a̱ kui ngu̱i̱ndiee̱, bi katsoó xkjín: “Kuí xi'bi̱ xi tsi̱'e̱ ka̱ma ngayeje kui ngu̱i̱ndiee̱, tasá si̱'ank'ién, ki̱a̱ ka̱maa̱ nga tsa̱ñá ka̱ma ngayeje kui nii̱.”
Kó kui jaá katsoboá ndií ndi̱a̱a̱ kui ngu̱i̱ndiee̱, kó kats'énk'ién, s'e̱ ts'axié nínga tjitji̱e̱ tostsi̱je̱é.
S'e̱ Kjisoo̱ bi katsó:
Nga kjo̱chó ndi̱a̱a̱ ngu̱i̱ndie nínga tjitji̱e̱ tostsi̱je̱é, ¿mí xi sa̱'ínjo̱ kui jaá?
S'e̱ bi katsó kui xtaa̱:
–Sa̱'ínkjié ngayeje kui jaá kó ni̱ma̱jín ka̱maa̱, s'e̱ kje̱'e xta̱ tsja̱á chjínanguí kui ngu̱i̱ndiee̱, xi ku̱i̱'íchjií nga kjo̱chó ni̱xtjin xikó kji'i ni xi tsoboaá.
S'e̱ Kjisoo̱ bi katsó:
–¿A jmí ni̱xtjin kini'ányajnú xo̱jo̱n eén Néná nínga bi tsoó?
Ndi̱jo̱ xi kats'énch'ó já chji̱ni̱e̱xo̱ó,
kuí xí ndi̱jo̱ nga'niuú ndi'aa̱ kamá.
Néná boá xi kats'én kui nii̱,
kó achichí fíndikoón ndyikón.
Ja̱ kuíni nga ts'énxiyajnú'un nga nínga botixómá Néná chja̱'áxínjnú jún kó xta̱ na̱xi̱ńdá xi tsjá to xi ko̱e̱'eé.
Kó kjo̱a̱a̱ kui ndi̱jo̱o̱, ta 'yání xi k'o̱kasón kui ndi̱jo̱o̱ ka̱ma xi̱, kó tsi tjín xi k'o̱kanieé kui ndi̱jo̱o̱ ka̱ma ndso̱ko̱a̱n.
Nga tsint'ié kui énkjín xi tsíchji̱a̱ Kjisoo̱, já nguito̱ko̱o̱ chiná'mii̱ ko̱jo já fariseoo̱, kamákjiín nga kui boá xi tjí'mií kui nii̱,
kó kamámejeén nga katsoboá Kjisoo̱, tanga katsakjónnií nga̱t'a̱ xtaa̱ kis'ijinrií nga nda̱ chji̱ni̱e̱'e̱én Néná boá Kjisoo̱.
Kó Kjisoo̱ ingo ndi̱ya tsíchji̱a̱jo nguiní xtaa̱ nga kats'énkjién énkjín, kó bi katsoó:
–Nínga botíxomaa̱ Néná xikó maá tsi ngo nda̱ re xi kats'eén ngo ndi'ibixan je ndií.
Kó katsanguiya mosoo̱ tsi̱'e̱ nga ku̱i̱chji̱a̱a̱ ngayeje xta̱ xi katsáyaá tsi̱'e̱ nga kjo̱chó kui s'ueé, tanga kui xtaa̱ nde ngojín xi kamámejeén kijí.
Ti katsanguiya nguiní kje̱'e mosoo̱, nga bi katsoó: Bi t'ínjnúu̱ xtaa̱: “Je tikónda ni chiniee̱, cho̱yojo ko̱jo cho̱ xi 'niú kats'en yi'i an je kini'ánk'ién, je tikónda ngayeje nii̱. ¡Ndibájnú 'ne̱!”
Tanga kui xta̱ xi ki'míyaá nde kats'énsénjín, kó ngo xi jnoo̱ kijí, ngo xi kijí xá xi ts'én,
kó xta̱ xi ngasee̱ katsoboá mosoo̱ nda̱ ree̱, askjanjo̱ ngaskande nga kats'énk'ién.
Kós'e̱ nda̱ ree̱ nga tsint'ié kuí nii̱, achichí kats'énxchán, s'e̱ katsanguiya jajún xi kats'énkjiesón já xi kats'énk'ién mosoo̱ ree̱, s'e̱ ítí ngayeje na̱xi̱ńdaá kui jaá.
Kós'e̱ kui nda̱ ree̱ bi katsoó moso̱ xi ngasee̱: “Nga ja̱koxi̱ je tikónda ni chiniee̱ ndi'ibixaa̱n, tanga xta̱ xi kixiyáa̱ nde tsoboájiín nga k'i̱e̱ kjo̱e̱'e,
tanguínjnú tsobo̱a̱ ngayeje ndi̱yatié, kó t'íyajnúu̱ ngayeje xta̱ xi xcha̱jnú tsi̱'e̱ nga kji̱ndi̱bá ndi'ibixaa̱n.”
Kó já mosoo̱ nda̱ ree̱ kijí ngayeje ndi̱yatié kó achichí ma xta̱ xi katsáyaá, kamátikó xta̱ xi nda ko̱jo xi ndajín, kó bo̱a̱ ts'én nga ngu̱i̱ndie nínga kamá ndi'ibixaa̱n kis'ikitsie ma xta̱.
Tanga nga ts'as'ien nda̱ ree̱ tsi̱'e̱ nga sku̱i̱e̱ ngayeje xta̱ xi jachó s'ueé, kamábe nga ngo nda̱ xi tikónjii̱n xtaa̱ xi yajájín ṉjño xi chajá nga ma ndi'ibixan.
Kós'e̱ nda̱ ree̱ bi katsoó já xi kats'énseén yamíxaa̱: “T'íta'niújnú se ko̱jo tsja kui nda̱a̱, kó tjajmijnú ndi̱tsen nínga jñoó, kó ki̱a̱ boá nínga ska̱ndá ko̱jo nínga skji̱ni̱e̱ya ṉ'ni̱u̱ kui xtaa̱.”
Nga̱t'a̱ achichí ma xi ko̱ndókjo̱a̱a̱, tanga chiboa tsi ma xi xtjo̱'ójin.
Kós'e̱ já fariseoo̱ kijík'índa kóts'en ku̱i̱'íjñaá ngo chja̱ya̱ Kjisoo̱, tsi̱'e̱ nga ngo ni xi ndajín ka̱tso̱.
Kó kananguiyachoo̱n xta̱ xi chji̱a̱ni kui jaá ko̱jo xta̱ xi majo̱ Erodee̱ xi bi katsoó Kjisoo̱:
–Mostro̱, je yajne̱ nga ja̱koxi̱ ni xi bokoyé ji ko̱jo nga ja̱koxi̱ nga ndi̱ya xi tsi̱'e̱ Néná xi tibokoyé ji, kó nga ndasenjiín ni xi tsó xta̱ xi ngasee̱ kjo̱a̱a̱ ni xi ndokjo̱e̱ ji, nga̱t'a̱ jmí tsi ni xi ya sónk'aá xi titsitsijíi̱n,
tanga t'íyéjne̱, kóts'en bee̱ takín: ¿A tsjandié kjo̱a̱kitii̱, axa̱ tsjandiéjín nga k'uíchjíjne̱ to̱n xi machjítjé ni nda̱ xtitjón xi 'mí Sesaa̱?
Tanga Kjisoo̱ ja̱ bo̱a̱ je be ni xi kats'énkjó kui jaá, kó bi katsoó:
–Já jókje̱n, ¿ánní nga an ndyi̱chjat'ayákónjnú'un?
Takójnú'un ngo to̱n xi chji̱a̱ni Roma̱ xi machjítjéni nii̱.
S'e̱ kui jaá katsjaá ngo to̱n denario̱.
Kós'e̱ Kjisoo̱ bi katsó:
–¿'Yá xi tsi̱'e̱ kui a̱sién ko̱jo kui ja'én xí kjit'a kui too̱n?
S'e̱ bi katsó kui jaá:
–Tsi̱'e̱ nda̱ xtitjón xi 'mí Sesaa̱ boá.
Kó Kjisoo̱ bi katsó:
–Ja̱ te'éjnúu̱ nda̱ xtitjón xi 'mí Sesaa̱ ni xi tsi̱'e̱ nda̱ xtitjoón, kó ni xi tsi̱'e̱ Néná, Néná te'éjnúu̱.
Nga tsint'ié kui jaá ni xi katsó Kjisoo̱, achichí kijíndikoón, s'e̱ kijí.
Kui ni̱xtjii̱n jachókoón Kjisoo̱ já saduseo̱, kui xta̱ xi tsó nga nguiti foa'á'yájín xoó xta̱ xi je jesoón,
kó bi katsó nga asíyaá:
–Ji Mostro̱, Moisee̱ bi katsó: tsi ngo nda̱ ko̱ya kó tsi jmí ndí k'uiéjiín, ṉts'i̱e̱ kui nda̱a̱ chjiénga kuí ku̱i̱xanjo̱ kui xta̱chjo̱ón tsi̱'e̱ nga xcha̱jajín tji̱e̱e̱ ṉts'i̱e̱ xi k'iee̱n.
Ngo ndi̱ya kis'iṉdojinjne̱ yito já xi ta ngo ṉts'ie kamá, kó kui nda̱ xi tjoón ixánjo̱ chjo̱ón, kó k'ien kui nda̱a̱, kó jmí ndí kis'iejiín, s'e̱ ṉts'i̱e̱ xi ma joó ixánjo̱ nguiní kui xta̱chjo̱ón,
kó ti bo̱a̱ ti kamaá xi ma joó, s'e̱ ngu̱i̱chí sajín bo̱a̱ ti kamaá xi ma jaán, kó bo̱a̱ ti kamaá ngaskande xi ma yitoo̱.
Kó nga fet'a k'ien kui xta̱chjo̱ón.
Ni̱xtjin nga kjo̱a̱'á'yaá xta̱ xi je jesoón, ¿ja̱ 'yání nga yito kui jaá xi xi̱'ii̱n kui xta̱chjo̱ón ka̱ma, nga̱t'a̱ ngayejee̱ nga kis'iṉdojo̱?
Kós'e̱ Kjisoo̱ bi katsó:
–¡Tanisién bo̱a̱jín kji'i ni xi ndokjo̱a̱jnú nga̱t'a̱ yajínjnú ni xi kjit'a xo̱jo̱n eén Néná, ti nde yajínjnú nga'niuú Néná!
Nga̱t'a̱ ni̱xtjin nga kjo̱a̱'á'yaá xta̱ xi je jesoón, ti nde nguiti ku̱i̱xanjín ti nde nguiti sa̱'ínkixanjín xkjín, nga̱t'a̱ xikónií tsi ndítsjie xi síndo ndi'ak'ajmi ján ka̱ma.
Tanga kjo̱a̱ ngaá nga foa'á'yá nguinií xta̱ xi je jesoón, ¿a kji̱e̱ ni'ányajínjnú ni xi katsó Néná? Nga bi katsó:
“An boá xi Nee̱ Abraa̱m, Nee̱ Isaa̱ ko̱jo Nee̱ Jako̱b.” Kó Néná, Nee̱ xta̱ xi síndo boá, jmí tsi Nee̱ xta̱ xi je jesón.
Tanga nguije kamábe já fariseoo̱ nga Kjisoo̱ yíkjo ts'oa já saduseoo̱, kamátikó kó kijíkoón Kjisoo̱,
kó ngo nda̱ fariseo̱ xi chji̱ni̱e̱kjo̱a̱kiti, askot'ayákón Kjisoo̱ nga bi ts'én asíyaá:
–Mostro̱, ¿ñání kjo̱a̱botíxoma xi 'niú chjí ngasenii̱ ngu̱i̱jii̱n ngayeje kjo̱a̱botíxoma xi tjiín?
Kó Kjisoo̱ bi katsó:
–“Ti'intjé ji Ne xi Ndi̱a̱a̱ ngayeje ini̱máa̱, ngayeje kjo̱a̱mindyióo̱n, ko̱jo ngayeje takín.”
Kuí bí xi'bi̱ xi 'niú chjínií ko̱jo kuí xí kjo̱a̱botíxoma xi tjoón.
Tanga tikón xi ma joó, kó ti mején ti bi ti tsó: “Ti'intjé ji xtaa̱ xikó ma ts'en tjoó yojóo.”
Nga jó kui kjo̱a̱botíxoma xi'bi̱, kuí xí ya'anii̱ ngayeje xi ngase kjo̱a̱kitii̱ ko̱jo ngayeje ni xi kats'én'indó já chji̱ni̱e̱'e̱én Néná.
Kó nga síndotikó já fariseoo̱, Kjisoo̱ asíyá,
nga bi katsó:
–¿Kóts'en ni'ánkjójnú jún kjo̱a̱a̱ Kristoo̱? ¿'Yá xi xta̱ tji̱e̱e̱?
S'e̱ bi katsó kui jaá:
–Xta̱ tji̱e̱e̱ Ndabii̱ boá xi chji̱a̱ni.
Kó bi katsó Kjisoo̱:
–¿Ja̱ kóts'en nga Ndabii̱ kji'a nga A̱sién Ni̱xtjii̱n Néná kats'énkíchji̱a̱, Ne katsoó? Nga̱t'a̱ Ndabii̱ bi katsó:
Ndi̱a̱ná bi katsoó Ndi̱a̱na:
“Ti̱ndyint'ení nga fojnína nínga botixoma an, ngaskande nga k'uindo an nguindie ndsa̱ki kondra̱ tse̱.”
¿Ja̱ kóts'en nga Ndabii̱ Ndi̱a̱na tsoó Kristoo̱, kós'e̱ kóts'en nga xta̱ tji̱e̱e̱ Ndabii̱ kjindibáni kui?
Kó nde ngojín xi kamaá katsáyá ni xi asíyá Kjisoo̱, kó ndeskande kji'a nguiti ingojín ka'a xta̱ xi kamákón nga asíyá ngasee̱ kje̱'e ni.
Kós'e̱ Kjisoo̱ tsíchji̱a̱jo xta̱ kjiín ko̱jo xta̱ tsi̱'e̱, kó bi katsoó:
–Já chji̱ni̱e̱kjo̱a̱kitii̱ ko̱jo já fariseoo̱ kuí xí tjiín xá nga ndyi̱bokoyá kjo̱a̱botíxomaa̱ Moisee̱.
Kuíni nga jún chjiénga ko̱nda'yá'énjnú kó ti'ánjnú ngayeje ni xi ka̱tso̱jnú, tanga ngata̱ ni'ánjínjnú xikó ts'én kui xtaa̱, nga̱t'a̱ ngo ni xi chji̱a̱ kó kje̱'e ni xi ts'én.
Nga̱t'a̱ kjo̱a̱botíxoma xi 'niú ni'in 'bínieé tjiaa̱ xtaa̱, tanga kui jaá nde ngo tsja ts'éntíyájiín tsi̱'e̱ nga sa̱'ínkjatjosón kui kjo̱a̱botíxomaa̱.
Nga̱t'a̱ ts'én ngayeje nii̱ tsi̱'e̱ nga xtaa̱ sku̱i̱e̱ ko̱jo ku̱i̱'índikón, kuíni nga tjín én xi kjit'a xo̱jo̱n eén Néná xi 'bít'a ngo ndí xo̱jo̱n s'e̱ ngo koxa̱ tji̱xi̱n míndyiá, s'e̱ xtjien ko̱jo tjiaa̱ 'bít'a, kó sa yi'i, sa yi'i ts'én kui koxa̱a̱ ko̱jo tsje̱je̱é ṉjñoo̱, tsi̱'e̱ nga ngayeje xtaa̱ sa̱'ínkjó nga tanisién bendikón Néná,
kó ts'éntjó kui yáxiríe̱ xi tjón síndo nínga chinie ṉño̱o̱ ko̱jo ndi'a nínga ndokjo̱a̱ eén Néná,
ko̱jo mejeén nga ndikón ts'én si̱'antindé ndi̱tse̱e̱n ko̱jo nga xtaa̱ mostro̱ ka̱tso̱o̱.
Tanga jún ngata̱ chiyajínjnúu̱ nga mostro̱ ka̱tso̱jnú xtaa̱, nga̱t'a̱ ta ngo tsi ma Mostroo̱, kó ngayejejnú ta ngo ṉts'iéjnú.
Kó ngata̱ 'yájín xi na̱'mi 'míjnú k'i̱e̱ t'ananguii̱, nga̱t'a̱ ngo tsi ma xi Na̱'mijnú kó Néná boá, kó ndi'ak'ajmi ján tikón.
Ngata̱ boe'éndiejínjnú nga tjín xta̱ xi mostro̱ ka̱tso̱jnú, nga̱t'a̱ ta ngo tsi ma Mostro̱jnú kó Kristoo̱ boá.
Nga̱t'a̱ xta̱ xi je k'o̱xié yojoo̱, ni̱ma̱kjo̱a̱ si̱'anjo̱, kó xi ni̱ma̱kjo̱a̱ k'o̱xié yojoo̱, kuí xí je ko̱'na̱xié.
¡Ni̱ma̱ xó jún já chji̱ni̱e̱kjo̱a̱kiti ko̱jo já fariseo̱, jókje̱n! Nga̱t'a̱ jún ndyi̱'bíchjajnúu̱ nga̱ntjo̱a̱a̱ nínga botíxomaa̱ Néná xta̱ xi ngasee̱, kó ngaskande jún bitjas'i̱e̱njínjnú, kó ti nde boe'éndiejínjnúu̱ nga k'o̱s'ien xi je ndyi̱'bos'iee̱n.
¡Ni̱ma̱ xó jún já chji̱ni̱e̱kjo̱a̱kiti ko̱jo já fariseo̱, jókje̱n! Nga̱t'a̱ jún ndyi̱ni'ánkjiejnú ndi'aa̱ ínchjín k'án xi je k'ien xi̱'ii̱n, kó tix'i̱a̱n achichí ndojó ndyi̱ni'ánjnú énjnú nga ndyi̱ndokjo̱a̱jnúu̱ Néná. Tangat'anii̱ kui nii̱ nga tsie ngase ka̱majéjnú.
¡Ni̱ma̱ xó jún já chji̱ni̱e̱kjo̱a̱kiti ko̱jo já fariseo̱, jókje̱n! Nga̱t'a̱ ndyi̱monguínjnú ngu̱i̱jin ndá ko̱jo ngu̱i̱jin kixí, tsi̱'e̱ nga sa̱kójnú ngo xta̱ xi ko̱e̱je̱tji̱ngui kjo̱a̱na̱ngo̱xi̱jnú, s'e̱ nguije kasakojnú, jó ndi̱ya ngase nga ndií ndo̱bo̱a̱ ṉk'i̱e̱e̱n ndyi̱ni'ánjnú kui xtaa̱ ta bo̱a̱jiín jún.
¡Ni̱ma̱ xó jún, xta̱ xi bokoó ndi̱ya xta̱ ti̱ka̱! Nga bi 'míjnú: “Tsi tjín ka'a xta̱ xi nguiboanéná ka̱tso̱ kó na̱ngo̱xi̱i̱ ku̱i̱'íjñangui eén, jmí ni chjíjiín, tanga tsi tjín ka'a xi eén ku̱i̱'íjñangui to̱nsinié xi tjiín na̱ngo̱xi̱i̱, chjiénga sa̱'ínkjatjosón ni xi ka̱tso̱.”
¡Xta̱ ti̱ka̱ chini! ¿Mí ni xi chjí ngasenii̱, a to̱nsinieé, axa̱ na̱ngo̱xi̱ xi ts'éntsjie kui to̱nsinieé?
Ti bi ti 'míjnú nga: “Tsi tjín ka'a xta̱ xi nguiboanéná ka̱tso̱ kó tsi ni xi tikón ṉcha̱n ndikoón Néná ku̱i̱'íjñangui eén, jmí ni chjíjiín, tanga tsi eén ku̱i̱'íjñangui ni xi je kini'ánk'as'iee̱n Néná, chjiénga sa̱'ínkjatjosón ni xi katsó.”
¡Xta̱ ti̱ka̱ kitikjo̱a̱! ¿Mí ni xi chjí ngasenii̱, a ni xi je kini'ánk'as'iee̱n Néná, axa̱ ṉcha̱n ndikoón Néná xi ts'éntsjie kui ni xi je kini'ánk'as'iee̱n Néná?
Kji'a nga tjín xi nguiboanéná ka̱tso̱ kó ṉcha̱n ndikoón Néná ku̱i̱'íjñangui eén, jmí tsi ta ṉcha̱n ndikoón Néná tsi ts'én'bijñánguí, ko̱jo ngayeje ni xi tikoón kui ṉchaa̱n boá,
kó xi na̱ngo̱xi̱i̱ ts'én'bijñánguí eén, jmí tsi ta na̱ngo̱xi̱i̱ tsi xi ts'én'bijñánguí, ko̱jo Néná xi tikón ki̱a̱a̱ xi ts'én'bijñánguí.
Kó xi ndi'ak'ajmi ján ts'én'bijñánguí eén, nínga botixómá Néná xi ts'én'bijñánguí, kó ti ts'én'bijñánguí Néná kui xi tikónsón kui ngu̱i̱ndie ndikoón nga.
¡Ni̱ma̱ xó jún já chji̱ni̱e̱kjo̱a̱kiti ko̱jo já fariseo̱, jókje̱n! Nga̱t'a̱ boe'éjnú jún ngo tjín xi tie nga úchaán xka̱ mentaa̱, xka̱ anii̱ ko̱jo xka̱ kominoo̱, tanga ni'ánkjatjosónjínjnú kjo̱a̱botíxoma xi 'niú nk'aá kjo̱a̱kitii̱: Nga kixi̱ ka̱majnú, nga ni̱ma̱ ka̱majnú ngayeje xtaa̱, ko̱jo nga s'i̱jinjnú Néná. Chjiénga si̱'an kui nii̱, tanga ti chjiénga si̱'an ni xi ingoo̱.
¡Ni̱ma̱ xójnú jún xta̱ ti̱ka̱ xi bokoó ndi̱ya xtaa̱, nga ni'ánka'ájnú ngo ndi̱'i̱ xi k'o̱kajin ndójoa xi ndyi̱'yójnú, tanga jnájénjnú ngo cho̱ to'o yits'en!
¡Ni̱ma̱ xó jún já chji̱ni̱e̱kjo̱a̱kiti ko̱jo já fariseo̱, jókje̱n! Nga̱t'a̱ ni'ántsjiejnú nga̱xto̱n ti̱bo̱a̱jnú ko̱jo boso̱jnú, tanga ngu̱i̱yaa̱ tjikítsie ma ni chejé ko̱jo kjo̱a̱'ontakón.
¡Nda̱ fariseo̱ ti̱ka̱, tjón ma ra ti'intsjiejín ngu̱i̱yaa̱ bosoo̱ ko̱jo ti̱bo̱a̱a̱, s'e̱ bo̱a̱ ts'én nga ka̱matsjie nga̱xto̱n nga!
¡Ni̱ma̱ xó jún já chji̱ni̱e̱kjo̱a̱kiti ko̱jo já fariseo̱, jókje̱n! Nga̱t'a̱ jún ja̱koxi̱ nga bo̱a̱ kónjnú xikó maá ngo nga̱tsjo xi tiboa ni'ánk'i xi achichí tsja 'bé, tanga ngu̱i̱yaa̱ tjikítsie ma ṉdaa̱ ini̱ma̱ ko̱jo ni xi ndándí.
Ti bo̱a̱ ti kónjnú jún, ja̱koxi̱ nga kje̱njnú bokó nga xta̱ kixi̱jnú ngu̱i̱jii̱n xtaa̱, tanga ngu̱i̱jii̱n ini̱ma̱jnú tjikítsie maá kjo̱a̱jókje̱n ko̱jo ni xi ndajín.
¡Ni̱ma̱ xó jún já chji̱ni̱e̱kjo̱a̱kiti ko̱jo já fariseo̱, jókje̱n! Nga̱t'a̱ ni'ándajnúu̱ nga̱tsjo̱ó já chji̱ni̱e̱'e̱én Néná kó ni'án naxójnú nínga kjiyojonijín xta̱ xi kixi̱ kamá,
kó bi 'míjnú: “Tsi ji̱n xi kixindyionjne̱ ni̱xtjii̱n xta̱ tji̱e̱ xcháná, nijánjín ra kamájne̱ kui xta̱ xi kats'énk'ién já chji̱ni̱e̱'e̱én Néná.”
Bo̱a̱ ts'én ti juún xi ndyi̱bokojnú yojojnú nga jún xí tji̱e̱e̱ xta̱ xi kats'énk'ién já chji̱ni̱e̱'e̱én Néná.
¡Ja̱, ti'ando̱jojnú tsobo̱a̱, ni xi je íts'i̱yanii̱ xta̱ xi xchájnú!
¡Xta̱ xi ndisojnú ko̱jo xta̱ xi ndajínjnú, xikó maá ye̱! ¿Kóts'en ka̱majnú ku̱i̱yojnúu̱ jeé ndo̱bo̱a̱ ṉk'i̱e̱e̱n?
Kuíni nga an sanguiyajnú'un já chji̱ni̱e̱'e̱én Néná, já chji̱ni̱e̱ xi kjínkón ko̱jo chji̱ni̱e̱kjo̱a̱kiti, tanga tjín kui jaá xi si̱'ank'iénjnú ko̱jo tjín xi kjót'ajnú kro̱, tjín xi kjoájnú ngu̱i̱ya ndi'a nínga ndokjo̱a̱ eén Néná kó kje̱'e xi ku̱i̱yotjinguijnúu̱ xki̱ na̱xi̱ńdá,
kó bo̱a̱ ts'én nga jún s'i̱niéjnú nga ka̱majéjnú kjo̱a̱a̱ ngayeje jiín xta̱ xi kixi̱ xi kini'ánk'ién k'i̱e̱ t'ananguii̱ xi ya'anii̱ ndeskande nga kini'ánk'ién Abe̱ nda̱ xi kixii̱, ngaskande nga kini'ánk'ién Sakaríaa̱, xi ndií Berekíaa̱ kamá, kui nda̱ xi kini'ánk'iénjnú jún ngu̱i̱ndyió na̱ngo̱xi̱i̱ ko̱jo ṉcha̱n ndikoón Néná.
Ja̱koxi̱ boá nga xta̱ xi tjín ngot'e̱ satíjeé nga ku̱i̱'íchjí kjo̱a̱a̱ ngayeje kui nii̱.
¡Jún xta̱ na̱xi̱ńdá Jerusale̱n, jún xta̱ na̱xi̱ńdá Jerusale̱n, xi ni'ánk'iénjnú já chji̱ni̱e̱'e̱én Néná kó ndi̱jo̱ foyájnú xta̱ xi nanguiyajnú! ¡Kótjín ndi̱ya kamámejénna itikojnú'un, xikó ts'én 'bitíkó ndií xa̱nda̱ na̱a nguindie nga̱a̱, kó kamámejénjínjnú!
Ngot'e̱ 'ne̱, ngu̱i̱ndiejnú k'uijñá masien.
Nga̱t'a̱ xiyájnú'un nga nguiti xcha̱jínjnú'un, ngaskande nga kjo̱chó ni̱xtjin nga bi k'uinjnú: “Ngatama chikonñé xi ndibání ngajoo̱ Ndi̱a̱ná.”
Kó nga jataxie Kjisoo̱ ndi̱tsen na̱ngo̱xi̱i̱, kó tji̱e̱nga ndyi̱fí, jachókón tiñaa̱ xta̱ tsi̱'e̱, tsi̱'e̱ nga ko̱ko̱ó ndi'a yi'ii̱ na̱ngo̱xi̱i̱.
–¿A ndyi̱yajnú ngayeje kui nii̱? Ja̱koxi̱ ni xi xianjnú'un nga ngayejee̱ nga ku̱i̱xo̱ndo, kó nde ngo ndi̱jo̱ k'uíndojín xi s'i̱ṉdosoón xkjín.
Kó kji'a nga Kjisoo̱ tikóndo nínga tikón tji̱ngu̱i̱ nínga tjín yá oliboo̱, xta̱ tsi̱'e̱ jachókoón s'e̱ tsíchji̱a̱jo soboá nga bi katsoó:
T'íyéjne̱, ¿kji'ání nga ka̱ma kui nii̱, kó mí chi̱bo̱a̱ xi s'i̱jña nga kji̱ndi̱bé ji ko̱jo nga kju̱i̱e̱ nga̱sondiee̱?
Kó bi katsó Kjisoo̱:
–Chónjnú nga jmíjín xi k'o̱ṉcha̱jojnú.
Nga̱t'a̱ achichí ma xta̱ xi kjo̱e̱'e ngajona nga bi ka̱tso̱: “An boá xi Kristoo̱”, kó kjín xta̱ xi k'o̱ṉcha̱jo.
Kó ko̱nda'yájnú én nga k'uié kjo̱a̱xchán ko̱jo nga je kjima kjo̱a̱xchán ján ján, tanga ngata̱ ndakonjín majnú, nga̱t'a̱ takó bo̱a̱ ka̱ma, tanga kji̱e̱ kjo̱chójín ni̱xtjin nga kju̱i̱e̱ nga̱sondiee̱.
Nga̱t'a̱ na̱xi̱ńdaá skjánjo̱ xkjín, ko̱jo já ree̱ skjánjo̱ xkjín. K'uie kjindiá kó kjín ngu̱i̱ndie nínga ka̱ma kjo̱a̱ndi̱ko̱n,
tanga nga ka̱ma kui nii̱, s'e̱ tsi ku̱i̱'ítsi̱yanii̱ xi so xi ndakjaa̱n.
Kós'e̱ xtaa̱ sa̱'ínk'as'ienjnú jún tsi̱'e̱ nga ku̱i̱yotjinguijnú ko̱jo tsi̱'e̱ nga si̱'ank'iénjnú, kó ngayeje xta̱ sa̱'ínch'ójnú tangat'anii̱ ja'énna.
Kó kji'a boá nga achichí kjín ka̱ma xta̱ xi tjimátji̱nguina xi nguiti s'i̱jinjiín an, tjín xi sa̱'ínk'as'ien xkjín kó ja̱ k'i̱e̱ ja̱ ngaján ka̱ma ch'oo̱ xkjín,
kó achichí kjín ka̱ma já chji̱ni̱e̱'én ndiso xi k'uié, kó kjín xta̱ k'o̱ṉcha̱jo,
kó kjo̱a̱a̱ nga achichí nga ndajín ka̱ma xtaa̱ kuíni nga nguiti sa̱'íntjójín xkjín.
Tanga xi sa̱'ínchíkjo̱a̱ ngaskande nga kju̱i̱e̱t'a, kuí xi'ba̱ xi kjo̱tjo'a.
Kó k'uiyáni̱jmi kui éntjatsi̱e̱e̱ nínga botixómá Néná ngayeje nga̱sondiee̱, tsi̱'e̱ nga sku̱i̱e̱ ngayeje na̱xi̱ńdá, kó kji'a 'ne̱ nga kju̱i̱e̱ nga̱sondiee̱.
Kuíni nga, kji'a nga xcha̱jnú jún ngo ni xi tanisién 'niú ch'o kji'i ki̱a̱ ngu̱i̱ndie tsjiee̱, kui ni xi tsíchji̱a̱ nda̱ chji̱ni̱e̱'e̱én Néná xi 'mí Ndanii̱ (xi sa̱'ínyá kui eén, ngatamakjiín),
kós'e̱ kji'a boá nga kui xta̱ xi síndo Judea̱ ngatanga ngu̱i̱jin k'ijñá ján.
Kó xi tikón nk'aa̱ ndi'aa̱, ngata̱ fotjajénjín tsi̱'e̱ nga k'o̱s'ien ndi'aa̱ nga skíbé ngo nii̱,
kó xi ngu̱i̱jin jnoo̱ tso'bá, ngata̱ fí'oyájín tsi̱'e̱ nga ko̱e̱je̱kja'á ṉjño xi bót'a nga̱xto̱n.
¡Ni̱ma̱ xó ndí ínchjín xi ndí ndyi̱ya'a ko̱jo xi ndí ndyi̱ts'enxchá kui ni̱xtjin xi'ba̱!
Ndokjo̱a̱jnúu̱ Néná tsi̱'e̱ nga, nga ku̱i̱yojnú ni̱xtjii̱n cho̱ṉch'ánjín ko̱jo tsi ni̱xtjin ndikónjín nga bo̱a̱ ka̱ma,
nga̱t'a̱ kui ni̱xtjii̱n achichí kjo̱a̱ni̱ma̱ kjo̱a̱'atio ngayeje xtaa̱, kó ngo ni xi kji̱e̱ jmí ni̱xtjin ma ni xi ka̱ma, ndeskande koó nga Néná ítjats'ennii̱ nga kats'énda nga̱sondiee̱ ngaskande ngot'e̱, ti nde nguiti ka̱majín nguijee̱.
Kó tsi Néná chiboajín ku̱i̱'íjñaá kui ni̱xtjii̱n, ta'yajín xi kjo̱tjo'a, tanga tangat'anii̱ xta̱ xi je ja'ájin, chiboa ni̱xtjin íjñaá nga ka̱ma kui ni̱xtjii̱n.
Kó tsi tjín ka'a xta̱ xi bi ka̱tso̱jnú: “Jén'e̱n tsitsíjenjnúu̱, k'i̱e̱ tikón Kristoo̱”, ko̱jo tsi “jén'e̱n ki̱a̱a̱ tikón”, ngata̱ ni'áns'ijinjínjnúu̱.
Nga̱t'a̱ kjín Kristo̱ ndiso xi kuijín xi kjo̱tjokjá ko̱jo kjín já chji̱ni̱e̱'én ndiso xi kji̱ndi̱bá, kó sa̱'ín kjo̱a̱ndikón ko̱jo chi̱bo̱a̱ tsi̱'e̱ nga k'o̱ṉcha̱jo xtaa̱, kó ngaskande ka̱maa̱ tsi k'o̱ṉcha̱jo xta̱ xi je ja'ájin Néná.
Ja̱ je katsáyatjónjnú'un ni xi ka̱ma.
Kó kuíni tsi tjín xi bi ka̱tso̱jnú: “Jén'e̱n nangui kixií tikón Kristoo̱”, ngata̱ monguínjínjnú, ko̱jo tsi bi ka̱tso̱jnú: “Jén'e̱n k'i̱e̱ tikón kui ndi'aa̱ Kristoo̱”, ngata̱ ni'áns'ijinjínjnúu̱.
Nga̱t'a̱ xikó maá nga foa'at'e nga 'bítsi̱yanii̱ nínga fotjo ts'ueé, s'e̱ fet'anii̱ nínga 'botjé, bo̱a̱ ma ka̱ma ni̱xtjin nga kjo̱e̱'e ndií nda̱ xi̱'ii̱n.
Nga̱t'a̱ ta nínga tikón yojo k'iee̱n ki̱a̱ ka̱matikó ríkieé.
Kós'e̱ kji'a boá nga xcha̱ chi̱bo̱a̱ xi ko̱kó nga je kjo̱e̱'e ndií nda̱ xi̱'ii̱n, kó achichí stsa̱kjonní ngayeje xtín xta̱ xi tjín kui t'ananguii̱ nga ska̱ndá, kó sku̱i̱e̱ ndií nda̱ xi̱'ii̱n nga ngo ṉdi̱ kji̱ndi̱bájinni ndi'ak'ajmi ján, kó achichí nga'niú k'uieé ko̱jo tsie kjo̱a̱jee̱ kjindibájo̱,
kó kuí xí sa̱nguíya ndítsjiee̱ tsi̱'e̱ nga sa̱'ínkjanie tjioo̱, kó ku̱i̱'ítikó xta̱ xi je ja'ájin nga nijún tji̱ngu̱i̱i̱ kui nga̱sondiee̱, ndeskande nínga 'bítsi̱yanii̱ kó ngaskande nínga fet'anii̱ nga̱sondiee̱.
Ngatamajnú énkjiín yá igoo̱, xi bi tsoó: Nga fotjoo̱ tjia ṉts'ieén ko̱jo xka̱a̱, ja̱ je ya nga je tikón tiña cho̱ndoboaá,
ti bo̱a̱ ti ts'én jún, nguije xcha̱jnú nga je kjima ngayeje kui nii̱, ja̱ je yajnú nga ndií nda̱ xi̱'ii̱n je je'e tiña xikoó tsi je tikón ngu̱i̱xtio nga̱ntjo̱a̱a̱.
Ja̱koxi̱ ni xi xianjnú'un jún nga kji̱e̱ ko̱yajín xta̱ xi síndo ngot'e̱ tsi tjónjín kjo̱tjosón kui nii̱.
Ndi'ak'ajmii̱ ko̱jo t'ananguii̱ kjo̱a̱'a, tanga énna kjo̱a̱'atiyajín.
Tanga kui ni̱xtjin ján ko̱jo kui chi̱bo̱a̱ ján, ta'yajín xi be, nde ndítsjiee̱ Néná xi síndo ndi'ak'ajmi ján bejín, ta ngototo Na̱'mina xi be.
Nga̱t'a̱ xikó kamá ni̱xtjin nga kis'ijña Noée̱, bo̱a̱ ma ka̱ma nga kjo̱e̱'e ndií nda̱ xi̱'ii̱n.
Nga̱t'a̱ xikoó kui ni̱xtjin ján nguindiee̱ nga ko̱a̱'a stsé 'niuú, kó ngaskande ni̱xtjin nga Noée̱ ts'as'ien ngu̱i̱ya tjotso jee̱, xtaa̱ iskjinie ko̱jo kats'e, ixán ko̱jo kats'énkixan xkjín,
kó kamákjínjiín kui xtaa̱ ngaskande nga kjindibá stsé 'niuú, s'e̱ jesón ngándá ngayejee̱, bo̱a̱ ma ka̱ma nga kjo̱e̱'e ndií nda̱ xi̱'ii̱n.
Kós'e̱ tsi jó já síndo xi ndyi̱ts'enxá ngu̱i̱jin jnoo̱, ngo chjábe, s'e̱ ngo k'uijñá.
Tsi jó ínchjín xi nijan k'ó, ngo chjábe, s'e̱ ngo k'uijñá.
Ngata̱ tsjayojoféjínjnú tsobo̱a̱, nga̱t'a̱ yajínjnú mí chi̱bo̱a̱a̱ nga kjo̱e̱'e Ndi̱a̱jnú.
Tanga ngatamakjínjnú kui nii̱: Tsi nda̱ xi tsi̱'e̱ ndi'aa̱ sku̱i̱e̱ mí chi̱bo̱a̱ nga kjo̱chó chejeé ndi'aa̱, nde kjóféjín, kó nde tsja̱ndiéjín raa̱ nga k'o̱s'ien chejeé tsobo̱a̱.
Kó kuíni nga, ti̱ndyiondajnú ndatsa jún nga, nga̱t'a̱ nde xcha̱jínjnú, mí chi̱bo̱a̱ nga kjo̱e̱'e ndií nda̱ xi̱'ii̱n.
¿'Yá moso̱ xi kixi̱ ko̱jo xi 'niátakón xi ka̱maa̱ si̱'ankjatjosón, nga ndi̱a̱a̱ sa̱'ínkonda ndi'aa̱ tsi̱'e̱ nga chi̱bo̱a̱a̱ ma tsja̱á ni chinie xtaa̱?
Achichí ra tsjaa̱ nda̱ moso̱ xi nga kjo̱e̱'e ndi̱a̱a̱, tjíts'én xá xi katse'eé.
Ja̱koxi̱ ni xi xianjnú'un nga kui mosoo̱ kuí xí si̱'ankonda ngayeje ni xi tjiín ndi̱a̱a̱.
Tanga tsi kui mosoo̱ bi ts'én sa̱'ínkjó ini̱ma̱a̱: “K'o̱ndíyarií ndi̱a̱na nga kjo̱e̱'e”,
kó ku̱i̱'ítsi̱yani nga ko̱'on moso̱ xi ngasee̱, kó ngaskande skji̱ni̱e̱ ko̱jo k'uí, kó ka̱ma ch'i̱,
kó ni̱xtjin ko̱jo chi̱bo̱a̱ nga skoyájín kui mosoo̱ kjo̱chó ndi̱a̱a̱,
kó ndi̱a̱a̱ achichí 'niú sa̱'ínjeé kui mosoo̱, kó ki̱a̱ sa̱nguíya nínga síndo xta̱ jókjee̱n, kó ki̱a̱ boá nínga ska̱ndá ko̱jo nínga skji̱ni̱e̱ya ṉ'ni̱u̱ kui xtaa̱.
Nínga botíxomaa̱ Néná xikónií tie ínchjín xo̱ngo xi iskjíbé ndi'ixoó s'e̱ kijí nínga kjo̱chó nda̱ xi ku̱i̱xaa̱n.
Ún kui ínchjiín xi chini kó ún xi xi̱'inkjo̱a̱.
Xi chinii̱ iskjíbé ndi'ixoó, tanga tsiejín ndátí tsa'a,
tanga ínchjín xi xi̱'inkjo̱a̱a̱ iskjíbé ndi'ixoó kó ya'at'a ngase ndátí.
Kó nga achichí ts'andíyaá nda̱ xi ku̱i̱xaa̱n, tichaa̱n tsindińjñá s'e̱ kis'ifé ngayeje ínchjiín.
Nga kamá masien ni̱xtji̱e̱e̱n kanda'yá ngo xi askandáyá xi bi katsó: “¡K'i̱e̱ ndibá nda̱ xi ku̱i̱xaa̱n, tji̱taxi̱e̱jnú kó tanguínchja̱'áyindi̱yajnú!”
Kós'e̱ ngayeje ínchjín xo̱ngo̱ó jastjíe̱n kó íjñanda ndi'ixoó.
Tanga ínchjín xi xi̱'inkjo̱a̱a̱ bi katsó: “Ka̱majín ko̱e̱'éjne̱, nga̱t'a̱ kjo̱chó'ájín tsi̱'e̱ ndi'ixójne̱ ko̱jo ndi'ixójnú, tasá tanguínjnú nínga síndo xi botiñá ndátií tsi̱'e̱ nga si̱'antsiéjnú ngase.”
Kó tji̱e̱nga kijík'atsie ndátí kui ínchjiín, jachó nda̱ xi ku̱i̱xaa̱n, kó ínchjín xi je síndondaa̱ ts'as'ien nínga kjima ndi'ibixaa̱n, s'e̱ kisichjá nga̱ntjo̱a̱a̱.
Tichaa̱n jachó ínchjín xo̱ngo xi ngasee̱, s'e̱ bi katsó: “¡Ndi̱a̱, ndi̱a̱, chjáx'ejne̱ nga̱ntjo̱a̱a̱!”
S'e̱ bi ki'mií: “Ja̱koxi̱ ni xi xianjnú'un, bejín an 'yání jún.”
Kós'e̱ bi katsó Kjisoo̱:
–Kuíni, ngata̱ tsjayojoféjínjnú, nga̱t'a̱ yajínjnú ni̱xtjin ko̱jo chi̱bo̱a̱ nga kjo̱e̱'e ndií nda̱ xi̱'ii̱n.
Nga̱t'a̱ nínga botixómá Néná xikónií ngo nda̱ xi kjin kijí, s'e̱ tsíchji̱a̱a̱ já mosoo̱, kó kats'énk'as'iee̱n ni xi tjiín.
Kó ngo moso̱ xi katsjaá ún to̱n talento̱, ingo xi katsjaá jó, s'e̱ ingo xi katsjaá ngo, nga ngo nga ngo katsjaá xikó ts'én ka̱maa̱ sa̱'ínxájo̱ too̱n, s'e̱ kjin kijí nguijee̱.
Kó nda̱ xi katse'eé ún to̱n talentoo̱ kijí kó kats'énxájo̱, kó ngui ún kats'én ngase,
kó nda̱ xi katse'eé jó to̱n talentoo̱ ngui jó kats'én ngase.
Tanga nda̱ xi ngo tsi katse'eé, ngo tixa̱ kats'én t'ananguii̱ s'e̱ ki̱a̱ íjña'ma too̱n ndi̱a̱a̱.
Kó nguije ja'a kjín ni̱xtjin ndi̱a̱ xi kjin kijií je'ekón nguinií já mosoo̱, tsi̱'e̱ nga sa̱'ínjo̱ xki̱.
Kó jachó nda̱ xi ún to̱n talento̱ katse'eé, kó jachójo̱ ngui ún xi kats'én s'e̱ bi katsó: “Ndi̱a̱, ún ma to̱n xi kini'ínk'as'inní, k'i̱e̱ tikón k'i̱e̱e̱ kó ngui ún ma xi kats'en an.”
S'e̱ ndi̱a̱a̱ bi katsoó: “Nda kji'i, ngo moso̱ xi nda ko̱jo xi ma'niátakón boá ji, kó nga nda kichíi̱n ni chiboa xi katsjáa, tsie ngase nina xchíi̱n. ¡Ja̱bí'i̱n kó nijan si̱'antsjá!”
S'e̱ jachó nda̱ moso̱ xi jó to̱n talento̱ katse'eé, s'e̱ bi katsó: “Ndi̱a̱, jó ma to̱n xi katse'éní, k'i̱e̱ tikón k'i̱e̱e̱, kó ti k'i̱e̱ tikón ngui jó xi kats'en an.”
S'e̱ ndi̱a̱a̱ bi katsoó: “Nda kji'i, ngo moso̱ xi nda ko̱jo xi ma'niátakón boá ji, kó nga nda kichíi̱n ni chiboa xi katsjáa, tsie ngase nina xchíi̱n. ¡Ja̱bí'i̱n kó nijan si̱'antsjá!”
Kó nga jachó nda̱ xi ngo to̱n talento̱ katse'eé, bi katsó: “Ndi̱a̱, je be an nga ngo nda̱ xi tanisién tajá ji, kó nga chje'é'yé ji ni xi maxchá xi ik'ítji̱e̱jín ji, ko̱jo nga chje'é'yé ji ni xi maxchá xi akatítsejejín,
kuíni nga katsakjon an, kó íjña'ma an to̱n talentóo̱ ngu̱i̱jin t'ananguii̱, k'i̱e̱ tikón k'i̱e̱e̱ ni xi tse̱.”
S'e̱ ndi̱a̱a̱ bi katsoó: “Moso̱ xi ndajín, ko̱jo xi tsi'é, tsi ja̱ bo̱a̱ je ye ji nga foa'a'yá an ni xi maxchá xi itji̱e̱jín an, ko̱jo nga foa'a'yá an ni xi maxchá xi atitsojojín an.
Kó kuíni chjiénga tsi kui já xi chji̱a̱ni bankoo̱ kini'ínk'as'íi̱n to̱nna, ki̱a̱ ka̱ma nga kjoé'e̱ an, kini'ánk'as'ienna to̱nna ko̱jo ndyi̱ko̱n.”
S'e̱ bi katsoó xta̱ xi síndo ki̱a̱a̱: “Chje̱'éxínjnúu̱ to̱n talentoo̱, kó xi je tie kamá tsi̱'e̱ kui te'éjnúu̱.
Nga̱t'a̱ xi tjiín, ko̱e̱'eé, kó tsie ngase k'uieé, kó xi jmíjiín, ngaskande ni xi tjiín xi chje̱'éxiín.
Kó kui moso̱ xi majiín ts'énxaá, 'na̱xiéjnú ndi̱tsen nínga jñoó, kó ki̱a̱ boá nínga ska̱ndá ko̱jo nínga skji̱ni̱e̱ya ṉ'ni̱u̱ kui xtaa̱.”
Kji'a nga ndií nda̱ xi̱'ii̱n kjo̱e̱'éjo̱ kjo̱a̱jee̱ ko̱jo ngayeje ndítsjiee̱, kji'a boá nga ko̱tíxoma nínga tikón kjo̱a̱jee̱,
kó xta̱ xi chji̱a̱ni ngayeje na̱xi̱ńdá kjo̱e̱'ekíndyia kje̱n, kó xín ku̱i̱'índo xta̱ xi ndajín kó xín ku̱i̱'índo xta̱ xi nda, xikó ma ts'én ngo nda̱ xi koo̱n cho̱tsa̱nga̱a̱ nga foa'ájin cho̱tsa̱nga̱a̱ ngu̱i̱jii̱n tindso̱o̱,
kó cho̱tsa̱nga̱a̱ nga kixii̱ ku̱i̱'índo, s'e̱ tindso̱o̱ nga skoón ku̱i̱'índo.
Kós'e̱ nda̱ Ree̱ bi ka̱tso̱o̱ ngayeje xi síndo nga kixii̱: “Ja̱bíjnú'un, jún xi je kats'énchikonñéjnú Na̱'mina, chjábejnú ngu̱i̱ndie nínga botíxoma xi je tikóndajnú ndeskande koó nga íts'i̱yanii̱ nga kamánda nga̱sondiee̱.
Nga̱t'a̱ kamábojóna, kó jún katse'éjnú'un ni chinie, kamáxíndána, kó jún katse'éjnú'un ni xi 'yó, kistso'bá són an, kó jún katse'éndiejnú'un ngo ngu̱i̱ndie nínga jajña an,
kistso'bá kji'ixtí an, kó jún katse'éjnú'un ṉjño xi tsajá an, kamá'onna, kó jún tsanguínchonjnú'un, kis'ijña an ndo̱bo̱a̱ya, kó jún tsanguínchonjnú'un.”
¿Axa̱ kji'ání nga kamáyajne̱ nga kis'iṉtje̱sén kó ji̱n katse'éjne̱ nínga tsjayojo, axa̱ kji'ání nga kis'iṉtje̱ kji'ixtí s'e̱ ji̱n katse'éjne̱ ṉjño?
¿Axa̱ kji'ání nga kamá'oón, axa̱ kji'ání nga kixindyin ndo̱bo̱a̱ya kó ji̱n tsanguínchonjne̱?”
S'e̱ bi ka̱tso̱o̱ kui nda̱ Ree̱ nga ku̱i̱chji̱a̱: “Ja̱koxi̱ ni xi xianjnú'un nga ngayeje ni xi kini'ánjo̱jnú ngo nda̱ ṉts'ié an xi 'niú ni̱ma̱a̱, ja̱ an boá xi bo̱a̱ kini'ánjo̱jnú'un.”
Kós'e̱ bi ka̱tso̱o̱ xta̱ xi síndo nga skoón: “Tixión boa'ájnú'un jún xta̱ xi ndajín, tanguínjnú nínga tikón ndi'í xi jmí ni̱xtjin k'o̱ xi je tikónda xi tsi̱'e̱ xindajín diabloo̱ ko̱jo ndítsjiee̱.
Nga̱t'a̱ nga kamábojóna kó katse'éjínjnú'un ni xi chinie, kamáxíndána kó katse'éjínjnú'un ni xi 'yó,
kistso'bá són an kó katse'éjínjnú'un ngo ngu̱i̱ndie nínga jajña an, kistso'bá kji'ixtí an kó jmí ṉjño katse'éjínjnú'un, kamá'onna ko̱jo ndo̱bo̱a̱ya kis'ijña an kó tsanguíntsitsijenjínjnú'un.”
Kós'e̱ kui jaá bi ka̱tso̱o̱: “Ndi̱a̱, ¿kji'ání nga kamáyajne̱ nga kamábojoó, nga kamáxíndaá, nga kis'iṉtje̱sén ji, nga katsjextí, nga kamá'oón, nga kixindyin ndo̱bo̱a̱ya kó kini'ánsénjínjne̱?”
Kós'e̱ bi ka̱tso̱o̱ nda̱ ree̱: “Ja̱koxi̱ ni xi xianjnú'un nga ngayeje ni xi kini'ánjínjnúu̱ ngo nda̱ ṉts'ié an xi 'niú ni̱ma̱a̱, ja̱ ti nde an kini'ánjínjnú'un kui nii̱.”
Kó kui xta̱ xi ndajiín ka̱majeé nínga jmí ni̱xtjin kju̱i̱e̱ jeé, kó xta̱ xi kixii̱ sa̱ko̱ó kjo̱a̱mindyion ngatsjé ni̱xtjii̱n.
Kó nguije kamá nga tsíchji̱a̱ Kjisoo̱ ngayeje kui eén, bi katsoó xta̱ tsi̱'e̱:
–Ja̱ je yajnú nga ngui jó ni̱xtjin chaja nga ka̱ma s'ué paskuaa̱, kó ndií nda̱ xi̱'ii̱n si̱'ank'as'ien tsi̱'e̱ nga kjót'a kro̱.
Kós'e̱ já nguito̱ko̱o̱ chiná'mii̱, já chji̱ni̱e̱kjo̱a̱kitii̱, ko̱jo já xchá nguito̱ko̱o̱ na̱xi̱ńdaá kamátikó ndi̱tsen ndi'aa̱ chiná'mi xi 'niú nk'a xaá xi 'mí Kaifaa̱,
kó índa tsi̱'e̱ nga ku̱i̱'índiso nga stso̱bo̱a̱ Kjisoo̱ ko̱jo tsi̱'e̱ nga sa̱'ínk'ién,
tanga bi katsoó xkjín:
–Jmí tsi ngu̱i̱jii̱n s'ueé nga bo̱a̱ si̱'án, tsi̱'e̱ nga ka̱makjánjiín xta̱ na̱xi̱ńdaá.
Kó nga tikón Kjisoo̱ na̱xi̱ńdá Betania̱, ki̱a̱ ndi'aa̱ Ximoo̱ nda̱ xi tjiín chi'in xi ts'enkjátsón tji̱xi̱n yojoná,
jachókón tiñaa̱ ngo xta̱chjón xi ya'a ngo ndí rámita̱ ndasíje̱n xi achichí chjí, kó indyiaá to̱ko̱ Kjisoo̱ nga tikónt'a yamíxaa̱.
Tanga nga kamábe kui nii̱ xta̱ tsi̱'e̱ Kjisoo̱ kats'énxchán nga bi katsó:
–¿Ánní nga ta tjíni'ánkjatsón kon kui ndasíjee̱n?
Nga̱t'a̱ kamá tsi tasá kastiñá, kó kamá tsi kui too̱n xta̱ ni̱ma̱ xi jmí to̱njiín katse'eé.
Kó Kjisoo̱ kamákjiín kui nii̱, s'e̱ bi katsó:
–¿Ánní nga jún ndyi̱ni'ánxtijnúu̱ kui xta̱chjo̱ón? Nga̱t'a̱ nda kji'i ni xi tjíts'énjo̱na,
nga̱t'a̱ jún, ngatsjé ni̱xtjin k'uíndojinjnú xta̱ ni̱ma̱a̱, tanga an jmí tsi ngatsjé ni̱xtjin kotíjñajinjnú'un.
Nga̱t'a̱ nga ndasíje̱n katsanguinjonna, je íjñanda yojona tsi̱'e̱ nga kjo̱nijín an.
Ja̱koxi̱ ni xi xianjnú'un nga tajñá ngu̱i̱ndienií nga̱sondiee̱ nínga k'uini̱jmi éntjatsi̱e̱e̱ Néná, ti bo̱a̱ ti ts'én ko̱ndókjo̱a̱ ni xi kats'én kui xta̱chjo̱ón, kó bo̱a̱ ts'én si̱'ankja'átsjien kui.
Kós'e̱ ngo nda̱ xi chji̱a̱ni nga tiejó xta̱a̱ Kjisoo̱ xi 'mí Juda Iskariotee̱, kijíkoón já nguito̱ko̱o̱ chiná'mii̱,
kó bi katsoó:
–¿Mí xi ko̱e̱'éjnú'un, kó an sa̱'ink'as'iénjnú'un Kjisoo̱?
Kó kui jaá kantié to̱ntiboa índa nga tsja̱á.
Ni̱xtjin tjoón nga chinie pan xi jmí nisan mindyiajiín, jachókoón xta̱ tsi̱'e̱ Kjisoo̱, kó bi katsó kui jaá:
–¿Ñání nga mejeén nga k'uijñándajne̱ ni xi xi̱ni̱ ji nga ka̱ma s'ué paskuaa̱?
Kó Kjisoo̱ bi katsó:
–Tanguínjnú na̱xi̱ńdá 'niuú, tindyi̱séjnú ngo nda̱ xi yajnú, kó bi t'ínjnúu̱: “Bi tsó nda̱ Mostroo̱: Je xó kamátiña ni̱xtjii̱n, kó ndi'a tse̱ xó sa̱'ín s'ué paskuaa̱, ko̱jo xta̱ tsi̱'e̱.”
Kó xta̱ tsi̱'e̱ kats'én ngayeje ni xi katsoó Kjisoo̱, kó íjñanda ni chinie tsi̱'e̱ s'ué paskuaa̱.
Kó nga kamánguixoón, Kjisoo̱ ko̱jo nga tiejó xta̱a̱ kis'iṉdot'a yamíxa̱.
Kó nga ndyi̱kjinie ṉño̱, bi katsó Kjisoo̱:
–Ja̱koxi̱ ni xi xianjnú'un, nga ngo jún xi sa̱'ínk'as'ienna.
Kós'e̱ achichí ndasen kamaá kui jaá, kó ńgó ńgó íts'i̱yanii̱ nga bi katsó:
–¿Ndi̱a̱, a an boá tsobo̱a̱?
Kós'e̱ Kjisoo̱ bi katsó:
–Xi sa̱'ínk'as'ienna, kuí boá xi sa̱nguíndá paa̱n ngu̱i̱ya ti̱bo̱a̱na.
Ja̱koxi̱ nga ndií nda̱ xi̱'ii̱n chjiénga bo̱a̱ ka̱maa̱ xikó ts'én kjit'a xo̱jo̱n eén Néná, tanga ¡ni̱ma̱ xó kui nda̱ xi tangat'anii̱ kui nga si̱'ank'as'ien! Ta sa ra nda tsi ta bo̱a̱a̱ katsenjín.
Kós'e̱ bi katsó Judaa̱, nda̱ xi kats'énk'as'ien Kjisoo̱:
–¿A an, Mostro̱?
S'e̱ Kjisoo̱ bi katsó:
–Ti jiní xi bo̱a̱ kase.
Kó tji̱e̱nga ndyi̱kjinie ni chiniee̱, Kjisoo̱ iskjíbé ngo pan, kats'énchikonñé, akjángá, s'e̱ katsjaá xta̱ tsi̱'e̱ kó bi katsoó:
–Chjábejnú kó chi̱ni̱e̱jnú, kuí xi'bi̱ xi yojona.
Kó nguije iskjíbé chi̱tse̱én, kó nguije katsjaá ndok'óchji Néná, katsjaá kui jaá, nga bi katsoó:
–T'i̱o̱jnú ngayeje jún,
nga̱t'a̱ kuí xi'bi̱ xi jínna, nínga tji'bínda ngo kjo̱a̱tja̱tsi̱e̱ tsi̱'e̱ Néná ko̱jo jún. Jín xi xtjoón tangat'anií kjo̱a̱ndaa̱ kjín xta̱, tsi̱'e̱ nga si̱'anjetakoón jeé.
Kó xiyájnú'un nga ngot'e̱ nguiti k'uijín an ndaá tostsi̱je̱é, ngaskande nga k'uíjo̱jnú'un xi tja̱tsi̱e̱e̱, nga ku̱i̱ndyión ngu̱i̱ndie nínga botixómá Na̱'mina.
Kó nguije kisie só xi ndaa̱ Néná, kijí nínga tikón tji̱ngu̱i̱ nínga tjín yá oliboo̱.
Kós'e̱ Kjisoo̱ bi katsoó xta̱a̱:
–Ngayejejnú nga kui ni̱xtji̱e̱e̱n nguiti s'i̱jinjínjnú an, nga̱t'a̱ je kjit'a xo̱jo̱n eén Néná nínga bi tsoó: “Sa̱'in'óo̱n nda̱ xi koo̱n cho̱tsa̱nga̱a̱ kó cho̱tsa̱nga̱a̱ stso̱joboa.”
Tanga nguije kjo̱a̱'á'yána, ki̱a̱ kjuíntjónjnú'un nangui Galilea̱.
Kó Peé bi katsoó Kjisoo̱:
–Nda tsi ngayeje xi nguiti s'i̱jinjiín ji, tanga an jmí ni̱xtjin bo̱a̱ sa̱'in an.
–Ja̱koxi̱ ni xi xian an nga kui ni̱xtji̱e̱e̱n ji, nguindiee̱ nga ska̱ndáya xa̱nda̱ xi̱'ii̱n, ján ndi̱ya je kini'ínkiejín yojóo nga yení.
Kó bi katsó Peé:
–Nda tsi ko̱yájóo̱ ji, tanga jmí ni̱xtjin nga sa̱'inkiejín an yojona nga bee̱ ji.
Kó ngayeje xta̱ tsi̱'e̱ xi ngasee̱ ti bo̱a̱ ti katsó nga.
Kós'e̱ jachójo̱ Kjisoo̱ xta̱ tsi̱'e̱ ngo ngu̱i̱ndie xi 'mí Jetsemani̱, kó bi katsoó:
–K'i̱e̱ ti̱ndyionrajnú k'i̱e̱e̱, tji̱e̱nga nga ki̱a̱a̱ kjuin an nga kuichjiáa̱ Na̱'mina.
Kó kijíjo̱ Peé ko̱jo nga jó ndií Sebedeoo̱, kó íts'i̱yanii̱ nga 'niú ndasen ko̱jo 'niú nda̱ kamaá.
Kós'e̱ Kjisoo̱ bi katsoó:
–Achichí ndasen tikón ini̱ma̱na ngaskande nga ko̱ya an, ti̱ndyionrajnú k'i̱e̱e̱, kó nijan ku̱i̱ndyiondá.
Kó Kjisoo̱ ngu̱i̱chí kijíboa'á, asién tikoó kó yejénxtien kje̱n ngaskande nga kisit'aa̱ t'ananguii̱, s'e̱ tsíchji̱a̱a̱ Néná nga bi katsó:
–Na̱'mi, tsi ka̱ma, chje̱'éxín boe'éní kui kjo̱a̱ni̱ma̱a̱, tanga jmí tsi ni xi xian an ni xi ngatama, tasá ngatama ni xi mejeén ji.
Kó jachó Kjisoo̱ nínga síndo xta̱ tsi̱'e̱, kó kamábe nga kjiyojofé, s'e̱ bi katsoó Peé:
–¿A kamájín chií nijan ikindyia ndyikón tsi ta ngo ora̱?
Ngata̱ tsjayojoféjínjnú, tasá Néná ndokjo̱a̱jnúu̱, tsi̱'e̱ nga chját'ayákónjínjnú, ja̱koxi̱ nga a̱sién ni̱xtjinjnú 'niú tikón, tanga inda tikón yojojnú.
Kó ti kijí nguiní Kjisoo̱ ingo ndi̱ya, ti tsíchji̱a̱ nguinií Néná nga bi katsó:
–Na̱'mi, tsi kjo̱a̱'niútjinnií nga kjo̱a̱'a an kui kjo̱a̱ni̱ma̱a̱, kjo̱a̱jiín, ngatama ni xi mejeén ji nga ka̱ma.
Kó nga jachó nguiní Kjisoo̱ nínga síndo kui jaá, ti kamábe nguiní nga kjiyojofé, nga̱t'a̱ ngaskande tjísichjá ma ndyi̱ko̱n nga ńjñaá.
Kó ti índo soboá nguiní, s'e̱ Kjisoo̱ ti kijíchji̱a̱ nguinií Néná xi ma ján ndi̱ya, kó ti katsó nguiní ni xi ja̱ bo̱a̱ je katsó.
Kós'e̱ jachókoón xta̱ tsi̱'e̱, kó bi katsoó:
–Tsjayojoféjnú 'ne̱, kó ti'ankja'yájnú, je jachó chi̱bo̱a̱ nga ndií nda̱ xi̱'ii̱n si̱'ank'as'ien ngu̱i̱ya tsja xta̱ jé.
Ti̱sítji̱e̱njnú, tjián 'ne̱, tsitsíjenjnúu̱ nga je ts'éndibá tiña xi sa̱'ínk'as'ienna.
Kó ti ts'énchji̱a̱ ngase Kjisoo̱ nga jachókoón nda̱ xi 'mí Judaa̱, ngo nda̱ xi chji̱a̱ni nga tiejó xta̱ tsi̱'e̱, kó kjín xta̱ tji̱e̱njo xi ndyi̱ya'a ki̱cha̱ ko̱jo yá, kó kui xtaa̱, já nguito̱ko̱o̱ chiná'mii̱ ko̱jo já chji̱ni̱e̱kjo̱a̱kitii̱ ko̱jo já xchá nguito̱ko̱o̱ na̱xi̱ńdaá xi katsanguiya.
Kó kui nda̱ xi kats'énk'as'ien Kjisoo̱ ngo chi̱bo̱a̱ katsjaá kui xtaa̱ nga bi katsoó:
–Kui xi ngo ndsó tsjáa̱ t'anijon, kuí boá xi Kjisoo̱, kó ndo̱bo̱a̱jnú.
Kó Judaa̱ tji̱e̱nmá jachókón tiñaa̱ Kjisoo̱ kó bi katsoó:
–¡Tinde Mostro̱!
Kó ngo ndsó katsjaá t'anijon.
Tanga Kjisoo̱ bi katsoó:
–Nda̱ amingo̱, ti'in ji ni xi si̱'in.
Tanga ngo nda̱ xi nijan tikónjo̱ Kjisoo̱ ki̱a̱a̱, ts'axié ki̱cha̱ ndojoó, kó kats'én'oón nga tsatiee̱ tji̱bo̱a̱nijon ngo nda̱ mosoo̱ chiná'mi xi 'niú nk'a xaá.
Kós'e̱ Kjisoo̱ bi katsó:
–Chje̱'étjé ki̱cha̱ ndojóo̱, nga̱t'a̱ xi ki̱cha̱ ts'enk'ién, ti ki̱cha̱ ni'ánk'iénni nga.
¿A ni'ínkjéjín ji nga ka̱ma kuichjiáa̱ Na̱'mina ngot'e̱ tsi̱'e̱ nga sa̱nguíyana tiejó xtín ndítsjiee̱ xi jun tsi̱'e̱ nga k'o̱xié'ana?
Tanga tsi bo̱a̱ sa̱'in an, ¿ja̱ kóts'en kjo̱tjosón ni xi kjit'a xo̱jo̱n eén Néná nga bo̱a̱ tsó nga chjiénga bo̱a̱ ts'én ka̱ma kui nii̱?
Ti kuii̱ chi̱bo̱a̱ bi katsoó Kjisoo̱ ngayeje xtaa̱:
–¿A chejé an nga ki̱cha̱ ndojó ko̱jo nga yá kich'iajnú nga jé'e̱ndoboájnú'un? Ndyiojón ndyiojón akoyá an ndi̱tsen na̱ngo̱xi̱i̱, kó kandobájínjnú'un.
Tanga ngayeje kui nii̱ kjima tsi̱'e̱ nga kjo̱tjosón ni xi kjit'a xo̱jo̱n eén Néná xi kats'énda já chji̱ni̱e̱'e̱én Néná.
Kós'e̱ ngayeje xta̱ tsi̱'e̱ Kjisoo̱ íjñámasien, s'e̱ tsanga.
Já xi katsoboá Kjisoo̱ kijíjo̱ nínga tikón nguito̱ko̱o̱ chiná'mi xi 'niú nk'a xaá xi 'mí Kaifaa̱, nínga je síndotikó já chji̱ni̱e̱kjo̱a̱kitii̱ ko̱jo já xchá nguito̱ko̱o̱ na̱xi̱ńdaá.
Kó Peé nkjin nkjin kijítji̱nguii̱ ngaskande nga jachó ndi̱tsen ndi'aa̱ chiná'mi xi 'niú nk'a xaá, s'e̱ ts'as'ien, kó ki̱a̱ kis'ijñajii̱n jajún xi kondaa̱, tsi̱'e̱ nga sku̱i̱e̱ ni xi ka̱ma nga kju̱i̱e̱t'aa̱.
Kó já nguito̱ko̱o̱ chiná'mii̱ ko̱jo ngayeje jáxá nguito̱ko̱o̱ ndyi̱mongase ngo én ndiso kondraa̱ Kjisoo̱ ta tsi̱'e̱ nga si̱'ank'ién,
tanga jmí ni kasakojiín, nda tsi achichí kamá chistiko̱ ndiso xi jachó. Tichaa̱n nga jet'a jachó jó chistiko̱ ndiso,
xi bi katsó:
–Kuí nda̱a̱ xi bi katsó: “Ka̱mana sa̱'inkixóndó an na̱ngo̱xi̱i̱ Néná, kó ján tsi ni̱xtjin sa̱'inda nguiñá an kje̱'e.”
Kó nda̱ nguito̱ko̱o̱ chiná'mi xi 'niú nk'a xaá jastjíe̱n nga bi katsoó Kjisoo̱:
–¿A jmí ni sejín? ¿Mí ni xi ndyi̱chji̱a̱ kui jaá kondra̱ tse̱?
Tanga Kjisoo̱ jmí ni katsójín. Kós'e̱ chiná'mi xi 'niú nk'a xaá bi katsoó:
–Nguiboanéná xi tikoón, nga t'íyéjne̱ tsi ji xi Kristoo̱, ndií Néná.
S'e̱ Kjisoo̱ bi katsó:
–Ji xi je bo̱a̱ kase, kó xiyájnú'un nga ndeskande ngot'e̱ ku̱i̱'ítsi̱yani nga xcha̱jnú nga ndií nda̱ xi̱'ii̱n k'uijñá nínga kixii̱ nga'niuú Néná, ko̱jo nga kjo̱e̱'éjinni ngu̱i̱jin ṉdi̱ nga kji̱ndi̱báni ndi'ak'ajmi ján.
Kós'e̱ chiná'mi xi 'niú nk'a xaá, kats'énxchán kó iskjíndiyájón ma ṉjño xi yajá kui, s'e̱ bi katsó:
–¡Ch'o katsoó Néná! ¿Kó si̱'an ngase chistiko̱? Jún ma xi kanda'yájnú én ch'o tsó xi tsíchji̱a̱,
¿kóts'en sasiénjnú kui nii̱ jún?
S'e̱ bi katsó kui jaá:
–Tjínrií jé, kó chjiénga si̱'ank'ien.
Kós'e̱ akatítiajón kje̱n Kjisoo̱, kje̱'e xi ye'eé tji̱ngo̱, kó kje̱'e xi tsat'a t'anijon,
nga bi katsoó:
–Kristo̱, t'íyétjén ji xikoó ngo nda̱ chji̱ni̱e̱'e̱én Néná, 'yání xi ye'eé tji̱ngo̱.
Ko̱jo jí boá xi tiṉtje̱je ji Kjisoo̱, kui xta̱ xi chji̱a̱ni nangui Galileaa̱.
Tanga Peé kats'énkiejín yojoo̱ nguindyi̱ko̱n xtaa̱ nga bi katsoó:
–Bejín an ni xi se ji.
Kó kijí xtji̱e̱e̱n nga̱ntjo̱a̱a̱ nínga kamábe nguiní ingo na̱ chji̱ni̱e̱'bo, kó kui naa̱ bi katsoó xta̱ xi síndo ki̱a̱a̱:
–Ko̱jo kuí xtaa̱ xi kistso'bájo̱ Kjiso̱ xi chji̱a̱ni Nasare̱t.
Tanga Peé ti kats'énkiejín nguiní yojoo̱, nga bi katsó:
–Nguiboanéná nga bejín an kui nda̱a̱.
Ngu̱i̱chí sajín, tjín já xí síndo ki̱a̱a̱ xi jachókón tiñaa̱ Peé, kó bi katsoó:
–Ja̱koxi̱ nga ki̱a̱ kis'iṉtje̱tji̱nguíi̱ Kjisoo̱, nga̱t'a̱ xikó ts'én chji̱a̱ já xi chji̱a̱ni Galilea̱ bo̱a̱ ts'én ndokjo̱e̱ ji.
Kós'e̱ Peé íts'i̱yanii̱ nga ch'o ts'én tsíchji̱a̱, ko̱jo nga nguiboanéná katsó nga bi katsó:
–¡Bejín an kui nda̱a̱!
Kó ti kji'a askandáyá xa̱nda̱ xi̱'ii̱n.
Kós'e̱ Peé ja'átsjiee̱n ni xi katsó Kjisoo̱ nga bi katsoó: “Nguindiee̱ nga ska̱ndáya xa̱nda̱ xi̱'ii̱n, ján ndi̱ya je kini'ínkiejín yojóo nga yení.” S'e̱ jataxie ndi̱tsen ján, kó achichí on askandá Peé.
Nga kisisie̱én, ngayeje já nguito̱ko̱o̱ chiná'mii̱ ko̱jo já xchá nguito̱ko̱o̱ na̱xi̱ńdaá, kamátikó xtín tsi̱'e̱ nga índa nga sa̱'ínk'ién Kjisoo̱,
kó íta'niú nga kijíjo̱, s'e̱ kini'ánk'as'iee̱n nda̱ xtitjón Ponsio Pilatoo̱.
Kós'e̱ Judaa̱, nda̱ xi kats'énk'as'ien Kjisoo̱, nga kamábe nga je si̱'ank'ien Kjisoo̱, kats'énk'oyá yojoo̱ nga katsjá'óyá nguinií nga kantié to̱ntiboaa̱ já nguito̱ko̱o̱ chiná'mii̱ ko̱jo já xchá nguito̱ko̱o̱ na̱xi̱ńdaá,
kó bi katsó:
–Kats'enjé an nga kats'enk'as'ienjnú'un nga kini'ánk'ién ngo nda̱ xi jmí jéjiín.
S'e̱ kui jaá bi katsó:
–¿Kó ji̱n mí ndasenjne̱ kui nii̱? ¡Ni tse̱ boá xi'ba̱!
Kó Judaa̱ atítsojo to̱ntiboaa̱ ki̱a̱ na̱ngo̱xi̱i̱, jataxie, s'e̱ kijí, kó kats'énxíndo yojoo̱.
Tanga já nguito̱ko̱o̱ chiná'mii̱ ja'á'yá kui too̱n, s'e̱ bi katsó:
–Kjo̱a̱kitii̱ tsjandiéjín nga kui too̱n ki̱a̱ ku̱i̱ndyia koxa̱ to̱nchji̱e̱e̱ na̱ngo̱xi̱i̱, nga̱t'a̱ chjií nga kini'ánk'ién ngo nda̱ boá.
Kó nguije asíyaá xkjín mí ni xi sa̱'ín, ngo t'anangui ts'atsie xi 'mí: Ngu̱i̱ndiee̱ nda̱ xi ts'énda ti̱ji̱í, tsi̱'e̱ nga ki̱a̱ ko̱ónijín xta̱ xi xín nangui chji̱a̱ni.
Kó kuíni nga, ngaskande ngot'e̱, Ngu̱i̱ndiee̱ jín 'mí kui ngu̱i̱ndiee̱.
Kós'e̱ bo̱a̱ ts'én jatjosón ni xi katsó nda̱ chji̱ni̱e̱'e̱én Néná xi 'mí Jeremíaa̱, kji'a nga bi katsó: “Kó iskjíbé nga kantié to̱ntiboaa̱, chjí xi íjñaá xta̱ Israe̱l nga bo̱a̱ tjín chjií kui nda̱a̱,
kó katse'eé tsi̱'e̱ nga ts'atsie ngu̱i̱ndiee̱ nda̱ xi ts'énda ti̱ji̱í, xikó katsó Ndi̱a̱a̱.”
Kó Kjisoo̱ jachó kje̱n nda̱ xtitjón xi 'mí Pilatoo̱, kó kui nda̱a̱ bi katsó nga asíyaá Kjisoo̱:
–¿A jí xí nda̱ Ree̱ xta̱ judíoo̱ ji?
–Ja̱ bo̱a̱ kji'i ni xi t'íse ji.
Kó kji'a nga já nguito̱ko̱o̱ chiná'mii̱ ko̱jo já xchá nguito̱ko̱o̱ na̱xi̱ńdaá yínguíta'in Kjisoo̱, jmí ni katsójín.
Kós'e̱ bi katsó nguiní Pilatoo̱ nga asíyaá:
–¿A nda'yéjín ngayeje ni xi tjí'mí kondra̱ tse̱?
Tanga Kjisoo̱ nde ngo én tsíchji̱a̱jín, kó ngaskande achichí kijíndikoón nda̱ xtitjoón kui nii̱.
Kó xki̱ nga ma s'ué paskuaa̱, nda̱ xtitjoón kamángaá nga 'bijñándé ngo nda̱ xi tji'yá ndo̱bo̱a̱ya, ta xi mí'á xta̱ na̱xi̱ńdaá.
Kó kui ni̱xtjin ján ndo̱bo̱a̱ya kis'ijña ngo nda̱ xi ta 'yání xi kamábe, xi 'mí Barraba̱.
Kó nga kamátikó xta̱ na̱xi̱ńdaá, bi katsó Pilatoo̱:
–¿'Yání xi mejénjnú nga k'uijñándé an: a Barrabaa̱, axa̱ Kjisoo̱ kui xi Kristoo̱ 'mií?
Nga̱t'a̱ ja̱ bo̱a̱ je be Pilatoo̱ nga ta kjo̱a̱a̱ kjo̱a̱'ontakón boá nga kini'ánk'as'ien Kjisoo̱.
Kó tji̱e̱nga tikón Pilatoo̱ ngu̱i̱ndie nínga ni'ánjeé, chjo̱ón katsanguiyaa̱ ngo én xi bi tsó: “Ngata̱ jijín chingajin nii̱ kui xta̱ kixii̱, nga̱t'a̱ achichí kjo̱a̱ni̱ma̱ ja'atio an ngu̱i̱jin ńjñána ngot'e̱ tangat'anii̱ kui.”
Tanga já nguito̱ko̱o̱ chiná'mii̱ ko̱jo já xchá nguito̱ko̱o̱ na̱xi̱ńdaá, kats'eén kjo̱a̱'niú xta̱ na̱xi̱ńdaá tsi̱'e̱ nga, nga tasá Barrabaa̱ xi k'uijñándé, kó nga Kjisoo̱ xi si̱'ank'ien ka̱tso̱.
Kó nda̱ xtitjoón, bi katsó nga asíyaá xta̱ na̱xi̱ńdaá:
–¿'Yání nga jó kui jaá xi mejénjnú nga k'uijñándé?
Kó bi katsó xta̱ na̱xi̱ńdaá:
–¡Barrabaa̱!
S'e̱ Pilatoo̱ bi katsó nguiní:
–¿Kó mí ni xi sa̱'injo̱ an Kjisoo̱ kui xi Kristoo̱ 'mií?
Kó ngayeje xta̱ na̱xi̱ńdaá bi katsó:
–¡Tjat'e ji kro̱!
Tanga bi katsó nda̱ xtitjoón:
–Ja̱ ¿mí ni xi ndajín xi kats'én?
Tanga tasá ma 'niú ngase askandáyá xtaa̱ nga bi katsó:
–¡Tjat'e ji kro̱!
Kó nga kamábe Pilatoo̱ nga nguiti jmí ni kamájín kats'én, nga tasá kamákján ngasee̱ xta̱ na̱xi̱ńdaá, iskjíbé chií ndójoa s'e̱ aniéjón tsja nguindyi̱ko̱n xtaa̱, kó bi katsó:
–Jmí jéjínna kjo̱a̱a̱ nga ko̱ya kui nda̱ kixii̱, ni tsa̱jún boá kui nii̱.
Kó bi katsoó xta̱ na̱xi̱ńdaá:
–¡Ji̱n ko̱jo ndíjne̱ ngatamajéjne̱ kjo̱a̱a̱ nga ko̱ya kui nda̱a̱!
Kós'e̱ Pilatoo̱ íjñandé Barrabaa̱, kó katsjá kjo̱a̱ tsi̱'e̱ nga kjoaá Kjisoo̱, s'e̱ kats'énk'as'ien tsi̱'e̱ nga kjót'a kro̱.
Kó ki̱a̱ kachje'éxiín ṉjñoo̱ Kjisoo̱, s'e̱ kats'énkajá ngo ṉjño xi koán,
kó ngo korona̱ nda'yá í'á to̱ko̱, s'e̱ ngo yáxá íyá tsja fojní, s'e̱ kui jaá tsajnókie nga asiént'aa̱ tikoó nga bi katsoó:
–¡Tinde nda̱ Ree̱ xta̱ judío̱!
Kó atítiajón, iskjíbé yáxaá s'e̱ ts'anié to̱ko̱ Kjisoo̱.
S'e̱ nguije tsajnókie, ja'áxiín ṉjño xi kjit'a nga̱xto̱n s'e̱ kats'énkajá nguiní ṉjñoo̱, s'e̱ kijíjo̱ tsi̱'e̱ nga ko̱ót'a kro̱.
Kó nga jatjo ki̱a̱a̱, kamábe ngo nda̱ xi chji̱a̱ni na̱xi̱ńdá Sirene̱ xi 'mí Ximo̱, kui nda̱a̱ kini'aán kjo̱a̱'niú tsi̱'e̱ nga asíko̱jo nga ya'ajo̱ kroo̱ Kjisoo̱.
Kó nga jachó ngo ngu̱i̱ndie xi 'mí Gólgota̱, ngu̱i̱ndiee̱ ṉdato̱ko̱ ini̱ma̱, tsó kui eén,
ki̱a̱ katse'eé bino̱ xi kini'ánk'ájinni ni sa, tanga nguije askot'a Kjisoo̱, kamámejénjiín kats'e.
Nguije akjat'a kro̱, jajuún katsatonjo̱ kjo̱a̱ch'áṉcha̱ ṉjñoo̱ Kjisoo̱, s'e̱ iskjíbé ṉjño xi kats'én nga ngo nga ngo. Bo̱a̱ ts'én jatjosón ni xi katsó nda̱ chji̱ni̱e̱'e̱én Néná nga bi katsó: “Kats'énkja'asoón xkjín ṉjñona, kó katsatonjo̱ kjo̱a̱ch'áṉcha̱ ṉjñona.”
Kó ki̱a̱ kis'iṉdo, nga askondá Kjisoo̱.
Kó ngo yátie yít'a nk'aa̱ to̱ko̱ kroo̱ xi bi tsó: “KUI XI'BI̱ XI KJISOO̱, NDA̱ REE̱ XTA̱ JUDÍOO̱.”
Kós'e̱ nijan akjat'a kro̱ Kjisoo̱ jó já chejé, ngo nga fojnií ko̱jo ngo nga skoón.
Kó xta̱ xi ja'a ki̱a̱a̱ achichí ch'o katsoó Kjisoo̱, kó kats'énkatjí ma to̱ko̱,
nga bi katsoó:
–¡Ji xi ni'ínkixóndé jí ngo na̱ngo̱xi̱, s'e̱ xi ma ján ni̱xtjin ni'índe nguiní, 'na̱xié'é so̱bo̱e̱ ji yojóo, tsi ndií Néná jí, kó titjaje̱n ji kroo̱!
Ti bo̱a̱ ti ts'én tsajnókie já nguito̱ko̱o̱ chiná'mii̱, já chji̱ni̱e̱kjo̱a̱kitii̱, já fariseoo̱ ko̱jo já xchá nguito̱ko̱o̱ na̱xi̱ńdaá nga bi katsó:
–Ts'axié'á kje̱'e xta̱, tanga majiín 'boxié'á soboá yojoo̱, tsi kjeén nga kui xi nda̱ Ree̱ Israe̱l ngatjatjajen kroo̱ ngot'e̱ ma, ki̱a̱ ka̱ma nga s'i̱jinjne̱ kui.
Kamá'niátakón Néná, ja̱ Néná ngat'axié'á ngot'e̱ 'ne̱ tsobo̱a̱ tsi tjoó, nga̱t'a̱ bi katsó: An xi ndií Néná.
Kó ti bo̱a̱ ti ts'én ch'o katsó já chejé xi nijan kisit'ajo̱ kro̱ Kjisoo̱.
Kó ndeskande nga ndis'ueé kó ngaskande nga kamá chi̱bo̱a̱ ján nga kamánguixón, ngayeje nga̱sondiee̱ kis'iejñó.
Kó nguije ma kamá chi̱bo̱a̱ ján nga kamánguixón Kjisoo̱ 'niú askandáyá nga bi katsó:
–Elí, Elí, ¿lama sabaktani? (Ne tsa'a̱n, Ne tsa'a̱n, ¿ánní nga ti'bíjñímasiénní? Tsó kui eén)
Kó tjín ka'a xta̱ xi síndo ki̱a̱a̱, nga tsint'ié ni xi katsó Kjisoo̱, bi katsó:
–Nda̱ chji̱ni̱e̱'e̱én Néná xi 'mí Elíaa̱ ts'énchji̱a̱a̱.
Kó ti kji'a tsanga ma ngo nda̱ xi kijíkja'á ngo nixó xi kats'énk'andyi̱ni bino̱ san, s'e̱ ngo yáxá ítokó, s'e̱ katsjaá Kjisoo̱ tsi̱'e̱ nga k'uí.
Tanga xta̱ xi ngasee̱ bi katsoó:
–Xióchonjnú, akjenráa̱ nga Elíaa̱ kjo̱e̱'ék'axié'á.
Kó Kjisoo̱, ti askandáyá nguiní, s'e̱ k'ien.
Kó ṉjñonńtjibé xi tjíchjáni ngu̱i̱ya nínga 'niú ndikoón na̱ngo̱xi̱i̱ jó tjín kamá nga katjondiyá, ndeskande nk'a ján ngaskande nguindie ján, s'e̱ kjindibá ngo kjo̱a̱ndi̱ko̱n kui t'ananguii̱, kó ndi̱jo̱o̱ tsakjanga,
kó nguije jataxie nga̱tsjo̱ó, nguije ja'á'yaá Kjisoo̱, kui xtaa̱ ts'as'ien na̱xi̱ńdá tsjiee̱, kó achichí ma xta̱ xi kamábe.
Kó nguito̱ko̱o̱ jajuún ko̱jo jajún xi ndyi̱konda Kjisoo̱ nga kamábe kjo̱a̱ndi̱ko̱ón ko̱jo ngayeje ni xi kamaá, achichí katsakjónní kó bi katsó:
–¡Ja̱koxi̱ nga kui nda̱a̱ xi ndií Néná!
Kó kjín ma ínchjín xi ta kjin askotsijennii̱ ni xi kamaá, xi tsajátji̱nguii̱ Kjisoo̱ ndeskande Galilea̱ nga kats'énseén,
ngu̱i̱jii̱n kui ínchjiín kis'iṉdo na̱ Riya̱ Lenaa̱, na̱ Riyaa̱ na̱aa̱ Sandiyaá ko̱jo Kosiee̱ ko̱jo na̱aa̱ ndií Sebedeoo̱.
Kó nga kamánguixoón, jachó ngo nda̱ cho̱n xi chji̱a̱ni na̱xi̱ńdá Arimatea̱ xi 'mí Kosie̱, xi ti xta̱ tsi̱'e̱ Kjisoo̱ kamá nga,
kó kui nda̱a̱ kijíkoón Pilatoo̱ kó tsí'áa yojo k'iee̱n Kjisoo̱, s'e̱ Pilatoo̱ katsjá kjo̱a̱ tsi̱'e̱ nga kui nda̱a̱ si̱'ank'as'iee̱n yojoo̱ Kjisoo̱.
Kó Kosiee̱ iskjíbé yojo k'iee̱n Kjisoo̱, kó ngo ṉjñonńtjibé tsjie ítsakjájón,
s'e̱ íjñá yojo k'iee̱n Kjisoo̱ ngo ngu̱i̱ya nga̱tsjo tja̱tsi̱e̱, xi kamánda t'a ngo ndi̱jo̱ je, s'e̱ kats'éngátíkjayá ngo ndi̱jo̱ je xi íchjáni nga̱ntjo̱a̱a̱ kui nga̱tsjo̱ó, s'e̱ kijí kui nda̱a̱.
Kó ki̱a̱ kje̱n nga̱tsjo̱ó síndo na̱ Riya̱ Lenaa̱, ko̱jo na̱ Riyaa̱ xi ingoo̱.
Kó nga kamánguindyiojón, nguije ja'a ngo ni̱xtjin nga ik'íjñanda s'ué paskuaa̱, kamátikó ngayeje já nguito̱ko̱o̱ chiná'mii̱ ko̱jo já fariseoo̱ kje̱n Pilatoo̱,
kó bi katsó:
–Ndi̱a̱, je ja'átsjienjne̱ nga kui nda̱ ndisoo̱ bi katsó nga kis'ijña: Nguije kjo̱a̱'a ján ni̱xtjin kjo̱a̱'á'yána.
Nanguíye ji nga xchindá nga̱tsjo̱ó ngaskande xi ma ján ni̱xtjin, nga̱t'a̱ tsá jmí tsi ta xta̱ tsi̱'e̱ kjo̱e̱'e nga jñoó, s'e̱ kjo̱jo yojoo̱, kó bi ka̱tso̱o̱ xta̱ na̱xi̱ńdaá: “Je ja'á'yaá ngu̱i̱jii̱n xta̱ xi je jesón”, kó kui kjo̱a̱ndisoo̱ je ngase ka̱ma ta bo̱a̱jiín xi tjoón.
Kó Pilatoo̱ bi katsó:
–Tanguínjo̱jnú jajún, kó nda nga konda nga̱tsjo̱ó.
S'e̱ kijí kui jaá, kó askondá nga̱tsjo̱ó kó ngo ndi̱jo̱ je íjñachjaá nga̱ntjo̱a̱ nga̱tsjo̱ó, s'e̱ ki̱a̱ kis'iṉdondá jajuún.
Nguije ja'a ni̱xtjin ndikoón, nga kisisie̱én nga ni̱xtjin tjoón xomanaa̱, kijíkatsijen nga̱tsjo̱ó Kjisoo̱ na̱ Riya̱ Lenaa̱, ko̱jo na̱ Riya̱ xi ingoo̱.
Kó ngo kjo̱a̱ndi̱ko̱n 'niú ja'a, nga̱t'a̱ ngo ndítsjiee̱ Néná jatjajenni ndi'ak'ajmii̱ kó nga je'e, kats'éntíyaá ndi̱jo̱ xi kji'ixtio nga̱tsjo̱ó, s'e̱ kis'ijña són nga̱soón.
Kó kui ndítsjiee̱ 'na̱ kamá xikoó nga foa'at'e, kó ṉjño xi yajá tiboa xó xó kamá.
Kó jatsié ma jajún xi ndyi̱kondaa̱ kó tiboa'andá ma kamá xikoó xta̱ xi je jesón.
Kó kui ndítsjiee̱ bi katsoó ínchjiín:
–Ngata̱ ndakonjín majnú, nga̱t'a̱ je be an nga Kjisoo̱ xi ndyi̱mindyiséjnú, nda̱ xi akjat'a kroo̱,
k'i̱e̱jín tikón, nga̱t'a̱ je ja'á'yaá, xikó katsó kui. Ja̱bíjnú'un, kó tsitsíjenjnúu̱ ngu̱i̱ndie nínga ik'íjñá yojoo̱.
Tsá tanguínjnú kó t'íyajnúu̱ xta̱ tsi̱'e̱ nga je ja'á'yaá ngu̱i̱jii̱n xta̱ xi je jesoón, kó bo̱a̱ t'ínjnúu̱ nga ki̱a̱ ko̱e̱je̱tjónjnú nga konguínjnú nangui Galilea̱, ki̱a̱ xcha̱jnú kui. “Ja̱ je kixiyajnú'un.”
Kós'e̱ kui ínchjiín tsá jatjo nga̱tsjo̱ó kó katsakjónní ko̱jo 'niú tsja kamaá, tsanga ma nga kijítsáyaá kui eén xta̱ tsi̱'e̱ Kjisoo̱. Kó tji̱e̱nga ndyi̱fítsáyaá xta̱ tsi̱'e̱ Kjisoo̱,
Kjisoo̱ jachó nínga síndo kui ínchjiín, kats'éntinde, kó kui ínchjiín kijíkón tiñaa̱, janíkjá se Kjisoo̱, s'e̱ kats'éndikón.
Kós'e̱ Kjisoo̱ bi katsó:
–Ngata̱ ndakonjín majnú, tanguínjnú kó t'íyajnúu̱ ṉts'ié an, tsi̱'e̱ nga ko̱e̱je̱ nangui Galilea̱, kó ki̱a̱ sku̱i̱e̱na.
Kó kamátikó kui jaá ko̱jo já xchá nguito̱ko̱o̱ na̱xi̱ńdaá, s'e̱ índa tsi̱'e̱ nga tsie to̱n ko̱e̱'eé jajuún,
nga bi katsoó:
–Bi t'ínjnú: “Xta̱ tsi̱'e̱ Kjisoo̱ je'e nga jñoó kó kats'énchejé yojoo̱ Kjisoo̱ tji̱e̱nga ndyi̱tsjayojoféjne̱.”
Kó tsi ku̱i̱nt'ie kui nii̱ nda̱ xtitjoón, ji̱n xi yajne̱ kó k'uinjne̱, kó jmí kjo̱a̱xti k'uiéjínjnú.
Kó kui jajuún iskjíbé too̱n, s'e̱ kats'én ngayeje ni xi ki'mií. Kui én xi'bi̱ xi ki'míyaá já judíoo̱ ngaskande kui ni̱xtjin xi'bi̱.
Kó bo̱a̱ ts'én nga tiengo xta̱ tsi̱'e̱ Kjisoo̱ kijí nangui Galilea̱, nínga tikón tji̱ngu̱i̱ xi katsoó Kjisoo̱,
kó kui jaá nga kamábe Kjisoo̱ kats'éndikón, tanga tjín ka'a xi jó xi ján íjñaá ini̱ma̱a̱.
Kó Kjisoo̱ kijíkón tiñaa̱, s'e̱ bi katsoó:
–Je katse'éna xá nga kotixomáa̱ ngayeje ni xi tjín ndi'ak'ajmi ján ko̱jo ni xi tjín t'ananguii̱.
Kó kuíni, tanguínjnú kó xta̱ tsa'a̱n ti'ánjnú ngayeje xta̱ na̱xi̱ńdá, tatíndánijnú nga si̱'an kaxomájnú ja'eén Na̱'mii̱, ja'eén ndií, ko̱jo ja'eén A̱sién Ni̱xtjii̱n,
kó takoyajnúu̱ nga sa̱'ínkjatjosón ngayeje ni xi akoyájnú'un, kó an ngatsjé ni̱xtjin kotíjñajojnú'un ngaskande nga kju̱i̱e̱ nga̱sondiee̱. Bo̱a̱ kji'i.
Bi ts'én 'bítsi̱ya éntjatsi̱e̱ xi chji̱a̱ kjo̱a̱a̱ Jesukristoo̱, xi ndií Néná.
Xikó ts'én kjit'a xo̱jo̱n xi kats'én'indó nda̱ chji̱ni̱e̱'e̱én Néná xi 'mí Isayaa̱ nínga bi tsó:
K'i̱e̱ sanguiyatjoón chji̱ni̱e̱'énna,
tsi̱'e̱ nga ku̱i̱'íjñanda ndi̱yáa̱ nguindyikin ji.
Nda'yáa ngo nda̱ xi kjandayá nangui kixií xi bi tsó:
“T'íjñandajnúu̱ ndi̱ya̱á Ndi̱a̱a̱,
ti'ankixi̱jnú ndi̱ya̱á kui.”
Kó ki̱a̱ jachó Juaa̱ nangui kixií tsi̱'e̱ nga atíndá xtaa̱, kó íni̱jmi nga sa̱tíndá tsi̱'e̱ nga sa̱'ínk'oyá yojoo̱ kjo̱a̱a̱ jé xí ndyi̱ts'en, tsi̱'e̱ nga si̱'anjetakoón.
Kó ngayeje xta̱ xi tjín nangui Judea̱ ko̱jo ngayeje xta̱ xi tjín na̱xi̱ńdá Jerusale̱n, jataxie nga tsint'ieé. Kó Juaa̱ atíndá kui xtaa̱ ngu̱i̱jii̱n ndeje' Jordaa̱n, kó ki̱a̱ katsáyá jeé.
Ṉjño xi tsajá Juaa̱ tsja̱a̱ cho̱ to'o yits'en kamándani kó ngo tji̱xin íkjá ndáyaá, kó chjo̱bo̱a̱ ko̱jo ntsjién xi 'bé nguindie k'ijñá ján xi iskjinie.
Bi katsó nga íni̱jmi:
–Jaskan an ndibá ngo nda̱ xi tjín ngasee̱ nga'niú, kó ngaskande an tsoboájínna nga kotíjñando an nga skjíndóo̱ ń'niuú tji̱xíndieé.
An, nga ja̱koxi̱ ndójoa atindáníjnú'un, tanga kui xi s'e̱ kji̱ndi̱baá, A̱sién Ni̱xtjii̱n Néná xí ko̱tíndánijnú.
Kui ni̱xtjin ján, Kjisoo̱ jatjoni na̱xi̱ńdá Nasare̱t, ngo ngu̱i̱ndie xi tikón nangui Galilea̱, kó Juaa̱ atíndá Kjisoo̱ ki̱a̱ ngu̱i̱jin ndeje' Jordaa̱n.
Kó nga ts'énfotaxiejin ngu̱i̱jin ndójoaa̱, Kjisoo̱ kamábe nga katjox'a ndi'ak'ajmi ján, kó nga A̱sién Ni̱xtjii̱n Néná ja̱ kji'i tójo ma kji'i nga kjindibánié.
Kó kanda'yáa ngo nda̱ ndi'ak'ajmi ján xi bi katsó:
–Jí xí ndí tjóna, 'niú tsjatjínna kjo̱a̱a̱ ji.
Nguije kamá kui nii̱, A̱sién Ni̱xtjii̱n Néná tji̱e̱nmá kijíjo̱ Kjisoo̱ nangui kixií.
Kó nguije kananguis'ien ndo̱bo̱a̱ya Juaa̱, Kjisoo̱ kijí nangui Galilea̱ nga íni̱jmi éntjatsi̱e̱e̱ Néná.
Kó bi katsó:
–Je jachó ni̱xtjin, kó Néná je tsá ko̱tíxoma, ti'ank'oyajnú yojojnú, kó ti'ans'ijinjnú éntjatsi̱e̱e̱ Néná.
Kó nga tso'bá Kjisoo̱ t'a ndáchíkón xi tikón nangui Galilea̱, kamábe nda̱ xi 'mí Ximoo̱ ko̱jo ṉts'i̱e̱ kui nda̱a̱ kui xi 'mí Jandree̱ nga nda̱'ya ndyi̱mején ngu̱i̱jin ndáchíkoón, nga̱t'a̱ xá tji̱o̱ kats'én kui jaá.
Kó Kjisoo̱ bi katsoó:
–Ndibátjinguijnú'un, kó an xí sa̱'injnú'un nga tasá xta̱ xi k'uitíkójnú xikoó tsi tji̱o̱ xi ko̱ndo̱bo̱a̱jnú.
Kó ti kji'a índomasien nda̱'yaa̱, kó kijítji̱nguii̱ Kjisoo̱.
Kó ngu̱i̱chí boa'á kijí Kjisoo̱, s'e̱ kamábe nda̱ xi 'mí Sandiyaá ko̱jo ṉts'i̱e̱ kui nda̱a̱ xi 'mí Juaa̱, ndií nda̱ xi 'mí Sebedeoo̱, kui jaá ngo ngu̱i̱ya tjotso je síndo nínga ndyi̱kjóyajin nda̱'yaa̱.
Kó Kjisoo̱ tji̱e̱nmá tsíchji̱a̱a̱, kó kui jaá ngu̱i̱ya tjotso jee̱ íjñá Sebedeo̱ kui xi na̱'mi manii̱ ko̱jo moso̱ xi ngase xi bosikójo kó kijítji̱nguii̱ Kjisoo̱.
S'e̱ Kjisoo̱ ko̱jo xta̱a̱ jachó na̱xi̱ńdá Kapernau̱m, kó nga ni̱xtjin ndikón ts'as'ien ndi'a nínga ndokjo̱a̱ eén Néná kó íts'i̱yani nga akóyá eén Néná.
Kó xtaa̱ kijíndikoón xikó ts'én akóyá Kjisoo̱, nga̱t'a̱ akóyá xikó maá tsi xá tjiín, jmí tsi xikó ts'én bokoyá já chji̱ni̱e̱kjo̱a̱kitii̱.
Kó ki̱a̱ ndi'a nínga ndokjo̱a̱ eén Néná kis'ijña ngo nda̱ xi tjíjii̱n ngu̱i̱jin yojoo̱ ngo a̱sién ni̱xtjin xi ndajín xi bi katsó nga askandáyá:
¿Mí xi tjiín kjo̱a̱a̱ ji̱n, Kjiso̱ xi chji̱a̱ni Nasare̱t? ¿A je kjoé'e̱ ni'ínkjiéjne̱? Je be an 'yání ji, kó je be an nga ji xi xta̱ tsjiee̱ Néná.
Kó Kjisoo̱ kats'énxchánjo̱ kui a̱sién ni̱xtjin xi ndajiín nga bi katsoó:
–¡Se ni'ín ji, kó tji̱taxi̱e̱jin yojoo̱ kui nda̱a̱!
Kó kui a̱sién ni̱xtjin xi ndajiín 'niú ítsanieyá kui nda̱a̱, kó 'niú askandáyá s'e̱ jataxiejii̱n yojoo̱.
Kó ngayeje xtaa̱ achichí katsakjónní, kó bi katsó ja̱ k'i̱e̱ ja̱ ngaján nga asíyaá xkjín:
–¿Mí ni xi'bi̱? ¡Kui nda̱a̱ ngo ni tja̱tsi̱e̱ ts'énbokoyá kó xikoó tsi xá tjiín! ¡Ngaskande a̱sién ni̱xtjin xi ndajín botixómaá, kó nt'ié'eén!
Kó 'niú tsá kanda'yá kjo̱a̱a̱ Kjisoo̱, ngayeje nangui xi tjín Galilea̱.
Kó nguije jatjo ndi'a nínga ndokjo̱a̱ eén Néná, Kjisoo̱, Sandiyaá ko̱jo Juaa̱, kijí ndi'aa̱ nda̱ xi 'mí Ximoo̱ ko̱jo Jandree̱.
Kó ṉchi'yaá Peé ṉt'e̱ kji'ijñajo̱. Kó ti kji'a ki'míyaá Kjisoo̱,
kós'e̱ Kjisoo̱ kijíkón tiñaa̱ kui xta̱chjo̱ón, iskjíbé tsja kó kats'énkjastjíe̱n, kó ti kji'a kichiajá ṉt'e̱e̱, kó kui xta̱chjo̱ón kats'énseén kui jaá.
Kó nga ma k'atjé ts'ueé, nguije kjima'ña̱, tsanguínjoo̱ Kjisoo̱ ngayeje xta̱ xi oo̱n ko̱jo xi síndojii̱n xindajín ngu̱i̱jin yojoo̱,
kó ngayeje xta̱ na̱xi̱ńdaá kamátikó nga̱ntjo̱a̱a̱.
Kó Kjisoo̱ kats'éndaya ngayeje to̱ko̱ya chi'in xi tjiín kjín xta̱, kó kjín xindajín ts'axié kó katsjandiéjiín nga ku̱i̱chji̱a̱, nga̱t'a̱ kui xindajiín je be 'yá kuí bo̱a̱ Kjisoo̱.
Ngo ndi̱ya nga achichí tajñó, nga jñóya ngasee̱, jastjíe̱n Kjisoo̱ kó kijí ngo ngu̱i̱ndie t'axín nga kijíchji̱a̱a̱ Néná.
Kó Ximoo̱ ko̱jo xta̱ xi síndojo̱ kijíngase Kjisoo̱,
kó nguije kasakoo̱, bi katsoó:
–Ngayeje xtaa̱ ndyi̱mongasee̱ ji.
–Tjián nangui xi síndo t'a kui ngu̱i̱ndiee̱ tsi̱'e̱ nga ko̱jo ki̱a̱ k'uini̱jmi an eén Néná, nga̱t'a̱ kuí xá jé'e an.
Kó bo̱a̱ ts'én Kjisoo̱ íni̱jmi eén Néná ki̱a̱ ndi'a nínga ndokjo̱a̱ eén Néná xi tsi̱'e̱ kui xtaa̱ xi síndo ngayeje nangui Galilea̱, kó ts'axié xindajín xi kis'iṉdojii̱n xtaa̱.
Kó jachókoón Kjisoo̱ ngo nda̱ xi tjiín chi'in xi ts'enkjátsón tji̱xin yojoná xi asiént'aa̱ tikoó, kó bi katsoó:
–Tsi ji xi mejeén ka̱ma ti'intsjiejínní nga xtjo̱'óxín chi'inna.
Kó Kjisoo̱ ni̱ma̱kamaá kui nda̱a̱, yejénnié tsja kó kats'énjo̱, kó bi katsoó:
–Mejénna, ngatamatsjiejón ji.
Kó ti kji'a kichajá chi'in xi ts'enkjátsón tji̱xin yojoná xí koo̱n kui nda̱a̱, kó kamátsjiejón.
Kó Kjisoo̱ kats'énkjí, kó 'niú tsí'aá nga bi katsoó:
–Jé'e̱n, ngata̱ 'yájín xi 'míyée̱ kui nii̱, tasá t'enchíi̱n chiná'mii̱ kó takée̱ yojóo, kó te'é ji ngo chji̱e̱ xikó kji'i xi si̱'ank'as'ien xi tsó kjo̱a̱kitii̱ Moisee̱, tsi̱'e̱ nga sku̱i̱e̱ kui jaá nga je kamándaya ji.
Tanga kui nda̱a̱ nguije kijí, íts'i̱yanii̱ nga íni̱jmi̱í ngayeje xtaa̱ kui ni xi kamáta'in, kuíni nga Kjisoo̱ nguiti ka̱majín nga nda ts'as'ien na̱xi̱ńdaá, tasá t'a ṉdi̱a̱ kis'ijña nínga jmí xta̱jín, kó jachókoón xta̱ xi chji̱a̱ni tajñá nanguiní.
Kó nguije ja'a chiboa ni̱xtjin, ts'as'ien nguiní Kjisoo̱ na̱xi̱ńdá Kapernau̱m, kó tsint'ié xtaa̱ nga ngu̱i̱ya ndi'a tikón Kjisoo̱.
Kó achichí xta̱ kamátikó kó ngaskande nguiti kis'iénjín ngase t'a nga̱ntjo̱a̱a̱ ndi'aa̱. Kó Kjisoo̱ ki̱a̱ íni̱jmi eén Néná.
Kós'e̱ jachó xtji̱e̱e̱n nínga tikón Kjisoo̱ nijún já xi ndyi̱ya'ank'á ngo nda̱ xi ni̱ma̱ xi majín fí.
Kó nga kamájiín jachójo̱ tiñaa̱ Kjisoo̱ kui nda̱ xi ni̱ma̱a̱, nga̱t'a̱ achichí xta̱ xi tjín, iskjíx'á nk'aá ndi'aa̱ kó ki̱a̱ kats'énkjatjajen ṉcha̱n xi kji'isoón nda̱ xi majín fií.
Kó nga kamábe Kjisoo̱ nga s'ijii̱n Néná kui jaá, bi katsoó nda̱ xi ni̱ma̱a̱:
–Ji ndí, jée̱ je kini'ánjetakoón.
Tanga ngu̱i̱jii̱n kui xtaa̱ kis'iṉdojin já chji̱ni̱e̱kjo̱a̱kiti xi bi ts'én yíjin kon:
“¿Ánní nga bo̱a̱ ts'én chji̱a̱ kui nda̱a̱? Néná ch'o tjítsoó. ¿'Yání xi ka̱maa̱ sa̱'ínjetakón ngo jé, a mí tsi ta kuí tsi Néná?”
Kó Kjisoo̱ kamákjín tji̱'ni̱u̱ú a̱sién ni̱xtjii̱n ni xi yíjin kon kui jaá, kó bi katsó nga asíyaá:
–¿Mí kjo̱a̱a̱ nga bo̱a̱ ts'én ndyi̱fojintakónjnú?
¿Mí ni xi ni'ínjín kji'i ngase xi k'uiín ngo nda̱ xi majín fí: A nga bi k'uiín: “Jée̱ je kini'ánjetakoón”, axa̱ nga bi k'uiín: “Ti̱sítji̱n, chjábe ṉcháa̱n kó t'en ji”?
Tanga tsi̱'e̱ nga xcha̱jnú nga ndií nda̱ xi̱'ii̱n tjiín nga'niú kui t'ananguii̱ tsi̱'e̱ nga ka̱maa̱ sa̱'ínjetakón jé.
Kós'e̱ bi katsoó nda̱ xi majín fií:
–Kó jí bi t'íxiaán, ti̱sítji̱n, chjábe ṉcháa̱n kó t'en ndi'áa̱.
Kós'e̱ kui nda̱ xi ni̱ma̱a̱, tji̱e̱nmá jastjíe̱n, iskjíbé ṉchaa̱n, s'e̱ jataxie nga kamábe ngayeje xtaa̱, kó achichí kijíndikoón ngayejee̱ kó katsjaá kjo̱a̱je Néná nga bi katsoó xkjín:
–Kji̱e̱ ngo ndi̱ya yajne̱ ngo ni xi xikoó xi'bi̱.
Kó ti kijí nguiní Kjisoo̱ t'a ndáchíkoón, kó kjín xta̱ kijíkón tiñaa̱, kó Kjisoo̱ akóyaá kui xtaa̱.
Kó nga ja'a ki̱a̱a̱, kamábe nda̱ xi 'mí Lebii̱ xi ndií Alfeoo̱ nga tikónt'a yamíxa̱ nínga machjítjé nii̱, kó bi katsoó:
–Ndibétji̱nguiní.
Ngo ndi̱ya nga Kjisoo̱ tikónt'a yamíxa̱ nga ts'énkjinie ṉño̱ ndi'aa̱ Lebii̱, achichí ma já xí foa'á'yá to̱n xi machjítjé ni ko̱jo xta̱ jé ko̱jo xta̱ tsi̱'e̱ Kjisoo̱ xi síndot'ajo̱, nga̱t'a̱ achichí kamá xta̱ xi kijítji̱nguii̱.
Kó já chji̱ni̱e̱kjo̱a̱kitii̱ ko̱jo já fariseoo̱, nga kamábe nga Kjisoo̱ ts'énkjiniejo̱ ṉño̱ já xí foa'á'yá to̱n xi machjítjé ni ko̱jo xta̱ jé, bi katsó nga asíyaá xta̱ tsi̱'e̱ Kjisoo̱:
–¿Mí ni xi'bi̱, nga mostro̱jnú ts'énkjiniejo̱ ṉño̱ já xí foa'á'yá to̱n xi machjítjé ni ko̱jo xta̱ jé?
Kó Kjisoo̱ nga tsint'ié kuí nii̱, bi katsó:
–Xta̱ xi oo̱n xí chjieén chji̱ni̱e̱ndiki, jmí tsi xta̱ xi ndaa̱. Kó an jmí xta̱ xi kixi̱ jé'e̱chjiajáa̱n, xta̱ jé xí jé'e̱chjiáa̱.
Ngo ndi̱ya nga xta̱ tsi̱'e̱ Jua Bautistaa̱ ko̱jo já fariseoo̱ ndyi̱ts'enkjá'a kjindiá yojoo̱, jachókoón Kjisoo̱ kó bi katsoó:
–¿Mí kjo̱a̱a̱ nga xta̱ tsi̱'e̱ Juaa̱ ko̱jo já fariseoo̱ ts'enkja'á kjindiá yojoo̱, kó xta̱ tse̱ ts'enkja'ájín kjindiá yojoo̱?
Kó Kjisoo̱ bi katsoó:
–¿A ka̱marií k'uíndo kjindiá xta̱ xi tjimá ndi'ibixaa̱n, tji̱e̱nga ki̱a̱ tikónjo̱ nda̱ xi ku̱i̱xaa̱n? Tji̱e̱nga ki̱a̱ tikón nda̱ xi ku̱i̱xaa̱n ka̱majín k'uíndo kjindiá.
Tanga nga kjo̱chó ni̱xtjin nga xchje̱'éxiín nda̱ xi ku̱i̱xaa̱n, kó kui ni̱xtjii̱n nga ka̱ma k'uíndo kjindiá.
Ngojín xta̱ xi ṉjño tja̱tsi̱e̱ ko̱óyaá nga ku̱i̱'íxtió ṉjñoo̱ ngo xtjí xchá, tsi bo̱a̱ sa̱'ín, ṉjño tja̱tsi̱e̱e̱ skjíndiyá ṉjño xchaá, kó tsie ngase xtjóndiyá xtjií.
Kó ti nde ngojín xta̱ xi ku̱i̱ndyiá bino̱ tja̱tsi̱e̱ ngo ti̱jitji̱xín xchaá, nga̱t'a̱ bino̱ tja̱tsi̱e̱e̱ skjíndiyá ti̱jitji̱xín xchaá, kó binoo̱ ko̱jo ti̱jitji̱xiín jmí chjí ka̱majínnii̱. Kuíni nga bino̱ tja̱tsi̱e̱e̱ ti̱jitji̱xín tja̱tsi̱e̱ ku̱i̱ndyia.
Ngo ndi̱ya nga ni̱xtjin ndikón Kjisoo̱ ko̱jo xta̱ tsi̱'e̱ ja'a ngo ngu̱i̱ndie nínga tjitji̱e̱ to ndso̱ko̱a̱n ṉño̱, kó kui jaá íts'i̱yanii̱ nga ts'enje̱n ńtiín.
Kós'e̱ já fariseoo̱, bi katsoó Kjisoo̱ nga asíyaá:
–¿Mí kjo̱a̱a̱ nga xta̱ tse̱ ndyi̱ts'en ni xi tsjandiéjín kjo̱a̱kitii̱ nga ni'án nga ni̱xtjin ndikón?
Tanga Kjisoo̱ bi katsoó:
–¿A jmí ni̱xtjin kini'ányajnú xo̱jo̱n xi kjit'a ni xi kats'én Ndabii̱ ngo ndi̱ya nga kamáchjieén ko̱jo nga kamábojoó kui ko̱jo xta̱ xi tso'bájo̱,
kóts'en ts'as'ien ndi'aa̱ Néná, nga kamá chiná'mi xi 'niú nk'a xaá nda̱ xi 'mí Abiataa̱r, kó iskjinie kui ko̱jo xta̱a̱ pan xi je kini'ánk'as'iee̱n Néná, kui xi tsjandiéjín kjo̱a̱kitii̱ nga skji̱ni̱e̱ kui ko̱jo xtaa̱, kó ta kuí tsi já chiná'mii̱ xi ma kjinie, kó ngaskande katsjaá xta̱ xi tso'bájo̱ nga?
Kó bi katsó ngase Kjisoo̱:
–Ni̱xtjin ndikoón kamánda tangat'anii̱ xtaa̱, jmí tsi xtaa̱ xi kamánda tangat'anii̱ ni̱xtjin ndikoón.
Kó kuíni nga, ndií nda̱ xi̱'ii̱n ngaskande kui botixómaá ni̱xtjin ndikoón nga.
Kó ti ts'as'ien nguiní Kjisoo̱ ngo ndi'a nínga ndokjo̱a̱ eén Néná, kó ki̱a̱ kis'ijña ngo nda̱ xi kixíyá tsja.
Kó kichindá 'ma Kjisoo̱ tsi̱'e̱ nga xcha̱ tsi sa̱'índaya kui nda̱a̱ nga ni̱xtjin ndikón, tsi̱'e̱ nga bo̱a̱ ts'én sa̱ko̱ó ngo kjo̱a̱ nga ko̱ónguíta'in.
Kós'e̱ Kjisoo̱ bi katsoó nda̱ xi kixíyá tsjáa:
–Ti̱sítji̱n kó k'i̱e̱ tindyin ji ngamasiee̱n.
Kó bi katsó nga asíyaá xta̱ xi ngasee̱:
–¿Mí ni xi tsjandié kjo̱a̱kitii̱ nga ma ni'án nga ni̱xtjin ndikón: A ni xi nda, axa̱ ni xi ndajín? ¿A ko̱'na̱xié'á, axa̱ si̱'ank'ién ngo xta̱?
Tanga tsíchji̱a̱jín kui jaá.
Kós'e̱ nguije asko'á tamá ngayeje xta̱ xi ja'atjiyajoo̱n, ndasen kamaá nga̱t'a̱ tanisién tajá ini̱ma̱a̱, kó bi katsoó nda̱ xi kixíyá tsjáa:
Kó kui nda̱a̱ yejéntie tsja, kó kamándaya tsja.
Kó nguije jataxie já fariseoo̱, íts'i̱yanii̱ nga índajo̱ xta̱ xi majo̱ nda̱ re Erodee̱ kóts'én sa̱'ínk'ién Kjisoo̱.
Kó kijí Kjisoo̱ ko̱jo xta̱ tsi̱'e̱ t'a ndáchíkoón, kó achichí xta̱ xi chji̱a̱ni nangui Galilea̱ xi kijítji̱nguii̱ ko̱jo xta̱ xi chji̱a̱ni nangui Judea̱.
Ko̱jo xi chji̱a̱ni na̱xi̱ńdá Jerusale̱n, ko̱jo xi chji̱a̱ni nangui Idumea̱, ko̱jo xi chji̱a̱ni ngándaá ndeje' Jordaa̱n ko̱jo xta̱ xi chji̱a̱ni nga̱ndee̱ nangui Tiro̱ ko̱jo xi chji̱a̱ni nangui Sido̱n, tanisién kjín xta̱ xi tsint'ié ngayeje ni xi kats'én Kjisoo̱ xi kijítji̱nguii̱.
Kó Kjisoo̱ tsíchji̱a̱jo xta̱ tsi̱'e̱, tsi̱'e̱ nga ku̱i̱'íjñandaa̱ ngo tjotso je kó nga ku̱i̱'índyió'niújín xta̱ kjín xi kamátikó ki̱a̱a̱.
Nga̱t'a̱ achichí kjín xta̱ xi kats'éndaya, kuíni nga kui xta̱ xi oo̱n taxkiya katsanguijin kjo̱a̱'niú yojoo̱ nínga tikón Kjisoo̱ tsi̱'e̱ nga sa̱'ínjo̱.
Kó kji'a nga kui a̱sién ni̱xtjin xi ndajiín kamábe Kjisoo̱, indyiát'aa̱ tikoó kó bi katsoó nga askandáyaá:
–¡Jí xí ndií Néná!
Tanga Kjisoo̱ 'niú kats'énxchánjo̱ kui xindajiín tsi̱'e̱ nga ko̱tso̱yajín 'yání bo̱a̱ xi kui.
Kó Kjisoo̱ kijí ngo nga̱són tji̱ngu̱i̱ kó tsíchji̱a̱a̱ já xi kamámejeén ja'ájin kui, kó kui jaá kijíkoón.
Tiejó ma já xí ja'ájin, tsi̱'e̱ nga kjótso'bájo̱ ko̱jo tsi̱'e̱ nga sa̱nguíya nga ku̱i̱'íni̱jmi eén Néná,
ko̱jo tsi̱'e̱ nga k'uieé xá nga ka̱maa̱ sa̱'índaya xi oo̱n, ko̱jo nga ka̱maa̱ k'o̱xié xindajín xi síndojii̱n xtaa̱.
Kuí xi'bi̱ nga tiejó já xí ja'ájin Kjisoo̱: Ximoo̱, xi Peé katsoó nga,
Sandiyaá ndií Sebedeoo̱, ko̱jo Juaa̱ ṉts'i̱e̱ Sandiyaá, kui xi Boanerje̱ ít'a ja'én, ndií cho̱'o̱n tsó kui ja'eén,
ko̱jo Jandree̱, ko̱jo Nguiripee̱, ko̱jo Bartolomee̱, ko̱jo Matioo̱, ko̱jo Tomaa̱, ko̱jo Sandiyá ndií Alfeoo̱, ko̱jo Tadeoo̱, ko̱jo Ximoo̱ nda̱ kananistaa̱,
ko̱jo Juda Iskariotee̱, nda̱ xi jaskan kats'énk'as'ien Kjisoo̱.
Jaskan ts'as'ien Kjisoo̱ ngo ndi'a, kó ti ingo ndi̱ya nguiní nga achichí kjín xta̱ kamátikó, kó nde kamájín iskjinie ni chinie kui ko̱jo xta̱a̱.
Kó kji'a nguije tsint'ié xta̱a̱ Kjisoo̱, kijíkja'á tsi̱'e̱ nga kjo̱jo, nga̱t'a̱ je kjimatsabeé Kjisoo̱ katsó.
Tanga já chji̱ni̱e̱kjo̱a̱kiti xi kjindibáni na̱xi̱ńdá Jerusale̱n, katsó nga Kjisoo̱ nga'niuú nda̱ nguito̱ko̱o̱ xindajín xi 'mí Belsebuu̱ xó ts'énkjién nga 'boxié a̱sién ni̱xtjii̱n xindajín.
Kó Kjisoo̱ tsíchji̱a̱a̱ kui jaá, kó ngo énkjín tsíchji̱a̱jo nga bi katsoó:
–¿Kóts'en ka̱maa̱ xindajín Satanaa̱ nga ti kuii̱ k'o̱xié soboá yojoo̱?
Kó tsi ngo ngu̱i̱ndie nínga botixómá ngo nda̱ re jó tjín ka̱ma nga skjánjo̱ xkjín, tsiejín ka̱maa̱ kui ngu̱i̱ndiee̱,
kó tsi xta̱ xi síndo ngo ndi'a tsi jó tjín ka̱ma, tsiejín ka̱maa̱ nga k'uijñá ngase.
Kó tsi xindajín Satanaa̱ kondra̱ k'uijñaá ti kui yojoo̱ kó jó tjín ka̱ma, nguiti tsiejín ka̱maa̱ nga k'uijñá, kó je ta ki̱a̱ tsi tji̱e̱n jachó.
Ta'yajín xi ka̱maa̱ k'o̱s'ien ndi'aa̱ ngo nda̱ xi tjingá'niuú kós'e̱ sa̱'ínchéjeé ni xi tjiín, tsi tjónjín ku̱i̱'íta'niú kuí nda̱a̱. Bo̱a̱ tsi ts'én nga ka̱maa̱ sa̱'ínchéjeé ni xi tjiín.
Ja̱koxi̱ ni xi xianjnú'un nga ka̱majetakoón ngayeje jeé xtaa̱ ko̱jo tsi ch'o ka̱tso̱, ta ni xi ka̱tso̱ nga ku̱i̱chji̱a̱,
tanga xi ch'o ka̱tso̱o̱ A̱sién Ni̱xtjii̱n Néná, jmí ni̱xtjin si̱'anjetakoón, tasá k'uieé jé ngatsjé ni̱xtjin.
Nga̱t'a̱ kui jaá katsó nga ngo xó a̱sién ni̱xtjin xi ndajín tikónjii̱n Kjisoo̱.
Kó jaskan jachó na̱aa̱ ko̱jo já ṉts'i̱e̱ ko̱jo ínchjín ndichja Kjisoo̱, kó ndi̱tsen kis'iṉdo s'e̱ katsanguiya xi tsíchji̱a̱a̱ Kjisoo̱.
–Na̱áa̱ ko̱jo ṉts'ie ko̱jo ndichje ndi̱tsen ján síndo, kó jí ndyi̱mongasee̱.
S'e̱ Kjisoo̱ bi katsó:
–¿'Yání xi na̱ana, 'yání xi ṉts'ié an, kó 'yání xi ndichja an?
Kó askotsijee̱n xta̱ xi síndo nga ngo foa'atjiyajoo̱n kós'e̱ bi katsó:
–Kuí xi'bi̱ xi na̱ana ko̱jo xi ṉts'ié an ko̱jo xi ndichja an.
Nga̱t'a̱ ngayeje xi sa̱'ínkjatjosón ni xi mejeén Néná kuí xi'ba̱ xi ṉts'ié an, xi ndichja an ko̱jo xi na̱ana.
Kó ingo ndi̱ya nguiní akóyá Kjisoo̱ t'a ndáchíkoón, kó achichí ma xta̱ xi kamátikót'aa̱ nga ngo foa'atjiyajoo̱n, kó Kjisoo̱ ngo tjotso je kijík'íjñaya, tji̱e̱nga ngayeje xtaa̱ t'a ndáchíkoón kis'iṉdo.
Kó achichí ma ni xi tsíchji̱a̱jo nga kats'énkjién énkjín, bi katsó nga akóyaá:
–Nda'yájnú kui nii̱: Ngo nda̱ xi 'bítji̱e̱, kijík'itji̱e̱ xojmá.
Kó nga ítji̱e̱ xojmaá, ngo tjín xi ixó t'a ndi̱ya̱á, kó kjindibá ni̱sie xi tjín nk'a ján s'e̱ iskjinie.
Ingo tjín kuí xojmaá xi ixó ngu̱i̱jin ndi̱jo̱o̱, nínga tsiejín ṉdie tjín, kó tsá katjońts'ién, nga̱t'a̱ na̱nga̱jín tikón ṉdiee̱,
tanga nga jatjo ts'ueé, kats'énchjaán nga̱t'a̱ 'niújín na̱nga̱ síndo ja̱maa̱, kó kixí.
Ingo tjín kuí xojmaá xi ixó ngu̱i̱jin yándá'yaá, kó nga kamánk'á yándá'yaá, kats'énxí, kó jmí to kis'iejiín.
Tanga ingo tjín kuí xojmaá xi ixó t'anangui xi ndaa̱, íńts'ién, kó kamáxchá, kó kis'iee̱ to, tjín xi katsjá kantié to, tjín xi katsjá ichítié ko̱jo tie, kó tjín xi katsjá úchán to nga ngo nga ngo.
S'e̱ bi katsó ngase Kjisoo̱:
–Xi tjín tji̱bo̱a̱nijon nga ku̱i̱nt'ie, ngatasienníjón kui eén.
Kó jaskan nguije kis'ijña soboá Kjisoo̱, xta̱ xi kis'iṉdot'aa̱ ko̱jo nga tiejó xta̱a̱, asíyaá kjo̱a̱a̱ kui énkjín xi katsáyá.
Kó Kjisoo̱ bi katsoó:
–Jún je ki'míyajnú ni xi tji'maá xikó ts'én botixómá Néná, tanga kui xta̱ xi síndo ndi̱tsen ján énkjín xí tjindókjo̱a̱jo nga tjí'míyaá ngayeje nii̱,
tsi̱'e̱ nga nda tsi skotsíjen, sku̱i̱e̱, tanga ka̱makjínjiín, kó nda tsi ko̱siénnijon, ku̱i̱nt'ie, tanga ka̱makjínjiín, tsi̱'e̱ nga ko̱síkjoyajín yojoo̱ kó si̱'anjetakónjiín jeé.
Kó Kjisoo̱ bi katsoó nga:
–¿A makjínjínjnú kui énkjiín? ¿Ja̱ kóts'en ka̱makjínnijnú énkjín xi ngasee̱?
Nda̱ xi 'bítji̱e̱ xojmaá, kuí xí 'bítji̱e̱ eén Néná.
Kó kuí bí xta̱ xi xikoó xojmá xi ixó t'a ndi̱ya̱á: kui xta̱ xi nguije ik'ítji̱e̱jii̱n eén, tanga nguije nt'ié, ta tji̱'ni̱u̱ ndibá xindajín Satanaa̱ kó foa'áxiín kui eén Néná xi je kamátji̱e̱ ngu̱i̱jin ini̱ma̱a̱.
Kó ti bo̱a̱ ti kon xta̱ xi xikoó xojmá xí kamátji̱e̱ t'anangui nínga tjín ndi̱jo̱o̱: nguije nt'ié eén Néná, ti kji'a achichí tsja maá nga kjíbé,
tanga nga jmí ja̱ma̱jiín, kuíni nga ta chiboa tsi 'bondíyaá, nga̱t'a̱ kji'a nga tangat'anii̱ eén Néná foa'atio ngo kjo̱a̱ni̱ma̱, ko̱jo tsi miyotji̱nguii̱, tji̱e̱nmá 'bijñámasien ni xi tsi̱'e̱ Néná.
Kó kje̱'e xta̱ xi bi kon xikoó kui xojmá xí kamátji̱e̱ ngu̱i̱jin nda'yaá: nt'ié eén Néná,
tanga ta soboá nda̱ kjimaa̱ ni xi tjiín kui nga̱sondiee̱ kó kjo̱a̱ch'áṉchaa̱ kjo̱a̱cho̱o̱n ko̱jo kjo̱a̱ndikonkoón nii̱ 'bos'ieén kó ts'énxí eén Néná, kó kui nii̱ xi tsjandiéjín nga boajaá to.
Kó kuí xi'bi̱ xi ik'ítji̱e̱ t'anangui ndaa̱: xta̱ xi nt'ié eén Néná kó nda kjíbé, kó kuí xí xikoó xojmá xi tsjá kantié, ichítié ko̱jo tie, ko̱jo ngaskande úchán to nga ngo nga ngo.
–¿A tjín xta̱ xi ku̱i̱'ítí ngo ndi'ixó tsi̱'e̱ nga ku̱i̱'íjñá nguindiee̱ ngo kojo̱ ko̱jo tsi nguindiee̱ ngo ṉcha̱n? ¿A mí tsi ngo ndi'ixó nínga 'bítíyá ndi'í xí ts'entsíjee̱n 'bíjñá tsi̱'e̱ nga sa̱'íntsijen?
Nga̱t'a̱ jmíjín ni xi tji'má, xi xcha̱jín mí nii̱ bo̱a̱, ti nde jmíjín ni xi tikón'má xi xcha̱jín nínga tsijee̱n.
Xi tjín tji̱bo̱a̱nijon nga ku̱i̱nt'ie, ngatasienníjón kui eén.
Kó Kjisoo̱ bi katsó ngase:
–Nda nda ma tasiénnijonjnúu̱ ni xi ndyi̱nda'yájnú, nga̱t'a̱ xikó ts'én nda ko̱siennijonjnú, bo̱a̱ ts'én tsie ngase ko̱e̱'éjnú nga ka̱makjínjnú, kó ngaskande kjósón ngasee̱.
Nga̱t'a̱ xi nt'ié ni xi bokoyá an, tsie ngase ko̱e̱'eé nga ka̱makjiín, tanga xi nt'iéjín, chja̱'áxiín ngaskande ni xi chií makjiín.
Kó ti bi ti katsó Kjisoo̱ nga:
–Nínga botixómá Néná, bo̱a̱ fóyanii̱ xikoó ngo nda̱ xi ku̱i̱'ítji̱e̱ xojmá ngu̱i̱jin t'ananguii̱.
Kui nda̱a̱ tsi kjófé ko̱jo tsi kjo̱stjíe̱n, tsi nga ni̱xtjin ko̱jo tsi nga ni̱xtji̱e̱n, tanga kui xojmaá kji'bíńts'ién kó kjimank'a, nda tsi kui nda̱a̱ nde bejín kóts'en kjimaxchání.
Nga̱t'a̱ t'ananguii̱ tjíts'én xchá soboá kui xojmaá: tjón xka̱a̱ tjo, s'e̱ tjo ńtiín, s'e̱ mato ńtiín.
Kó nguije kichjí too̱, tji̱e̱nmá nanguii̱ ki̱cha̱ nga bichá nga̱t'a̱ je jachó ni̱xtjii̱n nga xtí.
Kó ti bi ti katsó Kjisoo̱ nga:
–¿Mí ni xi k'uijñá chi̱bo̱a̱yajnú'un nínga botixómá Néná, axa̱ mí énkjín xi sa̱'inkakíi̱n?
Xikónií ngo ndí xojmaá mostasa̱ xi 'bítji̱e̱ ngu̱i̱jin t'ananguii̱, kuí ndí xojmaá xi tanisién 'niú chichí ngase ngayeje xojmá xi tjín t'ananguii̱,
tanga nguije sitji̱e̱, maxchá, kó kuí yaá xi 'niú je ko̱jo xi 'niú nk'a ngase ma ta bo̱a̱jínnii̱ ngayeje yá xí kji'itjieé xtaa̱, kó achichí 'niú tsingá ma tjiaa̱, ngaskande ni̱sie xi tjín nk'a ján ki̱a̱ fochó ts'énda ndo̱bo̱a̱a̱ nguindie tji̱nk'i̱e̱én kui yaá.
Kó kjín énkjín xikoó xi'bi̱ xi kats'énkjién Kjisoo̱ nga tsíchji̱a̱jo xtaa̱ eén Néná, ta xikó ts'én kamákjínrií kui xtaa̱.
Jmí ni̱xtjin nga énkjínjín kats'énkjién nga tsíchji̱a̱jo, tanga xta̱ tsi̱'e̱ katsáyá t'axín cha̱n cha̱a̱n ngayeje nii̱.
Kui ni̱xtjin ján nguije kjimajñoó, Kjisoo̱ bi katsoó xta̱a̱:
–Tjián ngándá xi ingoboá ján.
Kó kats'énkjí xta̱ kjiín, kó tsanguínjo̱ Kjisoo̱ ngu̱i̱ya kui tjotso je xi takó tikoón, kó tjín xta̱ xi kijítji̱nguii̱ xi tjimáya kje̱'e tjotso je.
Kó nga tjimájin ngu̱i̱jin ndaá kjindibá ngo tjo̱'niú xi ndeskande ts'enk'ás'ién ma ndójoa ngu̱i̱ya tjotso jee̱, kó ngaskande je matingándá ma.
Kó Kjisoo̱ kji'ifé nga̱xto̱n tjotso jee̱, kó ngo nibínguitoko kats'énkjién. Kini'ánkja'aá kó bi ki'mií:
–¡Ji mostro̱! ¿A ndasenjiín nga je matingándá?
Kó jastjíe̱n Kjisoo̱, kó 'niú tsíchji̱a̱jo tjo̱o̱, s'e̱ bi katsoó ndáchíkoón:
–¡Xió! ¡Xió tindyin!
Kó tji̱e̱nmá kixixió tjo̱o̱, kós'e̱ kis'ie xió xió nga̱són ndójoaa̱.
Kós'e̱ bi katsoó xta̱a̱:
–¿Ánní nga ndyi̱ndokonjnú? ¿A s'ijinjínjnú?
Kó achichí katsakjónní kui jaá, kó ja̱ k'i̱e̱ ja̱ ngaján bi katsoó xkjín:
Kó nga jachó ngándaá ndáchíkoón, nanguii̱ xta̱ Jerasa̱.
Nga jatjajen Kjisoo̱ tjotso jee̱, tji̱e̱nmá jachókoón ngo nda̱ xi tjíjii̱n ngo a̱sién ni̱xtjin xi ndajín.
Kui nda̱a̱ na̱xi̱mik'ien kjindibáni, nga̱t'a̱ ki̱a̱ kis'ijña kó ta'yajín xi kamá iskjíbé, nda tsi ń'niú ki̱cha̱ ít'a.
Nga̱t'a̱ je sa kjín ndi̱ya ik'íta'niú ń'niú ki̱cha̱ se ko̱jo tsja, kó ta ngongá iskjítindsó ń'niú ki̱chaa̱, kó ta'yajín xi kamá'niuú.
Kó ni̱xtjin ko̱jo ni̱xtji̱e̱n kistso'bá nga askandáyaboa ngu̱i̱jin k'ijñaá ko̱jo na̱xi̱mik'iee̱n, kó kats'én'ón maá yojoo̱ nga tsatiee̱ ndi̱jo̱ kui nda̱a̱.
Kó ta kjin ts'éndibání Kjisoo̱ nga kamábe kui nda̱ tsabeé, kó tsanga ma kijíkoón kó tji̱e̱nmá asiént'aa̱ tikoó.
Kó askandáyá ma nga bi katsoó Kjisoo̱:
–¿Mí xi tjiín kjo̱a̱a̱ an, Kjiso̱, ndií Néná xi tikón ndi'ak'ajmi ján? ¡Ti'ingat'ee̱ Néná, nga jmí kjo̱a̱ni̱ma̱ ni'ínkje'ejínní!
Bo̱a̱ ts'én tsíchji̱a̱ kui nda̱ tsabeé nga̱t'a̱ Kjisoo̱ bi katsoó:
–¡Ji a̱sién ni̱xtjin xi ndajín, tji̱taxi̱e̱jíi̱n ngu̱i̱jin yojoo̱ kui nda̱a̱!
Kó Kjisoo̱ bi katsó nga asíyaá:
–¿Kó 'mií?
Kó bi katsoó kui nda̱a̱:
–Lejio̱n 'míjne̱, nga̱t'a̱ tanisién kjín ma ji̱n.
Kó kui nda̱a̱ achichí 'niú tsí'aá Kjisoo̱ tsi̱'e̱ nga kjinjín sa̱nguíya ngayeje kui a̱sién ni̱xtjin xi ndajiín.
Kó ki̱a̱ t'a tji̱ngu̱i̱i̱ tjimá kjín chi̱nga̱ xi ndyi̱kjién ngu̱i̱jin ndi̱xcho̱o̱,
kó kui xindajiín, 'niú tsí'aá Kjisoo̱ nga bi katsoó:
–Nanguíyejne̱ nínga síndo kui chi̱nga̱a̱, tsi̱'e̱ nga ku̱i̱tjás'i̱e̱njinjne̱ yojoo̱.
Kó Kjisoo̱ katsjaá kjo̱a̱, kó kui a̱sién ni̱xtjin xi ndajiín jataxiejin ngu̱i̱jin yojoo̱ kui nda̱a̱, s'e̱ ts'as'ienjin ngu̱i̱jin yojoo̱ chi̱nga̱ kjiín. Kui chi̱nga̱a̱ ma ra tsi ta jó mi̱, kó taxkiya tsanga tsabé ngo nínga nk'a, kó ki̱a̱ ixó ngu̱i̱jii̱n ndáchíkoón nínga jesón ngándá ngayejee̱.
Kó kui já xí ndyi̱koo̱n kui chi̱nga̱a̱ tsanga ma kijí ngu̱i̱jin na̱xi̱ńdaá ko̱jo t'a ṉdi̱a̱a̱ nga íni̱jmi ni xi kamá ki̱a̱a̱, kó xtaa̱ nguije ki'míyaá, kijíkatsijee̱n mí ni xi kamaá.
Kó nguije jachó kui xta̱ kjiín nínga tikón Kjisoo̱, kó nga kamábe nga ki̱a̱ tikón t'aa̱ kui nda̱ xi kis'ijñajii̱n xindajiín, nga je ts'ényajá ṉjñoo̱ kó je nda tikón, achichí katsakjónní kui xtaa̱.
Kó kui xta̱ xi kamábe ni xi kamaá kui nda̱ xi kis'ijñajii̱n xindajiín ko̱jo ni xi kamaá chi̱nga̱a̱, íni̱jmi̱í xta̱ xi ngasee̱.
Kó xtaa̱ 'niú tsí'aá Kjisoo̱ tsi̱'e̱ nga kjo̱tjo kui ngu̱i̱ndiee̱.
Kó nga ts'as'ien Kjisoo̱ ngu̱i̱ya tjotso jee̱, nda̱ xi kis'ijñajii̱n xindajiín 'niú tsí'aá tsi̱'e̱ nga kjo̱jo.
Tanga Kjisoo̱ katsjandiéjiín, tasá bi katsoó:
–Tasá t'en ndi'áa̱, t'enchíi̱n xingu̱i̱ ji, kó t'íni̱jmíi̱ ni je xi kats'énjóo̱ Néná, ko̱jo kóts'en nga Néná kamáni̱ma̱a̱ ji.
Kó kui nda̱a̱ kijí, kó íts'i̱yanii̱ nga íni̱jmi̱í ngayeje xta̱ na̱xi̱ńdá xi chji̱a̱ni nangui Dekápoli̱ kjo̱a̱a̱ ni xi kats'énjo̱ Kjisoo̱, kó ngayeje xtaa̱ achichí kijíndikoón.
Kó nga kijí nguiní Kjisoo̱ ngándá ján nga ja'atioya ngo tjotso je, achichí xta̱ kamátikót'aa̱, kó kui ki̱a̱ kis'ijñat'a ndaá.
Kó jachókoón Kjisoo̱ ngo nda̱ nguito̱ko̱o̱ ndi'a nínga ndokjo̱a̱ eén Néná xi 'mí Jairo̱, kó nguije kamábe Kjisoo̱, asiént'aa̱ tikoó,
–Ndí tsakjinchína je kji'me, t'enje̱ chiíní kó t'enk'íjñisée̱n ndse̱ tsi̱'e̱ nga kjo̱tjo'a ko̱jo tsi̱'e̱ nga k'uijñá nguiní ndína.
Kós'e̱ Kjisoo̱ kijíjo̱ Jairoo̱, kó achichí xta̱ nijan kijíjo̱ xi ngaskande ndyi̱'bindyió'niú ma.
Kó ngo xta̱chjón xi tiejó nónií nga tjiín chi̱xójín,
achichí kjo̱a̱ni̱ma̱ je ja'atio nga kjín chji̱ni̱e̱ndiki xi je kats'énjo̱, kó je kats'énkjié ngayeje too̱n, kó jmí ni kamáchjíjiín ni xi je kini'aán nga̱t'a̱ tasá ma kamá'niú ngase chi'ii̱n.
Nga tsint'ié kui xta̱chjo̱ón ni xi tjíts'en Kjisoo̱, ngu̱i̱jii̱n xta̱ kjiín kijíkón tiñaa̱ tji̱e̱e̱n nga̱xto̱n Kjisoo̱ kó kats'énjo̱ nga̱ndee̱ ṉjñoo̱.
Nga̱t'a̱ bi katsó: “Tsi nde ta ṉjñoo̱ xí sa̱'injo̱ an, kó kjo̱tjo'a an.”
Ti kji'a kixixió chi̱xójiín, kó tsijen kamaá yojoo̱ nga je kamándaya kui chi'in xi koo̱n.
S'e̱ Kjisoo̱ kamákjín tji̱'ni̱u̱ú nga ngo nga'niú jatjoo̱ yojoo̱, kó bi katsó nga asíyaá xta̱ kjiín:
–¿'Yá xi kats'énjo̱ ṉjñona?
Kós'e̱ bi katsó xta̱ tsi̱'e̱:
–Ye nde nde nga xta̱ kjiín ts'én'bindyió'niuú kó: “¿'Yá xi kats'énjo̱na?” T'íse ji.
Kó askotsijee̱n xtaa̱ nga ngo foa'atjiyajoo̱n, tsi̱'e̱ nga sku̱i̱e̱ 'yání xi kats'énjo̱.
Kós'e̱ kui xta̱chjo̱ón, katsakjónní kó jatsiéndíkón ma nga̱t'a̱ je be ni xi kats'én, kó kijíkasiént'aa̱ tikoó kje̱n Kjisoo̱, kó ki̱a̱ katsáyá ja̱koxi̱ ngayeje ni xi kamaá.
Kó Kjisoo̱ bi katsoó:
Ji chjoón, kjo̱a̱s'ijíi̱n xí je ts'axié'aá, t'en xió xió ji, je kamándaya chi'in xi koo̱n.
Ti ts'énchji̱a̱ ngase Kjisoo̱, nga jachó já xi kjindibáni ndi'aa̱ nda̱ nguito̱ko̱o̱ ndi'a nínga ndokjo̱a̱ eén Néná nga bi katsoó na̱'mii̱ kui tsakjinchií:
–Je k'ien tsakjinchíi̱, ¿mí tsjá tini'ínxti ngasee̱ Mostroo̱?
Tanga Kjisoo̱, nde ki̱a̱jín kats'énseén kui jaá, kó bi katsoó nda̱ nguito̱ko̱o̱ ndi'a nínga ndokjo̱a̱ eén Néná:
–Ngata̱ ndakinjín ma ji, ta ti'ins'ijin tsi ji.
Kó Kjisoo̱ katsjandiéjín nga kje̱'e xta̱ xi kijítji̱nguii̱, ta Peé tsi ko̱jo Sandiyaá ko̱jo Jua̱ ṉts'i̱e̱ Sandiyaá xi kijíjo̱.
Kó nguije jachó ndi'aa̱ nda̱ nguito̱ko̱o̱ ndi'a nínga ndokjo̱a̱ eén Néná, kamábe Kjisoo̱ nga xtaa̱ je kjima xa̱n xa̱n nga ndyi̱kjandá.
Kó nga ts'as'ien Kjisoo̱ ndi'aa̱, bi katsó:
–¿Mí kjo̱a̱a̱ nga kjima xa̱n xa̱njnú ko̱jo nga ndyi̱cha'ájnú? Tsakjinchií kji̱e̱ 'mejín, ta kji'ifé tsi.
Kó xtaa̱ tsajnókie Kjisoo̱. Tanga kui kats'énkjataxie ngayeje xtaa̱ kó tsíchji̱a̱a̱ na̱'mii̱ ko̱jo na̱aa̱ kui tsakjinchií ko̱jo xta̱ xi tso'bájo̱ kó ts'as'ien nínga kji'ijña tsakjinchií.
Kó Kjisoo̱ iskjíbé tsja tsakjinchií kós'e̱ bi katsó:
–Talita Kumi (Tsakjinchií, jí xí ts'énchji̱a̱joo, ti̱sítji̱n ji: tsó kui eén).
Kó ti kji'a kui tsakjinchí xi tiejó noó, jastjíe̱n kó kistso'bá. Kó xtaa̱ achichí kijíndikoón kui ni xi kamaá.
Kó Kjisoo̱ bo̱a̱ katsoó xtaa̱ tsi̱'e̱ nga ta'yajín xi k'uiyaá kui ni xi kats'én, kó tsí'á tsi̱'e̱ nga ko̱e̱'eé ni chinie kui tsakjinchií.
Kó Kjisoo̱ jatjo kui ngu̱i̱ndiee̱ s'e̱ kijí nanguii̱, kó nijan kijíjo̱ xta̱ tsi̱'e̱.
–¿Ñá ts'axiéni kui nda̱a̱ ngayeje kui nii̱? ¿Ñá kijíkja'aní kui kjo̱a̱kjínkoón, ko̱jo kui kjo̱a̱ndikón xi ts'énní ngu̱i̱ya tsja?
¿A kuijín xí nda̱a̱ nda̱ chji̱ni̱e̱yaá, ndií na̱ Riyaa̱, ṉts'i̱e̱ Sandiyaá, Kosiee̱, Judaa̱ ko̱jo Ximoo̱? ¿A k'i̱e̱jín síndojo̱na ínchjín ndichja?
Kó kui xtaa̱ kats'énjo̱'ojín Kjisoo̱.
Tanga Kjisoo̱ bi katsoó:
–Tajñání nga yandíkón ngo nda̱ chji̱ni̱e̱'e̱én Néná, ngototo ki̱a̱ nanguii̱ ko̱jo ngu̱i̱jii̱n xkjín ko̱jo ndi'aa̱ nínga yandíkónjín.
Kó Kjisoo̱ nde ngo kjo̱a̱ndikón kamájiín kats'én nanguii̱, ta chiboa tsi xta̱ xi oo̱n xi kats'éndaya nga yejénnié tsja.
Kó Kjisoo̱ achichí kijíndikoón kjo̱a̱a̱ nga kis'ijinjiín kui xtaa̱. Kó kijí ndí nangui xi síndo t'a kui ngu̱i̱ndiee̱ nga akóyá.
Kó Kjisoo̱ nguije tsíchji̱a̱a̱ nga tiejó xta̱a̱, íts'i̱yanii̱ nga katsanguiya xki̱ jó jó, kó katsjaá xá tsi̱'e̱ nga ka̱maa̱ k'o̱xié a̱sién ni̱xtjin xi ndajín.
Kó atíxomaa̱ nga jmí ni ko̱a̱'a̱jín tsi̱'e̱ ndi̱ya̱á, ti nde pan, ti nde stsa, ti nde to̱n ko̱a̱'a̱jín t'a tji̱xi̱ín, ta ngo tsi yánisie xi ko̱a̱'a̱.
Ko̱jo ngo tsi 'niú tji̱xíndié xi ko̱óyá, tanga ka̱majín jó chinga ko̱a̱'a̱.
Kó bi katsoó:
–Ta nínga ku̱i̱tjás'i̱e̱njnú ngo ndi'a, ki̱a̱ ti̱ndyiónjnú ngaskande nga kjo̱tjo nguiníjnú kui ngu̱i̱ndiee̱.
Kó tsi ngo ngu̱i̱ndie xi ndajín si̱'anjo̱jnú, ko̱jo tsi ko̱nda̱'yájín én xí ko̱ndókjo̱a̱jnú, tja̱tjójnú ki̱a̱a̱ kó t'ítsaniejnú xa̱ xi ko̱a̱'a̱ tji̱xíndiéjnú, tsi̱'e̱ nga sku̱i̱e̱ kui xtaa̱ nga ndajín kji'i ni xi kats'én. Ja̱koxi̱ ni xi xianjnú'un nga ni̱xtjin nga ka̱majeé xtaa̱, chiboa ngase ka̱ma jé xí sa̱ko̱ó xta̱ na̱xi̱ńdá Sodoma̱ ko̱jo Gomorra̱ ta bo̱a̱jiín xikó kji'i ni xi ka̱maa̱ kui xta̱ xi bo̱a̱ sa̱'ínjo̱jnú.
Kó kijí xta̱ tsi̱'e̱ Kjisoo̱ nga kijík'ini̱jmi̱í xtaa̱ nga sa̱'ínk'oyá yojoo̱ kjo̱a̱a̱ jé xí ndyi̱ts'en.
Kó kjín xindajín xi ts'axié, kó kjín xta̱ xi oo̱n xi kats'éndaya nga katsanguijon isti̱.
Kó nga tsint'ié nda̱ re Erodee̱ kjo̱a̱a̱ ni xi kats'én Kjisoo̱, nga̱t'a̱ 'niú ton ton kanda'yá ja'eén, kó bi katsó:
–Jua Bautistaa̱ boá xi ja'á'yaá ngu̱i̱jii̱n xta̱ xi jesoón, kuíni nga tjiín nga'niú nga ts'én kjo̱a̱ndikón.
Kje̱'e xta̱ xi bi katsó:
–Elíaa̱ boá.
Kó kje̱'e xi bi katsó:
–Nda̱ chji̱ni̱e̱'e̱én Néná boá, ko̱jo tsi kuí boá xi ngo nda̱ chji̱ni̱e̱'én xchaá Néná.
Tanga nga tsint'ié kuí nii̱ nda̱ re Erodee̱, bi katsó:
–Juaa̱ boá. Kui nda̱ xi an katsja an kjo̱a̱ nga ikichásén to̱ko̱ kó ngot'e̱ je ja'á'yaá ngu̱i̱jii̱n xta̱ xi je jesoón.
Nga̱t'a̱ ti kuíni Erodee̱ xi katsanguiya jajuún nga katsanguis'ien ndo̱bo̱a̱ya Juaa̱, kó íta'niú ń'niú ki̱cha̱ ngu̱i̱ya ndo̱bo̱a̱ya ján tangat'anii̱ na̱ Erodíaa̱, chjo̱ón ṉts'i̱e̱ Erodee̱ xi 'mí Nguiripee̱, kjo̱a̱a̱ nga Erodee̱ kis'ijñajo̱ na̱ Erodíaa̱.
Nga̱t'a̱ Juaa̱ bi katsoó Erodee̱:
–Kjo̱a̱kitii̱ tsjandiéjín nga chjóo̱n ka̱ma chjo̱ón nda̱ ṉts'ie.
Kó kuíni nga na̱ Erodíaa̱ ch'o kamaá Juaa̱ kó kamámejeén kats'énk'ién, tanga kamájiín,
nga̱t'a̱ Erodee̱ katsakjónní Juaa̱, kjo̱a̱a̱ nga tanisién ngo nda̱ xi kixi̱ kamá ko̱jo tsjie kistso'bájo̱ yojoo̱ kó kuíni nga ta̱sá askoo̱n. Kó kji'a nga tsint'ié ni xi katsáyá Juaa̱ nde bejín mí xi sa̱'ínkjó, tanga ti kuí xi tsja kamaá nga tsint'ieé.
Kó ta kji'a ma kasakondieé nga kats'én ngo s'ué Erodee̱ nga jachónó, kó jachó kjiniejo̱ ṉño̱ ngayeje já cho̱n ko̱jo já nguito̱ko̱o̱ jajún, ko̱jo xta̱ xi yandíkón xi síndo nangui Galilea̱.
Ta ni xi mejeénri chji̱e̱'éní kó an tsjaa.
Kó bi katsó ngasee̱:
–Nguiboanéná nga ta ni xi chji̱e̱'éní xí tsjaa, ngaskande masien ngu̱i̱ndie nínga botixoma an tsi mejeén.
Kó nga jatjo kui tsakji̱ín, bi katsoó na̱aa̱:
–¿Mí xi kuí'áa̱ ree̱?
Kó na̱aa̱ bi katsoó:
–Chji̱e̱'ée̱ to̱ko̱ Jua Bautistaa̱.
Kós'e̱ kui tsakji̱ín tsá kijíkón nguinií nda̱ ree̱, kó bi katsoó:
–Mejénna nga k'uiyé ti̱bo̱a̱ní to̱ko̱ Jua Bautistaa̱ ngot'e̱ ma.
Kó achichí ndasen kis'ijña nda̱ ree̱, tanga kjo̱a̱a̱ nga je katsjá ts'oa, kó nga ngayeje xta̱ xi síndojo̱ t'a yamíxaa̱ tsint'ié kui nii̱, kuíni nga kjo̱a̱'niútjinnií nga kats'énkjatjosoón kui tsakji̱ín.
Kó tji̱e̱nmá nda̱ ree̱ katsanguiya ngo nda̱juu̱n xi katsjaá kjo̱a̱ nga kjo̱e̱'éjoo̱ to̱ko̱ Juaa̱.
Kó kui nda̱juu̱n kijí ngu̱i̱ya ndo̱bo̱a̱ya ján kó tsatiesen to̱ko̱ Juaa̱, s'e̱ íyá ngo ti̱bo̱a̱ kó katsjaá kui tsakji̱ín, kó kui tsakji̱ín na̱aa̱ katsjaá to̱ko̱ Juaa̱.
Nga tsint'ié xta̱ tsi̱'e̱ Juaa̱ kui ni xi kamaá, jachókja'á yojo k'iee̱n Juaa̱, s'e̱ kijíkanijín.
Kós'e̱ já apostroo̱ kamátikójo̱ Kjisoo̱, kó íni̱jmi̱í ngayeje ni xi kats'én ko̱jo ni xi akóyá kui jaá.
Kó Kjisoo̱ bi katsoó kui jaá:
–Ja̱bíjnú'un ngayejejnú, tjián ni'ankja'yá chií ngo ngu̱i̱ndie xi xió kji'i.
Nga̱t'a̱ achichí ma xta̱ xi bo̱a̱ fí bo̱a̱ ndibá kats'én, kó ngaskande jmí ngu̱i̱ndie kis'iejiín nga iskjinie ṉño̱.
Kó ngo tjotso je kijíya nga kijí ngo ngu̱i̱ndie kjitiya.
Kó kjín xta̱ xi kamábe nga kijí, kó kamákjiín nga Kjisoo̱ ko̱jo xta̱a̱ xi'ba̱, kó kui xta̱ kjiín kijíyase, kó kui tjón ngase jachó kui ngu̱i̱ndiee̱.
Kó nga jatjajen Kjisoo̱ tjotso jee̱, kamábe xta̱ kjiín, kó ni̱ma̱kamaá nga̱t'a̱ kui xtaa̱ tjimá xikó maá cho̱tsa̱nga̱ xi jmí ndi̱a̱jiín, kó íts'i̱yanii̱ nga kjín ni akóyaá.
Kó nguije kamánguixoón, xta̱ tsi̱'e̱ Kjisoo̱ kijíkón tiñaa̱ Kjisoo̱, kó bi katsoó:
–Kjitiya kuí ngu̱i̱ndiee̱ kó achichí je sajín.
Ti'inkjí kui xtaa̱ 'ne̱, tsi̱'e̱ nga ko̱e̱je̱ nínga jnoo̱ ko̱jo ndí nangui xi síndo tiñaa̱ tsi̱'e̱ nga k'o̱tsie ni chinie.
Tanga Kjisoo̱ bi katsó:
–Jún te'éjnúu̱ ni xi skji̱ni̱e̱.
Kó bi katsó kui jaá:
–¿A mejeénri nga konguín'ñátsiéjne̱ jó úchán poxo̱ to̱n denario̱ pan, tsi̱'e̱ nga ko̱e̱'eé ni xi skji̱ni̱e̱ kui xta̱ kjiín?
Kó Kjisoo̱ bi katsó:
–¿Kótjín ma pan xi kich'iajnú jún? Tanguínk'íxkijnú.
–Ún pan ko̱jo jó tji̱o̱.
Kó katsanguiya xta̱ tsi̱'e̱, tsi̱'e̱ nga ńgó tjín ńgó tjín ku̱i̱'índotie ngu̱i̱jin ndi̱xcho̱o̱ xtaa̱,
kó xki̱ ichítié ichítié ko̱jo xki̱ úchán úchán kis'iṉdo.
Kós'e̱ iskjíbé pan xi uún ko̱jo tji̱o̱ xi joó, askotsijen nk'a ján, kats'énchikonñé, s'e̱ akjángá paa̱n kó katsjaá xta̱ tsi̱'e̱, tsi̱'e̱ nga kui jaá sa̱'ínkja'asoón ngayeje xta̱ xi ngasee̱, kó tji̱o̱ xi joó ti sa̱'ínkja'asoón ngayeje xtaa̱ nga.
Kó ngayeje xtaa̱ iskjinie, kó kitsie cha̱n cha̱a̱n.
Kó ngui tiejó ni̱se̱nya tjikítsie kamá pan ko̱jo tji̱o̱ xi ts'angui xi katjo'ó'yaá.
Ún mi̱ ma já xi̱'in xi iskjinie kui paa̱n ko̱jo kui tji̱o̱o̱.
Kó Kjisoo̱ tji̱e̱nmá kats'eén kjo̱a̱'niú xta̱ tsi̱'e̱, tsi̱'e̱ nga ko̱e̱je̱ya ngo tjotso je, nga ko̱e̱je̱tjón ki̱a̱ na̱xi̱ńdá Betsaida̱ ngándá xi ingoboá ján, tji̱e̱nga kats'énkixot'a xta̱ kjiín.
Kó nguije kijí xtaa̱, Kjisoo̱ kijínijínguí tji̱ngu̱i̱i̱ nga tsíchji̱a̱a̱ Néná.
Kó nguije kjima'ñaa̱, tjotso je xi tjimáya xta̱ tsi̱'e̱ je kjochó ngamasiee̱n ndáchíkoón. Kjisoo̱ kis'ijña soboá t'a chji̱ndi̱e̱e̱.
Kó nga kamábe nga achichí nga'niú ndyi̱ts'en kuí jaá nga ndyi̱kjindaá tjotso jee̱, nga̱t'a̱ tjo̱o̱ xtji̱e̱e̱n to̱ko̱ tjotso jee̱ ye'eé, kó nguije ndibá'ásie̱én, Kjisoo̱ kijíkoón kui jaá nga kistso'bá són ndáchíkoón, kjo̱a̱'at'arií xta̱a̱ katsaki.
Kó kui jaá nga kamábe nga tso'bá són nga̱soón ndáchíkoón, si̱e̱n boá, katsó, kó askandáyá ndikón,
nga̱t'a̱ ngayejee̱ nga kamábe kó achichí katsakjónní. Tanga Kjisoo̱ tji̱e̱nmá tsíchji̱a̱jo kui jaá nga bi katsoó:
–¡Te'énga'niújnúu̱ yojojnú, an boá, ngata̱ ndakonjín majnú!
Kó nguije ts'as'ien Kjisoo̱ ngu̱i̱ya tjotso jee̱ kixixió tjo̱o̱, kó achichí kijíndikoón kui jaá,
nga̱t'a̱ kji̱e̱ ndajín makjiín kjo̱a̱ndikón xí kats'én Kjisoo̱ kji'a nga kats'énkjín paa̱n ko̱jo tji̱o̱o̱, nga̱t'a̱ takó tajá síndo ngase ini̱ma̱a̱.
Nguije ja'atio ndáchíkoón, Kjisoo̱ ko̱jo xta̱a̱ jachó nangui Jenesare̱t, kó íta'niú tjotso jee̱ t'a chji̱ndi̱e̱e̱.
Nga jataxiejo̱ Kjisoo̱ xta̱a̱ ngu̱i̱ya tjotso jee̱, xta̱ xi ngasee̱ tji̱e̱nmá kamábe nga Kjisoo̱.
Kijí ngayeje nangui xi tjín t'a kui ngu̱i̱ndiee̱, kó íts'i̱yanii̱ nga tsanguínjoo̱ xta̱ xi oo̱n xi ṉcha̱n ma kjiyojosoón xkjín ta nínga tsint'ié nga tikón Kjisoo̱.
Kó ngayeje ngu̱i̱ndie nínga jachó Kjisoo̱, tsi ndí nangui xi̱xi̱, tsi na̱xi̱ńdá 'niú ko̱jo tsi nínga jno̱, nínga síndo xi oo̱n, ngu̱i̱ya ndi̱yatié askoyaá kó 'niú kichjiá'aá tsi̱'e̱ nga nde ta ṉjñoo̱ xí si̱'anjo̱, kó ngayeje xta̱ xi oo̱n xi kats'énjo̱ ṉjñoo̱ Kjisoo̱ kamándaya.
Kó kamátikónié Kjisoo̱ já fariseo̱ ko̱jo já chji̱ni̱e̱kjo̱a̱kiti xi kjindibáni na̱xi̱ńdá Jerusale̱n.
Kó kui jaá tsíchji̱a̱ta'in xta̱ tsi̱'e̱ Kjisoo̱ nga kamábe nga tjín ka'a xi aniéjónjín tsja nga iskjinie ni chinie.
Nga̱t'a̱ já fariseoo̱ ko̱jo ngayeje já judíoo̱ kis'iee̱ ngo kjo̱a̱xcha̱á xta̱ xi xchaá, nga skji̱ni̱e̱jín ṉño̱ tsi tjónjín 'niú nda ko̱níjón tsja.
Ko̱jo nguije kjo̱e̱'ení ndi̱tse̱e̱n tsi tjónjín ko̱níjón tsja, jmí ni skji̱ni̱e̱jín. Kó kjín ngase kjo̱a̱xchá xí ts'én kuí jaá xikoó nga ts'énkjiénjín ni xi 'biyá ndójoaa̱, ti̱jindójoaa̱, tikóki̱cha̱a̱, ko̱jo ṉchaa̱n tsi tjónjín sa̱'íntsjie kui nii̱ xikó ts'én tikoón nga sa̱'ín.
Kó já fariseoo̱ ko̱jo já chji̱ni̱e̱kjo̱a̱kitii̱ bi katsó nga asíyaá Kjisoo̱:
–¿Mí kjo̱a̱a̱ nga xta̱ tse̱ ndyi̱bendikónjín kjo̱a̱xchá xí íjñá xta̱ xi xcháná, nga̱t'a̱ ndyi̱moniéjónjín tsja nga ndyi̱kjinie ni chinie?
S'e̱ Kjisoo̱ bi katsó:
–Xta̱ jókje̱n, kjénní ni xi tsíchji̱a̱ nda̱ chji̱ni̱e̱'e̱én Néná xi 'mí Isayaa̱ nga bi ts'én ít'a xo̱jo̱n:
Kui xta̱ na̱xi̱ńdaá ta ts'oa tsi nga bendikónna,
Ta kjo̱a̱ndaní nga ndyi̱ts'endikónna,
nga̱t'a̱ ni xi ndyi̱bokoyá, kjo̱a̱botíxomaa̱ xtaa̱ boá.
Nga̱t'a̱ jún 'bíjñát'axínjnú kjo̱a̱botíxomaa̱ Néná, kó 'niú ndyi̱monguintjinguí ngasejnú kjo̱a̱xcha̱á xtaa̱.
Kó bi katsó ngase Kjisoo̱:
–Jún je yajnú kjo̱a̱botíxomaa̱ Néná tanga ndyi̱'bíjñát'axínjnú tangat'anii̱ nga ndyi̱ni'ánkjatjosónjnú kjo̱a̱xchájnú.
Bi ts'én ít'a Moisee̱ xo̱jo̱n eén Néná: “Che̱ndikín jí na̱'míi̱ ko̱jo na̱áa̱”, ko̱jo ti ít'a nga “Xi ngat'íko̱joo̱ ka̱tso̱o̱ na̱'mii̱ ko̱jo na̱aa̱, je kats'énk'ién yojoo̱ xi'ba̱.”
Tanga jún bi ndyi̱'míjnú, nga ngo ndí ka̱ma bi ka̱tso̱o̱ na̱'mii̱ ko̱jo na̱aa̱: “Ka̱majín kosiko̱joo̱ nga̱t'a̱ ngayeje ni xi tjínna je korba̱n kamá” (Chji̱e̱ xi je katsjáa̱ Néná, tsó kui eén),
kó ti bo̱a̱ 'míjnú nga kui xta̱ xi kui nii̱ ka̱tso̱, nguiti jmíjiín kjo̱a̱'niú nga ko̱síko̱jo na̱'mii̱ ko̱jo na̱aa̱.
Kó bo̱a̱ ts'én ni'ánchjíjínjnúu̱ eén Néná nga kui kjo̱a̱xcha̱á ndyi̱bokoyájnúu̱ xtaa̱. Kó kjín ngase ni xi xikoó xi'bi̱ xi ndyi̱ni'ánjnú.
Kó Kjisoo̱ tsíchji̱a̱a̱ ngayeje xta̱ kjiín, kó bi katsoó:
–Nda'yájnú'un ngayejejnú kó ngatamakjínjnú kui nii̱:
Ngayeje ni xi ndibání ndi̱tsen ján xi k'o̱s'ien ngu̱i̱jin yojoo̱ xtaa̱ kuijín nii̱ xi ts'énndándí nguindyi̱ko̱n Néná, tanga kuí ni xi fotjoo̱ ini̱ma̱a̱ xi ts'énndándí.
Xi tjín tji̱bo̱a̱nijon nga ku̱i̱nt'ie, ngatasienníjón, kó ngatamakjiín kui eén.
Kó nguije íjñámasien Kjisoo̱ kui xta̱ kjiín, ts'as'ien ngo ndi'a, kó xta̱ tsi̱'e̱ asíyaá kui énkjín xi tsíchji̱a̱.
Kó Kjisoo̱ bi katsoó:
–¿A ti nde jún makjínjínjnú? ¿A kó makjínjínjnú nga ngayeje ni xi skji̱ni̱e̱ xtaa̱ nga kuijín nii̱ xi sa̱'índándí nguindyi̱ko̱n Néná,
nga̱t'a̱ jmí tsi ini̱ma̱a̱ k'o̱s'ien ni xi skji̱ni̱e̱, nga̱nts'o̱a̱ boá nga k'o̱s'ien, kó nguijee̱ ndi'amindí ján fochó kuí nii̱?
Kó kui nii̱ katsó, nga̱t'a̱ tsjie ngayeje ni xi chiniee̱.
Kó bi katsó ngase Kjisoo̱:
–Kuí ni fotjoo̱ ts'oa xtaa̱ xi ts'énndándí nguindyi̱ko̱n Néná.
Nga̱t'a̱ ngaskande ngu̱i̱jin ini̱ma̱a̱ xtaa̱ ndibánií ni xi ch'o kji'i xi ts'énkjó, xikoó xta̱ xi ndyi̱ts'ent'aa̱ kjo̱a̱ xkjín, xta̱ xi tondo̱, ko̱jo xta̱ xi ndyi̱ts'enk'ién ini̱ma̱,
xta̱ xi ndyi̱ts'enchéjé, xta̱ xi xke̱ ni, xta̱ xi ndyi̱ts'en kjo̱a̱ton, xta̱ xi ndyi̱'boṉcha̱, xta̱ xi mejeén ch'o sa̱'ínjo̱ yojoo̱, xta̱ xi onkon, xta̱ xi ch'o'a, ko̱jo xta̱ xi nk'a xi yi'i 'boxié yojoo̱, ko̱jo xta̱ xi tá kitikjo̱a̱ máa̱ yojoo̱.
Ngayeje kui ni ch'o kji'ii̱ xi ngu̱i̱jin ini̱ma̱a̱ xtaa̱ fotjonii̱, kó kuí nii̱ xi ts'énndándí nguindyi̱ko̱n Néná.
Kó nguije jatjo Kjisoo̱ ki̱a̱a̱, kijí nangui Tiro̱ ko̱jo Sido̱n. Kó nga ts'as'ien ngo ndi'a, kamámejénjiín nga tjín xí sku̱i̱e̱ nga ki̱a̱ tikón, tanga kamá'májiín yojoo̱,
nga̱t'a̱ ngo xta̱chjón xi tikoón ngo tsakjin xi tikónjii̱n ngo a̱sién ni̱xtjin xi ndajín, nguije tsint'ié kjo̱a̱a̱ Kjisoo̱, kijíkoón kó nga jachó nínga tikón, asiént'aa̱ tikoó.
Kui xta̱chjo̱ón, xta̱chjón judío̱jín boá, nga̱t'a̱ nangui Sirofenisia̱ katsen. Kó 'niú tsí'aá Kjisoo̱ tsi̱'e̱ nga k'o̱xié kui xindajín xi tjíjii̱n tsakji̱ín.
Kó Kjisoo̱ bi katsoó kui xta̱chjo̱ón:
Tjón ma ra nda nga tsiee̱ ndíjnú, nga̱t'a̱ ndajín kji'i nga chje̱'éxiín paa̱n ndíjnú s'e̱ ńñaá ko̱e̱'éjnúu̱.
Kó kui xta̱chjo̱ón bi katsó:
Kó Kjisoo̱ bi katsó:
–Tangat'anii̱ én xí kandokjo̱e̱, t'en 'ne̱. Kui xindajín xi tjíjii̱n tsakjíi̱n, je jatjo.
Kó nguije jachó ndi'aa̱ kui xta̱chjo̱ón, kamábe nga je xió tikón tsakji̱ín nga̱són ṉchaa̱n, kó kui xindajiín je jatjojii̱n yojoo̱.
Kó nguije jatjo nguiní Kjisoo̱ nangui Tiro̱, ja'a xtji̱e̱e̱n nangui Sido̱n, s'e̱ jachó nínga tikón ndáchíkoón Galilea̱ nga ja'a ki̱a̱ nangui xi tjín Dekápoli̱.
Kó ki̱a̱ jachóchinií ngo nda̱ xi xtiya ko̱jo xi tsakja'á, kó kichjiá'aá Kjisoo̱ tsi̱'e̱ nga ku̱i̱e̱njénnié tsja kui nda̱a̱.
Kó Kjisoo̱ kijíjo̱ t'axín kui nda̱a̱, kó katsanguis'ien ngo xtiín tsja tixa̱nijon, s'e̱ atítiá kó ndańti̱a̱á ít'aa̱ naje̱n nda̱a̱,
kó askotsijen nk'a ján, iskjiendá, kó bi katsoó kui nda̱a̱:
–¡Efatá! (Ngatjox'á, tsó kui eén).
Kó ti kji'a katjox'a tji̱bo̱a̱nijon, ko̱jo kamándaya naje̱n kó nda tsíchji̱a̱ kui nda̱a̱.
Kó Kjisoo̱ bo̱a̱ katsoó ngayeje xtaa̱ tsi̱'e̱ nga ta'yajín xi ko̱tso̱yaa̱ ni xi kats'én, tanga ngase ma nga 'niú atíxomaa̱ xtaa̱ nga ko̱tso̱yajín ni xi kamábe, tasá ma íni̱jmi kuí xtaa̱ ni xi kamaá.
Kó achichí kijíndikoón xtaa̱ kui nii̱, kó bi katsó:
–Ngayeje nii̱ xi nda tjíts'én. ¡Ngaskande ts'énkínt'ié xta̱ xi xtiya, ko̱jo ts'énkíchji̱a̱ xta̱ xi ni̱ma̱!
Kui ni̱xtjin ján, ti ingo ndi̱ya nguiní achichí xta̱ kamátikó, kó kis'iejiín ni xi iskjinie, kó Kjisoo̱ tsíchji̱a̱a̱ xta̱ tsi̱'e̱ kó bi katsoó:
–Ni̱ma̱kjimana kui xtaa̱, nga̱t'a̱ je ján ni̱xtjinnii̱ nga síndojo̱na k'i̱e̱e̱ kó jmíjiín ni xi skji̱ni̱e̱.
Kó tsi sa̱'inkjí kjindiá an ndi'aa̱, ko̱yayá ngu̱i̱ya ndi̱ya̱á, nga̱t'a̱ tjín xi kjin kjindibáni.
Kós'e̱ bi katsó xta̱ tsi̱'e̱ Kjisoo̱:
–¿Tanga ñá konguínchja'á ñá kjín pan xi ko̱e̱'ée̱ kui xta̱ kjiín ngo ngu̱i̱ndie xi kjitiya xikoó xi'bi̱?
Kó Kjisoo̱ bi katsoó:
–¿Kótjín ma pan xi tikónjnú?
Kó kui jaá bi katsó:
–Yito ma.
Kós'e̱ Kjisoo̱ katsjá kjo̱a̱ tsi̱'e̱ nga k'uíndo t'anangui xta̱ kjiín, kó iskjíbé pan xi yitoo̱, kó nguije katsjaá ndok'óchji Néná, akjángá kó katsjaá xta̱ tsi̱'e̱, tsi̱'e̱ nga sa̱'ínkja'asoón xta̱ kjiín, kó kats'én kui jaá ni xi ki'mií.
Kó ti ndyi̱ya'a chiboa tji̱o̱ kui jaá nga, kó nguije Kjisoo̱ katsjaá ndok'óchji Néná, ti katsjá kjo̱a̱ tsi̱'e̱ nga kini'ánkja'asoón xta̱ kjiín.
Kó ngayeje xtaa̱ nga iskjinie ngaskande nga kitsie cha̱n cha̱a̱n, kó ja'átikó pan xi ts'anguii̱, yito ni̱se̱nya kamá.
Ma ra nijún mi̱ xta̱ xi iskjinie ni chiniee̱. S'e̱ Kjisoo̱ kats'énkjí ndi'aa̱ ngayeje kui xtaa̱.
Kó ti kji'a ts'as'ien ngo tjotso je ko̱jo xta̱ tsi̱'e̱ kó kijí nangui Dalmanuta̱.
Kó já fariseoo̱ jachókoón Kjisoo̱ kó tsí'aá ngo chi̱bo̱a̱a̱ ndi'ak'ajmii̱ tsi̱'e̱ nga skót'ayákón.
Kó Kjisoo̱ kasasienjiín kui nii̱, kó bi katsó:
–¿Mí kjo̱a̱a̱ nga ngo chi̱bo̱a̱ ndyi̱mí'á kui xtaa̱? Ja̱koxi̱ ni xi xianjnú'un nga nde ngo chi̱bo̱a̱ ko̱e̱'éjiín kui xtaa̱.
Kó kui jaá kichíyaá nga ko̱a̱'a̱ pan, kó ta ngo chií pan ndyi̱ya'a ngu̱i̱ya tjotso jee̱.
Kós'e̱ Kjisoo̱ bi katsoó:
–Chónjnú yojojnú kjo̱a̱a̱ nisaa̱n nda̱'yo̱ paa̱n já fariseoo̱ ko̱jo nisaa̱n nda̱'yo̱ paa̱n Erodee̱.
Kó xta̱a̱ Kjisoo̱ tsíchji̱a̱ni̱jmíjo xkjín nga bi katsó:
–Kui nii̱ xi tsó kjo̱a̱a̱ nga jmí pan kich'iá ján.
Kó Kjisoo̱ kamákjiín kui nii̱, kó bi katsoó:
–¿A ndyi̱chiboáni̱jmijnú nga jmí pan kich'iajínjnú? ¿A kji̱e̱ yajínjnú kó a kji̱e̱ makjínjínjnú? ¿A takó tajá tikón ini̱ma̱jnú?
¿A tjín ndyikonjnú kó yajínjnú? ¿A tjín tji̱bo̱a̱nijonjnú kó nda'yájínjnú? ¿Kó a foa'átsjienjínjnú?
Kji'a nga akjangáa̱ ún pan ún mi̱ xta̱, ¿kótjín ni̱se̱nya kamá pan xi ts'angui xi kachja'á'yájnú?
Kó bi katsó kui jaá:
–Tiejó ni̱se̱nya kamá.
–Kó nga kats'enkja'asóo̱n yito pan nijún mi̱ xta̱, ¿kótjín ni̱se̱nya kamá pan xi ts'angui xi kachja'á'yájnú?
S'e̱ bi katsó kui jaá:
–Yito ni̱se̱nya kamá.
Kó Kjisoo̱ bi katsoó:
–¿Kó a takó kji̱e̱ makjínjínjnú?
Kji'a nga jachó Kjisoo̱ ko̱jo xtaa̱ nangui Betsaida̱, ki̱a̱ jachóchinií ngo nda̱ xi ti̱ka̱ kó 'niú kichjiá'aá tsi̱'e̱ nga ku̱i̱e̱jénnié tsja kó sa̱'índaya.
Kó Kjisoo̱ iskjíbenguí kui nda̱ ti̱ka̱a̱ kó ts'axié ndi̱tsee̱n kui ndí nanguií, kós'e̱ ndańti̱a̱á indyiaá ndyi̱ko̱n kui nda̱a̱, yejénnié tsja, s'e̱ asíyaá tsi je be chií.
Kó nda̱ ti̱ka̱a̱ iskjíx'á ndyi̱ko̱n, kó bi katsó:
–Je be chií an xtaa̱ kó xikó maá tsi yá xi tjimá kjimana an.
S'e̱ Kjisoo̱ ti yejénnié nguinií tsja xtji̱e̱e̱n nga̱són ndyi̱ko̱n, kó kamándaya kui nda̱a̱, nda kamátsijee̱n kó kamábe cha̱n cha̱n ngayeje nii̱.
Kó Kjisoo̱ kats'énkjí ndi'aa̱, kó bi katsoó:
–Ngata̱ bitjas'i̱njín ji kui ndí nanguií nga tjín xí k'uiyée̱ ni xi kamaá.
Kós'e̱ jatjo Kjisoo̱ ko̱jo xta̱ tsi̱'e̱ kui ngu̱i̱ndiee̱ kó kijí nínga síndo ndí nangui xi chji̱a̱ni nangui Sesarea̱ nínga tikón xtitjón Nguiripee̱. Kó ngu̱i̱ya ndi̱ya̱á Kjisoo̱ bi katsó nga asíyaá xta̱ tsi̱'e̱:
–¿Kó tsó xtaa̱, 'yá xóní an?
Kó kui jaá bi katsoó:
–Tjín xi Jua Bautistaa̱ xó ji tsó, kje̱'e xi Elíaa̱ xó ji tsó, kó ti tjín xi tsó nga ngo xó nda̱ chji̱ni̱e̱'e̱én Néná ji tsó.
Kós'e̱ Kjisoo̱ bi katsoó:
–Kó jún, ¿'yání an, kó 'míjnú?
–Jí xí Kristoo̱.
Tanga Kjisoo̱ atíxomaa̱ tsi̱'e̱ nga ta'yajín xi ko̱tso̱yaa̱ kjo̱a̱a̱ 'yání kui.
Kó Kjisoo̱ íts'i̱yanii̱ nga akóyaá xtaa̱ nga ndií nda̱ xi̱'ii̱n chjiénga tsie kjo̱a̱ni̱ma̱ kjo̱a̱'atio, ko̱jo nga sa̱'ínch'ó já xchá nguito̱ko̱o̱ na̱xi̱ńdaá, ko̱jo já nguito̱ko̱o̱ chiná'mii̱, ko̱jo já chji̱ni̱e̱kjo̱a̱kitii̱, kó katsáyá nga chjiénga si̱'ank'ien, kó nga xi ma jaán ni̱xtjin kjo̱a̱'á'yaá.
Kó katsáyá cha̱n cha̱a̱n xta̱ tsi̱'e̱ kui nii̱. Kós'e̱ Peé kijíjo̱ t'axín Kjisoo̱ kó kats'énxchánjo̱ kjo̱a̱a̱ ni xi katsó.
Tanga Kjisoo̱ kats'énk'afóya nga askotsijee̱n ngayeje xta̱ tsi̱'e̱ kó kats'énxchánjo̱ Peé, nga bi katsoó:
–¡Tji̱taxínboe'éní xindajín Satana̱! Nga̱t'a̱ jmí tsi nii̱ Néná xi tifojintakín, nii̱ xtaa̱ boá xi tifojintakín.
Kós'e̱ Kjisoo̱ tsíchji̱a̱a̱ xta̱ tsi̱'e̱ ko̱jo xta̱ kjiín nga bi katsoó:
–Tsi tjín ka'a xta̱ xi mejeén tsjienguína, ngats'énchíyá yojoo̱, nga kjíbé kroo̱ kós'e̱ ngatjandibatjinguína.
Nga̱t'a̱ ngayeje xi mejeén k'o̱xié'á kjo̱a̱mindyioo̱n, tasá sa̱'ínchaja, kó ngayeje xi sa̱'ínchaja kjo̱a̱mindyioo̱n tangat'anii̱ an, ko̱jo tangat'anii̱ éntjatsi̱e̱e̱ Néná, kuí boá xi kjo̱tjo'a.
Nga̱t'a̱ ¿mí chjínií tsi ngo nda̱ ku̱i̱e̱je̱e̱n ngayeje ni xi tjín kuí nga̱sondiee̱, tsi kichajá ini̱ma̱a̱?
¿Axa̱ mí ni xi tsja̱a ngo nda̱ xi ko̱sít'a ini̱ma̱a̱?
Nga̱t'a̱ ngayeje xta̱ xi soboá ka̱maa̱ kjo̱a̱a̱ an ko̱jo kjo̱a̱a̱ énna k'i̱e̱ nguindyi̱ko̱n kui xta̱ xi ndyi̱ts'ent'aa̱ kjo̱a̱ Néná ko̱jo kui xta̱jeé, ti bo̱a̱ ti ts'én ndií nda̱ xi̱'ii̱n soboá ka̱maa̱ kjo̱a̱a̱ kui, nga kjo̱e̱'éjo̱ kjo̱a̱jee̱ Na̱'mii̱ ko̱jo ndítsjiee̱.
Kó Kjisoo̱ ti bi ti katsó ngase:
–Ja̱koxi̱ ni xi xianjnú'un nga tjín ka'a xi síndojinná k'i̱e̱e̱ xi ko̱yajín ngaskande nga sku̱i̱e̱ nga kjo̱e̱'e nga'niuú Néná nga ko̱tíxoma.
Jun ni̱xtjin nguijee̱, Kjisoo̱ kijíjo̱ t'axín Peé, Sandiyaá ko̱jo Juaa̱ kó ngo tji̱ngu̱i̱ nk'a kijíjo̱ soboá kui jaá, kó nguindyi̱ko̱n kui jaá kje̱'e kis'ie Kjisoo̱.
Kó ṉjño xi yajá Kjisoo̱ tiboa xó xó kamá, 'niú tiboa kamá xikoó ṉch'aán. Nde ngojín xta̱ xi 'niú maá monié ṉjño xi tjín kuí nga̱sondiee̱ xi bo̱a̱ ts'én tiboa sa̱'ín.
Kó ki̱a̱ jatokját'aa̱ nda̱ chji̱ni̱e̱'e̱én Néná xi 'mí Moisee̱ ko̱jo Elíaa̱ nga ndyi̱chji̱a̱jo Kjisoo̱.
Kós'e̱ Peé bi katsoó Kjisoo̱:
–Mostro̱, ¡a ta nda kji'i nga k'i̱e̱ tindyión xtín! Ka̱ma si̱'anda ján ndi'ańk'ién: ngo tse̱, ngo tsi̱'e̱ Moisee̱, s'e̱ ngo tsi̱'e̱ Elíaa̱.
Nde bejín mí xi ka̱tso̱ Peé, nga̱t'a̱ ndyi̱tsakjónní kui jaá.
Kós'e̱ ngo ṉdi̱ kitsjien xi kats'én tji̱nk'i̱e̱én nínga síndo kui jaá. Kó ngu̱i̱jii̱n kui ṉdi̱i̱ kanda'yáa ngo nda̱ xi bi katsó:
–Kuí xi'bi̱ xi ndí tjóna, kui nda'yájnúu̱.
Kó ti kji'a askotsijen nguiní kui jaá nga ngo foa'atjiyajoo̱n kó nde ngojín xi kamábe, ta kuí tsi Kjisoo̱ xi tikón soboá.
Kó nga ndyi̱fotjajen tji̱ngu̱i̱ nk'aa̱, Kjisoo̱ bo̱a̱ katsoó nga jmíjín xi ko̱tso̱yaa̱ ni xi kamábe, ngaskande nga ndií nda̱ xi̱'ii̱n kjo̱a̱'á'yaá ngu̱i̱jii̱n xta̱ xi je jesoón.
Kó kuíni nga ta kui kixindyiajin soboárií kui eén, nda tsi asíyá ja̱ k'i̱e̱ ja̱ ngajaán xkjín, kjo̱a̱a̱ mí ni xi mejeén tsó nga kjo̱a̱'á'yaá ngu̱i̱jii̱n xta̱ xi je jesoón.
Kó bi katsó kui jaá nga asíyaá Kjisoo̱:
–¿Mí kjo̱a̱a̱ nga já chji̱ni̱e̱kjo̱a̱kitii̱ tsó nga tjón xó Elíaa̱ kjo̱e̱'e?
Kó Kjisoo̱ bi katsó:
–Ja̱koxi̱ nga tjón Elíaa̱ kjo̱e̱'e, kó kuí xí sa̱'índaya ngayeje nii̱. ¿Kó kóts'en tjít'a xo̱jo̱n eén Néná kjo̱a̱a̱ ndií nda̱ xi̱'ii̱n? Tsó nga tsie xó kjo̱a̱ni̱ma̱ kjo̱a̱'atio ko̱jo nga si̱'anch'o xó.
Kó nga jachó Kjisoo̱ nínga síndo xi ngase xta̱ tsi̱'e̱, kamábe nga ngo sen xta̱ ja'atjindee̱, kó tjín já chji̱ni̱e̱kjo̱a̱kitii̱ xi tsíchji̱a̱tijo kui jaá.
Kó kji'a nga kui xta̱ kjiín kamábe Kjisoo̱, ngayejee̱ nga kijíndikoón kó tsanga ma nga kijí ts'en tínde Kjisoo̱.
Kó Kjisoo̱ bi katsó nga asíyaá:
–¿Mí ni xi ndyi̱chiboátijo̱jnú kui jaá?
Kó ngo nda̱ jatjojin ngu̱i̱jii̱n xta̱ kjiín xi bi katsó:
–Mostro̱, k'i̱e̱ kjoé'e̱joo̱ ndína, nga̱t'a̱ ngo a̱sién ni̱xtjin xi ndajín tikónjii̱n yojoo̱ xi je kats'énni̱ma̱, majín chji̱a̱,
kó ta nínga kjíbé kui a̱sién ni̱xtjii̱n 'bojmitójó t'ananguii̱, kó ngaskande xó ma si'a ts'oa, kó kjinieya ma ṉ'ni̱u̱, kó tsjien tajá. Je tsí'áa̱ xta̱ tse̱ tsi̱'e̱ nga k'o̱xié kui a̱sién ni̱xtjii̱n, tanga kamájiín.
Kó Kjisoo̱ bi katsoó:
–¡Xta̱ xi s'ijinjiín! ¿Ngaskande kji'ání nga chjiénga kotíjñajojnú'un? ¿Ngaskande kji'ání nga takó sa̱'inchíkjo̱a̱jnú'un? ¡Ndibájo̱jnú'un k'i̱e̱e̱!
Kó jachóchinií kui nda̱chií Kjisoo̱. Kó kji'a nga kui a̱sién ni̱xtjii̱n kamábe Kjisoo̱, ítsanieyá xchán kui nda̱chií, ts'ákatójó t'ananguii̱ kó ítikjá íṉña, kó ngaskande xó ma kisi'a ts'oa.
Kó Kjisoo̱ bi katsó nga asíyaá na̱'mii̱ kui nda̱chií:
–¿Ndeskande kji'ání nga bi máa̱?
S'e̱ na̱'mii̱ kui nda̱chií bi katsó:
–Ndeskande koó nga chichí.
Kó kui a̱sién ni̱xtjin xi ndajiín je sa kjín ndi̱yanií nga 'bojmijin ngu̱i̱jin ndi'ií ko̱jo ngu̱i̱jin ndójoaa̱, tsi̱'e̱ nga sa̱'ínk'ién. Ja̱ kuíni, tsi ka̱ma xi si̱'in, ngatamani̱ma̱a̱ ji̱n, kó tasíke̱jejne̱.
Kó Kjisoo̱ bi katsó:
–¿Kóts'en nga tsi ka̱ma xi si̱'in se ji? ¡Ngayeje xta̱ xi s'ijii̱n Néná, ka̱marií tajmí niní!
Ti kji'a na̱'mii̱ nda̱chií askandáyá ma nga bi katsó:
–¡S'ijinna Néná, kó tasíke̱jení tsi̱'e̱ nga 'niú ngase s'i̱jinna!
Kó nga kamábe Kjisoo̱ nga ta sa sá kamátikó xta̱ kjiín, kats'énxchánjo̱ kui a̱sién ni̱xtjin xi ndajiín nga bi katsoó:
–¡A̱sién ni̱xtjin xi ndajín xi ni̱ma̱ ko̱jo xi xtiya, an xí bo̱a̱ t'íxiaán, tji̱taxi̱e̱jíi̱n ngu̱i̱jin yojoo̱ kui nda̱chií kó nga nguiti nijánjín ki̱a̱ bitjas'i̱jíi̱n!
Kós'e̱ askandáyá kui a̱sién ni̱xtjin xi ndajiín kó nguije ítsanieyá xchán kui nda̱chií jataxiejii̱n ngu̱i̱jin yojoo̱, kó kui nda̱chií kis'ie k'ien k'ien, ngaskande xta̱ kjiín je k'ien kui nda̱chií katsó.
Tanga Kjisoo̱ iskjíbé tsja, kó kats'énkjastjíe̱n, kós'e̱ kasasien kixi̱ kui nda̱chií.
Kó nguije ts'as'ien Kjisoo̱ ngo ndi'a, xta̱ tsi̱'e̱ asíyát'axiín nga bi katsoó:
–¿Ánní nga ji̱n kamájínjne̱ ka'naxiéjne̱ kui a̱sién ni̱xtjin xi ndajiín?
Kó Kjisoo̱ bi katsoó:
–Kui xkjín kui xindajiín, taxkiya fotjójín, ta ngototo nga ndokjo̱a̱a̱ Néná ko̱jo nga si̱'ankja'á kjindiá yojoná.
Kó nguije jatjo kui ngu̱i̱ndiee̱ Kjisoo̱ ko̱jo xta̱a̱, ja'a nangui Galilea̱, kó kamámejénjiín nga tjín xí sku̱i̱e̱ nga ki̱a̱ ja'a,
nga̱t'a̱ xta̱ tsi̱'e̱ akóyaá, kó bi katsoó: Ndií nda̱ xi̱'ii̱n ngu̱i̱ya tsja xtaa̱ si̱'ank'as'ien, kó sa̱'ínk'ién, kó nguije kini'ánk'ién, xi ma ján ni̱xtjin kjo̱a̱'á'yaá.
Kó jachó na̱xi̱ńdá Kapernau̱m. Kó nguije síndo ngu̱i̱ya ndi'aa̱, Kjisoo̱ bi katsó nga asíyaá xta̱a̱:
–¿Mí xi ndyi̱nchiboájnú ngu̱i̱ya ndi̱ya̱á nga ndyi̱ndibá ngoye?
Tanga kui jaá xió kis'iṉdo, nga̱t'a̱ nga tjimáya ngu̱i̱ya ndi̱ya̱á ndyi̱fotí kjo̱a̱a̱ 'yání xi chjí ngasenii̱ ngu̱i̱jii̱n kui jaá.
Kó Kjisoo̱ kis'ijñando, s'e̱ tsíchji̱a̱a̱ nga tiejó xta̱a̱, kó bi katsoó:
–Tsi tjín ka'a xta̱ xi mejeén nga tjón ka̱ma, chjiénga kui xi kju̱i̱e̱t'a ka̱ma, kó kuí boá xi sa̱'ínseén ngayeje xi ngasee̱.
Kó iskjíbé ngo nda̱chí, kó ngamasiee̱n kui jaá íjñá, s'e̱ iskjíbé tjiaa̱ nda̱chií, kó bi katsó:
–Ta 'yání xi skíbení ngajona ngo nda̱chí xikoó xi'bi̱, ti ts'énkjíbéna an nga, kó xi ts'énkjíbéna an, jmí tsi an xi ts'énkjíbéna, kuí Néná xi katsanguiyana xi ts'énkjíbé.
Kó Juaa̱ bi katsoó Kjisoo̱:
–Mostro̱, ngo nda̱ kamáya ji̱n xi ngajo tse̱ ts'én'boxiéni xindajín, tanga kui k'i̱e̱jín tji̱e̱nguiná, kó ik'íchjájne̱ nga̱t'a̱ jmí tsi k'i̱e̱ tso'bátji̱nguiná.
Tanga Kjisoo̱ bi katsoó kui nda̱a̱:
–Ngata̱ 'bíchjájínjnúu̱, nga̱t'a̱ ngayeje xi sa̱'ín ngo kjo̱a̱ndikón ngajona, ka̱majín ti kji'a ch'o ka̱tso̱na.
Nga̱t'a̱ xi kondra̱nájín tikón, kjo̱a̱nda tsa̱ñá tikón.
Kó ta 'yání xi tsja̱ajnú ngo boso̱ ndójoa nga̱t'a̱ an timatji̱nguijnú'un, ja̱koxi̱ ni xi xianjnú'un nga sa̱kórií ni xi je kats'én.
Ta 'yání xi sa̱'ín ngo ni tsi̱'e̱ nga ngo kui jakjíndí xí s'ijii̱n an sa̱'ínjé, tasá ngo ndi̱jo̱ je ngatít'a kjásén, s'e̱ ngat'ajmijin yojoo̱ ngu̱i̱jin ndáchíkoón.
Kuíni nga tsi ndse̱ ko̱nguijeé, tasá tichékjé jí, tasá nda tsi ka̱ton ndse̱ nga k'uieé kjo̱a̱mindyion ngatsjeé, ta bo̱a̱jiín tsi síndo nga jó ndse̱ nga k'uín jí ndo̱bo̱a̱ ṉk'i̱e̱e̱n, ngu̱i̱jii̱n ndi'í xi jmí ni̱xtjin 'boo̱,
nínga chi̱ndoo̱ kui xtaa̱ fesónjín, ti nde ndi'ií jmí ni̱xtjin 'bo.
Kó tsi ndsa̱ki ko̱nguijeé, tasá tichékjé jí, tasá nda tsi ka̱ton ndsa̱ki nga k'uieé kjo̱a̱mindyion ngatsjeé, ta bo̱a̱jiín tsi síndo nga jó ndsa̱ki nga ku̱i̱chíjmijii̱n ndo̱bo̱a̱ ṉk'i̱e̱e̱n, ngu̱i̱jii̱n ndi'í xi jmí ni̱xtjin 'boo̱,
nínga chi̱ndoo̱ kui xtaa̱ fesónjín, ti nde ndi'ií jmí ni̱xtjin 'bo.
Kó tsi ndyikin sku̱i̱e̱ ngo ni xi ko̱nguijeé, 'na̱xié ji, tasá nda ngase nga ta ngo tsi ndyikin ndyi̱a̱ nga ku̱i̱tjás'i̱n nínga botixómá Néná, ta bo̱a̱jiín tsi nga jó ndyikin ndyi̱a̱ nga ku̱i̱chíjmijii̱n ndo̱bo̱a̱ ṉk'i̱e̱e̱n,
nínga chi̱ndoo̱ kui xtaa̱ fesónjín, ti nde ndi'ií jmí ni̱xtjin 'bo.
Nga̱t'a̱ ndi'í boá xi si̱'anndiani ngayeje xtaa̱.
Nda na̱xaa̱, tanga tsi nguiti ndiajín ka̱ma, ¿mí xi ko̱e̱'énga'niú nguiníjnú nga ka̱mandia? Ngas'iejnú na̱xa̱ ngu̱i̱jinjnú, kó ngat'iéjnú kjo̱a̱xió ja̱ k'i̱e̱ ja̱ ngaján.
Kó Kjisoo̱ jatjo ki̱a̱a̱, s'e̱ kijí nangui Judea̱ ko̱jo nangui xi tikón xtji̱e̱e̱n xi ingoboaá ndeje' Jordaa̱n, kó ki̱a̱ ti kamátikót'a nguinií xta̱ na̱xi̱ńdaá, kó xikó ts'én ngaá ti íts'i̱ya nguinií nga akóyaá xtaa̱.
Kó já fariseoo̱ jachókón tiñaa̱ Kjisoo̱ tsi̱'e̱ nga askot'ayákón kó asíyaá tsi tsjandié kjo̱a̱kitii̱ nga ngo nda̱ xi je ixán sa̱'ínkjié kjo̱a̱bixaa̱n.
Kó bi katsó Kjisoo̱:
–¿Mí kjo̱a̱botíxoma xi íjñájnú Moisee̱?
Kó kui jaá bi katsó:
–Moisee̱ katsjandié nga ka̱ma xó tsi ngo nda̱ xi je ixán skjinínk'á ngo xo̱jo̱n nínga je je kjo̱a̱bixaa̱n kó nga ka̱ma xó ku̱i̱'íjñá chjo̱ón.
Kós'e̱ Kjisoo̱ bi katsó:
Tanga ndeskande nga Néná íts'i̱yanii̱ nga kats'énda nga̱sondiee̱ “xi xi̱'in ko̱jo xi chjoón” kats'énda.
“Tangat'anii̱ kui nii̱ nga nda̱ xi̱'ii̱n ku̱i̱'íjñá na̱'mii̱ ko̱jo na̱aa̱, kó k'uijñájo̱ chjo̱ón,
kó ta ngo tsi yojo ka̱ma ngajoó, kó bo̱a̱ ts'én nga je nguiti jójín ma, ta ngo tsi ma.”
Kó kuíni nga ni xi je kats'éngo Néná, ka̱majiín k'o̱xiékjo xtaa̱.
Kó nguije jachó ngu̱i̱ya ndi'aa̱, xta̱ tsi̱'e̱ Kjisoo̱ ti asíyá nguinií kjo̱a̱a̱ kui nii̱.
Kó Kjisoo̱ bi katsoó:
–Ta 'yání xi ku̱i̱'íjñá chjo̱ón, kó tsi kje̱'e chjoón ku̱i̱xanjo̱, ts'én bendikónjín kjo̱a̱bixaa̱n,
kó tsi xi chjo̱ón ku̱i̱'íjñá xi̱'ii̱n, kós'e̱ kje̱'e xi̱'in ku̱i̱xanjo̱, ts'én bendikónjín kjo̱a̱bixaa̱n nga.
Kó jachóchinií Kjisoo̱ jakjíndí xi̱xi̱ tsi̱'e̱ nga sa̱'ínjo̱, tanga xta̱ tsi̱'e̱ kats'énxchánjo̱ xta̱ xi jachójo̱ kui jakjíndií.
Kó nga kamábe Kjisoo̱ kui nii̱ kamáxtií kó bi katsó:
–Te'éndiéjnúu̱ kui jakjíndií nga kjo̱e̱'ekónna, kó ngata̱ 'bíchjájínjnúu̱, nga̱t'a̱ nínga botíxomaa̱ Néná kuí xí ka̱ma k'o̱s'ien kui xi xikoó kui jakjíndií.
Ja̱koxi̱ ni xi xianjnú'un, nga xi k'o̱s'ienjín nínga botixómá Néná xikoó ngo nda̱chí, ka̱majín k'o̱s'ien.
Kó Kjisoo̱ nguije tsank'á jakjíndií, kats'énchikonñé nga íjñasoón tsja.
Kó nga ts'énfí Kjisoo̱ ngu̱i̱ya ndi̱ya̱á, ngo nda̱ jachókón manga mangaa̱, asiént'aa̱ tikoó, kó bi katsoó nga asíyaá:
–Ji Mostro̱ nda, ¿mí ni xi sa̱'in an tsi̱'e̱ nga sa̱kóna kjo̱a̱mindyion ngatsjé ni̱xtjii̱n?
Kó Kjisoo̱ bi katsoó:
–¿Mí kjo̱a̱a̱ nga nda sení? Ta'yajín xi nda, ta ngototo Néná.
Je ye ji kjo̱a̱botíxomaa̱ Néná xi bi tsoó: “Che̱ndikín jí kjo̱a̱bixáa̱n, ngata̱ ni'ínk'injín ji xta̱, ngata̱ ni'ínjín ji chejé, ngata̱ 'bíndiseta'injín ji ngo xta̱, ngata̱ ch'íṉche̱jín ji, che̱ndikín jí na̱'míi̱ ko̱jo na̱áa̱.”
Kó bi katsó kui nda̱a̱:
–Mostro̱, ngayeje kui nii̱ je kats'enkjatjosón an ndeskande koó nga nda̱chí an.
Kós'e̱ Kjisoo̱ askotsijen ndá ndaá kui nda̱a̱, kats'éntjó, s'e̱ bi katsoó:
–Ta ngo tsi ni xi chajaa̱: t'en, kó tatíñí ngayeje ni xi tjiín, kó too̱n kui nii̱ xta̱ ni̱ma̱a̱ te'ée̱, kó bo̱a̱ tsi ts'én nga k'uieé ngo kjo̱a̱cho̱n ndi'ak'ajmi ján, s'e̱ ndibétji̱nguiní nguije kachjábé ji króo̱.
Tanga nga tsint'ié kui nda̱ xo̱ngo̱ó kui eén, achichí ndasen kamaá nga kijí, nga̱t'a̱ achichí ni tjiín.
Kós'e̱ Kjisoo̱ askotsijee̱n xta̱ xi ja'atjindee̱, kó bi katsoó xta̱ tsi̱'e̱:
–¡Achichí ni'in kji'i nga xta̱ xi tsie kjo̱a̱cho̱n tjiín nga k'o̱s'ien nínga botíxomaa̱ Néná!
Kó xta̱ tsi̱'e̱ Kjisoo̱ achichí kijíndikoón kui én xí tsíchji̱a̱, tanga Kjisoo̱ ti bi ti katsó nguinií:
–Jún bo̱a̱ ndí, ¡achichí ni'in kji'i nga k'o̱s'ien nínga botíxomaa̱ Néná kui xta̱ xi kjima'niátakón kjo̱a̱cho̱o̱n!
Tasá ni'ínjín kji'i nga ngo cho̱ to'o yits'en kjo̱a̱'aya ngo tixa̱a̱ ngo ṉdo, ta bo̱a̱jiín nga ngo nda̱ cho̱n k'o̱s'ien nínga botíxomaa̱ Néná.
Tanga kui jaá tasá ma achichí kijíndikón ngasee̱, kó ja̱ k'i̱e̱ ja̱ ngaján bi katsoó xkjín:
Kós'e̱ Kjisoo̱ askotsijee̱n kui jaá, kó bi katsoó:
–Ka̱majiín sa̱'ín kui nii̱ ngo xta̱, tanga Néná ngayeje nii̱ xi ka̱maa̱ sa̱'ín.
Kós'e̱ Peé íts'i̱yanii̱ nga bi katsoó:
–Ja̱ je ye, nga ji̱n ngayeje nii̱ ik'íjñájne̱, kó k'i̱e̱ timatji̱nguijne̱ ji.
S'e̱ Kjisoo̱ bi katsó:
–Ja̱koxi̱ ni xi xianjnú'un nga jmíjín ngo xta̱ xi íjñámasien ndi'aa̱, ṉts'i̱e̱, ndichja, na̱'mii̱, na̱aa̱, ndií, t'ananguii̱, tangat'anii̱ an ko̱jo éntjatsi̱e̱e̱ Néná,
nga sa̱kójiín ngot'e̱ nga tindyión kuí nga̱sondiee̱ úchán bo̱a̱ kji'i ngase ndi'a, ṉts'i̱e̱, ndichja, na̱aa̱, ndií ko̱jo t'ananguii̱, nda tsi ku̱i̱yotjinguií. Kó ni̱xtjin xi ndibaá sa̱ko̱ó kjo̱a̱mindyion ngatsjé ni̱xtjii̱n.
Kjín ma xta̱ xi tjón ngot'e̱, xi fet'a ka̱ma, kó kjín ma xta̱ xi fet'a ngot'e̱, xi tjón ka̱ma.
Kó nga ndyi̱fínijínguí xtji̱e̱e̱n na̱xi̱ńdá Jerusale̱n, Kjisoo̱ kistso'bátjoón xta̱ tsi̱'e̱. Kó kui jaá kijíndikoón kó katsakjónní nga tjimátji̱nguii̱. S'e̱ Kjisoo̱ ti tsíchji̱a̱ t'axín nguinií já xí tiejoó kó íni̱jmi̱í ni xi s'e̱ ka̱maa̱,
bi katsoó:
–Tsitsíjenjnúu̱ nga k'i̱e̱ ndyi̱monguín nijínguí xtji̱e̱e̱n na̱xi̱ńdá Jerusale̱n, kó ndií nda̱ xi̱'ii̱n si̱'ank'as'iee̱n já nguito̱ko̱o̱ chiná'mii̱, ko̱jo já chji̱ni̱e̱kjo̱a̱kitii̱, kó kuí xí tsja̱akjo̱a̱ nga si̱'ank'ien ko̱jo nga si̱'ank'as'iee̱n xta̱ xi judío̱jín.
Kó ko̱jno̱cha, ko̱titiajón, kjoaá, ko̱jo si̱'ank'ien, tanga xi ma ján ni̱xtjin kjo̱a̱'á'yaá.
Kós'e̱ jachókón tiñaa̱ Sandiyaá ko̱jo Juaa̱ nga jó ndií Sebedeoo̱, kó bi katsoó:
–Mostro̱, mejénjne̱ nga si̱'injne̱ ngo kjo̱a̱nda, nga ko̱e̱'éjne̱ ni xi chji̱a̱'ajne̱.
Kó Kjisoo̱ bi katsó nga asíyaá:
–¿Mí ni xi mejénjnú nga sa̱'injnú'un?
Kó bi katsó kui jaá:
–Te'éndiéjne̱ nga ki̱a̱ ku̱i̱ndyiont'ajne̱ ji nga ko̱tixome ji nga k'uieé kjo̱a̱je, ngo xi ngat'íjñá nga fojníi̱, s'e̱ ngo xi ngat'íjñá nga skóo̱n.
Kós'e̱ Kjisoo̱ bi katsoó:
–Yajínjnú ni xi ndyi̱chjiá'ájnú. ¿A kjo̱chíkjo̱a̱jnú nga on xcha̱jnú xikó ts'én on xcha̱na an, kó a kjo̱chíkjo̱a̱jnú kjo̱a̱ni̱ma̱ xi kjo̱a̱'atio an?
Kó bi katsó kui jaá:
–Jo̱o̱n, kjo̱chíkjo̱a̱jne̱.
Kó Kjisoo̱ bi katsó:
–Ja̱koxi̱ nga jún xchikjoajnú xikó ts'én ch'o x'i̱a̱na ko̱jo kui kjo̱a̱ni̱ma̱ xi kjo̱a̱'atio an,
tanga nga ki̱a̱ ku̱i̱ndyiont'ajnú'un nga skónna ko̱jo tsi nga fojnína, ánjín tsoboána nga tsja an kjo̱a̱, Na̱'mina xí je tikóndaa̱ 'yá xí tsja̱á kui ngu̱i̱ndiee̱.
Kó nga tsint'ié kuí nii̱ xta̱a̱ Kjisoo̱ xi ngui tiee̱, achichí kats'énxchánjo̱ Sandiyaá ko̱jo Juaa̱.
Kó Kjisoo̱ tsíchji̱a̱a̱, kó bi katsoó:
–Je yajnú nga kui nga̱sondiee̱, xta̱ xi botixómaá nanguii̱, tsjandiéjiín xtaa̱ nga taxkiya sa̱'ín ngo ni tsi tsja kjo̱a̱jiín. Ko̱jo já xí nguito̱ko̱o̱ na̱xi̱ńdaá xi nk'a xaá, ta ni xi mejénrií ts'énjo̱ xta̱ na̱xi̱ńdaá.
Tanga chjiénjín nga bo̱a̱ ka̱ma ngu̱i̱jinjnú, tasá kui xta̱ xi mejeén nga 'niú nk'a ngase ka̱ma ngu̱i̱jinjnú, kuí xí chjiénga sa̱'ínseén xta̱ xi ngasee̱,
Nga̱t'a̱ ndií nda̱ xi̱'ii̱n jmí tsi je'e kui nga̱sondiee̱ tsi̱'e̱ nga kui xi si̱'ansee̱n, tasá je'e tsi̱'e̱ nga kui xi sa̱'ínseén xtaa̱ ko̱jo tsi̱'e̱ nga tsja̱a yojoo̱ tsi̱'e̱ nga ku̱i̱'íchjítá'in kjín xta̱.
Kós'e̱ jachó na̱xi̱ńdá Jeriko̱, kó nga ts'énfotjo Kjisoo̱ kui na̱xi̱ńdaá, ko̱jo xta̱ tsi̱'e̱ ko̱jo kjín ngase xta̱ xi tji̱e̱njo, ngo nda̱ ti̱ka̱ xi 'mí Bartimeo̱ ndií Timeoo̱, tikóndo t'a ndi̱ya̱á nga ts'énmí'á to̱nchji̱e̱.
Kó nga tsint'ié nga Kjisoo̱ nda̱ Nasare̱t xi kjoa'aa̱, kui nda̱ ti̱ka̱a̱ bi katsoó nga askandáyaá:
–¡Kjiso̱, ji xi xta̱ tji̱e̱e̱ Ndabii̱ ji, ngatamani̱ma̱a̱ an!
Kó kjín ma xi kats'énxchánjo̱ tsi̱'e̱ nga nguiti ska̱ndáyajín, tanga kui nda̱ ti̱ka̱a̱ tasá ma 'niú askandáyá ngase nga bi katsó nguiní:
–¡Xta̱ tji̱e̱e̱ Ndabi̱, ngatamani̱ma̱a̱ an!
Kós'e̱ Kjisoo̱ kasasien kó tsí'á tsi̱'e̱ nga kjo̱chóchinií, kó kandokjo̱a̱a̱ nda̱ ti̱ka̱a̱ nga bi ki'mií:
–Te'é nga'níi̱ yojóo, ti̱sítji̱n ji, nga̱t'a̱ ts'énchji̱a̱ári.
Kó kui nda̱ ti̱ka̱a̱ ts'ajmi ṉjño xi kjit'a nga̱xto̱n, s'e̱ jastjíe̱n kó kijíkoón Kjisoo̱.
Kó Kjisoo̱ bi katsó nga asíyaá:
–¿Mí ni xi mejeén nga sa̱'in an nganda tse̱?
S'e̱ nda̱ ti̱ka̱a̱ bi katsó:
–Mostro̱, mejénna nga ka̱matsijenna.
Kó Kjisoo̱ bi katsoó:
–T'en 'ne̱, kjo̱a̱s'ijíi̱n xí je ts'axié'aá ji.
Kó ti kji'a kamátsijen nguinií nda̱ ti̱ka̱a̱, s'e̱ kijítji̱nguii̱ Kjisoo̱ ndi̱ya xí tso'bá.
Kó nguije makjachó tiña na̱xi̱ńdá Jerusale̱n, t'a ndí na̱xi̱ńdá xi 'mí Betfaje̱ ko̱jo Betania̱, ki̱a̱ t'a tji̱ngu̱i̱ nínga tjín yá oliboo̱, Kjisoo̱ katsanguiya jó xta̱ tsi̱'e̱,
xi bi katsoó:
–Tanguínjnú kui ndí nangui xi tikón kje̱e̱n, kó nguije ku̱i̱tjás'i̱e̱njnú kui ngu̱i̱ndiee̱, ki̱a̱ sa̱kójnú ngo ndí bórró xi nde kji̱e̱ ngo xta̱ xi 'bíjñasoón, chjándojnú kó ndibájo̱jnú'un k'i̱e̱e̱.
Kó tsi tjín xi ko̱síyajnú mí kjo̱a̱a̱ nga bo̱a̱ ndyi̱ni'ánjnú, bi t'ínjnúu̱: Ndi̱a̱a̱ xí chjieén kó jaskan xó tsja̱a'óyá nguiníjnú.
Kó kijí kui jaá kó ki̱a̱ kasakoo̱ ngo bórró xi tjitá'niú t'a ngo nga̱ntjo̱a̱ xtji̱e̱e̱n ndi̱yatieé, kó iskjíndó.
Kó tjín xta̱ xi síndo ki̱a̱a̱ xi bi katsoó kui jaá:
–¿Mí xi ndyi̱ni'ánjnú nga kui bórroó ndyi̱chjándokonjnú?
Kó kui jaá bo̱a̱ ts'én tsíchji̱a̱ xikó katsoó Kjisoo̱, kó katse'é kjo̱a̱a̱.
Kó tsanguínjoo̱ Kjisoo̱ kui bórroó, kó kui jaá ísoón ṉjñoo̱, s'e̱ Kjisoo̱ kis'ijñasoón kui choo̱.
Kó kjín ma xta̱ xi yítie ṉjñoo̱ ngu̱i̱ya ndi̱ya̱á, kó kje̱'e xi tjiaa̱ yá tsatie kó ngu̱i̱ya ndi̱ya̱á yíyijo.
Kó xta̱ xi tjimátjoón ko̱jo xi yajátji̱nguii̱ askandáyá ma nga bi katsó:
–¡Néná ngat'axié'áná! ¡Ngatama chikonñé xi ndibání ngajoo̱ Ndi̱a̱ná!
¡Ngatama chikonñé ngu̱i̱ndie nínga botíxoma xi s'e̱ ndibaá, nínga ts'énbotixómá xta̱ xi xcháná Ndabii̱! ¡Néná ngat'axié'áná ndi'ak'ajmi ján!
Kó nga kamánguindyiojón, nga ndyi̱fotjo na̱xi̱ńdá Betania̱, Kjisoo̱ kamábojoó.
Kó ta kjin kamábe ngo yá igo̱ xi tjiín xka̱, kijíkatsijen tiñaa̱ tsi ta'a nga yajaá to, kó nga jachó t'a yaá, ta jmíjín ni xi kasakoo̱, ta xka̱ tsi xi yajaá kui yaá, nga̱t'a̱ kuijín ni̱xtjii̱n nga boajá to igoo̱.
S'e̱ Kjisoo̱ bi katsoó yá igoo̱:
–Nguinijánjín tjín xí skji̱ni̱e̱ to xi ko̱a̱ja̱a̱.
Kó xta̱ tsi̱'e̱ Kjisoo̱ tsint'ié ni xi katsó.
Kó jachójo̱ xta̱a̱ na̱xi̱ńdá Jerusale̱n, kó nga jachó ndi̱tsen na̱ngo̱xi̱i̱, Kjisoo̱ íts'i̱yanii̱ nga tsangatji̱nguii̱ ngayeje xta̱ xi ndyi̱botiñá ko̱jo xi ndyi̱'botsie ni, kó ts'ajmitójó yamíxaa̱ xta̱ xi ndyi̱bosíkjo to̱n, ko̱jo ts'ajmitójó yáxiríee̱ xta̱ xi ndyi̱botiñá tójo,
kó chiíjín katsjandié nga ja'axtikjá ja'axtijen ndi̱tsen na̱ngo̱xi̱i̱ xta̱ xi tjimájo̱ nii̱.
Kó bi katsó nga akóyá:
–¿A kjit'ajín xo̱jo̱n eén Néná nínga bi tsoó: “Ndi'ana, ndi'a nínga ku̱i̱chji̱a̱a̱ Néná ngayeje xta̱ na̱xi̱ńdá xí tjín nga̱sondiee̱ k'uiín”? Tanga jún ndo̱bo̱a̱a̱ chejé je kini'ánjnú.
Kó tsint'ieé já chji̱ni̱e̱kjo̱a̱kitii̱ ko̱jo já nguito̱ko̱o̱ chiná'mii̱, kó tsangasee̱ kóts'én sa̱'ínk'ién Kjisoo̱, nga̱t'a̱ katsakjónní kjo̱a̱a̱ nga ngayeje xta̱ na̱xi̱ńdaá kijíndikoón ni xi akóyá.
Kó nguije kjimajñoó, jatjo Kjisoo̱ ko̱jo xta̱ tsi̱'e̱ kui na̱xi̱ńdaá.
Kó nga tajño̱ó nga kamánguindyiojón ja'a nínga tikón yá igoo̱, kó kamábe nga je kixí ndeskande ja̱maa̱.
Kós'e̱ Peé ja'átsjiee̱n ni xi kamaá, s'e̱ bi katsoó Kjisoo̱:
–Ji Mostro̱, ján'a̱n kui yá igo̱ xi kini'ínxchínje̱ je kixí.
S'e̱ Kjisoo̱ bi katsoó:
–Ti'ans'ijinjnú Néná.
Nga̱t'a̱ ja̱koxi̱ ni xi xianjnú'un nga ta'ya xta̱ní xi bi ka̱tso̱o̱ kui tji̱ngu̱i̱i̱: “Tixín ji k'i̱e̱e̱, kó tjajmijin yojóo ngu̱i̱jin ndáchíkoón”, ka̱ma ni xi ku̱i̱'a, tsi kui xtaa̱ nga jó nga jánjín ku̱i̱'íjñaá ini̱ma̱a̱, nga tasá s'ijii̱n nga ka̱ma ni xi katsó.
Kuíni nga bo̱a̱ xianjnú'un nga ngayeje ni xi chji̱a̱'ajnú nga ko̱ndókjo̱a̱jnúu̱ Néná, s'ijin ngatamajnú nga sa̱kójnú, kó sa̱kójnú kui nii̱.
Kó kji'a nga ndyi̱ndokjo̱a̱jnúu̱ Néná, ti'anjetakónjnú tsi tjín ka'a xta̱ xi ngo ni xi ndajín kji'i kats'énjo̱jnú, tsi̱'e̱ nga kui Na̱'mijnú xi tikón ndi'ak'ajmi ján sa̱'ínjetakónjnú ni ch'o xi ki'míjnú jún.
Nga̱t'a̱ tsi si̱'anjetakónjínjnú, ti nde Na̱'mijnú xi tikón ndi'ak'ajmi ján sa̱'ínjetakónjínjnú kjo̱a̱ch'o kji'i xi si̱'ánjnú.
Kó ti kijí nguiní na̱xi̱ńdá Jerusale̱n, kó tji̱e̱nga tso'bá Kjisoo̱ ki̱a̱ ndi̱tsen na̱ngo̱xi̱i̱, já nguito̱ko̱o̱ chiná'mii̱, já chji̱ni̱e̱kjo̱a̱kitii̱ ko̱jo já xchá nguito̱ko̱o̱ na̱xi̱ńdaá jachókón tiñaa̱,
kó bi katsoó nga asíyaá:
–¿Mí xá xi tjiín nga kui nii̱ ni'ín ji? ¿Kó 'yá xí katsjaá kui xaá nga ni'ín ji kui nii̱?
Kó Kjisoo̱ bi katsoó:
–Ti bo̱a̱ ti ts'én kosíyajnú'un ngo ni, kó tsi ka̱ma k'uiyájnú'un, ti bo̱a̱ ti ts'én ka̱ma xiyájnú'un mí xá xí tjínna nga ts'en an kui nii̱.
¿'Yá xi katsanguiya Jua Bautistaa̱ nga atíndá xtaa̱? ¿A Néná, axa̱ xtaa̱? T'íyajnú'un.
Kós'e̱ kui jaá íts'i̱yanii̱ nga bi katsoó xkjín:
–Tsi Néná xí katsanguiya tsi k'uíi̱n: “Kó ánní nga kis'ijinjínjnú”, ka̱tso̱ná,
kó tsi xtaa̱ xí katsanguiya tsi k'uíi̱n.
Kó bi katsó kui jaá nga tsíchji̱a̱jo Kjisoo̱:
–Yajínjne̱.
Kó Kjisoo̱ bi katsó:
–Ja̱ ti xiyájínjnú'un mí xá xí tjínna nga ts'en an kui nii̱ nga.
Kós'e̱ íts'i̱yanii̱ nga tsíchji̱a̱ Kjisoo̱ nga katsáyaá ngo énkjín xi bi tsó:
–Ngo nda̱ íjñanda ngo jno̱ nínga maxchá tostsi̱je, kó íchjá'yá, s'e̱ kats'énda ngo ngu̱i̱ndie nínga 'naxié ndaá kui too̱, kó ti kats'énda ngo tarié xi nk'a, kós'e̱ katsjá chjínanguií já xí ts'én kuí xaá.
S'e̱ kui nda̱ xi katsjá chjínanguí kui ngu̱i̱ndiee̱ kjin kijí.
Kó nga jachó ni̱xtjii̱n nga je kamáxchá kuí too̱ katsanguiya mosoo̱ kui nda̱a̱ nínga síndo já xi katsjaá chjínanguí jno̱ tostsi̱je̱é, tsi̱'e̱ nga ko̱kjángá kó tsja̱á to xi tsoboaá nda̱ xi tsi̱'e̱ kui ngu̱i̱ndiee̱.
Tanga kui já xí ndyi̱ts'enxájin kui ngu̱i̱ndiee̱ katsoboá kó kats'énkijen'on kui mosoo̱, kó jmí ni íyatsjajín
Kó nda̱ xi tsi̱'e̱ kui ngu̱i̱ndiee̱ ingo mosoo̱ katsanguiyakón nguinií kui jaá, kó kui mosoo̱ ndi̱jo̱ akjaya, kó kachjátjií to̱ko̱, ko̱jo ch'o ki'mií.
Kó ti katsanguiya nguiní ingo moso̱, kó kui xi'bi̱ kini'ánk'ién. Kó kjín ngase moso̱ xi katsanguiya, tjín xí ik'ieé, kó ti tjín xi kini'ánk'ién.
Kis'ijñaa̱ ingo xi fet'a xi katsanguiya: ndí tsi̱'e̱, kui xi achichí tjoó kó katsanguiyaa̱ kui jaá nga̱t'a̱ bi katsó: “Kui jaá sku̱i̱e̱ndíkón ndína.”
Tanga kui já xí ndyi̱ts'enxájin kui ngu̱i̱ndiee̱ ja̱ k'i̱e̱ ja̱ ngaján bi katsoó xkjín: “Kuí xi'bi̱ xi tsi̱'e̱ ka̱ma ngayeje kui ngu̱i̱ndiee̱, tasá si̱'ank'ién, ki̱a̱ ka̱maa̱ nga tsa̱ñá ka̱ma ngayeje kui nii̱.”
Kó bo̱a̱ ts'én katsoboá kui nda̱a̱ kó kats'énk'ién, s'e̱ ts'axié ki̱a̱ ngu̱i̱ndie nínga tjitji̱e̱ tostsi̱je̱é.
Kós'e̱ bi ts'én asíyá Kjisoo̱:
–¿Kó mí xi sa̱'ín ndi̱a̱ xi tsi̱'e̱ kui jno̱ tostsi̱je̱é? Ja̱ kji̱ndi̱bá kó sa̱'ínkjié ngayeje já xí ndyi̱ts'enxájin kui ngu̱i̱ndiee̱, kós'e̱ kje̱'e xi tsja̱á kui ngu̱i̱ndiee̱.
¿A kji̱e̱ ni'ányajínjnú xo̱jo̱n eén Néná? Nínga bi tsoó:
Ndi̱jo̱ xi kats'énch'ó já chji̱ni̱e̱xo̱ó,
kuí xí ndi̱jo̱ nga'niuú ndi'aa̱ kamá.
Néná boá xi kats'én kui nii̱, kó achichí fíndikoón ndyikón.
Kó kamámejeén stso̱bo̱a̱ Kjisoo̱, nga̱t'a̱ kui tsakiín énkjín xi tsíchji̱a̱, tanga kjo̱a̱a̱ nga katsakjónnií xta̱ kjiín, jmí ni kats'énjo̱jín, tasá íjñámasien, s'e̱ kijí kui jaá.
Kó kananguiyachoo̱n Kjisoo̱ já fariseo̱ ko̱jo xta̱ xi majo̱ Erodee̱, tsi̱'e̱ nga ku̱i̱nt'ie tsi ta'a ngo ni xi ndajín kji'i ku̱i̱chji̱a̱ Kjisoo̱ tsi̱'e̱ nga ko̱ónguíta'in.
Kó nguije jachó kui jaá bi katsoó:
–Mostro̱, je yajne̱ nga ja̱koxi̱ ni xi bokoyé ji, kó nga ndasenjiín ni xi tsó xta̱ xi ngasee̱ kjo̱a̱a̱ ni xi ndokjo̱e̱ ji, nga̱t'a̱ jmí tsi ni xi ya sónk'aá xi titsitsijíi̱n, tasá ja̱koxi̱i̱ ndi̱ya xi tsi̱'e̱ Néná xi tibokoyé ji. ¿A tsjandié kjo̱a̱kitii̱, axa̱ tsjandiéjín nga k'uíchjíjne̱ to̱n xi machjítjé ni nda̱ xtitjón xi 'mí Sesaa̱? ¿A ko̱e̱'éjne̱ axa̱ ko̱e̱'éjínjne̱?
Tanga Kjisoo̱ tji̱e̱nmá kamákjiín kjo̱a̱jókje̱e̱n kui jaá, kó bi katsoó:
–¿Ánní nga an ndyi̱chjat'ayákónjnú'un? Te'éjnú'un ngo to̱n xi chji̱a̱ni Roma̱, tsi̱'e̱ nga skotsijéen.
Kó kui jaá katsjaá ngo to̱n denario̱, s'e̱ Kjisoo̱ bi katsó:
–¿'Yá xi tsi̱'e̱ kui a̱sién ko̱jo kui ja'én xí kjit'a kui too̱n?
Kó kui jaá bi katsó:
Kó Kjisoo̱ bi katsó:
–Ja̱ te'éjnúu̱ nda̱ xtitjón xi 'mí Sesaa̱ ni xi tsi̱'e̱ nda̱ xtitjoón, kó ni xi tsi̱'e̱ Néná, Néná te'éjnúu̱.
Kó achichí kijíndikoón kui jaá kjo̱a̱a̱ Kjisoo̱.
Kós'e̱ jachókoón Kjisoo̱ já saduseo̱ xi tsó nga nguiti foa'á'yájín xoó xta̱ xi je jesoón, kó bi katsó nga asíyaá:
–Ji Mostro̱, Moisee̱ ít'aná ngo xo̱jo̱n xi bi tsó: tsi ngo nda̱ ko̱ya kó ku̱i̱'íjñá chjo̱ón kó jmí ndí k'uiéjiín, ṉts'i̱e̱ kui nda̱a̱ chjiénga kuí ku̱i̱xanjo̱ kui xta̱chjo̱ón tsi̱'e̱ nga xcha̱jajín tji̱e̱e̱ ṉts'i̱e̱ xi k'iee̱n.
Ngo ndi̱ya kis'iṉdo yito já xi ta ngo ṉts'i̱e̱ kamá, nda̱ xi tjoón ixánjo̱ chjo̱ón, kó k'ien kui nda̱a̱, kó jmí ndí kis'iejiín.
Kó ṉts'ie xi ma joó ixánjo̱ kui xta̱chjo̱ón, kó ti k'ien nguiní kui nda̱a̱, kó ti jmí ndí kis'iejiín nga. Ti bo̱a̱ ti kamaá xi ma jaán,
kó bo̱a̱ kamaá nga yito kui jaá, kó ta'yajín xi kis'iee̱ ndí. Nga fet'a k'ien kui xta̱chjo̱ón.
Ni̱xtjin nga kjo̱a̱'á'yaá xta̱ xi je jesoón, ¿ja̱ 'yání nga yito kui jaá xi xi̱'ii̱n kui xta̱chjo̱ón ka̱ma, nga̱t'a̱ nga yitoo̱ nga kis'iṉdojo̱?
Kós'e̱ Kjisoo̱ bi katsó:
–Tanisién bo̱a̱jín kji'i ni xi ndokjo̱a̱jnú nga̱t'a̱ yajínjnú ni xi kjit'a xo̱jo̱n eén Néná, ti nde yajínjnú nga'niuú Néná.
Nga̱t'a̱ nguije kjo̱a̱'á'yaá ngayeje xta̱ xi je jesoón, ti nde nguiti ku̱i̱xanjín ti nde nguiti sa̱'ínkixanjín xkjín, nga̱t'a̱ xikónií tsi ndítsjie xi síndo ndi'ak'ajmi ján ka̱ma.
Tanga kjo̱a̱ ngaá nga foa'á'yá nguinií xta̱ xi je jesoón, ¿a kji̱e̱ ni'ányajínjnú xo̱jo̱n xi kats'énda Moisee̱, nínga ít'a kjo̱a̱a̱ yá sarsa̱ xi tjítií? Néná bi katsoó Moisee̱: “An boá xi Nee̱ Abraa̱m, Nee̱ Isaa̱ ko̱jo Nee̱ Jako̱b.”
¡Kó Néná jmí tsi Nee̱ xta̱ xi je jesón, Nee̱ xta̱ xi síndo boá, kuíni nga jún ki̱a̱jiín ni xi ndokjo̱a̱jnú!
Nga kamábe nga Kjisoo̱ nda ts'én tsíchji̱a̱, ngo nda̱ chji̱ni̱e̱kjo̱a̱kiti xi tsint'ié nga askjotí, kijíkón tiñaa̱ Kjisoo̱ kó bi ts'én asíyaá:
–¿Ñání kjo̱a̱botíxoma xi 'niú chjí ngasenii̱ ngu̱i̱jii̱n ngayeje kjo̱a̱botíxoma xi tjiín?
S'e̱ Kjisoo̱ bi katsoó:
–Kjo̱a̱botíxoma xi 'niú chjí ngasenii̱ ngayeje kjo̱a̱botíxomaa̱, kuí xi'bi̱: “Nda'yájnú jún xta̱ Israe̱l, Ndi̱a̱ná, ta ngo tsi ma,
kó ti'intjé ji Née̱ kui xi Ndi̱a̱a̱ ngayeje ini̱máa̱, ngayeje kjo̱a̱mindyióo̱n, ko̱jo ngayeje takín ko̱jo ngayeje nga'niúu̱.” Kuí bí xi'bi̱ xi 'niú chjínií ko̱jo xi kjo̱a̱botíxoma xi tjoón
Xi ma joó, ti mején ti bi ti tsó: “Ti'intjé ji xtaa̱ xikó ma ts'en tjoó yojóo.” Jmíjín ingo kjo̱a̱botíxoma xi chjí ngasenii̱ xikoó nga jó xi'bi̱.
Kó bi katsó kui nda̱ chji̱ni̱e̱kjo̱a̱kitii̱:
–Nda kji'i Mostro̱, ja̱koxi̱ ni xi kase: ta ngo tsi ma Néná, kó jmíjín kje̱'e ngase.
Kó nga tjó ka̱maná Néná ngayeje ini̱ma̱ná, ngayeje kjo̱a̱mindyionná, ngayeje takón ko̱jo ngayeje nga'niúná, kó nga tjó si̱'án xtaa̱ xikó ma ts'en tjóná yojoná, chjí ngasenii̱ kui nii̱ ta bo̱a̱jiín ngayeje kjo̱a̱tjó xi 'bítí ki̱a̱ ṉcha̱n ndikoón ko̱jo chji̱e̱ xi ni'ánk'as'iee̱n Néná.
Kós'e̱ nga tsint'ié Kjisoo̱ nga tanisién nda tsíchji̱a̱ kui nda̱ chji̱ni̱e̱kjo̱a̱kitii̱, bi katsoó:
–Kjinjín tindyinníi̱ nínga botixómá Néná.
Kó nguiti ingojín xta̱ xi kamákón nga asíyá ngasee̱.
Nga ts'énbokoyá Kjisoo̱ ndi̱tsen na̱ngo̱xi̱i̱, bi katsó:
–¿Kóts'en nga já chji̱ni̱e̱kjo̱a̱kitii̱ tsó nga Kristoo̱ xta̱ tji̱e̱e̱ Ndabii̱ xó kjindibáni?
Xi ti kuíni Ndabii̱ xi bi katsó nga A̱sién Ni̱xtjii̱n Néná kats'énkíchji̱a̱:
“Ti̱ndyint'ení nga fojnína nínga botixoma an,
ngaskande nga k'uindo an
nguindie ndsa̱ki kondra̱ tse̱.”
Ti kuíni Ndabii̱ xi Ndi̱a̱ tsoó, ¿kó kóts'en nga xta̱ tji̱e̱e̱ kjindibáni Kristoo̱?
Xta̱ kjiín achichí tsja kamaá nga tsint'ieé Kjisoo̱.
Kó bi katsó ngase Kjisoo̱ nga akóyá eén Néná:
–Chónjnú já chji̱ni̱e̱kjo̱a̱kitii̱, nga̱t'a̱ achichí tsja máa nga 'bítso̱ma nga boajá ṉjño ndio tsjakon, kó tsja máa nga ndikón ts'en ni'ántinde nínga síndo ndi̱tse̱n,
kó tsja máa nga 'bíndonié yáxiríe̱ xi tjón síndo ngu̱i̱ya ndi'a nínga ndokjo̱a̱ eén Néná, kó tsja máa nga kui tjón 'bíndo ngu̱i̱ndie xi tjón síndoo̱ yamíxa̱ nínga chinie ṉño̱o̱.
Kui jaá kuí boá xi ts'énchéjeé ni xi tjiín ínchjín k'án xi je k'ien xi̱'ii̱n, kó achichí xó tsi Néná chji̱a̱a̱ 'ne̱ ja̱ma, tsi̱'e̱ nga sku̱i̱e̱ndíkón xtaa̱. Kuí xta̱ xi'ba̱ xi tsie ngase ka̱majeé.
Ngo ni̱xtjin Kjisoo̱ kis'ijña kje̱n nínga mindyia to̱nchji̱e̱e̱, kó askotsijee̱n xta̱ na̱xi̱ńdaá nga ndyi̱mindyiá to̱nchji̱e̱e̱ ngu̱i̱ya koxa̱a̱. Kó kjín xta̱ cho̱n xi tsie to̱n indyiá.
Kji'a ma jachó ngo xta̱chjón k'án xi je k'ien xi̱'ii̱n xi ni̱ma̱ xi jmí to̱njiín, kó jó ndí to̱n xi chiboa chjií indyiá ngu̱i̱ya koxa̱ to̱nchji̱e̱e̱.
Kó Kjisoo̱ tsíchji̱a̱a̱ xta̱ tsi̱'e̱, kó bi katsoó:
–Ja̱koxi̱ ni xi xianjnú'un nga kui xta̱chjo̱ón k'aán nda tsi ni̱ma̱, tsie ngase katsjá ta bo̱a̱jiín ngayeje xta̱ xi je indyiá to̱nchji̱e̱e̱ ngu̱i̱ya koxa̱a̱,
nga̱t'a̱ ngayeje xtaa̱, to̱n xi 'bonguii̱ xí indyiá, tanga kui xta̱chjo̱ón nda tsi ni̱ma̱, indyiá ngayeje to̱n xi skji̱ni̱e̱ ko̱jo xi k'uiní nga k'uijñá.
Kó nga jataxie Kjisoo̱ ndi̱tsen na̱ngo̱xi̱i̱, ngo xta̱ tsi̱'e̱ bi katsoó:
–¡Ji Mostro̱, ján'a̱n xi kon kui ndi̱jo̱ yi'ii̱ ko̱jo kui ndi'a nk'aa̱!
Kó Kjisoo̱ bi katsoó:
–¿A ye ji kókón kui ndi'a nk'aa̱? Ngayejee̱ nga ku̱i̱xo̱ndo, kó nde ngo ndi̱jo̱ k'uíndojín xi s'i̱ṉdosoón xkjín.
Kó ki̱a̱ kis'ijñando Kjisoo̱ ki̱a̱ tji̱ngu̱i̱ nínga tjín yá oliboo̱ xi tikón kje̱n na̱ngo̱xi̱i̱. Kó Peé, Sandiyaá, Juaa̱ ko̱jo Jandree̱ xín tji̱e̱n asíyaá nga bi katsoó:
–T'íyéjne̱, ¿kji'ání nga ka̱ma kui nii̱, kó mí chi̱bo̱a̱ xi s'i̱jña nguije makjatjosón nga ka̱ma kui nii̱?
Kó Kjisoo̱ íts'i̱yanii̱ nga bi katsoó:
–Chónjnú nga jmíjín xi k'o̱ṉcha̱jojnú.
Nga̱t'a̱ achichí ma xta̱ xi kjo̱e̱'e ngajona nga bi ka̱tso̱: “An boá xi Kristoo̱”, kó kjín xta̱ xi k'o̱ṉcha̱jo.
Tanga kji'a nga ko̱nda'yájnú nga je kjima kjo̱a̱xchán, ngata̱ ndakonjín majnú, nga̱t'a̱ takó bo̱a̱ ka̱ma, tanga kji̱e̱ kjo̱chójín ni̱xtjin nga kju̱i̱e̱ nga̱sondiee̱.
Nga̱t'a̱ na̱xi̱ńdaá skjánjo̱ xkjín, ko̱jo já ree̱ skjánjo̱ xkjín. K'uie kjindiá kó kjín ngu̱i̱ndie nínga ka̱ma kjo̱a̱ndi̱ko̱n, tanga nga ka̱ma kui nii̱, s'e̱ tsi ku̱i̱'ítsi̱yanii̱ xi so xi ndakjaa̱n.
Tanga ti juún chónjnú yojojnú, nga̱t'a̱ si̱'ank'as'ienjnú ngu̱i̱ya tsja jáxaá, kó kjoájnú ki̱a̱ ngu̱i̱ya ndi'a nínga ndokjo̱a̱ eén Néná kó nguindyi̱ko̱n xtitjón ko̱jo nguindyi̱ko̱n ree̱ konguínjo̱jnú tangat'anii̱ an, tsi̱'e̱ nga ko̱ndókjo̱a̱jnú kjo̱a̱a̱ an nguindyi̱ko̱n kui xtaa̱.
Nguindiee̱ nga kju̱i̱e̱ nga̱sondiee̱ chjiénga ngayeje na̱xi̱ńdá xí tjín nga̱sondiee̱ k'uini̱jmi̱í éntjatsi̱e̱e̱ Néná.
Tanga nga si̱'ank'as'ienjnú nínga síndo jáxaá, ngata̱ nda̱jín majnú kjo̱a̱a̱ ni xi ko̱ndókjo̱a̱jnú, ti nde ngata̱ ni'ánkjójínjnú, tasá ni xi k'uiyájnú nga k'uinjnú kui chi̱bo̱a̱a̱ kui xi ndokjo̱a̱jnú, nga̱t'a̱ jmí tsi jún xi ko̱ndókjo̱a̱jnú, A̱sién Ni̱xtjii̱n Néná boá xi ku̱i̱chji̱a̱.
Kó ngo ṉts'ie ti kuii̱ sa̱'ínk'as'ien xi ingo ṉts'iee̱ nga si̱'ank'ien, kó na̱'mii̱ sa̱'ínk'as'ien ndií, kó ti kui ndií kondra̱ ko̱e̱je̱e̱ xi xchaá, kó sa̱'ínk'ién xkjín.
Tanga kji'a nga xcha̱jnú jún ngo ni xi tanisién 'niú ch'o kji'i xi tsíchji̱a̱ nda̱ chji̱ni̱e̱'e̱én Néná xi 'mí Ndanii̱ nga ki̱a̱jín tikón nínga k'uijñá (xi sa̱'ínyá kui eén, ngatamakjiín), kós'e̱ kji'a boá nga kui xta̱ xi síndo Judea̱ ngatanga ngu̱i̱jin k'ijñá ján.
Kó xi tikón nk'aa̱ ndi'aa̱, ngata̱ fotjajénjín tsi̱'e̱ nga k'o̱s'ien ndi'aa̱ nga skíbé ngo nii̱,
kó xi ngu̱i̱jin jnoo̱ tso'bá, ngata̱ fí'oyájín tsi̱'e̱ nga ko̱e̱je̱kja'á ṉjño xi bót'a nga̱xto̱n.
¡Ni̱ma̱ xó ndí ínchjín xi ndí ndyi̱ya'a ko̱jo xi ndí ndyi̱ts'enxchá kui ni̱xtjin xi'ba̱!
Ndokjo̱a̱jnúu̱ Néná tsi̱'e̱ nga, nga ku̱i̱yojnú ni̱xtjii̱n cho̱ṉch'ánjín nga bo̱a̱ ka̱ma,
nga̱t'a̱ kui ni̱xtjin ján achichí kjo̱a̱ni̱ma̱ kjo̱a̱'atio ngayeje xtaa̱, kó ngo ni xi kji̱e̱ jmí ni̱xtjin ma xi ka̱ma, ndeskande koó nga Néná ítjats'ennii̱ nga kats'énda nga̱sondiee̱ ngaskande ngot'e̱, ti nde nguiti ka̱majín jaskan.
Kó tsi Néná chiboajín ku̱i̱'íjñaá kui ni̱xtjii̱n, ta'yajín xi kjo̱tjo'a, tanga tangat'anii̱ xta̱ xi je ja'ájin, chiboa ni̱xtjin íjñaá nga ka̱ma kui ni̱xtjii̱n.
Kó tsi tjín ka'a xta̱ xi bi ka̱tso̱jnú: “Jén'e̱n tsitsíjenjnúu̱, k'i̱e̱ tikón Kristoo̱”, ko̱jo tsi “jén'e̱n ki̱a̱a̱ tikón”, ngata̱ ni'áns'ijinjínjnúu̱.
Nga̱t'a̱ kjín Kristo̱ ndiso xi kuijín xi kjo̱tjokjá ko̱jo kjín já chji̱ni̱e̱'én ndiso xi kji̱ndi̱bá, kó sa̱'ín kjo̱a̱ndikón ko̱jo chi̱bo̱a̱ tsi̱'e̱ nga k'o̱ṉcha̱jo xtaa̱, kó ngaskande ka̱maa̱ tsi k'o̱ṉcha̱jo xta̱ xi je ja'ájin Néná.
Tanga jún chónjnú yojojnú, nga̱t'a̱ je katsáyatjónjnú'un ngayeje ni xi ka̱ma.
Tanga kui ni̱xtjin ján, nguije ja'a ni̱xtjii̱n kui kjo̱a̱ni̱ma̱a̱, ts'ueé ka̱majñó, saá nguiti jmí ndi'í tsja̱ajín,
kó ṉñóo ku̱i̱xo̱nguini ndi'ak'ajmi ján kó kjo̱tsie ngayeje nga'niú xi tjín ndi'ak'ajmi ján.
Kós'e̱ kji'a boá nga xcha̱ ndií nda̱ xi̱'ii̱n nga ngo ṉdi̱ kji̱ndi̱bájinni, kó achichí nga'niú k'uieé ko̱jo tsie kjo̱a̱jee̱ kjindibájo̱.
Kó kji'a boá nga sa̱nguíya ndítsjiee̱ kó ku̱i̱'ítikó xta̱ xi je ja'ájin nga nijún tji̱ngu̱i̱i̱ kui nga̱sondiee̱, ndeskande nínga fet'aa̱ t'ananguii̱ ngaskande nínga fet'aa̱ ndi'ak'ajmii̱.
Ngatamakjínjnú énkjiín yá igoo̱, xi bi tsoó: Nga fotjoo̱ tjia ṉts'ieén ko̱jo xka̱a̱, ja̱ je ya nga je tikón tiña cho̱ndoboaá.
Ti bo̱a̱ ti ts'én jún, nguije xcha̱jnú nga je kjima kui nii̱, ja̱ je yajnú nga ndií nda̱ xi̱'ii̱n je je'e tiña xikoó tsi je tikón ngu̱i̱xtio nga̱ntjo̱a̱a̱.
Ja̱koxi̱ ni xi xianjnú'un jún nga kji̱e̱ ko̱yajín xta̱ xi síndo ngot'e̱ tsi tjónjín kjo̱tjosón kui nii̱.
Ndi'ak'ajmii̱ ko̱jo t'ananguii̱ kjo̱a̱'a, tanga énna kjo̱a̱'atiyajín.
Tanga kui ni̱xtjin ján ko̱jo kui chi̱bo̱a̱ ján, ta'yajín xi be, nde ndítsjiee̱ Néná xi síndo ndi'ak'ajmi ján bejín, nde ndií Néná bejín, ta ngototo Na̱'mii̱ xi be.
Kó kuíni nga ti̱ndyiondajnú, ngata̱ tsjayojoféjínjnú, kó ndokjo̱a̱jnúu̱ Néná, nga̱t'a̱ yajínjnú nga kjo̱chó kui ni̱xtjii̱n.
Xikónií ngo nda̱ xi kjin kijí, kó íjñámasien ndi'aa̱, kó já mosoo̱ katsjaá xá nga ngo nga ngo, kó nda̱ xi konda nga̱ntjo̱a̱a̱ katsanguiya tsi̱'e̱ nga skondá.
Kuíni nga ti̱ndyiondajnú tsobo̱a̱, nga̱t'a̱ yajínjnú mí ni̱xtjin nga kjo̱e̱'e ndi̱a̱ xi tsi̱'e̱ ndi'aa̱, tsi nga kjimajñoó, ko̱jo tsi nga masien ni̱xtji̱e̱n, ko̱jo tsi nga ska̱ndá xa̱nda̱ xi̱'ii̱n ko̱jo tsi nga ndibá'ásie̱én,
tsi bi ma tji̱e̱n kjo̱e̱'e nga kji'ájín ndyi̱tsjayojoféjnú.
Kó kui ni xi t'íxianjnú'un jún, ngayeje xtaa̱ xí bo̱a̱ t'íxiaán: ¡Ngata̱ tsjayojoféjínjnú!
Jó ni̱xtjin nguindiee̱ nga ka̱ma s'ué paskuaa̱ ko̱jo s'ueé pan xi jmí nisan mindyiajiín. Já nguito̱ko̱o̱ chiná'mii̱ ko̱jo já chji̱ni̱e̱kjo̱a̱kitii̱, tsangasee̱ kóts'én stso̱bo̱a̱ Kjisoo̱ nga ku̱i̱'índisota'in tsi̱'e̱ nga sa̱'ínk'ién.
Kó bi katsoó xkjín:
–Jmí tsi ngu̱i̱jii̱n s'ueé nga bo̱a̱ si̱'án, tsi̱'e̱ nga ka̱makjánjiín xta̱ na̱xi̱ńdaá.
Kó nga tikón Kjisoo̱ na̱xi̱ńdá Betania̱ ki̱a̱ ndi'aa̱ Ximoo̱ nda̱ xi tjiín chi'in xi ts'enkjátsón tji̱xin yojoná, kó nga tikónt'a yamíxa̱, jachókoón ngo xta̱chjón xi ts'énya'a ngo ndí rámita̱ ndasíje̱n soboá xi chjí, xi naxó nardo̱ kamándani, akján ndí rámitaa̱ kó atiéjón ndasíjee̱n to̱ko̱ Kjisoo̱.
Tjín já xí síndo kui ngu̱i̱ndiee̱ xi kats'énxchán kó ja̱ k'i̱e̱ ja̱ ngaján bi katsoó xkjín:
Nga̱t'a̱ kamá tsi kastiñá kui ndasíjee̱n kó ts'atiora̱ ján úchán to̱n denario̱ kastiñáni, kó kamá tsi kui too̱n xta̱ ni̱ma̱ xi jmí to̱njiín katse'eé.
Kó kui jaá tsíchji̱a̱ta'in kui xta̱chjo̱ón.
Tanga Kjisoo̱ bi katsó:
–Xióchonjnú, ¿ánní nga jún ndyi̱ni'ánxtijnúu̱? Nda kji'i ni xi tjíts'énjo̱na.
Nga̱t'a̱ xta̱ ni̱ma̱a̱ ngatsjé ni̱xtjin k'uíndojinjnú, kó nga ka̱ma xi si̱'ánjnú ka̱ma ko̱siko̱jojnú, tanga an jmí tsi ngatsjé ni̱xtjin kotíjñajinjnú'un.
Kui xta̱chjo̱ón kamá ni xi kats'én, je íjñanda yojona nga katsanguinjonna ndasíje̱n tsi̱'e̱ nga kjo̱nijín an.
Ja̱koxi̱ ni xi xianjnú'un nga tajñá ngu̱i̱ndienií nga̱sondiee̱ nínga k'uini̱jmi éntjatsi̱e̱e̱ Néná, ti bo̱a̱ ti ts'én ko̱ndókjo̱a̱ ni xi kats'én kui xta̱chjo̱ón, kó bo̱a̱ ts'én si̱'ankja'átsjien kui.
Kós'e̱ Juda Iskariotee̱, ngo nda̱ xi chji̱a̱ni nga tiejó xta̱a̱ Kjisoo̱, kijíkoón já nguito̱ko̱o̱ chiná'mii̱ tsi̱'e̱ nga sa̱'ínk'as'iee̱n Kjisoo̱.
Kó kui já nguito̱ko̱o̱ chiná'mii̱ nga tsint'ié ni xi katsó Juda Iskariotee̱, achichí tsja kamaá, kó índajo̱ nga to̱n tsja̱á. Kó tsangasendie Judaa̱ kóts'en nga sa̱'ínk'as'ien Kjisoo̱.
Ni̱xtjin tjoón nga chinie pan xi jmí nisan mindyiajiín, kji'a nga ni'ánk'ién ngo cho̱tsa̱nga̱ tsi̱'e̱ s'ué paskuaa̱, xta̱ tsi̱'e̱ Kjisoo̱ bi katsoó:
–¿Ñání nga mejeén nga k'uijñándajne̱ ni xi xi̱ni̱ ji s'ué paskuaa̱?
Kó katsanguiya Kjisoo̱ jó xta̱ tsi̱'e̱, kó bi katsoó:
–Tanguínjnú na̱xi̱ńdá 'niuú, kó ki̱a̱ sa̱kójnú ngo nda̱ xi ts'énya'a ngo nisa ndójoa, kó kui tanguíntjinguíjnúu̱,
kó ta nínga k'o̱s'ien kui nda̱a̱, bi t'ínjnúu̱ ndi̱a̱a̱ ndi'aa̱: “Nda̱ Mostroo̱ bosíyá: ¿Ñá xó tikón ngu̱i̱ndie nínga skji̱ni̱e̱jo ṉño̱ xta̱ tsi̱'e̱ ni̱xtjii̱n s'ué paskuaa̱?”
Kó kui nda̱a̱ ko̱kójnú ngo ngu̱i̱ya tiyá nk'aa̱ ngo ndi'a xi je tikónda, ki̱a̱ t'íjñandajnú ni chinie xi xi̱ni̱e̱.
Kó kijí xta̱ tsi̱'e̱ kó jachó ngu̱i̱jii̱n na̱xi̱ńdá ján, kó bo̱a̱ ts'én kasakoo̱ xikó katsoó Kjisoo̱, kó ki̱a̱ kats'énda ni chinie tsi̱'e̱ s'ué paskuaa̱.
Kó nga kamájñoó je'ejo̱ Kjisoo̱ nga tiejó xta̱a̱.
Kó tji̱e̱nga síndo t'a yamíxaa̱, nga ndyi̱kjinie ṉño̱, Kjisoo̱ bi katsoó:
–Ja̱koxi̱ ni xi xianjnú'un nga ngo jún xi ts'énkjiniejo̱na ṉño̱ xi sa̱'ínk'as'ienna.
Kós'e̱ achichí ndasen kamaá kui jaá, kó ńgó ńgó íts'i̱yanii̱ nga bi katsó:
–¿A an tsobo̱a̱?
Ingo xi bi katsó:
–¿A an tsobo̱a̱?
Kó Kjisoo̱ bi katsoó:
–Ngo xi chji̱a̱ni nga tiejó xta̱na, kuí boá, kui xi nijan ndyi̱nanguindájne̱ panjne̱ ngu̱i̱yaa̱ ti kuii̱ ti̱bo̱a̱a̱.
Ja̱koxi̱ nga ndií nda̱ xi̱'ii̱n chjiénga bo̱a̱ ka̱maa̱ xikó ts'én kjit'a xo̱jo̱n eén Néná, tanga ¡ni̱ma̱ xó kui nda̱ xi tangat'anii̱ kui nga si̱'ank'as'ien! Ta sa ra nda tsi ta bo̱a̱a̱ katsenjín.
Kó tji̱e̱nga ndyi̱kjinie ni chiniee̱, Kjisoo̱ iskjíbé ngo pan, kats'énchikonñé, akjángá, s'e̱ katsjaá xtaa̱ nga bi katsoó:
–Chjábejnú, kuí xi'bi̱ xi yojona.
Kó iskjíbé chi̱tse̱én, kó nguije katsjaá ndok'óchji Néná, katsjaá xta̱a̱ kó ngayejee̱ nga kats'eyá.
–Kuí xi'bi̱ xi jínna, nínga tji'bínda ngo kjo̱a̱tja̱tsi̱e̱ tsi̱'e̱ Néná ko̱jo jún. Jín xi xtjoón tangat'anií kjo̱a̱ndaa̱ kjín xta̱.
Ja̱koxi̱ nga xiyájnú'un nga nguiti k'uijín an ndaá tostsi̱je̱é, ngaskande nga k'uí an xi tja̱tsi̱e̱e̱ nga ko̱tíxoma Néná.
Nguije kisie só xi ndaa̱ Néná, kijí nínga tikón tji̱ngu̱i̱ nínga tjín yá oliboo̱.
Kós'e̱ Kjisoo̱ bi katsoó xta̱a̱:
–Ngayejejnú nga kui ni̱xtji̱e̱e̱n nguiti s'i̱jinjínjnú an, nga̱t'a̱ je kjit'a xo̱jo̱n eén Néná nínga bi tsoó: “Sa̱'in'óo̱n nda̱ xi koo̱n cho̱tsa̱nga̱a̱ kó cho̱tsa̱nga̱a̱ stso̱joboa.”
Tanga nguije kjo̱a̱'á'yána, ki̱a̱ kjuíntjónjnú'un nangui Galilea̱.
Kós'e̱ Peé bi katsoó Kjisoo̱:
–Nda tsi ngayeje xi nguiti s'i̱jinjiín ji, tanga an bo̱a̱jín sa̱'in an.
Kó Kjisoo̱ bi katsoó:
–Ja̱koxi̱ ni xi xian an nga kui ni̱xtji̱e̱e̱n ji, nguindiee̱ nga jó ndi̱ya ska̱ndáya xa̱nda̱ xi̱'ii̱n, ji je ján ndi̱ya je kini'ínkiejín yojóo nga yení.
Tanga Peé achichí 'niú kats'én nga bi katsó:
–Kjo̱a̱jiín nda tsi ngaskande nijan ko̱ya, tanga jmí ni̱xtjin nga sa̱'inkiejín an yojona nga bee̱ ji.
Kó ngayeje xta̱a̱ xi ngasee̱ ti bo̱a̱ ti katsó nga.
Kó jachó Kjisoo̱ ko̱jo xta̱ tsi̱'e̱ ngo ngu̱i̱ndie xi 'mí Jetsemani̱, kó Kjisoo̱ bi katsoó xta̱a̱:
–K'i̱e̱ ti̱ndyionrajnú k'i̱e̱e̱, tji̱e̱nga kuichjiáa̱ Na̱'mina.
Kó kijíjo̱ Peé, ko̱jo Sandiyaá ko̱jo Juaa̱, kó íts'i̱yanii̱ nga 'niú ndasen ko̱jo 'niú nda̱ kamaá.
Kó Kjisoo̱ bi katsoó:
–Achichí ndasen tikón ini̱ma̱na ngaskande nga ko̱ya an, ti̱ndyionrajnú k'i̱e̱e̱, kó ngata̱ tsjayojoféjínjnú.
Ti kji'a Kjisoo̱ ngu̱i̱chí kijíboa'á, asién tikoó kó yejénxtien kje̱n ngaskande nga kisit'aa̱ t'ananguii̱, s'e̱ tsíchji̱a̱a̱ Néná tsi̱'e̱ nga tsi ta'a ka̱ma nga kjo̱chójín chi̱bo̱a̱ nga bo̱a̱ ka̱mata'in.
Kó bi katsó nga tsíchji̱a̱a̱ Néná:
–Abba, (Na̱'mi, tsó kui eén), ji xi ngayeje nii̱ xi máa ni'ín, tsi ka̱ma, chje̱'éxín boe'éní kui kjo̱a̱ni̱ma̱a̱, tanga jmí tsi ni xi xian an ni xi ngatama, tasá ngatama ni xi mejeén ji.
Kó nga jachó Kjisoo̱ nínga síndo xta̱a̱ kamábe nga kjiyojofé, s'e̱ bi katsoó Peé:
–Ximo̱, ¿a titsjafé? ¿A kamájín chií ikindyie ndyikin tsi ta ngo ora̱?
Ngata̱ tsjayojoféjínjnú, tasá Néná ndokjo̱a̱jnúu̱, tsi̱'e̱ nga chját'ayákónjínjnú, nga ja̱koxi̱ a̱sién ni̱xtjinjnú 'niú tikón, tanga inda tikón yojojnú.
Kó ti kijí nguiní Kjisoo̱ ingo ndi̱ya, ti tsíchji̱a̱ nguinií Néná nga ti kui én tsíchji̱a̱.
Kó nga jachó nguiní Kjisoo̱ nínga síndo kui jaá, ti kamábe nguiní nga kjiyojofé, nga̱t'a̱ ngaskande tjísichjá ma ndyi̱ko̱n nga ńjñaá, kó nde bejín mí ni xi ka̱tso̱ nga ku̱i̱chji̱a̱jo Kjisoo̱.
Xi ma ján ndi̱ya nga jachókón nguiní Kjisoo̱ nínga síndo xta̱a̱, bi katsoó:
–Tsjayojoféjnú 'ne̱, kó ti'ankja'yájnú, je jachó chi̱bo̱a̱ nga ndií nda̱ xi̱'ii̱n si̱'ank'as'ien ngu̱i̱ya tsja xta̱ jé.
¡Ti̱sítji̱e̱njnú, tjián 'ne̱! K'i̱e̱ je ndibá tiña xi sa̱'ínk'as'ienna.
Kó kui nda̱ xi kats'énk'as'ien Kjisoo̱ ngo chi̱bo̱a̱ katsjaá kui xtaa̱ nga bi katsoó:
–Kui xi ngo ndsó tsjáa̱ t'anijon, kuí boá xi Kjisoo̱, ndo̱bo̱a̱jnú, kó nda t'íta'niújnú nga konguínjo̱jnú.
Kó Judaa̱ nga jachókón tiñaa̱ Kjisoo̱, kó bi katsoó:
–¡Mostro̱, Mostro̱!,
Kó ngo ndsó katsjaá t'anijon.
Kós'e̱ kui jaá katsoboá Kjisoo̱.
Tanga ngo nda̱ xi tikón ki̱a̱a̱, ts'axié ki̱cha̱ ndojoó, kó kats'én'oón nga tsatie tji̱bo̱a̱nijon ngo nda̱ mosoo̱ chiná'mi xi 'niú nk'a xaá.
Kó Kjisoo̱ bi katsoó kui xtaa̱:
–¿A chejé an nga ki̱cha̱ ndojó ko̱jo nga yá kich'iajnú nga jé'e̱ndoboájnú'un?
Ndyiojón ndyiojón akoyá an ndi̱tsen na̱ngo̱xi̱i̱, kó kandobájínjnú'un, tanga kui nii̱ kjima tsi̱'e̱ nga kjo̱tjosón ni xi kjit'a xo̱jo̱n eén Néná.
Kós'e̱ ngayeje xta̱ tsi̱'e̱ Kjisoo̱ íjñámasien, s'e̱ tsanga.
Tanga ngo nda̱ xi tso'bátjinguii̱ Kjisoo̱ xi tjítsakjájón yojoo̱ ngo ṉjñonńtjibé tiboa, kandobá kui nda̱a̱.
Kó kui nda̱a̱ íjñámasien ṉjñonńtjibé xi tjítsakjájón kó ta tsanga kji'ixtí.
Kó tsanguínjo̱ Kjisoo̱ nínga tikón chiná'mi xi 'niú nk'a xaá, kó ki̱a̱ kamátikó ngayeje já nguito̱ko̱o̱ chiná'mi xi ngasee̱, ko̱jo já xchá nguito̱ko̱o̱ na̱xi̱ńdaá ko̱jo já chji̱ni̱e̱kjo̱a̱kitii̱.
Kó Peé nkjin nkjin kijítji̱nguii̱ Kjisoo̱ ngaskande nga jachó ndi̱tsen ndi'aa̱ chiná'mi xi 'niú nk'a xaá, kó ki̱a̱ kis'ijñajii̱n jajún xi kondaa̱ nínga ndyi̱ts'en'ásoo̱ yojoo̱ t'a ndi'í xi tjitsieé.
Kó já nguito̱ko̱o̱ chiná'mii̱ ko̱jo ngayeje jáxá nguito̱ko̱o̱ ndyi̱mongase ngo én ndiso kondraa̱ Kjisoo̱ ta tsi̱'e̱ nga si̱'ank'ién, tanga jmí ni kasakojiín.
Nga̱t'a̱ nda tsi kjín ma xta̱ xi índisota'in Kjisoo̱, tanga kamáchjíjiín ni xi katsó, nga̱t'a̱ ndse̱je̱njín kamá eén.
Kó tjín xta̱ xi jastjíe̱n ma nga índiso nga yínguíta'in Kjisoo̱ nga bi katsó:
–Ji̱n ma xi kanda'yájne̱ nga bi katsó: “An sa̱'inkixóndó an kui na̱ngo̱xi̱i̱ xi kats'énda tsja xtaa̱, kó ta ján tsi ni̱xtjin sa̱'inda nguiñá an xi jmí tsja xta̱ sa̱'índajín.”
Kó ti nde bo̱a̱ ts'én kamángojín én xí katsó kui jaá.
Kó chiná'mi xi 'niú nk'a xaá jastjíe̱n ngamasiee̱n xta̱ kjiín, kós'e̱ asíyaá Kjisoo̱ nga bi katsoó:
–¿A jmí ni sejín? ¿Mí ni xi ndyi̱chji̱a̱ kui jaá kondra̱ tse̱?
Tanga Kjisoo̱ jmí ni katsójín, kó nde ngo én tsíchji̱a̱jín. S'e̱ chiná'mi xi 'niú nk'a xaá ti asíyá nguinií nga bi katsoó:
–¿A jí xí Kristoo̱ ji, a jí xí ndií Néná ji?
Kó Kjisoo̱ bi katsó:
–Jo̱o̱n, an boá, kó xcha̱jnú nga ndií nda̱ xi̱'ii̱n k'uijñá nínga kixii̱ nga'niuú Néná, ko̱jo nga kjo̱e̱'éjinni ngu̱i̱jin ṉdi̱ nga kji̱ndi̱báni ndi'ak'ajmi ján.
Kós'e̱ chiná'mi xi 'niú nk'a xaá, kats'énxchán kó iskjíndiyájón ma ṉjño xi yajá kui nga bi katsó:
–¿Kó si̱'an ngase chistiko̱?
Ja̱ je kanda'yájnú nga ch'o katsoó Néná, ¿kóts'en sasiénjnú kui nii̱ jún?
Kó íts'i̱yanii̱ nga tjín xi atítiajón, yí'má kje̱n, kó ye'eé tji̱ngo̱, kós'e̱ bi ki'mií Kjisoo̱:
–¡T'íyétjén ji xikoó ngo nda̱ chji̱ni̱e̱'e̱én Néná 'yá xi ye'eé tji̱ngo̱!
Kó jajún xi ndyi̱konda Kjisoo̱ tsat'a t'anijon.
Kó kji'a nga tikón Peé nguindie ndi̱tsee̱n kui ndi'aa̱, jachó ngo na̱ chji̱ni̱e̱'boo̱ chiná'mi xi 'niú nk'a xaá,
kó nga kamábe nga Peé xi tjíts'en'ásoo̱ yojoo̱ t'a ndi'ií, askotsijen ndá ndaá kó bi katsoó:
–Ko̱jo jí boá xi tiṉtje̱je ji Kjiso̱ xi chji̱a̱ni Nasare̱t nga.
Tanga Peé kats'énkiejín yojoo̱ nga bi katsó:
–Bejín an kui nda̱a̱, ti nde bejín an ni xi t'íse ji.
Kó jataxie ndi̱tsen ján ki̱a̱ t'a nga̱ntjo̱a̱a̱. Kó askandáyá ngo ndi̱ya xa̱nda̱ xi̱'ii̱n.
Kó kui na̱ chji̱ni̱e̱'boo̱, ti kamábe nguiní ingo ndi̱ya Peé, kó bi katsoó xta̱ xi síndo ki̱a̱a̱:
–Kui xi'bi̱, xta̱a̱ Kjisoo̱ boá nga.
Tanga Peé ti kats'énkiejín nguiní yojoo̱ nga be Kjisoo̱. Kó ngu̱i̱chí sajín, já xí síndo ki̱a̱a̱ ti bi ti katsó nguinií Peé:
–Tanisién ja̱koxi̱ nga xta̱ tsi̱'e̱ Kjisoo̱ ji, nga̱t'a̱ xta̱ Galilea̱ jí, kó xikó ts'én chji̱a̱ kui jaá, bo̱a̱ ts'én ndokjo̱e̱ ji.
Kós'e̱ Peé íts'i̱yanii̱ nga ch'o ts'én tsíchji̱a̱, ko̱jo nga nguiboanéná katsó nga bi katsó:
–¡Bejín an kui nda̱ xi ndyi̱'míjnú!
Kó askandáyá xa̱nda̱ xi̱'ii̱n xi ma jó ndi̱ya, kós'e̱ Peé ja'átsjiee̱n ni xi katsó Kjisoo̱ nga bi katsoó: “Nguindiee̱ nga jó ndi̱ya ska̱ndáya xa̱nda̱ xi̱'ii̱n, ji ján ndi̱ya je kini'ínkiejín yojóo nga yení.”
Kó kats'énkjó kui nii̱, s'e̱ askandá.
Kó nga 'niú tajño̱ó, nguije kamátikó xtín já nguito̱ko̱o̱ chiná'mii̱ ko̱jo já xchá nguito̱ko̱o̱ na̱xi̱ńdaá ko̱jo já chji̱ni̱e̱kjo̱a̱kitii̱ ko̱jo ngayeje jáxaá, tsanguínjo̱ Kjisoo̱ kó ń'niú ikindyia, s'e̱ kini'ánk'as'iee̱n Pilatoo̱.
Kó Pilatoo̱ asíyaá:
–¿A jí xí nda̱ Ree̱ xta̱ judíoo̱ ji?
Kó Kjisoo̱ bi katsó:
–Ja̱ bo̱a̱ kji'i ni xi t'íse ji.
Kó já nguito̱ko̱o̱ chiná'mii̱ achichí kjín ni xi yínguíta'inni.
Tanga Pilatoo̱ ti bi ti katsó nguiní nga asíyaá Kjisoo̱:
–¿A ko̱ndókjo̱e̱jín ji? Ján'a̱n achichí ni xi tjifonguíta'innii̱.
Tanga Kjisoo̱ nguiti jmí ni katsójín, kó ngaskande kijíndikón maá Pilatoo̱.
Kó xki̱ nga ma s'ué paskuaa̱ Pilatoo̱ 'bijñándé ngo nda̱ xi tji'yá ndo̱bo̱a̱ya, ta xi mí'á xta̱ na̱xi̱ńdaá.
Kó ngo nda̱ xi 'mí Barraba̱ kis'ijña ndo̱bo̱a̱ya, kó ki̱a̱ nijan kis'ijñajo̱ xta̱ xi nijan kats'énk'ién ini̱ma̱ nga askjanjo̱ xtín jajún xi chji̱a̱ni Roma̱.
Kó nga jachó xta̱ na̱xi̱ńdaá, íts'i̱yanii̱ nga tsí'aá Pilatoo̱ tsi̱'e̱ nga sa̱'ín xikó ts'én síkijí.
–¿A mejénjnú nga k'uijñándé an nda̱ Ree̱ xta̱ judíoo̱?
Bo̱a̱ katsó nga̱t'a̱ ja̱ bo̱a̱ je be Pilatoo̱ nga já nguito̱ko̱o̱ chiná'mii̱ ta kjo̱a̱a̱ kjo̱a̱'ontakón nga kats'énk'as'ien Kjisoo̱.
Tanga já nguito̱ko̱o̱ chiná'mii̱ indyiátsabeé xta̱ na̱xi̱ńdaá, tsi̱'e̱ nga Barrabaa̱ ku̱i̱'a nga k'uijñándé.
Kó Pilatoo̱ ti bi ti katsó nguinií xta̱ na̱xi̱ńdaá:
–¿Ja̱ mí xi mejénjnú nga sa̱'injo̱ an nda̱ xi Ree̱ xta̱ judío̱ ndyi̱'míjnú?
Kó kui xtaa̱ ti askandáyá ma nguiní nga bi katsó:
–¡Tjat'e ji kro̱!
Tanga Pilatoo̱ bi katsoó:
–Ja̱ ¿mí ni xi ndajín xi kats'én?
Tanga tasá ma 'niú ngase askandáyá xtaa̱ nga bi katsó:
–¡Tjat'e ji kro̱!
Kó Pilatoo̱, tsi̱'e̱ nga kats'énnikon xta̱ na̱xi̱ńdaá, íjñandé Barrabaa̱, s'e̱ jaskan katsjá kjo̱a̱ tsi̱'e̱ nga akjaa̱ Kjisoo̱, s'e̱ kats'énk'as'ien tsi̱'e̱ nga kjót'a kroo̱.
Kós'e̱ jajuún iskjíbé Kjisoo̱ kó kijíjo̱ ndi̱tsen ndi'a nínga ni'ánjeé xtaa̱, kó ki̱a̱ kamátikó jajún xi ngasee̱.
Kó ngo ṉjño koán kini'ánkajá, kós'e̱ kini'ándaa̱ ngo korona̱ nda'yá, s'e̱ ik'í'á to̱ko̱.
Kó íts'i̱yani xtaa̱ nga askandáyá nga bi katsoó:
–¡Tinde nda̱ Ree̱ xta̱ judío̱!
Kó ngo yáxá ts'anié to̱ko̱ ko̱jo atítiajón, kó indyiát'a xó tsií tikoó tsi̱'e̱ nga kamábendikón 'ne̱ ja̱ma.
S'e̱ nguije tsajnókie, ja'áxiín ṉjño koán xi kats'énkajá, s'e̱ ti kats'énkajá nguiní ṉjño xi tsi̱'e̱, xi ja̱ bo̱a̱ yajá, kós'e̱ ts'axié kui ngu̱i̱ndiee̱ tsi̱'e̱ nga ko̱ót'a kro̱.
Kó ngo nda̱ xi 'mí Ximo̱ xi chji̱a̱ni na̱xi̱ńdá Sirene̱ na̱'mii̱ Rijaá ko̱jo Rufoo̱, xi kjoe'eni ngu̱i̱jin jnoo̱ kó ta kuí ma ora̱ kjoa'a ki̱a̱a̱, kini'aán kjo̱a̱'niú kuí nda̱a̱ tsi̱'e̱ nga asíko̱jo nga ya'ajo̱ kroo̱ Kjisoo̱.
Kó tsanguínjo̱ Kjisoo̱ ngo ngu̱i̱ndie xi 'mí Gólgota̱, ngu̱i̱ndiee̱ ṉdato̱ko̱ ini̱ma̱: tsó kui eén.
Kó katse'eé bino̱ xi kini'ánk'ájinni ni sa xi 'mí mirra̱, tanga Kjisoo̱ kats'ejín.
Nguije akjat'a kro̱, jajuún katsatonjo̱ kjo̱a̱ch'áṉcha̱ ṉjñoo̱ Kjisoo̱, mí ra xi sa̱ko̱ó nga ngo nga ngo.
Chi̱bo̱a̱ nijan nga tajñó nga akjat'a kro̱.
Kó ngo yátie akjat'a to̱ko̱ kroo̱ xi kjit'a ngo én xi bi tsó: “NDA̱ REE̱ XTA̱ JUDÍOO̱.”
Kó nijan akjat'a kro̱ jó já chejé, ngo nga fojnií ko̱jo ngo nga skoón.
Kó bo̱a̱ ts'én jatjosón ni xi tsó xo̱jo̱n eén Néná nínga bi tsó: “Kó bo̱a̱ ts'én ki̱a̱ kamáxki̱jo xta̱ xi ndajín.”
Kó xta̱ xi ja'a ki̱a̱a̱ achichí ch'o katsoó Kjisoo̱, kó kats'énkatjí ma to̱ko̱ nga bi katsó:
–¡Ji xi ni'ínkixóndé jí na̱ngo̱xi̱i̱ Néná, s'e̱ xi ma ján ni̱xtjin ni'índe nguiní,
'na̱xié'é so̱bo̱e̱ ji yojóo kó titjaje̱n ji kroo̱!
–Ts'axié'á kje̱'e xta̱, tanga majiín 'boxié'á soboá yojoo̱.
¡Kui Kristoo̱, nda̱ Ree̱ Israe̱l! ¡Ngatjatjajen kroo̱ ngot'e̱, tsi̱'e̱ nga xcha̱jne̱ kó s'i̱jinjne̱ kui!
Kó ngaskande kui já xi nijan kisit'ajo̱ kro̱ Kjisoo̱ xi ch'o katsoó.
Kó nga kamá ndis'ueé, kis'iejñó ngayeje nga̱sondiee̱ ngaskande nga kamá chi̱bo̱a̱ ján.
Kó nga kamá chi̱bo̱a̱ ján nga kamánguixón, Kjisoo̱ 'niú askandáyá nga bi katsó:
–Eloí, Eloí, ¿lama sabaktani? (Ne tsa'a̱n, Ne tsa'a̱n, ¿ánní nga ti'bíjñímasiénní? Tsó kui eén.)
Kó tjín xta̱ xi síndo ki̱a̱a̱, nga tsint'ié ni xi katsó Kjisoo̱, bi katsó:
–Ján'a̱n xi tjítsó nga ts'énchji̱a̱a̱ nda̱ chji̱ni̱e̱'e̱én Néná xi 'mí Elíaa̱.
Kó ngo nda̱ tsanga ma nga kijíkja'á ngo nixó xi kats'énk'andyi̱ni bino̱ san, s'e̱ ngo yáxá ítokó, s'e̱ katsjaá Kjisoo̱ tsi̱'e̱ nga k'uí, kó bi katsó kui nda̱a̱:
–Xióchonjnú, akjenráa̱ nga Elíaa̱ kjo̱e̱'ek'énje̱ngui.
Tanga Kjisoo̱ 'niú askandáyá, je'etsí'oón, s'e̱ k'ien.
Kós'e̱ ṉjñonńtjibé xi tjíchjáni ngu̱i̱ya nínga 'niú ndikoón na̱ngo̱xi̱i̱ jó tjín kamá nga katjondiyá, ndeskande nk'a ján ngaskande nguindie ján.
Kó kui nda̱jun nguito̱ko̱, xi sikón kje̱n Kjisoo̱, nga bo̱a̱ ts'én je'etsí'oón Kjisoo̱ nga k'ien, bi katsó:
–Ja̱koxi̱ nga kui nda̱a̱ xi ndií Néná.
Kó kjín ma ínchjín xi ta kjín askotsijee̱n ni xi kamaá, ngu̱i̱jii̱n kui ínchjiín kis'iṉdo na̱ Riya̱ Lenaa̱, na̱ Riya̱ na̱aa̱ Sandiyaá ko̱jo Kosiee̱, ko̱jo na̱ Salomee̱.
Kuí ínchjiín xi tsajátji̱nguii̱ Kjisoo̱, kó kuí boá xi kats'énseén nga kis'ijña nangui Galilea̱. Kó ti kjín ngase ínchjín xi kis'iṉdo ki̱a̱a̱ xi nijan kijíjo̱ Kjisoo̱ nga kijí na̱xi̱ńdá Jerusale̱n.
Kó nga kamánguixoón, nga ni̱xtjin nga tjimíndyionda, ngo ni̱xtjin nguindiee̱ nga kjo̱chó ni̱xtjin ndikoón,
jachó ngo nda̱ xi 'mí Kosie̱, nda̱ xi chji̱a̱ni na̱xi̱ńdá Arimatea̱, xi tjiín xá ki̱a̱ ngu̱i̱jii̱n já nguito̱ko̱o̱, kui xi ti ts'énkoyaa̱ nga ko̱tíxoma Néná, kamákón nga kijíkoón Pilatoo̱ kó tsí'aá yojo k'iee̱n Kjisoo̱.
Kó Pilatoo̱ achichí kijíndikoón nga tsint'ié nga je k'ien Kjisoo̱, kó tsíchji̱a̱a̱ nda̱jun nguito̱ko̱o̱, kó asíyaá tsi je tsienii̱ nga je k'ien,
kó nguije katsáyá nda̱jun nguito̱ko̱o̱ nga je k'ien Kjisoo̱, Pilatoo̱ kats'énk'as'iee̱n yojo k'iee̱n nda̱ xi 'mí Kosiee̱.
Ngo ṉjñonńtjibé ts'atsie kui nda̱a̱, kó nguije ts'enje̱ngui kroo̱ yojo k'iee̱n Kjisoo̱ ítsakjájón kui ṉjñonńtjibeé s'e̱ íjñá yojoo̱ Kjisoo̱ ngo ngu̱i̱ya nga̱tsjo xí tikón ngo na̱xi̱, s'e̱ kats'éngátíkjayá ngo ndi̱jo̱ xi íchjáni nga̱ntjo̱a̱a̱ kui tixa̱ nga̱tsjo̱ó.
Kó na̱ Riya̱ Lenaa̱ ko̱jo na̱ Riya̱ na̱aa̱ Kosiee̱ askotsijee̱n nínga akjanijín Kjisoo̱.
Kó nguije ja'a ni̱xtjin ndikoón, na̱ Riya̱ Lenaa̱, na̱ Riya̱ na̱aa̱ Sandiyaá ko̱jo na̱ Salomee̱, ts'atsie ni sije̱n xi sa̱nguínjón yojoo̱ Kjisoo̱.
Kó nga tajño̱ó ni̱xtjin tjoón xomanaa̱, nguije tjitjó ts'ueé, jachó nínga tikón nga̱tsjo̱ó Kjisoo̱,
tanga bi katsó ja̱ k'i̱e̱ ja̱ ngajaán xkjín:
–¿'Yá xi kjo̱a̱'áxínná ndi̱jo̱ xi kji'ixtio nga̱ntjo̱a̱a̱ nga̱tsjo̱ó?
Tanga nga askotsijen kamábe nga je kamátíyaá ndi̱jo̱ je xi kji'ixtio nga̱ntjo̱a̱a̱ nga̱tsjo̱ó.
Kó nga ts'as'ien ngu̱i̱ya tixa̱ nga̱tsjo̱ó, kamábe ngo nda̱ xo̱ngo xí yajá ngo ṉjño ndio tiboa, xi tikón xtji̱e̱e̱n nga fojnií nínga kis'ie Kjisoo̱, kó kui ínchjiín achichí katsakjónní,
tanga kui nda̱ xo̱ngo̱ó bi katsoó:
Tanga tanguínjnú, kó t'íyajnúu̱ xta̱ tsi̱'e̱, ko̱jo Peé, nga “Kjisoo̱ ki̱a̱ ts'énfítjónjnú nangui Galilea̱, ki̱a̱ xcha̱jnú kui, xikó katsó.”
Kó kui ínchjiín nguije bo̱a̱ ki'mií tsanga ma nga jataxie ngu̱i̱ya nga̱tsjo̱ó, ngaskande jatsié ma nga katsakjónní, nde ta'yajínni xi katsáyaá kui nii̱ nga̱t'a̱ katsakjónní.
Kó nguije ja'á'yaá Kjisoo̱ nga tajño̱ó, ni̱xtjin tjoón xomanaa̱, tjón ma na̱ Riya̱ Lenaa̱ akoó yojoo̱ Kjisoo̱. Kuí xta̱chjo̱ón xi Kjisoo̱ ts'axiéjii̱n yito xindajín.
Kijí kui xta̱chjo̱ón kó kijítsáyaá xta̱ xi nijan kistso'bájo̱ Kjisoo̱, nga̱t'a̱ kjén nga ta ndasen síndo ko̱jo ndyi̱kjandá kui jaá.
Kó kui jaá nga tsint'ié nga tikón Kjisoo̱, ko̱jo nga kamábe an tjítsó kui xta̱chjo̱ón, nde kis'ijinjiín.
Kó nguije kamá kui nii̱, Kjisoo̱ kje̱'e kis'ie nga akoó yojoo̱ jó xta̱ tsi̱'e̱ xi ndyi̱fí ndi̱ya jnoo̱.
Kó kui jaá kijítsáyaá já xí ngasee̱, tanga ti nde kui kis'ijinjiín.
Nga fet'a Kjisoo̱ akoó yojoo̱ nga tiengo xta̱ tsi̱'e̱, tji̱e̱nga síndo t'a yeje yamíxa̱ kó kats'énxchánjo̱ nga̱t'a̱ kis'ijinjiín, ko̱jo kjo̱a̱a̱ nga tanisién tajá kamá ini̱ma̱a̱, nga̱t'a̱ nga kats'éns'ijinjiín xta̱ xi je kamábe nga je ja'á'yaá Kjisoo̱.
Kó bi katsoó:
–Tanguínjnú ngayeje són nga̱sondiee̱ kó t'íni̱jmijnúu̱ éntjatsi̱e̱e̱ Néná ngayeje xta̱ xi tjín.
Xi s'i̱jii̱n kó ko̱tíndá yojoo̱, kuí xi'ba̱ xi kjo̱tjo'áa̱ yojóo, tanga xi s'i̱jinjiín, kuí xi'ba̱ xi ka̱majeé.
Kó kui chi̱bo̱a̱ xi'bi̱ xi k'uitsómajo̱ xi s'i̱jii̱n éntjatsi̱e̱e̱ Néná: ngajona k'o̱xiéni xindajín, kó ku̱i̱chji̱a̱ éntjatsi̱e̱,
nda tsi skíbé ngo ye̱, ko̱jo nda tsi k'uí ni xi ts'enk'iénná, jmí ni sa̱'ínjiín, kó ti bo̱a̱ ti ts'én tsi ku̱i̱'íjñasoón tsja xta̱ xi oo̱n, ka̱mandaya.
Kó bo̱a̱ ts'én Ndi̱a̱ Kjisoo̱ nguije tsíchji̱a̱jo xta̱a̱, kachjanink'a nga kijí ndi'ak'ajmi ján, kó tsja fojnií Néná kis'ijñat'a.
Kó kui jaá kijík'íni̱jmi eén Néná ngayeje són nga̱sondiee̱, kó Néná asíko̱jo nga katsjá nga'niuú eén nga kats'én kjo̱a̱ndikón. Bo̱a̱ kji'i.
Achichí ma xta̱ xi kamámejeén índonda nga kats'én'indó kjo̱a̱a̱ ngayeje ni xi kamá ngu̱i̱jinná,
xikó ts'én akóyáná ndeskande nga ítjats'ennii̱ kui xta̱ xi chistiko̱ kamá nga kamábe ko̱jo nga mosoo̱ eén Néná kamá.
Nda kasasienna an nga nguije tsangase ndi̱yáa̱ kóts'en kjindibáni, indonda an nga kats'en'indoó ji ndí Teofilo̱,
tsi̱'e̱ nga nda xchi̱e̱ ji nga ja̱koxi̱ boá kjo̱a̱a̱ ni xi je akakoyaá.
Kui ni̱xtjin ján nga kamá Erodee̱ nda̱ ree̱ nangui Judea̱, kis'ijña ngo chiná'mi xi 'mí Sakaría̱ xi tsíchji̱a̱ni já chiná'mii̱ nda̱ xi 'mí Abíaa̱. Chjo̱ón kamánii̱ Sakaría̱ na̱ xi 'mí na̱ Sabee̱, na̱ xi chji̱a̱ni xta̱ tji̱e̱e̱ nda̱ xi 'mí Aaroo̱n.
Ngajoó nga kixi̱ kis'iṉtso̱ma nguindyi̱ko̱n Néná kó jmíjín xi ch'o ts'en tsíchji̱a̱ta'in, nga̱t'a̱ kats'énkjatjosón kjo̱a̱botíxomaa̱ ko̱jo kjo̱a̱kitii̱ Néná.
Tanga jmí ndí kis'iejiín, nga̱t'a̱ nga ndi̱ kamá na̱ Sabee̱, kó ngajoó nga je 'niú xchá.
Ngo ni̱xtjin nga kui já chiná'mi xi chji̱a̱ni Sakaríaa̱ kasakoo̱ nga sa̱'ín xaá Néná xi ts'én ngu̱i̱ya na̱ngo̱xi̱i̱,
xikó kis'ie kjo̱a̱xcha̱á já chiná'mii̱, Sakaríaa̱ nda kamá ni̱xtjii̱n nga̱t'a̱ kui kasakoo̱ nga kui xi ku̱i̱'ítí ni sije̱n na̱ngo̱xi̱ ndikoón Néná.
Kó ngayeje xta̱ na̱xi̱ńdaá ndyi̱chji̱a̱a̱ Néná ndi̱tsee̱n na̱ngo̱xi̱i̱ chi̱bo̱a̱ nga tjítí ni sije̱n xi ni'ánkjién nga ni'ándikón Néná.
Kó ngo ndítsjiee̱ Néná jatokjaá xtji̱e̱e̱n nga fojnií ṉcha̱n ndikón nínga 'bítí ni sije̱n xi ni'ánkjién nga ni'ándikón Néná.
Kó nga kamábe Sakaríaa̱ kui ndítsjiee̱ achichí kijíndikoón kó katsakjónní.
Tanga ndítsjiee̱ bi katsoó:
–¡Sakaría̱, ngata̱ ndakinjín ma ji! Nga̱t'a̱ Néná je tsint'ieé ji ko̱jo chjóo̱n nga ndyi̱ndokjo̱a̱jnúu̱, kó na̱ Sabee̱ ngo ndí k'uieé, xi Jua̱ kuít'e ja'én.
Nga̱t'a̱ ndíi̱ achichí 'niú nk'a xá xí k'uieé nguindyi̱ko̱n Néná. Jmí bino̱ ko̱jo jmí xán k'uijín kó ndeskande nga tjiyá'má nga A̱sién Ni̱xtjii̱n Néná tsja̱nga'niuú.
Kó kui boá xi sa̱'ín nga kjín xta̱ xi chji̱a̱ni Israe̱l xi kjo̱e̱'ekón nguinií Néná kui xi Ndi̱a̱a̱ kui xtaa̱.
Kó kui boá xi ko̱e̱je̱tjoón Ndi̱a̱ná, kó k'uijñájii̱n a̱sién ni̱xtjii̱n ko̱jo nga'niuú Néná xikoó nda̱ chji̱ni̱e̱'e̱én Néná xi 'mí Elíaa̱, tsi̱'e̱ nga ko̱óndaa̱ ini̱ma̱a̱ xi na̱'mi ko̱jo xi ndí, ko̱jo tsi̱'e̱ nga xi kitikjo̱a̱a̱ kixi̱ ka̱ma, ko̱jo tsi̱'e̱ nga ku̱i̱'íjñandaa̱ Ndi̱a̱ná xta̱ na̱xi̱ńdá xi mejeén nga sa̱'ín xaá.
S'e̱ Sakaríaa̱ bi katsoó ndítsjiee̱:
–¿Kóts'en skuiéni an nga ka̱ma kui nii̱? Nga̱t'a̱ an ko̱jo chjo̱ónna je 'niú xchájne̱.
S'e̱ bi katsó ndítsjiee̱:
–An xí 'mína Ngabrie̱, kó ngatsjé ni̱xtjin nga nguindyi̱ko̱n Néná tikón an, kó an xí kananguiyana nga k'uini̱jmií ji kui éntjatsi̱e̱e̱.
Kó ngot'e̱ 'ne̱ nguiti ka̱majín ko̱ndókjo̱e̱ ji ngaskande ni̱xtjin nga ka̱ma kui nii̱, nga̱t'a̱ kis'ijinjiín énna, kui xi kjo̱tjosón nga kjo̱chó ni̱xtjin.
Kó xta̱ na̱xi̱ńdaá ndyi̱koyaa̱ ndyi̱koyaa̱ Sakaríaa̱, kó ta bi tamaa̱ nga tá tsie kji'bondíyaá ngu̱i̱ya na̱ngo̱xi̱ ndikoón Néná.
Kó nga jataxie Sakaríaa̱, nguiti kamájín tsíchji̱a̱, kó kji'a boá nga kamákjiín kui xtaa̱ nga ngo ni akakoo̱ ngu̱i̱ya na̱ngo̱xi̱ ndikoón Néná, nga̱t'a̱ ta tsja tsi Sakaríaa̱ xi kats'éntíyaá nga tsíchji̱a̱jo. Kó bo̱a̱ ts'én kistso'bá nga kamájín tsíchji̱a̱.
Kó nguije jatjosón ni̱xtjii̱n xaá, Sakaríaa̱ kijí ndi'aa̱.
Kó nguije ja'a kui ni̱xtjii̱n, chjo̱ón Sakaríaa̱ xi 'mí na̱ Sabee̱ tsa'a ndí, kó ún sá nga jatjojín ndi'aa̱, nga̱t'a̱ bi ts'én kats'énkjó:
“Kuí nii̱ xi kats'énjo̱na Ndi̱a̱ná ni̱xtjin nga ni̱ma̱kamaá an, tsi̱'e̱ nga ja'áxín kjo̱a̱soboána ngu̱i̱jii̱n xtaa̱.”
Xi ma jun sá, Néná katsanguiya ndítsjiee̱ xi 'mí Ngabriee̱ ngo ndí nangui xi chji̱a̱ni Galilea̱ xi 'mí Nasare̱t,
nínga tikón ngo tsakjin xo̱ngo xi 'mí na̱ Riya̱ xi kji̱e̱ jmí xi̱'in 'béjiín, tanga je kichjiá'á nga ku̱i̱xanjo̱ nda̱ xi 'mí Kosiee̱, xi chji̱a̱ni tji̱e̱e̱ nda̱ re Ndabii̱.
Kó nga ts'as'ien kui ndítsjiee̱ nínga tikón na̱ Riyaa̱, bi katsoó:
–¡Tinde na̱ Riyaa̱, achichí kjo̱a̱ndaa̱ Néná ts'éntsjaá!, Ndi̱a̱ná tikónjoo̱ ji.
Na̱ Riyaa̱ ta bi ta kamaá nga tsint'ié kui eén, kó kats'énkjó mí ni xi mejeén ka̱tso̱ kui kjo̱a̱tindee̱.
S'e̱ ndítsjiee̱ bi katsoó:
–Na̱ Riya̱, ngata̱ ndakinjín ma ji, nga̱t'a̱ Néná ts'éntsjaá kjo̱a̱ndaa̱.
Ngot'e̱ 'ne̱ ngo ndí x'i̱e̱ ji, kó nguije stse̱n kuí ndií, KJISO̱ kuít'e ja'én.
Kuí xí 'niú nk'a ka̱ma xaá, kuí xí ndií Néná xi tikón ndi'ak'ajmi ján k'uiín, kó Ndi̱a̱ná kui xi Néná tsja̱á nga ko̱tíxoma xikoó Ndabii̱, kui xi xta̱ tji̱e̱e̱,
kó ngatsjé ni̱xtjin nga ko̱tíxoma na̱xi̱ńdaá, kui xi ndi'aa̱ xta̱ tji̱e̱e̱ nda̱ xi 'mí Jako̱b, kó kui kjo̱a̱botíxomaa̱ jmí ni̱xtjin kju̱i̱e̱.
–Kó na̱ Riyaa̱ bi katsoó ndítsjiee̱:
¿Kó kóts'en nga ka̱ma kui nii̱, xi kji̱e̱ jmí xi̱'in tikónjo̱jín an?
Kó ndítsjiee̱ bi katsoó:
–A̱sién Ni̱xtjii̱n Néná kji̱ndi̱bánieé ji, kó nga'niuú Néná xi tikón ndi'ak'ajmi ján ko̱ó'mánii̱ tji̱nk'i̱e̱én, kuíni nga kui ndí xi stse̱én ji, ndií Néná k'uiín.
Kó ko̱jo na̱ xingu̱i̱ ji xi 'mí na̱ Sabee̱ ngo ndí k'uieé nda tsi je 'niú xchá, kó je jun sánií nga ya'a ndí, kui na̱ xi ndi̱ ki'mií.
Nga̱t'a̱ ngayeje nii̱ xi ka̱maa̱ sa̱'ín Néná.
–K'i̱e̱ tikón an nga na̱ mosoo̱ Ndi̱a̱ná an, kó ngats'énjo̱na kui xikó kasení ji.
Kó kui ndítsjiee̱ nguije katsó kui nii̱, kijí.
Kui ni̱xtjin ján, na̱ Riyaa̱ jastjíe̱n kó tsá kijí ngu̱i̱jin na̱xii̱ ngo ndí na̱xi̱ńdá xi tikón nangui Judea̱,
kó nga jachó, ts'as'ien ndi'aa̱ nda̱ xi 'mí Sakaríaa̱, s'e̱ kats'éntinde na̱ Sabee̱.
Kó nga tsint'ié nga kats'éntinde na̱ Riyaa̱, kui ndí xi ya'a na̱ Sabee̱ iskjínk'á ma ngu̱i̱ya nga̱nts'o̱a̱, kó na̱ Sabee̱ ti kji'a ts'as'ienjii̱n A̱sién Ni̱xtjii̱n Néná.
Kó 'niú ma tsíchji̱a̱ nga bi katsó:
–Néná 'niú ngase ts'enchíkonñeé ji, ngu̱i̱jii̱n ngayeje ínchjiín, kó ts'enchíkonñé ndíi̱ nga.
¿Kó 'yání an, tsi̱'e̱ nga an kji̱ndi̱bátsobekonna na̱aa̱ Ndi̱a̱na?
Nga̱t'a̱ nga tsint'ie an nga kini'íntindení, ndí xi ya'a an, iskjínk'atsja ma ngu̱i̱ya nga̱nts'o̱a̱ an.
Kó ¡achichí ra tsjaa̱ nga kis'ijii̱n ji nga̱t'a̱ kjo̱tjosón ni xi ki'míya xi katsó Ndi̱a̱ná!
Kó bi katsó na̱ Riyaa̱:
Ini̱ma̱na tjíts'entsjá kjo̱a̱jee̱ Ndi̱a̱na.
Kó a̱sién ni̱xtjinna iskjínk'á ma nga tsja kamaá kjo̱a̱a̱ Néná xi 'boxié'ána.
Nga̱t'a̱ an askotsijenna nga ja'ájinna, nga ndí mosoo̱ ma an,
k'i̱e̱ tikón an, kó ndeskande ngot'e̱, achichí ra tsjaa̱ ka̱tso̱na ngayeje tji̱e̱e̱ xta̱.
Nga̱t'a̱ achichí tsie ni xi je kats'énjo̱na Néná xi tjiín nga'niuú.
¡Tsjie ja'eén!
Néná tsjaá kjo̱a̱ni̱ma̱takón ngayeje tji̱e̱e̱ xta̱ xi sku̱i̱e̱ndíkón kui.
Néná kats'énkjién nga'niuú,
kó kats'énkjatsón ni xi kats'énkjó xta̱ xi yi'i maá yojoo̱ ngu̱i̱jin ini̱ma̱a̱.
Ja'áxiín xaá nga atíxoma kui xta̱ xi tjiín ngayeje nga'niuú,
kó iskjinink'a xta̱ xi nda ini̱ma̱a̱.
Xta̱ xi bojoó katsjaá ni chinie,
kó xta̱ xi cho̱o̱n kats'énkjítiya.
Asíko̱jo xta̱ Israe̱l, kui xi moso̱ tsi̱'e̱,
tsi̱'e̱ nga kjo̱a̱'átsjiee̱n kjo̱a̱ni̱ma̱takoón.
Xikó ts'én tsíchji̱a̱jo xta̱ tji̱e̱ xcháná xi 'mí Abraa̱m ko̱jo xta̱ tji̱e̱e̱ ngatsjé ni̱xtjin.
Kó na̱ Riyaa̱ ján sá kamaá nga kis'ijñajo̱ ndi'aa̱ na̱ Sabee̱, kós'e̱ jaskan kijí ndi'a tsi̱'e̱.
Kó nga jachó ni̱xtjin nga stse̱n ndií na̱ Sabee̱, ngo ndí xi̱'in kis'iee̱.
Kó xi ma jin ni̱xtjin, tsanguínjo̱ kui ndií nga kini'aán sirkunsisioo̱n, kó Sakaría̱ ikít'a ja'én xikó 'mí na̱'mii̱ kui ndií.
Tanga na̱aa̱ ndií bi katsó:
¡Jmí, chjiénga Jua̱ k'uín!
Kó bi ki'mií na̱ Sabee̱:
Nde ngojín xta̱ xingu̱i̱ ji xi bo̱a̱ 'mí.
Kó kui xtaa̱ ta tsja tsi kats'éntíyaá nga asíyaá na̱'mii̱ ndií, tsi̱'e̱ nga ko̱tso̱ya mí ja'eén xi ku̱i̱'íjñaá.
Kó Sakaríaa̱ tsí'á ngo ndí yátie xi ni'án'indó, kós'e̱ bi ts'én kats'én'indó: “Jua̱ k'uín ja'eén.” Kó ngayeje xtaa̱ kijíndikoón.
Kó ti kji'a Sakaríaa̱ kamátsíchji̱a̱ nga katjondó naje̱n, kó íts'i̱yanii̱ nga kats'éntsjaá Néná.
Kó ngayeje xta̱ t'a ndi'aa̱ katsakjónní ni xi kamá, ko̱jo ngayeje xta̱ xi síndo na̱xi̱ xi chji̱a̱ni nangui Judea̱ ta soboá kuí nii̱ tsíchji̱a̱.
Kó ngayeje xta̱ xi tsint'ié kui nii̱, kats'énkjó kó bi katsó nga asíyaá xkjín:
¿'Yání bo̱a̱ xi ka̱ma kui ndií nga kjo̱chó ni̱xtjin?
Nga̱t'a̱ nga ja̱koxi̱ nga'niuú Ndi̱a̱ná tikónjii̱n.
Kó Sakaríaa̱, na̱'mii̱ kui ndií kis'ikitsiee̱ A̱sién Ni̱xtjii̱n Néná kó bi katsó nga tsíchji̱a̱ xikoó ngo nda̱ chji̱ni̱e̱'e̱én Néná:
¡Nga ni'ántsjaá Ndi̱a̱ná, Néná xi tsi̱'e̱ Israe̱l,
nga̱t'a̱ je je'ekoón kó je íchjítjé nga ts'axié'á xta̱ na̱xi̱ńdaá!
Kó katsanguiya ngo xi 'niú tjiín nga'niú nga k'o̱xié'aná,
xi chji̱a̱ni xta̱ tji̱e̱e̱ Ndabii̱, nda̱ xi mosoo̱ Néná,
Xikó ts'én tsíchji̱a̱tjón Néná nga kats'énkíchji̱a̱ já chji̱ni̱e̱'én tsjiee̱ ndeskande koó ngas'e̱.
Nga kui xi k'o̱xié'aná kjo̱a̱a̱ ngayeje kondra̱ná
ko̱jo ngu̱i̱ya tsja ngayeje xta̱ xi kats'énch'óná,
tsi̱'e̱ nga ni̱ma̱ka̱maa̱ xta̱ tji̱e̱ xcháná,
ko̱jo nga kjo̱a̱'átsjiee̱n ni nda xi índajo̱.
Kui én xi ja̱koxi̱ nga sa̱'in an katsoó xta̱ xi xcháná Abraa̱m nga tsja̱aná,
nga nguije tindyiondée̱ kondra̱ná,
ko̱ndoko̱n ján nga si̱'anxát'aa̱.
Nga ngatsjé ni̱xtjin nga tsjie ko̱jo nga kixi̱ ku̱i̱ndyión nguindyi̱ko̱n Néná.
Kó kjo̱a̱a̱ ji nga 'ne̱, ndí ndí tsa'a̱n,
nda̱ chji̱ni̱e̱'e̱én Néná xi tikón ndi'ak'ajmi ján k'uiín ji,
nga̱t'a̱ jí xi ku̱i̱ṉtjetjée̱n Ndi̱a̱ná,
tsi̱'e̱ nga k'uiyée̱ xta̱ na̱xi̱ńdaá
nga Néná k'o̱xié'á,
tsi̱'e̱ nga ka̱majetakoón jeé.
Nga̱t'a̱ Néná kamáni̱ma̱a̱ ñá,
nga kui xi je'ekónná ndeskande nk'a ján,
Tsi̱'e̱ nga tsja̱á ndi'í ngayeje xta̱
xi síndo nínga 'niú jñoó ko̱jo nínga tjín kjo̱a̱bo̱yaa̱,
tsi̱'e̱ nga kui xi ko̱ko̱ó ndsa̱ko ngo ndi̱ya nínga tjín kjo̱a̱xió.
Kó kui ndií nga kjimaxchá kis'iee̱ nga'niuú A̱sién Ni̱xtjii̱n Néná, kó ki̱a̱ kis'ijña nangui kixií ngaskande nga akoó yojoo̱ xta̱ na̱xi̱ńdá xi chji̱a̱ni Israe̱l.
Kó kui ni̱xtjin ján, nda̱ xtitjoón Roma̱ xi 'mí Augusto Sesaa̱, katsjá kjo̱a̱ nga ka̱ma xki̱ ngayeje xta̱ xi tjín nga̱sondiee̱.
Nda̱ xi 'mí Sirenioo̱ tjiín xá nangui Siria̱ nga tjón tjón katjo'ó'yá xki̱i̱ xta̱.
Ngayeje xtaa̱ kijíkít'a xo̱jo̱n yojoo̱, kó kja̱ kijí kja̱ kijí na̱xi̱ńdá nínga chji̱a̱ni.
Kó Kosiee̱ jatjoni na̱xi̱ńdá Nasare̱t, xi tikón nangui Galilea̱, s'e̱ kijí ndí na̱xi̱ńdá Bele̱n xi tikón nangui Judea̱, nínga katsen nda̱ re Ndabii̱, nga̱t'a̱ Kosiee̱ xta̱ tji̱e̱e̱ nda̱ re Ndabii̱ chji̱a̱ni,
tsi̱'e̱ nga ki̱a̱ si̱t'a xo̱jo̱n Kosiee̱ ko̱jo na̱ Riyaa̱, kui na̱ xi ixánjo̱ nga ja̱ bo̱a̱ je ya'a ndí.
Kó nga síndo na̱xi̱ńdá Bele̱n, jachó ni̱xtjii̱n nga stse̱n ndií na̱ Riyaa̱.
Kó ki̱a̱ katsen ndí xi̱'in xi tjoón, s'e̱ ítsakjájón ndí ṉjño, kó ngu̱i̱ya kojo̱ nínga kjiényá choo̱ ki̱a̱ yíjñaya, nga̱t'a̱ nguiti jmí ngu̱i̱ndie nínga tsjayojo kasakojiín kui ndi'aa̱.
Kó kis'ie kui ngu̱i̱ndiee̱ já xi koo̱n cho̱tsa̱nga̱ xi askoo̱n choo̱ nga jñoó ki̱a̱ ngu̱i̱jin k'ijñaá.
Kó ki̱a̱, ngo ndítsjiee̱ Néná jachókoón, kó kjo̱a̱jee̱ Néná kats'éntsijen yejee̱, kó achichí katsakjónní.
Kó kui ndítsjiee̱ bi katsoó:
–Ngata̱ ndakonjín majnú, nga̱t'a̱ éntjatsi̱e̱ boá xi kjoé'e̱ xiyájnú'un, tsi̱'e̱ nga ngayeje xta̱ xi tsja ka̱maa̱:
Nga ngot'e̱ je katsen na̱xi̱ńdaá Ndabii̱ ngo xi k'o̱xié'ájnú, kui xi KRISTOO̱, xi Ndi̱a̱jnú.
Kó kui nii̱ xi chi̱bo̱a̱ ka̱majnú: Ki̱a̱ sa̱kójnú ngo ndí ndí xi tjíxtiení ṉjño nga kji'ijñaya ngo kojo̱ nínga kjiényá choo̱.
Kó ta niján ma jatokját'aa̱ kui ndítsjiee̱ achichí kjín ngase ndítsjie xi kats'éntsjaá Néná nga bi katsó:
¡Ngat'ieé kjo̱a̱je Néná ndi'ak'ajmi ján!
¡Kó ngat'ieé kjo̱a̱xió k'i̱e̱ t'ananguii̱ xta̱ xi ndyi̱ts'enkjátjosoón kjo̱a̱ndaa̱ Néná!
Kó nguije kijí nguiní ndítsjiee̱ ndi'ak'ajmi ján, já xí ndyi̱koo̱n cho̱tsa̱nga̱a̱ ja̱ k'i̱e̱ ja̱ ngaján bi katsoó xkjín:
–Tjián na̱xi̱ńdá Bele̱n tsobo̱a̱, tjiantsitsíjée̱n ni xi kamá, kui ni xi Néná katsáyáná nga ka̱ma.
Kó achichí tsá kijí kó ki̱a̱ kamábe na̱ Riyaa̱ ko̱jo Kosiee̱, ko̱jo ndí ndií nga kji'ijñaya ngu̱i̱ya kojo̱ nínga kjiényá choo̱.
Kó nguije kamábe, íni̱jmi ni xi ki'mií kjo̱a̱a̱ kui ndií.
Tanga na̱ Riyaa̱ ini̱ma̱a̱ íjin ngayeje kui ni xi kamaá, kó ta kui ni kats'énkjó.
Kó kui já xi koo̱n cho̱tsa̱nga̱a̱ nga kijí'oyá nguiní nínga kjindibá, katsjaá kjo̱a̱je Néná kjo̱a̱a̱ ngayeje ni xi tsint'ié ko̱jo ni xi kamábe, nga̱t'a̱ jatjosón ngayeje ni xi ki'mií.
Kó nga jachó xi ma jin ni̱xtjin, kini'aán sirkunsisioo̱n kui ndií, kós'e̱ KJISO̱ ikít'a ja'én, ti kuii̱ ja'én xi katsáyatjón ndítsjiee̱ nguindiee̱ nga ko̱a̱'a̱ ndí na̱ Riyaa̱.
Kó nguije jatjosón ni̱xtjin nga kats'éntsjie yojoo̱ nguindyi̱ko̱n Néná, xikó ts'én íjñá kjo̱a̱kitii̱ Moisee̱, na̱'mii̱ ko̱jo na̱aa̱ kui ndií kijíjo̱ na̱xi̱ńdá Jerusale̱n tsi̱'e̱ nga kijíkakoó Néná,
xikó ts'én kjit'a kjo̱a̱kitii̱ Néná nínga bi tsoó: “Ngayeje ndí xi̱'in xi tjón stse̱n, chjiénga ndí xi tsjiee̱ Néná k'uiín.”
Kó bo̱a̱ ts'én kijíts'enk'ás'ieén Néná ngo kjo̱a̱tjó xikó ts'én botixómá kjo̱a̱kitii̱ Néná nínga bi tsoó: chjiénga ngo 'niú toṉña̱ ko̱jo tsi jó tójo si̱'ank'as'iee̱n Néná.
Kó ki̱a̱ na̱xi̱ńdá Jerusale̱n kis'ijña ngo nda̱ xi 'mí Simeoo̱n xi tikónjii̱n A̱sién Ni̱xtjii̱n Néná, ngo nda̱ xi kixi̱ ko̱jo xi ni̱ma̱takón kamá, xi ts'énkoyaa̱ nga Néná k'o̱xié'á xta̱ Israe̱l,
kó A̱sién Ni̱xtjii̱n Néná katsáyatjoón kui nda̱a̱ nga kji̱e̱ ko̱yajín tsi tjónjín sku̱i̱e̱ Kristoo̱, kui xi sa̱nguíya Néná.
Kó A̱sién Ni̱xtjii̱n Néná kijíjo̱ kui nda̱ xi 'mí Simeoo̱n nga kijí ki̱a̱ na̱ngo̱xi̱i̱, kó kji'a nga xi xchaá ndí ndí Kjisoo̱ kijíjo̱ ndatsa kui tsi̱'e̱ nga sa̱'ínkjatjosón xikó tsó kjo̱a̱kitii̱,
kui nda̱a̱ tsank'á kui ndií, kó katsjaá ndok'óchji Néná nga bi katsó:
Ngot'e̱ 'ne̱ Ndi̱a̱,
je jatjosón ni xi kaseyetjénní:
Kó je ka̱ma ko̱e̱'éndie ji nga kui mosóo̱ xió ko̱ya.
Nga̱t'a̱ je kamábe an kjo̱a̱'naxié'áa̱,
kui xi je ik'íjñinde nga ka̱ma
nguindyi̱ko̱n ngayeje xta̱ na̱xi̱ńdaá,
kui xi xikoó ngo ndi'í xi sa̱'íntsijee̱n xta̱ xi judío̱jín,
kui xi ka̱ma kjo̱a̱jee̱ xta̱ na̱xi̱ńdáa̱ Israe̱l.
Kó Na̱'mii̱ ko̱jo na̱aa̱ ndí Kjisoo̱ achichí kijíndikoón ni xi tjí'mí kjo̱a̱a̱ kui ndií.
Kó nda̱ xi 'mí Simeoo̱n kats'énchikonñé, kó bi katsoó na̱ Riyaa̱ na̱aa̱ ndí Kjisoo̱:
–Kui ndí bí, je bo̱a̱ ts'én kjindibáni nga kui xi sa̱'ínk'áka ko̱jo sa̱'ínkja'á'yaá kjín xta̱ xi chji̱a̱ni Israe̱l. Nga̱t'a̱ kuí xí xikoó tsi ngo chi̱bo̱a̱ ka̱ma, kó kjín xta̱ xi sa̱'ínch'ó,
tsi̱'e̱ nga k'uijñátsijen ni xi ndyi̱ts'enkjó ini̱ma̱a̱ kjín xta̱. Tanga ngayeje kui nii̱, xikó maá tsi ngo ki̱cha̱ xi kjo̱a̱'axtikjá ini̱ma̱a̱ ka̱ma.
Kó ti ki̱a̱ tikón ngo na̱ chji̱ni̱e̱'e̱én Néná xi 'mí na̱ Ana̱, tsakji̱ín nda̱ xi 'mí Fenue̱l xi chji̱a̱ni xta̱ tji̱e̱e̱ nda̱ xi 'mí Asee̱r, je tanisién 'niú tji̱a̱n kamá kui xta̱chjo̱ón nga̱t'a̱ achichí xo̱ngo nga ixán, kó yito tsi nó kamaá nga kis'ijñajo̱ xi̱'ii̱n nga̱t'a̱ k'ien kui nda̱a̱,
kó je ichítié ko̱jo kantié nijún nó tjiín, kó ngatsjé ni̱xtjin nga ki̱a̱ kis'ijña ngu̱i̱ya na̱ngo̱xi̱i̱, nga kats'én xaá Néná nga ni̱xtjin ko̱jo nga ni̱xtji̱e̱n nga kats'én kjindiá ko̱jo nga tsíchji̱a̱a̱ Néná.
Kui ndí tji̱a̱a̱n ti kui chi̱bo̱a̱ jachó nga íts'i̱yanii̱ nga katsjaá ndok'óchji Néná kó tsíchji̱a̱jo kjo̱a̱a̱ kui ndí Kjisoo̱ ngayeje xta̱ xi ndyi̱koyaa̱ nga Néná k'o̱xié'á xta̱ na̱xi̱ńdá Jerusale̱n.
Kó nguije kats'énkjatjosón ngayeje ni xi chji̱a̱ kjo̱a̱kitii̱ Néná, kijí'oyá nguiní nangui Galilea̱ nínga tikón na̱xi̱ńdá tsi̱'e̱, kui xi 'mí Nasare̱t.
Kó kui ndií ta sa sá kamáxchá, kó kis'iee̱ nga'niú, ko̱jo kjo̱a̱kjínkón, kó kjén nga ta 'niú tsie kjo̱a̱ndaa̱ Néná kis'iee̱.
Kó xi xchaá Kjisoo̱ xki̱ nó xki̱ nó fí s'ué paskua̱ xi fotjo na̱xi̱ńdá Jerusale̱n.
Kó nga kamá tiejó noó Kjisoo̱, kijí na̱xi̱ńdá Jerusale̱n, xikó ts'én tikón kjo̱a̱xcha̱á.
Kó na̱'mii̱ ko̱jo na̱aa̱ Kjisoo̱ kats'énkjó nga Kjisoo̱ ngu̱i̱jii̱n xtaa̱ ki̱a̱ rá tso'bájin kamaá, kó je ngo ni̱xtjinnii̱ ndi̱ya nga ndyi̱fí, tanga nguije tsangasejii̱n xta̱ xi be ko̱jo xi xkjín,
kasakojiín, kó kijí'oyá nguiní na̱xi̱ńdá Jerusale̱n tsi̱'e̱ nga ki̱a̱ ko̱ngase.
Kó xi ma ján ni̱xtjin kasako ki̱a̱ na̱ngo̱xi̱i̱, nga tikónjii̱n já chji̱ni̱e̱kjo̱a̱kitii̱, nga tsint'ieé ko̱jo nga asíya'a.
Kó ngayeje xta̱ xi tsint'ieé ndí nda̱chí Kjisoo̱, achichí kijíndikoón kjo̱a̱a̱ nga tanisién kjínkón ko̱jo kjo̱a̱a̱ ngayeje ni xi tsíchji̱a̱.
Kó nguije kasako Kjisoo̱, na̱'mii̱ ko̱jo na̱aa̱, ta bi ta kamaá, kó na̱aa̱ bi katsoó:
–Ndí xiánna, ¿ánní nga bi kji'i ni xi kini'ínje̱jne̱? Na̱'míi̱ ko̱jo an achichí nda̱ kjimajne̱ nga ndyi̱mindyiséjne̱ ji.
S'e̱ ndí nda̱chí Kjisoo̱ bi katsó:
–¿Mí kjoaá nga an ndyi̱mindyiséjnú'un? ¿A yajínjnú nga chjiénga ndi'aa̱ Na̱'mina kotíjña an?
Tanga na̱'mii̱ ko̱jo na̱aa̱ kamákjínjiín kui ni xi katsó kui ndií.
Kó bo̱a̱ ts'én nijan kijíjo̱ nguiní na̱xi̱ńdá Nasare̱t, kó Kjisoo̱ tsint'ié'én ngayeje ni xi ki'mií. Kó na̱aa̱ ndí nda̱chí Kjisoo̱ ngu̱i̱jin ini̱ma̱a̱ ja'átjó ngayeje nii̱.
Kó ndí nda̱chí Kjisoo̱ kjimaxchá kó kji'beé kjo̱a̱kjínkón, kó kis'iee̱ kjo̱a̱ndaa̱ Néná kó xtaa̱ nda kasasiee̱n.
Nó tji'ún nga kis'ijña xá nda̱ xi 'mí Tiberio Sesaa̱, nda̱ xi 'mí Ponsio Pilatoo̱ kis'ijña xtitjoón nangui Judea̱, Erodee̱ atíxoma nangui Galilea̱ kó ṉts'i̱e̱ xi 'mí Nguiripee̱ atíxoma nangui Iturea̱ ko̱jo Trakonite̱, kó Lisaniaa̱ atíxoma nangui Abilene̱,
kui ni̱xtjin nga kamá chiná'mi xi 'niú nk'a xaá nda̱ xi 'mí Anáa̱ ko̱jo Kaifaa̱, kui ni̱xtjin ján, Néná tsíchji̱a̱jo Juaa̱ ndií Sakaría̱ ki̱a̱ nangui kixií.
Kó Juaa̱ kijí ngayeje nangui xi síndo t'a ndeje' Jordaa̱n, kó íni̱jmi̱í nga sa̱tíndá xtaa̱ tsi̱'e̱ nga sa̱'ínk'oyá yojoo̱ kjo̱a̱a̱ jé xí ndyi̱ts'en, tsi̱'e̱ nga si̱'anjetakoón,
xikó ts'én kjit'a xo̱jo̱n xi kats'énda nda̱ chji̱ni̱e̱'e̱én Néná xi 'mí Isayaa̱ nínga bi tsó:
Nda'yáa ngo nda̱ xi kjandayá nangui kixií xi bi tsó:
“T'íjñandajnúu̱ ndi̱ya̱á Ndi̱a̱a̱,
ti'ankixi̱jnú ndi̱ya̱á kui.
Ngayeje nínga konga, xi̱ndyiándié,
kó ngayeje na̱xi̱ ko̱jo tji̱ngu̱i̱, són ka̱ma,
kó ndi̱ya xi ńkjá ngájén ka̱ma na̱xo̱,
kó ndi̱ya xi nk'aya nk'ajon són ka̱ma.
Kó ngayeje xtaa̱ xi sku̱i̱e̱ kui kjo̱a̱'naxié'á xi katsanguiya Néná.”
Kji'a nga jataxie xtaa̱ tsi̱'e̱ nga kastindá, Juaa̱ bi katsoó:
–¡Xta̱ xi ja̱kon ye̱ kónjnú! ¿'Yá xi bo̱a̱ katsójnú nga ka̱ma ku̱i̱yojnúu̱ kjo̱a̱xcha̱án Néná xi je kjimatiñaa̱?
Tasá ti'ánjnú ni xi ko̱kó nga je kini'ánk'oyajnú yojojnú, kó ngata̱ bijín ts'én fojintakónjnú: “¡Tji̱e̱e̱ nda̱ xi 'mí Abraa̱m ndokjo̱a̱ ñá!” Nga̱t'a̱ xiyájnú'un nga tsi Néná xi mejeén ngaskande kui ndi̱jo̱o̱ ka̱ma sa̱'ín xta̱ tji̱e̱e̱ Abraa̱m.
Kó ti je tikónda jachaa̱ tsi̱'e̱ nga ko̱tie yaá ndeskande ja̱maa̱, nga̱t'a̱ ngayeje yá xi jmí to xi nda tsjájín, bichá kó ngu̱i̱jin ndi'í ján bichijmijin.
Kó xta̱ kjiín bi katsó nga asíyaá Juaa̱:
–¿Mí ni xi si̱'anjne̱ ji̱n?
–Xi jó chinga tjiín, ngo nga tsjaá xi jmíjiín, kó xi tjiín ni chinie, nga tsjaá xi jmíjiín nga.
Ti bo̱a̱ ti ts'én jachókatíndá yojoo̱ já xí foa'á'yá to̱n xi machjítjé ni, kó bi katsó nga asíyaá Juaa̱:
–Ji Mostro̱, ¿mí ni xi ka̱ma si̱'anjne̱ ji̱n?
Kó Juaa̱ bi katsoó:
–Ngata̱ ts'atiojín chja'áchjíjnú xikó kji'i chja'áchjíjnú.
Ti bo̱a̱ ti ts'én tjín jajún xi bi katsó nga asíyaá:
–Kó ji̱n, ¿mí ni xi si̱'anjne̱?
Kó Juaa̱ bi katsoó:
–Ngata̱ ta'yajínni xi chja̱'áxín kjo̱a̱'niújnú ni xi tjiín, ti nde ngata̱ 'bíndisota'injínjnú xtaa̱, kó ngatamanijnú to̱n xi ni'ánjnú.
Kó ngayeje xtaa̱ nga kijíndikoón kui nii̱, kats'énkjó ngu̱i̱jin ini̱ma̱a̱ tsi ta'a nga Juaa̱ xi Kristoo̱,
tanga Juaa̱ bi katsoó ngayeje kui xtaa̱:
–An, nga ja̱koxi̱ ndójoa xi botindá an, tanga s'e̱ ndibá ngo xi tjín ngasee̱ nga'niú ta bo̱a̱jiín an, kui xi ngaskande tsoboájínna nga an skjíndóo̱ ń'niuú tji̱xíndieé, kó kui boá xi A̱sién Ni̱xtjii̱n Néná ko̱jo ndi'í xi ko̱tíndánijnú.
Je ts'énya'a ngu̱i̱ya tsja ni xi sa̱'íntsjie to ndso̱ko̱a̱n ṉño̱o̱ nga xín sa̱'ínkja'a xtjieé. Kó kjo̱a̱'átjó to ndso̱ko̱a̱n ṉño̱o̱ ngu̱i̱ndie nínga xi̱ndyiá, kó ku̱i̱'ítí xtjieé ngo ngu̱i̱jii̱n ndi'í xi jmí ni̱xtjin k'o̱.
Kó kui nii̱ ko̱jo kjín ngase kjo̱a̱botíxoma xi katsáyá Juaa̱ nga tsíchji̱a̱jo xtaa̱ éntjatsi̱e̱e̱ Néná.
Kó ti bo̱a̱ ti ts'én Juaa̱ kats'énxchánjo̱ nda̱ xtitjón xi 'mí Erodee̱, nga̱t'a̱ na̱ Erodíaa̱ tikónjo̱, chjo̱ón ṉts'i̱e̱ Erodee̱ kui xi 'mí Nguiripee̱, ko̱jo kjo̱a̱a̱ ngayeje ni xi ndajín kji'i xi kats'én,
kó ingo ni xi ndajín kats'én ngase nga katsanguis'ien ndo̱bo̱a̱ya Juaa̱.
Kó ni̱xtjin nga ngayeje xta̱ na̱xi̱ńdaá jachókatíndá yojoo̱, ti jachó Kjisoo̱ nga, kó ti kastindá, kó nga ts'énchji̱a̱a̱ Néná, katjox'a ndi'ak'ajmi ján,
kó A̱sién Ni̱xtjii̱n Néná nga yojo ja̱ kji'i tójo ma kji'i nga kjindibánié Kjisoo̱, kó kanda'yá ngo nda̱ ndi'ak'ajmi ján xi bi katsó:
–Jí xí ndí tjóna, 'niú tsjatjínna kjo̱a̱a̱ ji.
Kjisoo̱ tjín raá tsi ta kantié nó nga íts'i̱yani xaá. Kjisoo̱ kuí xí ndií Kosiee̱ katsó xtaa̱, kó Kosiee̱ ndií Elii̱,
kó Elii̱ ndií Matat, kó Matat, ndií Lebii̱, kó Lebii̱, ndií Melkii̱, kó Melkii̱, ndií Janaa̱, kó Janaa̱, ndií Kosiee̱,
kó Kosiee̱, ndií Matatíaa̱, kó Matatíaa̱, ndií Amóo̱, kó Amóo̱, ndií Nau̱m, kó Nau̱m, ndií Eslii̱, kó Eslii̱, ndií Nagaii̱,
kó Nagaii̱, ndií Maa̱t, kó Maa̱t, ndií Matatíaa̱, kó Matatíaa̱, ndií Semeii̱, kó Semeii̱, ndií Kosiee̱, kó Kosiee̱, ndií Judáa̱,
kó Judáa̱, ndií Joanaa̱, kó Joanaa̱, ndií Resaa̱, kó Resaa̱, ndií Sorobabel, kó Sorobabel, ndií Salatie̱l, kó Salatie̱l, ndií Nerii̱,
kó Nerii̱, ndií Melkii̱, kó Melkii̱, ndií Adii̱, kó Adii̱, ndií Kosam, kó Kosam, ndií Elmada̱m, kó Elmada̱m, ndií Er,
kó Er, ndií Josuee̱, kó Josuee̱, ndií Eliesee̱r, kó Eliesee̱r, ndií Jorii̱m, kó Jorii̱m, ndií Matat,
kó Matat, ndií Lebii̱, kó Lebii̱, ndií Simeoo̱n, kó Simeoo̱n, ndí Judáa̱, kó Judáa̱, ndií Kosiee̱, kó Kosiee̱, ndií Jonaa̱n, kó Jonaa̱n, ndií Eliaki̱m,
kó Eliaki̱m, ndií Meleaa̱, kó Meleaa̱, ndií Mainaa̱n, kó Mainaa̱n, ndií Matataa̱, kó Matataa̱, ndií Nataa̱n,
kó Nataa̱n, ndií Ndabii̱, kó Ndabii̱, ndií Isaíi̱, kó Isaíi̱, ndií Obee̱d, kó Obee̱d, ndií Boo̱, kó Boo̱, ndií Salmoo̱n, kó Salmoo̱n, ndií Naasoo̱n,
kó Judáa̱, ndií Jako̱b, kó Jako̱b, ndií Isaa̱, kó Isaa̱, ndií Abraa̱m, kó Abraa̱m, ndií Taree̱, kó Taree̱, ndií Nako̱r, kó Nako̱r,
ndií Seruj, kó Seruj, ndií Ragau, kó Ragau, ndií Pelee̱g, kó Pelee̱g, ndií Ebee̱r, kó Ebee̱r, ndií Salaa̱,
kó Salaa̱, ndií Kainaa̱n, kó Kainaa̱n, ndií Arfajad, kó Arfajad, ndií See̱m, kó See̱m, ndií Noée̱, kó Noée̱, ndií Lame̱k,
kó Lame̱k, ndií Matusalee̱n, kó Matusalee̱n, ndií Eno̱k, kó Eno̱k, ndí Jaree̱d, kó Jaree̱d, ndií Maalalee̱l, kó Maalalee̱l, ndií Kainaa̱n,
kó Kainaa̱n, ndií Enoo̱, kó Enoo̱, ndií Se̱t, kó Se̱t, ndií Adaa̱n, kó Adaa̱n, ndií Néná.
Kó Kjisoo̱ kis'ikitsie maá A̱sién Ni̱xtjii̱n Néná nga kjindibáni ndeje' Jordaa̱n, kó A̱sién Ni̱xtjii̱n kijíjo̱ nangui kixií,
kó yichán ni̱xtjin kis'ijña ki̱a̱a̱, kó xindajín diabloo̱ askot'ayákón. Kó jmí ni iskjiniejín kui ni̱xtjii̱n, kó nguije ja'a kui ni̱xtjin xi yichaán, kamábojoó.
Kós'e̱ xindajín diabloo̱ bi katsoó:
–Tsi ja̱koxi̱ nga ji xi ndií Néná, bo̱a̱ t'íi̱n kui ndi̱jo̱o̱ nga pan ngatama.
Kó Kjisoo̱ bi katsoó:
–Je kjit'a xo̱jo̱n eén Néná nínga bi tsoó: “Jmí tsi ta pan tsi xi k'uijñáni ngo xta̱, chjiénrií ngayeje ni xi tsó eén Néná.”
Kó kui xindajín diabloo̱ kijíjo̱ Kjisoo̱ ngo tji̱ngu̱i̱ xi 'niú nk'a kó akoó ngotjón chií ngayeje ngu̱i̱ndie nínga botíxoma xi tjín nga̱sondiee̱.
Kó xindajín diabloo̱ bi katsoó:
–Ji tsjaa ngayeje kui nga'niuú ko̱jo kjo̱a̱jee̱ kui na̱xi̱ńdaá, nga̱t'a̱ an je katse'éna, kó ka̱ma tsjáa̱ ta 'yání xi mejénna nga tsjáa̱,
tsi ko̱sint'éní tikóo̱ nga si̱'indikínní, ngayeje kui nii̱ xi tse̱ ka̱ma.
Kó Kjisoo̱ bi katsoó:
–Chjéndi̱yáa̱ xindajín Satana̱, nga̱t'a̱ je kjit'a xo̱jo̱n eén Néná nínga bi tsoó: “Ndi̱a̱ xi Ne tse̱ xi ti'indikín ji, kó ta kuí tsi xi si̱'inxét'ée̱.”
Kó kui xindajiín kijíjo̱ Kjisoo̱ na̱xi̱ńdá Jerusale̱n kó ki̱a̱ asiénsón nk'aa̱ na̱ngo̱xi̱i̱, kó bi katsoó:
–Tsi ja̱koxi̱ nga ndií Néná ji, tjajminguí yojóo,
nga̱t'a̱ je kjit'a xo̱jo̱n eén Néná nínga bi tsoó:
Néná sa̱nguíya ndítsjiee̱ tiña nínga tindyin, tsi̱'e̱ nga skoón.
Kó tsja ko̱ó'niúnií,
tsi̱'e̱ nga ngojín ndi̱jo̱ stinguí ndsa̱ki.
Kó Kjisoo̱ bi katsoó:
–Ti bi ti tsó xo̱jo̱n eén Néná: “Ka̱majín chját'ayékín ji Ndi̱a̱a̱ kui xi Née̱.”
Kó kui xindajín diabloo̱ nguije kasakojiín kóts'en skót'ayákón ngase Kjisoo̱, kjín ni̱xtjin kats'énkjii̱n yojoo̱.
Kó Kjisoo̱ kijí nguiní nangui Galilea̱ nguije 'niú tjíjii̱n A̱sién Ni̱xtjii̱n Néná, kó ngayeje xta̱ xi síndo nangui Galilea̱ tsíchji̱a̱ kjo̱a̱a̱ kui.
Kó Kjisoo̱ akóyá xki̱ ndi'a nínga ndokjo̱a̱ eén Néná xi tjín ki̱a̱a̱, kó ngayeje xta̱ xi kijíndikoón ni xi kats'én.
Kó Kjisoo̱ jachó na̱xi̱ńdá Nasare̱t, ki̱a̱ nínga kamáxchá, kó ngo ni̱xtjin ndikón ts'as'ien ngu̱i̱ya ndi'a nínga ndokjo̱a̱ eén Néná, xikó ts'én ngaá, kó kasasien kixi̱ nga kats'ényá xo̱jo̱n eén Néná.
A̱sién Ni̱xtjii̱n Ndi̱a̱a̱ tikónjinna,
nga̱t'a̱ je katsjáxána
tsi̱'e̱ nga an xi k'uini̱jmíi̱ éntjatsi̱e̱e̱ ngayeje xta̱ ni̱ma̱,
katsanguiyana nga xiyáa̱ nga je k'uitsomandé xta̱ xi ndyi̱a̱'ya ndo̱bo̱a̱ya
ko̱jo nga tsjáa̱ nga ka̱matsijee̱n xta̱ xi ti̱ka̱,
ko̱jo nga k'uindondé an xta̱ xi ndajín tjíni'ánjo̱,
ko̱jo tsi̱'e̱ nga k'uini̱jmíi̱ ngayeje xtaa̱ kui nó ndaa̱ Néná.
Kó nguije íchjá kui ch'o̱ xo̱jo̱o̱n, katsjaá nda̱ xi tikónda ndi'a nínga ndokjo̱a̱ eén Néná, kós'e̱ kis'ijña, kó ngayeje xta̱ xi síndo ki̱a̱a̱ askotsijen ndá ndaá Kjisoo̱.
Kó íts'i̱yanii̱ nga bi katsoó xtaa̱:
Ngot'e̱ 'ne̱ nga nguindyikónjnú nga je jatjosón ni xi tsó xo̱jo̱n eén Néná.
Kó ngayeje xtaa̱ nda tsíchji̱a̱ kjo̱a̱a̱ Kjisoo̱, kó kijíndikoón kjo̱a̱a̱ kui én tsjatsó xi tsíchji̱a̱, kó bi katsó nga asíyá ja̱ k'i̱e̱ ja̱ ngajaán xkjín:
–¿A kuijín xi'bi̱ xi ndií Kosiee̱?
Kó Kjisoo̱ bi katsoó kui xtaa̱:
–Ja̱koxi̱ nga jún bi ra ndyi̱'míjnú'un xikó tsó kui énkjiín: “Chji̱ni̱e̱ndiki, ti jii̱ ti'indaye yojóo.” Kó ti bi ra ndyi̱'míjnú nga: “Ti ti'in ji k'i̱e̱ nanguíi̱, ni xi kanda'yá ji̱n kjo̱a̱a̱ ngayeje ni xi kamá na̱xi̱ńdá Kapernau̱m.”
Kó bi katsó ngase Kjisoo̱:
–Ja̱koxi̱ ni xi xianjnú'un nga ngojín nda̱ chji̱ni̱e̱'e̱én Néná xi nda ts'én xcha̱ ti ki̱a̱a̱ nanguii̱.
Tanga ja̱koxi̱ ni xi xianjnú'un nga achichí ínchjín k'án xi je k'ien xi̱'ii̱n kis'ie Israe̱l kui ni̱xtjin nga kis'ijña nda̱ chji̱ni̱e̱'e̱én Néná xi 'mí Elíaa̱, kji'a nga jmí stsé tsa'ajín ján nó ko̱jo jun sá, kó achichí kjindiá kis'ie ngayeje nga̱sondiee̱,
kó nde ngojín kui ínchjín k'aán xi chji̱a̱ni Israe̱l xi kananguiyachoo̱n Elíaa̱, ta ngo tsi chjoón k'án xi asíko̱jo xi chji̱a̱ni na̱xi̱ńdá Sarepta̱, nangui xi tiña máa̱ nangui Sido̱n.
Kó ti bo̱a̱ ti ts'én ki̱a̱ Israe̱l kjín ma xta̱ xi tjiín chi'in xi ts'enkjátsón tji̱xi̱n yojoná kis'ie kui ni̱xtjin ján nga kis'ijña nda̱ chji̱ni̱e̱'e̱én Néná xi 'mí Eliseoo̱, tanga nde ngojín kui jaá xi kamátsjiejón, ta kuí tsi nda̱ xi 'mí Naamaa̱n xi chji̱a̱ni nangui Siria̱.
Kó nga tsint'ié kuí nii̱ kui xta̱ xi síndo ngu̱i̱yaa̱ ndi'a nínga ndokjo̱a̱ eén Néná, achichí kats'énxchán.
Kó jastjíe̱n kui xtaa̱ nga tsangatji̱nguii̱ Kjisoo̱ ngu̱i̱jin na̱xi̱ńdá 'niuú kó kijíjo̱ ngo tji̱ngu̱i̱ nk'a nínga tikón xoó kui na̱xi̱ńdaá, tsi̱'e̱ nga ki̱a̱ k'o̱jminguí.
Tanga Kjisoo̱ ja'ájin masien masiee̱n ngu̱i̱jii̱n kui xtaa̱, s'e̱ kijí.
Kó Kjisoo̱ kijí Kapernau̱m, ngo ndí na̱xi̱ńdá xi chji̱a̱ni nangui Galilea̱, kó nga ni̱xtjin ndikón akóyaá xtaa̱.
Kó xtaa̱ kijíndikoón xikó ts'én akóyá Kjisoo̱, nga̱t'a̱ tsíchji̱a̱ xikó maá tsi xá tjiín.
Kó ki̱a̱ ndi'a nínga ndokjo̱a̱ eén Néná kis'ijña ngo nda̱ xi tikónjii̱n ngo a̱sién ni̱xtjin xi ndajín, kó 'niú askandáyá nga bi katsó:
–¿Mí xi tjiín kjo̱a̱a̱ ji̱n, Kjiso̱ xi chji̱a̱ni Nasare̱t? ¿A je kjoé'e̱ ni'ínkjiéjne̱? Je be an nga ji xi xta̱ tsjiee̱ Néná.
Kó Kjisoo̱ kats'énxchánjo̱ kui a̱sién ni̱xtjin xi ndajiín nga bi katsoó:
–¡Se ni'ín ji, kó tji̱taxi̱e̱jin yojoo̱ kui nda̱a̱!
Kó kui xindajiín ts'ajmitójó kui nda̱a̱ nguindyi̱ko̱n ngayeje xtaa̱, kós'e̱ jataxiejii̱n ngu̱i̱jin yojoo̱ kó kats'én'ónjiín.
–¿Mí eén xi'bi̱, nga kui nda̱a̱ tjiín xá kó tjiín nga'niú nga botixómaá a̱sién ni̱xtjin xi ndajín kó fotjo?
Kó ngayeje ngu̱i̱ndie xi síndo t'a kui nanguii̱ nga kandokjo̱a̱ kjo̱a̱a̱ Kjisoo̱.
Kós'e̱ Kjisoo̱ jastjíe̱n kó jatjo ndi'a nínga ndokjo̱a̱ eén Néná, kó kijí ndi'aa̱ nda̱ xi 'mí Ximoo̱. Ṉchi'yaá Ximoo̱ achichí ṉt'e̱ ndyi̱a̱a̱, kó 'niú kichjiá'aá Kjisoo̱ nga sa̱'índaya kui xta̱chjo̱ón.
Kó Kjisoo̱ kixixtien nga̱són nínga kji'ijña kui xta̱chjo̱ón kó kats'énxchánjo̱ ṉt'e̱e̱, s'e̱ katjo'óxín, kó tji̱e̱nmá jastjíe̱n kui xta̱chjo̱ón, s'e̱ kats'énseén kui jaá.
Kó nga ts'atjé ts'ueé, ngayeje xta̱ xi tjín xkjín xi tjiín chi'in xi k'i̱e̱ xi ngaján jachóchinií Kjisoo̱, kó kui kats'énjo̱ nga ngo nga ngo kui xtaa̱ kó kamándayaa̱.
Kó kjín ma kui xtaa̱ xi jataxiejin ngu̱i̱jin yojoo̱ xindajín xi askandáyá ma nga bi katsó:
–¡Jí xí ndií Néná ji!
Tanga Kjisoo̱ kats'énxchánjo̱, kó katsjandiéjiín nga tsíchji̱a̱, nga̱t'a̱ kui xindajiín ja̱ bo̱a̱ je be nga Kjisoo̱ xi Kristoo̱.
Kó nga kisisie̱én, jataxie Kjisoo̱ kó kijí ngo ngu̱i̱ndie t'axín, kó xtaa̱ tsangase, kó nga jachókoón nínga tikón, kamámejeén íjña'niú tsi̱'e̱ nga ku̱i̱'íjñámasienjín kui xtaa̱.
Tanga Kjisoo̱ bi katsoó:
–Ti chjiénga k'uini̱jmi an kje̱'e na̱xi̱ńdá kui éntjatsi̱e̱ xi chji̱a̱ kjo̱a̱a̱ nínga botixómá Néná, nga̱t'a̱ kuí xá kananguiyana.
Kó bo̱a̱ ts'én Kjisoo̱ íni̱jmi eén Néná ki̱a̱ ndi'a nínga ndokjo̱a̱ eén Néná xi síndo nangui Judea̱.
Ngo ndi̱ya nga tikón Kjisoo̱ t'a ngu̱i̱ndi̱o̱ tsie xi 'mí Jenesare̱t, achichí xta̱ kamátikónié xi kamámejeén kint'ié eén Néná.
Kó Kjisoo̱ kamábe jó tjotso je t'a ndaá, kó já xi tsoboá tji̱o̱o̱ jatjajen nga ndyi̱moniéjón nda̱'yaa̱.
Kó Kjisoo̱ ts'as'ien ngu̱i̱ya tjotso jee̱ nda̱ xi 'mí Ximoo̱, kó tsí'aá nga sa̱nguíṉña chií ngu̱i̱jin ndójoaa̱, kó kis'ijñaya ngu̱i̱ya tjotso jee̱, kó ki̱a̱ ngu̱i̱ya tjotso jee̱ íts'i̱yanii̱ nga akóyaá xta̱ kjiín.
Nguije kamaá nga tsíchji̱a̱, Kjisoo̱ bi katsoó Ximoo̱:
–T'enje̱ ji tjotso jee̱ nínga 'niú na̱ngaa̱ ngu̱i̱ndi̱o̱ó kó ki̱a̱ tjienjnú nda̱'yajnú, tsi̱'e̱ nga kjo̱yajnú tji̱o̱.
Kó bi katsó Ximoo̱:
–Mostro̱, nga ngo ni̱xtji̱e̱e̱n ikjienjne̱ nda̱'yajne̱, kó nde ngo tji̱o̱ kjíyajínjne̱, tanga tji̱e̱nga ji xi bo̱a̱ t'íse, kuijen an nda̱'yaa̱.
Kó nguije yején nda̱'yaa̱, achichí tji̱o̱ kjíyaá, ngaskande katjondiyájo̱ ma nda̱'yaa̱.
Kó yejeén tsja nga tsíchji̱a̱a̱ já xi tjimájo̱ kje̱'e tjotso je, tsi̱'e̱ nga kijíkasikójo, kó jachó kui jaá, kó íkitsie nga jó tjotso jee̱ nga ta ngu̱i̱chí chajaa̱ nga matingándá ma.
Kó nguije kamábe kui nii̱ nda̱ xi 'mí Ximo̱ Peé, asiént'aa̱ tikoó Kjisoo̱ kó bi katsoó:
–¡Tji̱taxínt'ení Ndi̱a̱, nga̱t'a̱ xta̱ jé an!
Nga̱t'a̱ Ximoo̱ ko̱jo já xí ngasee̱ achichí katsakjónní kjo̱a̱a̱ kui tji̱o̱ xi bo̱a̱ nda kjíyaá,
kó ti bo̱a̱ ti kamaá Sandiyaá ko̱jo Juaa̱, ndií nda̱ xi 'mí Sebedeoo̱, já xi nijan tso'bájo̱ tji̱o̱ Ximoo̱, kó Kjisoo̱ bi katsoó Ximoo̱:
–Ngata̱ ndakinjín ma, nga̱t'a̱ ngot'e̱ 'ne̱ nguiti tji̱o̱jín xi ko̱ndo̱bo̱e̱, xta̱ xi k'uitíkí.
Kó nguije kijíjo̱ tjotso jee̱ t'a ndaá, ki̱a̱ íjñámasien ngayeje ni xi ndyi̱ya'a, kós'e̱ kijítji̱nguii̱ Kjisoo̱.
Kó ngo ndi̱ya nga tikón Kjisoo̱ ngo na̱xi̱ńdá, ki̱a̱ jachókoón ngo nda̱ xi tjiín chi'in xi ts'enkjátsón tji̱xi̱n yojoná, kó nga kamábe Kjisoo̱, kui nda̱a̱ kis'ijñaxtien ngaskande nga jachót'aa̱ kje̱n t'ananguii̱, kó 'niú tsí'aá Kjisoo̱ nga bi katsoó:
–Ndi̱a̱, tsi ji xi mejeén, ka̱ma ti'intsjiejínní nga xtjo̱'óxín chi'inna.
–¡Mejénna, ngatamatsjiejón ji!
Kó ti kji'a katjo'óxín chi'in xi koo̱n kui nda̱a̱.
Kó Kjisoo̱ 'niú tsí'áa̱ nga bi katsoó:
–Ngata̱ 'yájín xi 'míyée̱, tasá t'enchíi̱n chiná'mii̱ kó takée̱ yojóo, kó te'é ji ngo chji̱e̱ nga je kamátsjiejón ji xikó katsó Moisee̱ nga atíxoma, tsi̱'e̱ nga sku̱i̱e̱ kui jaá nga je kamándaya ji.
Tanga ta sa sá 'niú kamáya ngase ni xi kats'én Kjisoo̱, kó achichí xta̱ kamátikó xi tsint'ieé ni xi katsó, ko̱jo xi jachókoón tsi̱'e̱ nga sa̱'índaya chi'in xi koo̱n.
Tanga Kjisoo̱ tsangasendie nga kijít'axín ngo ngu̱i̱ndie nínga jmíjín xi tjín nga kijíchji̱a̱a̱ Néná.
Kó ngo ni̱xtjin nga ts'énbokoyá Kjisoo̱, ki̱a̱ kis'iṉdojii̱n já fariseo̱ ko̱jo mostroo̱ kjo̱a̱kitii̱ xi kjindibáni ngayeje ndí na̱xi̱ńdá xi chji̱a̱ni nangui Galilea̱, ko̱jo nangui Judea̱ ko̱jo na̱xi̱ńdá Jerusale̱n. Kó nga'niuú Néná kis'ijñajii̱n Kjisoo̱ nga kats'éndaya xta̱ xi oo̱n.
Kó ki̱a̱ jachó já xi ndyi̱ya'ank'á ngo nda̱ xi ni̱ma̱ xi majín fí xi je ta ngo ṉcha̱n kji'ijña són, kó kui jaá kamámejeén kijíjo̱ ngaskande ngu̱i̱ya ndi'a nínga tikón Kjisoo̱ kó ki̱a̱ ko̱ójñá nguindyi̱ko̱n.
Kó nga kasakojiín ñá xtji̱e̱e̱n sa̱'ínk'as'ien nga̱t'a̱ achichí xta̱ xi tjín, kats'énkjínijínguí kui nda̱ xi oo̱n nk'aa̱ ndi'aa̱, s'e̱ ngo tixa̱ kats'énda, nínga kats'énkjatjajen ṉcha̱n xi kji'isón kui nda̱ xi ni̱ma̱a̱, ki̱a̱ ngamasiee̱n xtaa̱, kó nguindyi̱ko̱n Kjisoo̱ yíjñá.
Kó nga kamábe Kjisoo̱ nga s'ijii̱n Néná kui jaá, bi katsoó nda̱ xi ni̱ma̱a̱:
–¡Ji nda̱, jée̱ je kini'ánjetakoón!
Kós'e̱ já chji̱ni̱e̱kjo̱a̱kitii̱ ko̱jo já fariseoo̱ bi ts'én yíjin kon: “¿'Yání kui nda̱a̱ nga Néná ch'o tjítsoó? ¿'Yání xi ka̱maa̱ sa̱'ínjetakón ngo jé, a mí tsi ta kuí tsi Néná?”
Tanga Kjisoo̱ kamákjiín ni xi kats'énkjó kui jaá, s'e̱ bi katsoó:
¿Mí xi ndyi̱ni'ánkjójnú ngu̱i̱jin ini̱ma̱jnú?
¿Mí ni xi ni'ínjín kji'i nga k'uín, a nga bi k'uín: “Jée̱ je kini'ánjetakoón”, axa̱ nga bi k'uín: “Ti̱sítji̱n kó t'en ji”?
Tanga tsi̱'e̱ nga xcha̱jnú nga ndií nda̱ xi̱'ii̱n tjiín xá kui nga̱sondiee̱ tsi̱'e̱ nga ka̱maa̱ sa̱'ínjetakón jé.
Kós'e̱ bi katsoó nda̱ xi majín fií:
–Ti̱sítji̱n, chjábe ṉcháa̱n kó t'en ndi'áa̱.
Kó ti kji'a, nda̱ xi ni̱ma̱a̱ jastjíe̱n nguindyi̱ko̱n ngayeje xtaa̱, kó iskjíbé ṉcha̱n xi kis'ie són, s'e̱ kijí ndi'aa̱ nga katsjaá kjo̱a̱je Néná.
Kó ngayeje xtaa̱ kijíndikoón kó katsjaá kjo̱a̱je Néná kó achichí katsakjónní nga bi katsoó xkjín:
–¡Ngot'e̱ 'ne̱ nga je kamáya ngo ni xi tanisién 'niú kijíndikónná!
Kó jaskan nguije kamá kui nii̱, Kjisoo̱ jataxie kós'e̱ askotsijen ndá ndaá ngo nda̱ xi foa'á'yá to̱n xi machjítjé ni, Lebi̱ 'mí kui nda̱a̱ kó ki̱a̱ tikónt'a yamíxa̱ nínga machjítjé nii̱, kó Kjisoo̱ bi katsoó:
–Ndibétji̱nguiní.
Kó Lebii̱ jastjíe̱n kó íjñámasien ngayeje ni xi tjíts'én, s'e̱ kijítji̱nguii̱ Kjisoo̱.
Kó Lebii̱ ngo s'ué 'niú kats'eén Kjisoo̱ ki̱a̱ ndi'aa̱, kó kjín já xí foa'á'yá to̱n xi machjítjé ni, ko̱jo kje̱'e xta̱ xi nijan kis'iṉdot'ajo̱ yamíxa̱.
Kó já chji̱ni̱e̱kjo̱a̱kitii̱ ko̱jo já fariseoo̱ tsíchji̱a̱ta'in xta̱ tsi̱'e̱ Kjisoo̱ nga bi katsó:
–¿Mí kjo̱a̱a̱ nga jún ndyi̱chiniejo̱ ko̱jo ndyi̱'yójo̱jnú xta̱ xi foa'á'yá to̱n xi machjítjé ni ko̱jo xta̱ jé?
Kó Kjisoo̱ bi katsoó:
–Xta̱ xi oo̱n xí chjieén chji̱ni̱e̱ndiki, jmí tsi xta̱ xi ndaa̱.
Kós'e̱ kui jaá bi katsoó Kjisoo̱:
–¿Mí kjo̱a̱a̱ nga xta̱ tsi̱'e̱ Juaa̱ ko̱jo já fariseoo̱ kjín ndi̱ya ts'enkja'á kjindiá yojoo̱ ko̱jo achichí chji̱a̱a̱ Néná, tanga xta̱ tse̱ ndyi̱kjinie ko̱jo ndyi̱'bi kui?
Kó Kjisoo̱ bi katsoó:
–¿A ka̱majnú si̱'ankja'ájnú kjindiá xta̱ xi tjimá ngo ndi'ibixan, tji̱e̱nga nda̱ xi ku̱i̱xaa̱n ki̱a̱ tikónjo̱?
Tanga nga kjo̱chó ni̱xtjin nga xchje̱'éxiín nda̱ xi ku̱i̱xaa̱n, kó kui ni̱xtjii̱n nga ka̱ma k'uíndo kjindiá.
Kó Kjisoo̱ ti bo̱a̱ ti ts'én katsáyaá ngo énkjín:
–Ngojín xta̱ xi ko̱tie chií ṉjñoo̱ ngo xtjí tja̱tsi̱e̱, s'e̱ ko̱óyaá nga ku̱i̱'íxtió ngo xtjí xchá, tsi bo̱a̱ sa̱'ín, jmí tsi ta skjíndiyá tsi ngase xtjí tja̱tsi̱e̱e̱, nga̱t'a̱ ko̱jo kui xi̱i̱ ṉjño tja̱tsi̱e̱e̱ ndajín ko̱kiín xtjí xchaá.
Ti nde ngojín xta̱ xi ku̱i̱ndyiá bino̱ tja̱tsi̱e̱ ngo ti̱jitji̱xín xchá, nga̱t'a̱ bino̱ tja̱tsi̱e̱e̱ skjíndiyá ti̱jitji̱xín xchaá, kó binoo̱ ko̱jo ti̱jitji̱xiín jmí chjí ka̱majínnii̱.
Kuíni nga bino̱ tja̱tsi̱e̱e̱ ti̱jitji̱xín tja̱tsi̱e̱ ku̱i̱ndyia.
Kó nde ngojín xta̱ xi je kats'e bino̱ xi je tsie ndyi̱a̱ni, s'e̱ jaskan bino̱ tja̱tsi̱e̱ ka̱mamejeén, nga̱t'a̱ bi tsó: “Bino̱ xi xchá ndyi̱a̱a̱ nda ngase 'yó.”
Kó ngo ndi̱ya nga ni̱xtjin ndikón, Kjisoo̱ ja'a ngo ngu̱i̱ndie nínga tjitji̱e̱ to ndso̱ko̱a̱n ṉño̱, kó xta̱ tsi̱'e̱ ts'enje̱n ńtiín to ndso̱ko̱a̱n ṉño̱o̱ kó ngu̱i̱ya tsja kats'éngaya nga itjiá, s'e̱ iskjinie kui too̱.
Kó tjín já fariseoo̱ xi bi katsó:
–¿Mí kjo̱a̱a̱ nga ndyi̱ni'ánjnú ngo ni xi tsjandiéjín kjo̱a̱kitii̱ nga ni'án nga ni̱xtjin ndikón?
Kó Kjisoo̱ bi katsoó kui jaá:
–¿A kji̱e̱ ni'ányajínjnú ni xi kats'én Ndabii̱ nga kamábojoó kui ko̱jo xta̱ xi tso'bájo̱?
¿Kóts'en ts'as'ien ndi'aa̱ Néná, kó iskjinie kui ko̱jo xta̱a̱ pan xi je kini'ánk'as'iee̱n Néná, kui xi tsjandiéjín kjo̱a̱kitii̱ nga skji̱ni̱e̱ kui ko̱jo xta̱a̱, kó ta kuí tsi já chiná'mii̱ xi ma kjinie, kó iskjinie kó ti katsjaá xta̱ xi tso'bájo̱ kui nga?
Kó bi katsó ngase Kjisoo̱:
–Ndií nda̱ xi̱'ii̱n ngaskande kui botixómaá ni̱xtjin ndikoón nga.
Kó bi kamá kje̱'e ni̱xtjin ndikón, Kjisoo̱ ts'as'ien ngu̱i̱ya ndi'a nínga ndokjo̱a̱ eén Néná kó akóyá, kó ki̱a̱ kis'ijña ngo nda̱ xi kixíyá tsja xi kixii̱,
kó já chji̱ni̱e̱kjo̱a̱kitii̱ ko̱jo já fariseoo̱ ndyi̱konda 'ma Kjisoo̱, tsi̱'e̱ nga sku̱i̱e̱ tsi sa̱'índaya kui nda̱a̱ nga ni̱xtjin ndikón, tsi̱'e̱ nga bo̱a̱ ts'én sa̱ko̱ó ngo kjo̱a̱ nga ko̱ónguíta'in.
Tanga Kjisoo̱ kamákjiín ni xi ndyi̱ts'enkjó kui jaá, kó bi katsoó nda̱ xi kixíyá tsjáa:
–Ti̱sítji̱n, kó k'i̱e̱ tindyin ji ngamasiee̱n.
Kó kui nda̱a̱ jastjíe̱n s'e̱ kasasien kixi̱.
Kó Kjisoo̱ bi katsoó xta̱ xi ngasee̱:
–Ngo ni kosíyajnú'un: ¿Mí ni xi tsjandié kjo̱a̱kitii̱ nga ma ni'án nga ni̱xtjin ndikón: a ni xi nda, axa̱ ni xi ndajín? ¿A ko̱'na̱xié'á, axa̱ si̱'ank'ién ngo xta̱?
Kó askotsijee̱n xta̱ xi ja'atjiyajoo̱n, kó bi katsoó kui nda̱ xi kixíyá tsjáa:
–Tjintie ndse̱.
Kó kui nda̱a̱ bo̱a̱ kats'én, kó kamándaya tsja.
Kó kui já chji̱ni̱e̱kjo̱a̱kitii̱ ko̱jo já fariseo̱ xi ngasee̱ achichí kats'énxchán, kó íts'i̱yanii̱ nga askjoyá kóts'en ko̱e̱je̱e̱ kondra̱ Kjisoo̱.
Kó nga kisisie̱én, tsíchji̱a̱a̱ ngayeje xta̱ tsi̱'e̱, kó tiejó ma já xí ja'ájin xi já apostro̱ katsoó.
Kuí xi'bi̱ nga tiejó já xí ja'ájin Kjisoo̱: Ximoo̱, nda̱ xi ti Peé katsoó nga, ko̱jo nda̱ xi 'mí Jandree̱, ṉts'i̱e̱ Ximoo̱, ko̱jo Sandiyaá, ko̱jo Juaa̱, ko̱jo Nguiripee̱, ko̱jo Bartolomee̱,
ko̱jo Matioo̱, ko̱jo Tomaa̱, ko̱jo Sandiyá ndií nda̱ xi 'mí Alfeoo̱, ko̱jo Ximoo̱ nda̱ xi Chi̱ni̱ ki'mií nga,
ko̱jo Judaa̱ ṉts'i̱e̱ nda̱ xi 'mí Sandiyaá, ko̱jo Juda Iskariotee̱, nda̱ xi jaskan atíñá Kjisoo̱.
Kó Kjisoo̱ jatjajen nguiní ki̱a̱ tji̱ngu̱i̱i̱ ko̱jo xta̱ tsi̱'e̱ kó ki̱a̱ nínga soón kixindyia, kó achichí ma xta̱ xi kis'iṉtso̱matjinguii̱ xi chji̱a̱ni ngayeje nangui Judea̱, ko̱jo na̱xi̱ńdá Jerusale̱n ko̱jo na̱xi̱ńdá xi tikónt'a ndáchíkoón xi 'mí Tiro̱ ko̱jo Sido̱n,
xi jachókint'ieé Kjisoo̱ ko̱jo tsi̱'e̱ nga sa̱'índaya chi'in xi tjiín, ko̱jo kui xta̱ xi tsie kjo̱a̱ni̱ma̱ ja'a tangat'anii̱ a̱sién ni̱xtjin xi ndajiín, ti bo̱a̱ ti ts'én kamándaya nga.
Kó ngayeje xtaa̱ nga kamámejeén kats'énjo̱ Kjisoo̱, nga̱t'a̱ ngo nga'niú jatjoo̱ yojoo̱ xi kats'éndaya ngayeje xtaa̱.
Kó Kjisoo̱ askotsijee̱n xta̱ tsi̱'e̱, kó bi katsoó:
–Achichí ra tsjajnú jún xi ni̱ma̱jnú, nga̱t'a̱ tsa̱jún boá nínga botixómá Néná.
Achichí ra tsjajnú jún xi bojójnú ngot'e̱, nga̱t'a̱ s'e̱ stsi̱e̱jnú.
Achichí ra tsjajnú jún xi ndyi̱cha'ájnú ngot'e̱, nga̱t'a̱ s'e̱ kojno̱jnú.
Achichí ra tsjajnú jún nga xtaa̱ sa̱'ínch'ójnú, ko̱jo nga ko̱ngatji̱nguijnú, ko̱jo nga ch'o ka̱tso̱jnú ko̱jo nga ch'o ka̱maa̱ ja'énjnú xikoó ngo ni xi ndajín, tangat'anii̱ ndií nda̱ xi̱'ii̱n.
Tsja ngatamajnú kui ni̱xtjin ján kó tsja ngat'iéjnú, nga̱t'a̱ tanisién je ni xi sa̱kójnú ndi'ak'ajmi ján, nga̱t'a̱ bo̱a̱ ti ts'én xta̱ xi xchaá kui xtaa̱ bo̱a̱ kats'énjo̱ já chji̱ni̱e̱'e̱én Néná.
Tanga, xi̱x'i̱a̱njnú jún xta̱ xi cho̱n, nga̱t'a̱ je kis'iejnú kjo̱a̱tsjajnú jún.
Xi̱x'i̱a̱njnú jún xi ngot'e̱ kitsiejnú, nga̱t'a̱ s'e̱ ka̱ma bojójnú.
Xi̱x'i̱a̱njnú jún xi ngot'e̱ ndyi̱mojnú jún, nga̱t'a̱ s'e̱ on ka̱majnú ko̱jo s'e̱ xcha'ájnú.
Xi̱x'i̱a̱njnú jún kji'a nga ngayeje xtaa̱ nda ts'én ku̱i̱chji̱a̱ kjo̱a̱a̱ jún, nga̱t'a̱ xta̱ xi xchaá kui xtaa̱ bo̱a̱ ti ts'én kats'énjo̱ já chji̱ni̱e̱'én ndisoó.
Tanga jún xi ndyi̱nda'yájnú'un, bi xianjnú'un: Tjó ti'ánjnú xta̱ xi kondra̱jnú, nda ti'anjo̱jnú xta̱ xi ch'oo̱ jún,
ti'anchikonñéjnú xta̱ xi ch'o tjítsójnú, chji̱a̱'atjejnú kui xta̱ xi ku̱i̱chji̱a̱ta'injnú.
Tsi tjín xi ko̱t'a ngo t'anijin, te'ée̱ nga ko̱t'a xi ingoo̱ nga, kó tsi tjín xi kjo̱a̱'áxiín ṉjño xi kjit'a nga̱xten, te'ée̱ chingáa̱ nga.
Ta 'yání xi ku̱i̱'aa̱ ngo ni, te'ée̱, kó tsi tjín xi kjo̱a̱'áxiín ni xi tse̱, ngata̱ chjié'éjíi̱n nga tsja̱a'óyá nguinií.
Xikó ts'én mejénjnú nga si̱'anjo̱jnú jún, bo̱a̱ ti ti'anjo̱jnú xta̱ xi kje̱'e nga.
Nga̱t'a̱ tsi ta kuí tsi xta̱ xi tjoó jún xi si̱'antjójnú, ¿mí kjo̱a̱nda xi tjínjnú? Nga̱t'a̱ ngaskande xta̱jeé ts'éntjó xta̱ xi ndyi̱ts'entjó kui.
Kó tsi ta kuí tsi xta̱ xi nda sa̱'ínjo̱jnú jún xi nda si̱'anjo̱jnú, ¿mí kjo̱a̱nda xi tjínjnú? Nga̱t'a̱ ngaskande xta̱jeé ts'én kui nii̱.
Kó tsi ta kuí tsi xta̱ xi si̱'ankíyajnú xi ndyi̱chiyájnúu̱ nga tsja nguiníjnú, ¿mí kjo̱a̱nda xi tjiín kui nii̱? Ngaskande xta̱jeé ts'énkíyaá ngo ni xkjín, nga ndyi̱koyaa̱ nga ingo bo̱a̱ kji'i tsja̱a nguinií xkjín.
Tanga jún chjiénga si̱'antjójnú kondra̱jnú, kó nda ti'anjo̱jnú, kó ti'ankíyajnúu̱ ngo ni, nga jmí tsi xchiyájnúu̱ nga kje̱'e ni ko̱e̱'é nguiníjnú, kó bo̱a̱ ts'én nga sa̱kójnú ngo kjo̱a̱nda xi 'niú je, kó jún, ndií Néná xi tikón ndi'ak'ajmi ján ka̱majnú, kui Néná xi nda ts'énjo̱ xta̱ xi bejín ni xi nda ni'ánjo̱ ko̱jo xta̱ xi ndajín ndyi̱ts'en.
Chjiénga ni̱ma̱takón ngatamajnú, xikó ts'én ni̱ma̱ máa Na̱'mijnú.
Ngata̱ fonguita'ínjínjnú jé ngo xta̱, tsi̱'e̱ nga Néná ko̱ónguita'ínjínjnú ngo jé. Ti̱'anjetakónjnúu̱ xingu̱i̱jnú, kó Néná sa̱'ínjetakónjnú jún.
Te'éjnúu̱ ni xi ka̱machjieén ngo xta̱, kó Néná tsja̱ajnú ni xi ka̱machjiénjnú jún. Tsja̱ajnú ngo stsa chi̱bo̱a̱ xi s'i̱kitsie ma nga 'niú xi̱ndyiá. Nga̱t'a̱ ti kuii̱ yáchi̱bo̱a̱ xi si̱'ankjiénjnú nga x'i̱chi̱bo̱a̱jnú, ti kuii̱ xi sa̱'ínkjién Néná nga k'o̱chi̱bo̱a̱jojnú jún.
–¿A ka̱marií ngo nda̱ xi ti̱ka̱ ko̱ko̱ó ndi̱ya kje̱'e nda̱ xi ti̱ka̱? ¿A mí tsi ngajoó nga ku̱i̱xo̱ya tixa̱a̱?
Nda̱ xi tjibókoyaá 'niújín ngase ka̱maa̱ ta bo̱a̱jínnii̱ mostroo̱, tanga nguije akakoyaá kui nda̱a̱ bo̱a̱ ti ts'én ka̱maa̱ xikoó kui mostroo̱.
¿Ánní nga xtjié xi kjingui ndyi̱ko̱n ṉts'ie titsitsijíi̱n, kó yejín ji yáxtió xi kjingui ndyikin ji?
¿Axa̱ kóts'en ma takín nga bi sée̱ ṉts'ie: “Ṉts'ie, te'éndiéní nga k'oxié an xtjié xi kjingui ndyikin ji”, nga yejín ji yáxtió xi kjingui tse̱? ¡Jókje̱n! Tjón ma ra 'na̱xié ji yáxtió xi kjingui ndyikin ji, s'e̱ nda ka̱matsijéen tsi̱'e̱ nga xchi̱e̱ ji xtjié xi kjingui ndyi̱ko̱n ṉts'ie.
Ngojín yá xi nda, xi to xi ndajín ko̱a̱ja̱a̱, ti nde ngojín yá xi ndajín, xi to xi nda ko̱a̱ja̱a̱.
Nga̱t'a̱ nga ngo nga ngo yaá ya kjo̱a̱a̱ to xi tsjá, nga̱t'a̱ ngojín yá nda'yá xi to igo̱ ko̱a̱ja̱a̱, ti nde ngojín yá sarsa̱ xi tostsi̱je ko̱a̱ja̱a̱.
Nda̱ xi ndaa̱, ni xi nda 'boxié xi tikónjii̱n ngu̱i̱jin ini̱ma̱a̱, kó nda̱ xi ndajiín, ni xi ndajín 'boxié xi tikónjii̱n ngu̱i̱jin ini̱ma̱a̱. Nga̱t'a̱ ni tsie xi tjíjii̱n ngu̱i̱jin ini̱ma̱a̱ xtaa̱ kuí ni xi chji̱a̱ ts'oa.
¿Mí kjo̱a̱a̱ nga jún, “Ndi̱a̱, Ndi̱a̱” ndyi̱'míjnú'un, kó ni'ánjínjnú ni xi xian an?
Ngayeje xta̱ xi ndibakónna, kó nt'ié énna kó ts'enkjátjosón, k'i̱e̱ xiyájnú'un xi kókón kui:
Bo̱a̱ fóyanii̱ xikoó ngo nda̱ xi kats'énda ngo ndi'a, kó tjón kats'énda ngo tixa̱ xi na̱nga̱, kó ítjats'ennii̱ xoó ndi'aa̱ nga̱soón ngo ndi̱jo̱ xi je, kó nga kamáje ndejeé', ndójoaa̱ ye'ét'a xchaán kui ndi'aa̱, tanga nde kats'éntíyajiín, nga̱t'a̱ nga̱soón ngo ndi̱jo̱ kamánda.
Tanga xi tsint'ié kó kats'énkjatjosónjín, k'i̱e̱ xiyájnú'un xi kókón kui: bo̱a̱ fóyanii̱ xikoó ngo nda̱ xi kats'énda ngo ndi'a nga̱soón t'ananguii̱ kó jmí xó ítjats'enjínnii̱ nga kats'énda, kó nga kamáje ndejeé', ndójoaa̱ ye'ét'a xchaán kui ndi'aa̱, kó tji̱e̱nmá ts'áka, kó tsie ni xi jee̱.
Nguije kamaá Kjisoo̱ nga tsíchji̱a̱jo xta̱ na̱xi̱ńdaá, kijí Kapernau̱m.
Kó ngo moso̱ xi achichí tjoó nda̱ nguito̱ko̱o̱ jajuún, ndajín tjiín kó je mején ma k'ien.
Kó nga tsint'ié kui nda̱ nguito̱ko̱o̱ jajuún kjo̱a̱a̱ Kjisoo̱, katsanguiya ka'a xta̱ xi xchá judíoo̱ tsi̱'e̱ nga 'niú tsí'áa̱ Kjisoo̱ nga kji̱ndi̱bá ts'endáya kui mosoo̱.
Kó kui xta̱ xi xchaá jachókoón Kjisoo̱, kó 'niú tsí'aá nga bi katsoó:
–Nda ini̱ma̱a̱ kui nda̱a̱, tsobárií nga ko̱sike̱je,
nga̱t'a̱ tjórií na̱xi̱ńdájne̱, kó ngaskande ngo ndi'a nínga ndokjo̱a̱ eén Néná kats'éndajne̱.
Kó Kjisoo̱ kijíjo̱ kui xta̱ xi xchaá. Tanga nguije makjachó ma ndi'aa̱, kui nda̱ nguito̱ko̱o̱ katsanguiya ka'a já amingoo̱ xi bi katsoó Kjisoo̱:
–Ndi̱a̱, mejénjínna sa̱'inxtií, nga̱t'a̱ nde tsoboájínna nga ku̱i̱tjás'i̱n ji ndi'ana,
kuíni nga ngaskande kamájín nga an ma xi kijíkja'aa̱, tanga ndokjoé ji ngo én, kó ka̱mandaya moso̱na.
Nga̱t'a̱ ti bo̱a̱ ti ts'én an tjínna ngo nguito̱ko̱ xi botixómána, kó ti tjínna jajún xi botixomáa̱, kó tsi bi xiáa̱n xi'bi̱: T'en ji, kó ko̱e̱je̱, kó tsi kje̱'e xi ja̱bí'i̱n xiáa̱n, kó kji̱ndi̱bá, kó kji'a nga moso̱na tsanguiya an nga sa̱'ín ngo ni, ts'enkjátjosónna.
Nga tsint'ié kui nii̱ Kjisoo̱ achichí kijíndikoón, kó askotsijee̱n xta̱ xi yajánguií kó bi katsoó:
–Ja̱koxi̱ ni xi xianjnú'un nga kji̱e̱ ngo nda̱ sakóna k'i̱e̱ Israe̱l xi bi ts'én 'niú s'ijii̱n.
Kó nga jachó nguiní kui já xi kananguiyaa̱ ki̱a̱ ndi'aa̱ nda̱ nguito̱ko̱o̱ jajuún, kamábe nga je kamándaya kui nda̱ moso̱ xi oo̱n.
Kó jaskan Kjisoo̱ kijí ngo na̱xi̱ńdá xi 'mí Naín, kó nijan kijíjo̱ xta̱ tsi̱'e̱ ko̱jo kjín ngase xta̱.
Nguije makjachó kui na̱xi̱ńdaá, kamábe nga tjífíkanijín ngo ini̱ma̱, ndí ngoo̱ ngo na̱a k'án xi je k'ien xi̱'ii̱n, kó achichí ma xta̱ na̱xi̱ńdaá xi nijan kijíkanijínjo̱.
Kó Ndi̱a̱a̱ nga kamábe, ni̱ma̱kamaá kui xta̱chjo̱ón, kó bi katsoó:
–Ngata̱ che'éjín ji.
Kó Kjisoo̱ tji̱e̱nmá kijíkón tiñaa̱ koxa̱ xi kji'iya kui nda̱ xo̱ngo xi je k'iee̱n, kó kats'énjo̱ kui koxa̱a̱, kó já xi ndyi̱ya'ank'aá xió kixindyia, kó Kjisoo̱ bi katsoó nda̱ xo̱ngo xi je k'iee̱n:
Kó kui nda̱ xi k'iee̱n, tji̱e̱nmá kis'ijñando, s'e̱ tsíchji̱a̱, s'e̱ Kjisoo̱ kijíjo̱ kui nda̱a̱ nínga tikón na̱aa̱.
Kó ngayeje xtaa̱ xi katsakjónní, kó katsjaá kjo̱a̱je Néná nga bi katsó:
–Ngo nda̱ chji̱ni̱e̱'e̱én Néná xi 'niú nk'a xaá jatjojinná.
Kó tjín xi bi katsó:
–Néná je kjoe'ekoón xta̱ na̱xi̱ńdá xi tsi̱'e̱.
Kó ngayeje nangui Judea̱ ko̱jo ngayeje na̱xi̱ńdá xi síndo t'a tiñaa̱, kamábe ni xi kats'én Kjisoo̱.
Kó xta̱ tsi̱'e̱ Juaa̱ kini'ánkint'ié kjo̱a̱a̱ ngayeje kui nii̱. Kó Juaa̱ tsíchji̱a̱a̱ jó xta̱ tsi̱'e̱,
kó katsanguiyakoo̱n Kjisoo̱, tsi̱'e̱ nga ko̱síyaá tsi kuí Kjisoo̱ xi kji̱ndi̱baá, axa̱ chjiénga kje̱'e xi skoyaá.
Kó kui jaá jachókoón Kjisoo̱ kó bi katsoó:
Jua Bautistaa̱ xí katsanguiyajne̱ tsi̱'e̱ nga ko̱siyajne̱ ji: ¿A ji xó boá kui nda̱ xi kjo̱e̱'e̱é, axa̱ xchiyá xó ji̱n kje̱'e?
Ti kuii̱ chi̱bo̱a̱ Kjisoo̱ achichí ma xta̱ xi kats'éndaya chi'in xi tjiín, ko̱jo xi kjo̱a̱ni̱ma̱ ndyi̱foa'atio, kó ts'axié a̱sién ni̱xtjin xi ndajín xi tjíjii̱n xtaa̱, kó kjín ma xta̱ xi ti̱ka̱ xi kats'éntsijee̱n.
Kó Kjisoo̱ bi katsoó kui jaá:
–Tanguínjnú, kó t'íyajnúu̱ Juaa̱ ni xi je kamáyajnú ko̱jo ni xi je kanda'yájnú, t'íni̱jmijnúu̱ nga xi ti̱ka̱a̱ je kamátsijee̱n, xi ni̱ma̱ see̱ je ma fí, xi tjiín chi'in xi ts'enkjátsón tji̱xi̱n yojoná je kamándaya, xi xtiyaa̱ je tsint'ié, xi k'iee̱n je ja'á'yaá, kó nga xta̱ ni̱ma̱a̱ je tjí'míyaá éntjatsi̱e̱e̱ Néná.
Kó achichí ra tsjaa̱ kui xi tangat'ajiín an nga sti̱nguíni.
Kó nguije kijí xta̱ xi katsanguiya Juaa̱, Kjisoo̱ íts'i̱yanii̱ nga katsáyaá xtaa̱ kjo̱a̱a̱ Juaa̱, kó bi katsoó:
–¿Mí xi tsanguíntsitsijenjnúu̱ nangui kixií? ¿A ngo yáxá xi ítsanie tjo̱o̱?
Tsi jmí, ¿mí xi tsanguíntsitsijenjnúu̱? ¿A ngo nda̱ xi ṉjño tsjakon ts'ényajá? Jún je yajnú nga kui xta̱ xi boajá ṉjño tsjakoo̱n ko̱jo xi nda síndoo̱, ndi'aa̱ re nínga síndo.
Kó, ¿mí xi tsanguíntsitsijenjnúu̱? ¿A ngo nda̱ chji̱ni̱e̱'e̱én Néná? A jo̱o̱n, ja̱ kui boá xian an, kó nk'a ngase xaá ta bo̱a̱jiín ngo nda̱ chji̱ni̱e̱'e̱én Néná.
Kjo̱a̱a̱ kuii̱ bí xi kjit'a xo̱jo̱n eén Néná nínga bi tsoó:
K'i̱e̱ ts'éntsanguiyatjoón chji̱ni̱e̱'énna,
tsi̱'e̱ nga ku̱i̱'íjñanda ndi̱yáa̱, nga ko̱e̱je̱tjoón.
Ts'énxiyajnú'un nga k'i̱e̱ kui nga̱sondiee̱ kji̱e̱ tsenjín ingo nda̱ chji̱ni̱e̱'én xi nk'a ngase xaá xikoó Jua Bautistaa̱, tanga kui nda̱ xi 'niú chichí ngase xaá nínga botíxomaa̱ Néná, nk'a ngase xaá ta bo̱a̱jiín Juaa̱.
Kó ngayeje xta̱ na̱xi̱ńdá ko̱jo já xí foa'á'yá to̱n xi machjítjé ni, nga tsint'ieé Juaa̱, kats'énkixi̱ yojoo̱ nguindyi̱ko̱n Néná, nga katsjandié nga Juaa̱ atíndá,
tanga já fariseoo̱ ko̱jo já chji̱ni̱e̱kjo̱a̱kitii̱ kats'énch'ó ni xi mejeén Néná, nga kamámejénjiín nga Juaa̱ atíndá.
Kó Ndi̱a̱a̱ bi katsó:
–¿Mí xi bo̱a̱ ma kon xi kókón kui xta̱ xi tjín kui ni̱xtjin xi'bi̱?
Bo̱a̱ ma kon xikoó já xo̱ngo xi síndo ndi̱tse̱e̱n xi bi ndyi̱tsoó xkjín: “Kini'ánkjaniejne̱ yánaxo̱ xi foniee̱, tanga jún kichájínjnú, kandajne̱ só xi ndasen tsó, tanga jún kicha'ájínjnú.”
Nga̱t'a̱ je'e Jua Bautistaa̱, xi iskjiniejín pan, ti nde kats'ejín bino̱, kó jún bi ki'míjnúu̱ nga xindajín tjíjii̱n.
Jaskan je'e ndií nda̱ xi̱'ii̱n, nda̱ xi iskjinie, ko̱jo xi kats'e, kó bi ki'míjnúu̱: Kui nda̱a̱, nda̱ xki̱'á, nda̱ ch'i̱, nda̱ amingoo̱ já xí foa'á'yá to̱n xi machjítjé ni ko̱jo xta̱ jé boá xi'bi̱.
Kó ngo nda̱ fariseo̱ tsí'áa̱ Kjisoo̱ tsi̱'e̱ nga kijíkjiniejo̱ ṉño̱ ndi'aa̱, kó nga ts'as'ien Kjisoo̱ ndi'aa̱ kui nda̱a̱, kis'ijñat'a yamíxaa̱.
Kós'e̱ kji'a ma jachókoón ngo na̱ xi tjiín jé, xi chji̱a̱ni na̱xi̱ńdaá kó nga tsint'ié nga Kjisoo̱ tikónt'a yamíxa̱ ndi'aa̱ nda̱ fariseoo̱, jachójo̱ ngo ndí rámita̱ ndasíje̱n,
kó kis'ijñando t'a se Kjisoo̱, askandá s'e̱ íts'i̱yanii̱ nga ndándyi̱ko̱n aniéjónni se Kjisoo̱, kó tsja̱to̱ko̱ kats'énxíjónni, s'e̱ atíndsoa'á se, kós'e̱ katsanguijon ndasíjee̱n.
Nga kamábe kui nii̱ nda̱ fariseoo̱, bi ts'én kats'énkjó: “Tsi ja̱koxi̱ nga kui nda̱a̱ xi nda̱ chji̱ni̱e̱'e̱én Néná, kamákjínrií 'yá naa̱ bo̱a̱ xi tjíts'énjo̱, nga̱t'a̱ na̱ xi tjiín jé boá.”
Kó Kjisoo̱ bi katsoó nda̱ fariseoo̱:
–Ji Ximo̱, ngo ni tikónna xi xiyaá ji.
S'e̱ bi katsó nda̱ fariseoo̱:
–T'íyéní, Mostro̱.
S'e̱ Kjisoo̱ katsáyaá ngo énkjín xi bi tsó:
–Jó ma já xi kitsjiee̱n too̱n ngo nda̱ xi ts'énkíya to̱n, ngo ma xi kitsjiee̱n ún úchán to̱n denario̱, kó xi ingoo̱ ichítié ma xi kitsjiee̱n.
Kó nga jmíjiín kui jaá kóts'en sa̱'ínsón to̱n xi kitsjiee̱n, nda̱ xi ts'énkíya too̱n kats'énjetakoón nga jó kui jaá. Ngot'e̱ 'ne̱ t'íyéní, ¿ñání nga jó kui jaá xi 'niú tjó ngase ka̱maa̱ kui nda̱a̱?
S'e̱ Ximoo̱ bi katsó:
–Bee̱ ko̱n an nga kuí nda̱ xi 'niú tsie ngase kats'énjetakoón.
Kó Kjisoo̱ bi katsó:
–Bo̱a̱ kji'i ni xi kase ji.
Kó Kjisoo̱ askotsijee̱n kui naa̱, kós'e̱ bi katsoó nda̱ xi 'mí Ximoo̱:
–¿A titsitsijíi̱n kui naa̱? Ts'as'ien an ndi'áa̱, kó jmí ndójoa katse'éjínní xi aniejón an ndsa̱ko an, tanga kui naa̱ ndándyi̱ko̱n aniéjónni ndsa̱ko an, kó tsja̱to̱ko̱ kats'énxíjónni nga.
Katse'éjíi̱n ngo ndsó t'anijón an nga kini'íntindení, tanga kui naa̱, ndeskande koó nga ts'as'ien an ndi'áa̱ ts'énbotíndsoa'á ndsa̱ko an.
Jmí isti̱ kananguijinjín tokó an, tanga kui naa̱, ndasíje̱n katsanguijon ndsa̱ko an.
Kuíni nga bo̱a̱ xianñaa̱ nga nda tsi kjín ma jeé, je kini'ánjetakoón, nga̱t'a̱ achichí 'niú kats'éntjó, tanga kui xta̱ xi chiboa ni'ánjetakoón, chiboa tsi ts'éntjó.
Kó Kjisoo̱ bi katsoó kui naa̱:
–Ji chjoón jée̱ je kini'ánjetakoón.
Kó xta̱ xi ngase xi síndojo̱ t'a yamíxaa̱, íts'i̱yanii̱ nga bi katsó ja̱ k'i̱e̱ ja̱ ngajaán xkjín:
–¿'Yání bo̱a̱ kui xi'bi̱, nga ngaskande jé ts'enjétakoón?
Kó Kjisoo̱ bi katsó ngasee̱ kui naa̱:
–Tangat'anii̱ kjo̱a̱s'ijíi̱n, kuíni nga je jatjo'a ji, t'en xió xió ji 'ne̱.
Kó jaskan nguije kamá kui nii̱, Kjisoo̱ kijí ngayeje na̱xi̱ńdá ko̱jo ndí nangui nga katsáyá éntjatsi̱e̱e̱ kjo̱a̱a̱ nínga botixómá Néná. Nga tiejó xta̱ tsi̱'e̱ ki̱a̱ nijan kistso'bájo̱,
ko̱jo bo̱a̱ ts'én tjín ínchjín xi Kjisoo̱ kats'éndaya nga ts'axieé a̱sién ni̱xtjin xi ndajín ko̱jo kjín to̱ko̱ya chi'in. Ngu̱i̱jii̱n kui ínchjiín ki̱a̱ tso'bájin na̱ Riyaa̱, kui xi ti na̱ Leé ki'mií nga, kui xi yito a̱sién ni̱xtjii̱n xindajín jatjo ngu̱i̱jin yojoo̱,
ko̱jo na̱ Juaá, chjo̱ón kui nda̱ xi 'mí Kusaa̱, nda̱ xi kats'énxájo̱ Erodee̱, ko̱jo na̱ Susaá ko̱jo kjín ngase kje̱'e ínchjín xi kats'énseén nga asíko̱jo nga katsjaá ta ni xi tjínrií.
–Ngo nda̱ xi 'bítji̱e̱, kijík'itji̱e̱ xojmá. Kó nga ítji̱e̱ xojmaá, ngo tjín xi ixó t'a ndi̱ya̱á, kó xta̱ xi ja'aa̱ katsjánié, kó ni̱siee̱ iskjinie.
Kó ingo tjín kuí xojmaá xi ixó nga̱són ndi̱jo̱o̱, kó nguije katjońts'ién, kixí nga̱t'a̱ jmí ndójoa kis'iejiín.
Kó ingo tjín kuí xojmaá xi ixó ngu̱i̱jin yándá'yaá, kó nga kamánk'á yándá'yaá nijan kamánk'á nga, kó kats'énxí.
Kó ingo tjín kuí xojmaá xi ixó t'anangui xi ndaa̱, kó kis'iee̱ to, kó íńts'ién, kó nda to katsjá, ngaskande úchán to katsjá nga ngo xojmaá.
Nga katsáyá Kjisoo̱ kui nii̱ 'niú tsíchji̱a̱ nga bi katsó:
–Xi tjín tji̱bo̱a̱nijon nga ku̱i̱nt'ie, ngatasienníjón kui eén.
Kó xta̱ tsi̱'e̱ Kjisoo̱ asíyaá, mí ni xi mejeén tsó kui énkjín xi katsáyá.
Kó Kjisoo̱ bi katsó:
–Jún je ki'míyajnú ni xi tji'maá xikó ts'én botixómá Néná, tanga xta̱ xi ngasee̱ énkjín xí tjindókjo̱a̱jo, tsi̱'e̱ nga nda tsi skotsíjen, sku̱i̱e̱jín, kó nda tsi ku̱i̱nt'ie, ka̱makjínjiín.
Kuí nii̱ xi mejeén tsó kui énkjiín: Xojmaá, kuí xí eén Néná,
kó kui xi ixó t'a ndi̱ya̱á, kuí xí xikoó xta̱ xi nt'ié eén Néná, tanga ta tji̱'ni̱u̱ ndibá xindajín diabloo̱ kó foa'áxiín ngu̱i̱jin ini̱ma̱a̱ kui eén, tsi̱'e̱ nga s'i̱jinjiín, kó kjo̱tjo'ájín.
Kó kui xojmá xi ixó nga̱són ndi̱jo̱o̱, kuí xí xikoó xta̱ xi nt'ié eén Néná kó tsja máa̱ nga kjíbé, tanga nga jmí ja̱ma̱jiín, ta ngotjón tsi s'ijii̱n, kó nga fochó chi̱bo̱a̱ nga chját'ayákón ts'enkjié kjo̱a̱.
Kó kui xojmá xi ixó ngu̱i̱jin nda'yaá, kuí xí xikoó xta̱ xi nt'ié eén Néná, tanga chíchi̱ chíchi̱ 'bijñá kui eén, nga̱t'a̱ kjo̱a̱nda̱a̱, kjo̱a̱cho̱o̱n ko̱jo kjo̱a̱tsja xi tjiín kui nga̱sondiee̱, ts'enchája, kó jmí to 'béjiín nga maxchá.
Kó kui xojmá xi ixó t'anangui ndaa̱, kuí xí xikoó xta̱ xi kixi̱ ko̱jo xi ngayeje ini̱ma̱a̱ nga nt'ié eén ko̱jo nga ts'enkjátjosón ni xi tsó eén Néná, kó 'niú mindyia, kó nda to xi tsjá.
Ngojín xta̱ xi ku̱i̱'ítí ngo ndi'í xi ts'entsíjenná, tsi̱'e̱ nga jaskan skíbé ngo ti̱ji xi ku̱i̱'í'máni, ko̱jo tsi nguindie ngo ṉcha̱n ku̱i̱'íjñá, a mí tsi tasá nínga 'bítíyá ndi'í xí ts'entsíjee̱n ku̱i̱'íjñá, tsi̱'e̱ nga sa̱'íntsijee̱n xta̱ xi k'o̱s'ien ngu̱i̱ya ndi'aa̱.
Nga̱t'a̱, nde ngojín ni xi 'ma xi xcha̱jín, ti nde jmíjín ngo ni xi ko̱ndókjo̱a̱si̱e̱n xi xcha̱ nda ndajín ko̱jo tsi xcha̱jín nínga tsijee̱n.
Tsitsíjenjnúu̱ kóts'en nda'yájnú, nga̱t'a̱ xi nt'ié ni xi bokoyá an, tsie ngase ko̱e̱'eé nga ka̱makjiín, tanga xi nt'iéjín, chja̱'áxiín ngaskande ni chií xi ts'énkjó nga makjiín.
Kó na̱aa̱ ko̱jo já ṉts'i̱e̱ ko̱jo ínchjín ndichja jachó nínga tikón Kjisoo̱, tanga kamájín jachókón tiñaa̱ nga̱t'a̱ achichí xta̱ tjín.
Kó tjín xi katsáyaá Kjisoo̱ nga bi katsoó:
–Na̱áa̱ ko̱jo ṉts'ie ko̱jo ndichje ndi̱tsen ján síndo kó mején xoó sku̱i̱e̱e̱.
Tanga Kjisoo̱ bi katsoó kui jaá:
–Na̱ana ko̱jo ṉts'ié an ko̱jo ndichja an kuí xí nt'ié ko̱jo xi ts'én ni xi tsó eén Néná.
Kó ngo ndi̱ya nga Kjisoo̱ ko̱jo xta̱ tsi̱'e̱, ts'as'ien ngo ngu̱i̱ya tjotso je, bi katsoó:
–Tjián ngándá xi ingoboá ján.
Kós'e̱ kijí.
Tanga tji̱e̱nga ndyi̱foa'atio ngu̱i̱jin ndójoaa̱, kis'ifé Kjisoo̱. Kó ta kji'a ma kjindibá ngo tjo̱'niú xi kitsjiee̱n ndójoaa̱, kó ndeskande ts'enk'ás'ién ma ndójoa ngu̱i̱ya tjotso jee̱, kó je mejeén matingándá.
Kó tsanguínchoo̱n Kjisoo̱, kó kini'ánkja'aá nga bi ki'mií:
–¡Mostro̱! ¡Mostro̱! ¡Je matingándá!
S'e̱ nguije ja'aá Kjisoo̱ kats'énxchánjo̱ tjo̱o̱ ko̱jo nga'niuú ndójoaa̱, kó kixixió, s'e̱ kis'ie xió xió nga̱són ndójoaa̱.
–¿Ñá tsanguínjo̱jnú kjo̱a̱s'ijinjnú?
Kó kui jaá achichí katsakjónní ko̱jo kijíndikoón, kó ja̱ k'i̱e̱ ja̱ ngaján asíyaá xkjín nga bi katsoó:
–¿'Yá nda̱a̱ bo̱a̱ xi'bi̱, nga ngaskande tjo̱o̱ ko̱jo ndójoaa̱ tsjaá kjo̱a̱ kó nt'ié'eén?
Kó tichaa̱n jachó nanguii̱ xta̱ Jerasa̱, kui nangui xi tikón ngándá xi ingoboaá, kje̱n nangui Galilea̱.
Kó nga jatjajen Kjisoo̱ tjotso jee̱, kijí nga̱són kixí ján, kó jachókoón ngo nda̱ xi kjindibáni na̱xi̱ńdá ján, xi je kjín ni̱xtjinnii̱ nga tikónjii̱n ngu̱i̱jin yojoo̱ ngo a̱sién ni̱xtjii̱n xindajín, kó jmí ṉjño yajájín ti nde nguiti jmí ndi'a kis'ijñajín, nga̱t'a̱ ki̱a̱ ngu̱i̱jin na̱xi̱mik'iee̱n kis'ijña.
Kó kui nda̱a̱ nga kamábe Kjisoo̱, 'niú askandáyá kó asién tikoó t'a se Kjisoo̱ s'e̱ bi katsó:
–¡Mí xi tjiín kjo̱a̱a̱ an, Kjisoo̱, ndií Néná xi tikón ndi'ak'ajmi ján! ¡'Niú ts'énmí'aá nga jmí kjo̱a̱ni̱ma̱ ni'ínkje'ejínní!
Kuíni nga bi katsó nga̱t'a̱ Kjisoo̱ tsí'aá kui a̱sién ni̱xtjin xi ndajiín tsi̱'e̱ nga jatjojin ngu̱i̱jin yojoo̱ kui nda̱a̱. Nga̱t'a̱ achichí kjín ni̱xtjinnii̱ kui a̱sién ni̱xtjii̱n nga kats'én tsi̱'e̱ yojoo̱ kui nda̱a̱, kó xtaa̱ nda tsi ń'niú ki̱cha̱ ma íta'niú tsja ko̱jo se, tsi̱'e̱ nga jmí ni sa̱'ínjín, ti kuí xí iskjítindsóni, kó kui xindajiín taxkiya kats'énkjí ngu̱i̱ndie kjitiya kui nda̱a̱.
Kó Kjisoo̱ bi katsoó nga asíyaá:
–¿Kó 'mií?
Kó kui nda̱a̱ bi katsó:
–Lejio̱n 'míjne̱.
Nga̱t'a̱ achichí kjín ma a̱sién ni̱xtjin xindajín xi ts'as'ienjin ngu̱i̱jin yojoo̱.
Kó kui xindajiín 'niú tsí'áa̱ Kjisoo̱ tsi̱'e̱ nga ki̱a̱jín katsanguiya tixa̱ na̱ngaa̱ t'ananguii̱.
Kó ki̱a̱ tji̱ngu̱i̱i̱ achichí ma chi̱nga̱ tjimá xi ndyi̱kjién ngu̱i̱jin ndi̱xcho̱o̱, kó kui a̱sién ni̱xtjin xindajiín 'niú tsí'aá Kjisoo̱ tsi̱'e̱ nga ngu̱i̱jin yojoo̱ kui chi̱nga̱a̱ k'o̱s'ienjin, kós'e̱ Kjisoo̱ katsjaá kjo̱a̱.
Kó kui a̱sién ni̱xtjii̱n jatjojii̱n kui nda̱a̱, kó chi̱nga̱a̱ kijík'índojii̱n, kó taxkiya tsanga tsabé ngo nínga nk'a kó ki̱a̱ ixó ngu̱i̱jin ndójoaa̱ nínga jesón ngándá ngayejee̱.
Kó kui já xí ndyi̱koo̱n kui chi̱nga̱a̱ nga kamábe ni xi kamaá, tsanga ma nga kijí ngu̱i̱jin na̱xi̱ńdá ján ko̱jo t'a ṉdi̱a̱ nga kijík'íni̱jmi kui nii̱.
Kó xtaa̱ kijíkatsijen mí ni xi kamaá, kó nga jachó nínga tikón Kjisoo̱ kamábe kui nda̱ xi kjín a̱sién ni̱xtjii̱n xindajín kis'iṉdojin yojoo̱ nga je xió tikónt'a se Kjisoo̱, je ts'ényajá ṉjñoo̱ kó je nda tikón, kó kui xtaa̱ achichí katsakjónní.
Kó xta̱ xi kamábe ni xi kamaá, íni̱jmi̱í kóts'en jatjo'a kui nda̱ xi kis'ijñajii̱n a̱sién ni̱xtjin xindajiín.
Kós'e̱ ngayeje xta̱ xi chji̱a̱ni nangui Jerasa̱, 'niú tsí'áa̱ Kjisoo̱ tsi̱'e̱ nga kjo̱tjoni kui nanguii̱, nga̱t'a̱ achichí katsakjónní kjo̱a̱a̱ ni xi kamaá. Kó Kjisoo̱ ts'as'ien ngu̱i̱ya tjotso jee̱ s'e̱ kijí.
Kó kui nda̱ xi jatjojii̱n a̱sién ni̱xtjin xindajiín ngu̱i̱jin yojoo̱, 'niú tsí'aá Kjisoo̱ tsi̱'e̱ nga kjo̱jo, tanga Kjisoo̱ bi katsoó:
–Tasá t'en nguiní ndi'áa̱, kó t'íni̱jmi ji ni je xi kats'énjoo̱ Néná.
Kó kui nda̱a̱ kijí kó íni̱jmi̱í xta̱ na̱xi̱ńdaá ni xi kats'énjo̱ Kjisoo̱.
Kó kji'a nga kijí nguiní Kjisoo̱, achichí ma xta̱ xi tsja kamaá nga jachókoón, nga̱t'a̱ ngayejee̱ nga je ndyi̱koyaa̱.
Kós'e̱ ta niján ma jachókoón ngo nda̱ xi 'mí Jairo̱, kui xi nda̱ nguito̱ko̱o̱ ndi'a nínga ndokjo̱a̱ eén Néná. Kó asién tikoó t'a se Kjisoo̱, kós'e̱ 'niú tsí'aá nga kjo̱jo ndi'aa̱,
nga̱t'a̱ ta ngo tsi ma ndí tsakjin xi tikoón xi ma ra tsi ta tiejó noó, xi je mején ma k'ien. Kó tji̱e̱nga ts'énfí Kjisoo̱ ndi'aa̱ Jairoo̱, achichí xta̱ xi nijan kijíjo̱ xi ngaskande ndyi̱'bindyió'niú ma.
Kó ngo xta̱chjón xi tiejó nónií nga tjiín chi̱xójín xi je kats'énkjié ngayeje too̱n nga kijíkoón chji̱ni̱e̱ndiki kó nde ngojín xi kats'éndaya.
Kui xta̱chjo̱ón kijíkón tiñaa̱ xtji̱e̱e̱n nga̱xto̱n Kjisoo̱ kó kats'énjo̱ nga̱ndee̱ ṉjñoo̱, kó ti kji'a kixixió kui chi̱xójín xi koo̱n.
Kó Kjisoo̱ bi katsó nga asíyá:
Kó xta̱ xi tso'bájo̱ ji̱njín katsó, s'e̱ Peé bi katsó:
–Mostro̱, xta̱ kjiín ts'én'bindyió'niuú kó ndyi̱tsanguiṉña k'i̱e̱ ndyi̱tsanguiṉña jaán, kó bi t'íse ji “¿'Yání bo̱a̱ xi kats'énjo̱na?”
Tanga Kjisoo̱ bi katsó:
–Tjín xi kats'énjo̱na, nga̱t'a̱ tsijen kamána nga ngu̱i̱jin yojona jatjojin ngo nga'niú.
Kós'e̱ kui xta̱chjo̱ón nga kamábe nga kamá'májiín yojoo̱, jatsié ma nga kijíkoón Kjisoo̱ kós'e̱ asién tikoó t'a se Kjisoo̱, s'e̱ katsáyaá ngu̱i̱jii̱n ngayeje xtaa̱ mí kjo̱a̱a̱ nga kats'énjo̱ ṉjñoo̱ Kjisoo̱, ko̱jo kóts'en nga ti kui chi̱bo̱a̱ kamándaya.
Kó Kjisoo̱ bi katsoó:
–Ji chjoón, kjo̱a̱s'ijíi̱n xí je ts'axié'aá ji, t'en xió xió 'ne̱.
Ti ts'énchji̱a̱ ngase Kjisoo̱ nga jachó ngo nda̱ xi kjindibáni ndi'aa̱ nda̱ nguito̱ko̱o̱ ndi'a nínga ndokjo̱a̱ eén Néná nga bi katsoó:
–Je k'ien tsakjinchíi̱, nguiti ni'ínxtijíi̱n Mostroo̱.
Tanga Kjisoo̱ tsint'ié kui eén kós'e̱ bi katsó:
–Ngata̱ ndakinjín ma, ta ti'ins'ijin tsi ji, kó tsakjinchíi̱ kjo̱tjo'a.
Kó nga jachó Kjisoo̱ ndi'aa̱ Jairoo̱, ta'yajín xi nijan ts'as'ienjo̱ ngase, ta Peé, Sandiyaá, Juaa̱, na̱'mii̱ ko̱jo na̱aa̱ kui tsakjinchií tsi.
Kó ngayeje xtaa̱ ndyi̱kjandá nga ndasen kjimaa̱ kjo̱a̱a̱ kui tsakjinchií, tanga Kjisoo̱ bi katsoó:
–Ngata̱ cha'ájínjnú, tsakjinchií kji̱e̱ 'mejín, ta kji'ifé tsi.
Kó ngayeje xtaa̱ tsajnókie Kjisoo̱, nga̱t'a̱ nga be nga je k'ien kui tsakjinchií.
Tanga Kjisoo̱ iskjíbé tsja tsakjinchií kó bi katsoó:
–¡Tsakjinchí, ti̱sítji̱n!
Kó nguije ja'á'yaá a̱sién ni̱xtjii̱n tji̱e̱nmá jastjíe̱n, kó Kjisoo̱ katsjá kjo̱a̱ nga ko̱e̱'eé ni chinie.
Kó xi xchaá kui tsakjinchií achichí kijíndikoón, tanga Kjisoo̱ tsí'aá nga ta'yajín xi ko̱tso̱yaa̱ ni xi kamaá.
Kó Kjisoo̱ nguije ítikó nga tiejó xta̱ tsi̱'e̱, katsjaá nga'niú ko̱jo xá tsi̱'e̱ nga ka̱maa̱ k'o̱xié ngayeje to̱ko̱ya a̱sién ni̱xtjii̱n xindajín ko̱jo nga sa̱'índaya ngayeje xta̱ xi tjiín chi'in.
Kó katsanguiya tsi̱'e̱ nga ku̱i̱'íni̱jmi kjo̱a̱a̱ nínga botixómá Néná ko̱jo tsi̱'e̱ nga sa̱'índaya xta̱ xi oo̱n.
Kó bi katsoó kui jaá:
–Ngata̱ jmí ni ch'iajínjnú tsi̱'e̱ ndi̱ya̱á: nde yánisie, nde stsa, nde ni chinie, nde to̱n, ko̱jo ngata̱ ch'iajínjnú jó 'niú ṉjño.
Kó tajñá ndi'aní nínga kjóchojnú ki̱a̱ ti̱ndyiónjnú, ngaskande nga konguín nguiníjnú kje̱'e nangui.
Kó tsi tjín xta̱ xi sa̱'ínsenjínjnú, tji̱taxi̱e̱jnú kui na̱xi̱ńdaá, kó t'ítsaniejnú xa̱a̱ ndsa̱kojnú, tsi̱'e̱ nga sku̱i̱e̱ kui xtaa̱ nga ndajín kji'i ni xi kats'én.
Kó jatjo kui jaá, kó kijí ngayeje ndí nangui nga íni̱jmi kui éntjatsi̱e̱e̱ ko̱jo nga kats'éndaya xta̱ xi oo̱n.
Kó Erodee̱ nda̱ xi tjiín xá nangui Galilea̱ tsint'ié kjo̱a̱a̱ ngayeje ni xi kats'én Kjisoo̱, kó nde bejín mí xi sa̱'ínkjó, nga̱t'a̱ tjín xta̱ xi katsó nga Juaa̱ xó xi je ja'á'yaá ngu̱i̱jii̱n xta̱ xi je jesoón,
kó kje̱'e xi katsó nga nda̱ chji̱ni̱e̱'e̱én Néná xi 'mí Elíaa̱ xó xi jatokjá nguiní, kó ti kje̱'e xi katsó nga ngo xó nda̱ chji̱ni̱e̱'én xchaá Néná xi ja'á'yá nguinií.
Kó Erodee̱ bi katsó:
Kó Erodee̱ kamámejeén nga sku̱i̱e̱ Kjisoo̱.
Kó nguije jachó nguiní já apostroo̱, íni̱jmi̱í Kjisoo̱ ngayeje ni xi kats'én. Kó Kjisoo̱ kijíjo̱ t'axín kui jaá ngo ngu̱i̱ndie kjitiya tiñaa̱ na̱xi̱ńdá Betsaida̱.
Tanga nguije kamábe xta̱ kjiín kijítji̱nguii̱ nínga kijí Kjisoo̱, kó Kjisoo̱ kats'énseén nga íni̱jmi̱í kjo̱a̱a̱ nínga botixómá Néná, ko̱jo kats'éndaya xta̱ xi oo̱n.
Kó nga je mején kjima'ña̱, jachókoón Kjisoo̱ nga tiejó xta̱a̱, kó bi katsoó:
–Ti'inkjí kui xtaa̱ 'ne̱, tsi̱'e̱ nga ko̱e̱je̱ nínga jnoo̱ ko̱jo ndí nangui xi síndo tiñaa̱ tsi̱'e̱ nga k'o̱tsie chií ni xi skji̱ni̱e̱ nga̱t'a̱ kjitiya kui ngu̱i̱ndiee̱.
Kó Kjisoo̱ bi katsoó:
–Jún te'éjnúu̱ ni xi skji̱ni̱e̱.
Kó kui jaá bi katsó:
–Ta ún tsi pan ko̱jo jó tji̱o̱ xi kich'iájne̱, ngototo tsi konguín'ñátsiéjne̱ ni xi skji̱ni̱e̱ ngayeje kui xtaa̱.
Ma ra tsi ta ún mi̱ já xi̱'in. Kós'e̱ Kjisoo̱ bi katsoó xta̱ tsi̱'e̱:
–Xki̱ ichítié ichítié ti'ank'índotiejnú.
Kó kui jaá kats'én ni xi ki'mií, kó bo̱a̱ katsoó xtaa̱ nga ki̱a̱ k'uíndotie ngu̱i̱jin ndi̱xcho̱o̱.
Kó Kjisoo̱ iskjíbé pan xi uún ko̱jo tji̱o̱ xi joó, askotsijen nk'a ján, kats'énchikonñé, s'e̱ akjángá kó katsjaá xta̱ tsi̱'e̱, tsi̱'e̱ nga kui jaá sa̱'ínkja'asoón ngayeje xta̱ xi ngasee̱.
Kó ngayeje xtaa̱ iskjinie kó kitsie cha̱n cha̱a̱n, kó ngui tiejó ni̱se̱nya kamá pan xi ts'anguii̱.
Kó ngo ndi̱ya nga Kjisoo̱ ts'énchji̱a̱ t'axiín Néná, kó xta̱ tsi̱'e̱ nijan tikónjo̱, s'e̱ Kjisoo̱ bi katsó nga asíyaá:
–¿Kó tsó xtaa̱, 'yá xóní an?
Kó kui jaá bi katsoó:
–Tjín xi Jua Bautistaa̱ xó ji tsó, kje̱'e xi Elíaa̱ xó ji tsó, kó ti tjín xi ngo xó nda̱ chji̱ni̱e̱'én xchaá Néná xi je ja'á'yaá xó ji tsó.
Kó Kjisoo̱ bi katsoó:
–Kó jún, ¿'yání an, kó 'míjnú?
Kós'e̱ Peé bi katsó:
–Jí xi Kristo̱ xi Néná katsanguiyaa̱.
Tanga Kjisoo̱ 'niú atíxomaa̱ kui jaá nga ta'yajín xi ko̱tso̱yaa̱ kui nii̱.
Kó bi katsoó:
–Ndií nda̱ xi̱'ii̱n chjiénga tsie kjo̱a̱ni̱ma̱ kjo̱a̱'atio, ko̱jo sa̱'ínch'ó já xchá nguito̱ko̱o̱ na̱xi̱ńdaá, ko̱jo já nguito̱ko̱o̱ chiná'mii̱, ko̱jo já chji̱ni̱e̱kjo̱a̱kitii̱.
Kó katsáyá nga chjiénga si̱'ank'ien, kó nga xi ma jaán ni̱xtjin kjo̱a̱'á'yaá.
Kó bi katsoó ngayeje xtaa̱:
–Tsi tjín ka'a xta̱ xi mejeén tsjienguína, ngats'énchíyá yojoo̱, nga kjíbé kroo̱ ndyiojón ndyiojón, kós'e̱ ngatjandibatjinguína.
Nga̱t'a̱ ngayeje xi mejeén k'o̱xié'á kjo̱a̱mindyioo̱n, tasá sa̱'ínchaja, kó ngayeje xi sa̱'ínchaja kjo̱a̱mindyioo̱n tangat'anii̱ an, kuí boá xi kjo̱tjo'a.
Nga̱t'a̱ ngayeje xta̱ xi soboá ka̱maa̱ kjo̱a̱a̱ an ko̱jo kjo̱a̱a̱ énna, ti bo̱a̱ ti ts'én ndií nda̱ xi̱'ii̱n soboá ka̱maa̱ kjo̱a̱a̱ kui, kji'a nga kjo̱e̱'éjo̱ kjo̱a̱je tsi̱'e̱, ko̱jo kjo̱a̱jee̱ Na̱'mii̱, ko̱jo tsi̱'e̱ ndítsjiee̱.
Tanga ja̱koxi̱ ni xi xianjnú'un nga tjín ka'a xi síndojinná k'i̱e̱e̱ xi ko̱yajín ngaskande nga sku̱i̱e̱ nga ko̱tíxoma Néná.
Kó ma ra jin ni̱xtjin jaskan nga íni̱jmi kui eén, Kjisoo̱ kijínijínguí ngo tji̱ngu̱i̱ nínga kijíchji̱a̱a̱ Néná, kó nijan kijíjo̱ Peé, Sandiyaá ko̱jo Juaa̱.
Kó tji̱e̱nga ts'énchji̱a̱a̱ Néná, kje̱'e kis'ie kje̱n, kó ṉjño xi yajá tiboa xó xó kamá.
Kó ki̱a̱ jatokját'aa̱ jó já xi tsíchji̱a̱ni̱jmíjo. Moisee̱ ko̱jo Elíaa̱ boá,
kui jaá ja'atjiyajoo̱n kjo̱a̱jee̱ Néná, kó tsíchji̱a̱ni̱jmi kjo̱a̱a̱ kjo̱a̱bo̱ya xi sa̱ko̱ó Kjisoo̱ ki̱a̱ na̱xi̱ńdá Jerusale̱n.
Tanga Peé ko̱jo já xi nijan tjimájo̱ achichí je ńjñaá tanga kis'iyojoféjín, kó kamábe kjo̱a̱jee̱ Kjisoo̱, ko̱jo nga jó já xi nijan tikónjo̱.
Kó nguije ndyi̱fí kui jaá, Peé bi katsoó Kjisoo̱:
–Mostro̱, ¡a ta nda kji'i nga k'i̱e̱ tindyión xtín! Ka̱ma si̱'anda ján ndi'ańk'ién: ngo tse̱, ngo tsi̱'e̱ Moisee̱, s'e̱ ngo tsi̱'e̱ Elíaa̱.
Nga̱t'a̱ nde bejín mí xi katsó Peé.
Kó tji̱e̱nga ts'énchji̱a̱ kui nii̱, ngo ṉdi̱ kitsjien xi í'má kui jaá, kó achichí katsakjónní nga kamámejeén ts'as'ienjin ngu̱i̱jii̱n kui ṉdi̱i̱.
Kó ngu̱i̱jii̱n kui ṉdi̱i̱ kanda'yá ngo nda̱ xi bi katsó:
–¡Kuí xi'bi̱ xi ndí tjóna xi ja'ajin an, kui nda'yájnúu̱!
Kó nguije nguiti kanda'yájín kui nda̱a̱, Kjisoo̱ kis'ijña soboá. Kó kui jaá ta'yajín xi katsáyaá ni xi kamábe kui ni̱xtjin ján.
Kó nga kamánguindyiojón, nga kjindibájayani tji̱ngu̱i̱i̱, achichí ma xta̱ xi kijíkja'ayindi̱ya Kjisoo̱.
Kó ngu̱i̱jii̱n xta̱ kjiín kanda'yaá ngo nda̱ xi 'niú tsíchji̱a̱jo Kjisoo̱ nga bi katsó:
–Mostro̱, 'niú mí'aá, tsitsíjin chíi̱ ndína, nga̱t'a̱ ngo chií ma,
ngo a̱sién ni̱xtjii̱n xindajín xi kjíbé, kó ts'enkjándayá, kó ts'enkjátsié, kó nisién xó ma si'a ts'oa, kó ts'en'oón, kó ta'ya mejeén tsjiuen,
je 'niú tsí'áa̱ xta̱ tse̱, tsi̱'e̱ nga k'o̱xié kui a̱sién ni̱xtjii̱n, tanga kamájiín.
Kó Kjisoo̱ bi katsó:
–¡Xta̱ xi s'ijinjiín ko̱jo xi ndajín! ¿Ngaskande kji'ání nga chjiénga kotíjñajojnú'un? ¿Ngaskande kji'ání nga takó sa̱'inchíkjo̱a̱jnú'un? Ndibéje̱ní ndíi̱ k'i̱e̱e̱.
Kó tanga tji̱e̱nga kui nda̱a̱ ts'enfíkón tiñaa̱ Kjisoo̱, kui xindajiín, ts'ajmitójó t'ananguii̱, kó kats'énkjatsiéxchán, tanga Kjisoo̱ kats'énxchánjo̱ kui a̱sién ni̱xtjin xi ndajiín tsi̱'e̱ nga jatjo, kó tji̱e̱nmá kamándaya kui nda̱a̱, s'e̱ kats'énkjíkón nguinií na̱'mii̱.
Kó ngayeje xtaa̱ 'niú kijíndikoón kjo̱a̱jee̱ Néná.
Kó tji̱e̱nga ngayeje xtaa̱ kijíndikoón ni xi tjíts'én Kjisoo̱, kó kui bi katsoó xta̱ tsi̱'e̱:
–Nda ma tasiénnijonjnúu̱ kui nii̱ kó nga ni'ánchíyajínjnú, nga̱t'a̱ ndií nda̱ xi̱'ii̱n ngu̱i̱ya tsja xtaa̱ si̱'ank'as'ien.
Tanga kui jaá kamákjínjiín kui eén, nga̱t'a̱ Néná í'maá tsi̱'e̱ nga ka̱makjínjiín ni xi ka̱ma, kó katsakjónní nga asíyaá Kjisoo̱ tsi̱'e̱ nga ko̱tso̱ya cha̱n cha̱n ni xi tjítsó.
Kós'e̱ xta̱ tsi̱'e̱ Kjisoo̱ íts'i̱yanii̱ nga askjoyá 'yání xi 'niú chjí ngasenii̱ ngu̱i̱jii̱n kui jaá.
Kó nga kamákjiín Kjisoo̱ kjo̱a̱a̱ ni xi ndyi̱ts'enkjó ngu̱i̱jin ini̱ma̱a̱ kui jaá, iskjíbé ngo nda̱chí xi íjñat'aa̱ yojoo̱,
kó bi katsoó:
Kós'e̱ Juaa̱ bi katsoó Kjisoo̱:
–Mostro̱, ngo nda̱ kamáya ji̱n xi ngajo tse̱ ts'én'boxiéni xindajín, kó ik'íchjájne̱ nga̱t'a̱ jmí tsi k'i̱e̱ tso'bátji̱nguiná.
Kó Kjisoo̱ bi katsoó kui nda̱a̱:
–Ngata̱ 'bíchjájínjnúu̱, nga̱t'a̱ xi kondra̱nájín tikón, kjo̱a̱nda tsa̱ñá tikón.
Kó nguije kjimatiña ni̱xtjin nga Kjisoo̱ ko̱e̱je̱ nk'a ján, katsjaá kon nga kijí na̱xi̱ńdá Jerusale̱n.
Kó katsanguiyatjón ka'a xta̱ xi kats'énka'a én, xi kijí ngo ndí nangui xi chji̱a̱ni nangui Samaria̱ tsi̱'e̱ nga ko̱ngasendiee̱ nínga sa̱'ínkja'yá,
tanga xta̱ xi chji̱a̱ni nangui Samaria̱ kats'énjo̱'ojín nga ki̱a̱ kjo̱chó Kjisoo̱, nga̱t'a̱ kamákjiín nga xtji̱e̱e̱n na̱xi̱ńdá Jerusale̱n ts'énfí.
Kó nga kamábe kui nii̱ xta̱ tsi̱'e̱ xi 'mí Sandiyaá ko̱jo Juaa̱, bi katsoó Kjisoo̱:
Ndi̱a̱, ¿a mejeén nga chji̱a̱'a ji̱n nga kji̱ndi̱bájén ndi'í ndi'ak'ajmi ján, kó ngats'énkjié ngayeje kui xtaa̱?
Tanga Kjisoo̱ asko'á kui jaá, kó kats'énxchánjo̱ nga bi katsoó:
–Jún yajínjnú mí a̱sién ni̱xtjin xi ndokjo̱a̱nijnú,
nga̱t'a̱ ndií nda̱ xi̱'ii̱n jmí tsi je'e tsi̱'e̱ nga sa̱'ínchaja ini̱ma̱a̱ xtaa̱, tasá je'e tsi̱'e̱ nga k'o̱xié'á.
Kós'e̱ jaskan kijí kje̱'e ndí nangui.
Kó tji̱e̱nga ndyi̱fí ngu̱i̱ya ndi̱ya̱á, ngo nda̱ bi katsoó:
–Ndi̱a̱, mejénna kjuintjinguií ta nínga k'uín ji.
Kó Kjisoo̱ bi katsoó:
–Xaṉñaá tixa̱ tjiín nínga 'bíndo'yá, kó ni̱siee̱ ndo̱bo̱a̱ tjiín nínga 'bíndo, tanga ndií nda̱ xi̱'ii̱n jmíjiín ngo ngu̱i̱ndie nínga sa̱'ínkja'yá.
Kó Kjisoo̱ ingo xi bi katsó nguinií:
–Ndibétji̱nguiní.
Tanga kui nda̱a̱ bi katsó:
–Ndi̱a̱, te'é ndíé ma raní nga tjón kjuinkánijín an na̱'mina.
Kó Kjisoo̱ bi katsoó:
–Te'éndiée̱ nga xta̱ xi xikoó tsi je jesoón nga kui ko̱ónijín xtaa̱ xi je jesoón, kó ji t'enk'íni̱jmi tajñání kjo̱a̱a̱ nínga botixómá Néná.
Kó kje̱'e nda̱ xi bi katsoó:
–Ndi̱a̱, mejénna kjuintjinguií, tanga tjón te'é ndíé ma raní nga sa̱'inkixot'a an xta̱na xi síndo ndi'ana.
Tanga Kjisoo̱ bi katsoó:
–Nde ngojín xta̱ xi je íjñasoón tsja ki̱cha̱ xi bokján nanguii̱ kó kotsijen nguiní nga̱xto̱n, xi nda ka̱maa̱ nga k'o̱s'ien nínga botixómá Néná.
Jaskan nguije kamá kui nii̱, Ndi̱a̱ná bo̱a̱ ti ts'én ja'ájin ngui ichítié ko̱jo kan jó já, kó jó jó katsanguiyatjón ngayeje na̱xi̱ńdá nínga ko̱e̱je̱ kui.
Kó bi katsoó:
Tanguínjnú, k'i̱e̱ ts'éntsanguiyájnú'un xikó maá cho̱tsa̱nga̱ xi tjimá ngu̱i̱jii̱n cho̱lobo̱.
Ngata̱ jmí stsa ch'iajínjnú, ti nde stsato̱n, ti nde jmí ndiétjíbo̱a̱ ch'iajínjnú, kó nga ta'yajín xi ni'ántindejnú ngu̱i̱ya ndi̱ya̱á.
Kó kji'a nga ku̱i̱tjás'i̱e̱njnú ngo ndi'a, tjón ti'antindejnú, nga bi k'uinjnú: “Ngat'ieé kjo̱a̱xió kui ndi'aa̱.”
Kó tsi ki̱a̱a̱ síndo xta̱ xi tjiín kjo̱a̱xió, kui kjo̱a̱xió xi ndyi̱'míjnú s'i̱jñaa̱, tanga tsi jmí, kui kjo̱a̱xioó kji̱ndi̱bákón nguiníjnú.
Kó ti kuii̱ ndi'aa̱ ti̱ndyiónjnú, kó chi̱ni̱e̱jnú, kó t'i̱o̱jnú ta ni xi tjínrií xi tsja̱ajnú kui xtaa̱, nga̱t'a̱ nda̱ xi ts'énxaá tjínrií kjo̱a̱nda nga ka̱machjií. Ngata̱ xki̱ ndi'ajín miṉtja̱jnú.
Kó ta na̱xi̱ńdá nínga ku̱i̱tjás'i̱e̱njnú, nga si̱'ank'as'ienjnú, chi̱ni̱e̱jnú ni xi ko̱e̱'éjnú,
kó ti'andayajnú xta̱ xi oo̱n xi síndo kui ngu̱i̱ndiee̱, kó bi t'ínjnúu̱: “Je tsá ko̱tíxomajnú Néná.”
Tanga tajñá na̱xi̱ńdá nínga ku̱i̱tjás'i̱e̱njnú, kó tsi ndajín si̱'anjo̱jnú, tji̱taxi̱e̱jnú ngu̱i̱ya ndi̱yatieé, kó bi t'ínjnúu̱:
“Ngaskande xa̱a̱ ṉdie xi tjín kui na̱xi̱ńdájnú xi tsajájón ndsa̱kojne̱, 'bítsaniejne̱ kondra̱ tsa̱jún. Tanga ngatamayajnú kui nii̱, nga je tsá ko̱tíxomajnú Néná.”
Kó xiyájnú'un nga kui ni̱xtjin ján, nga kui na̱xi̱ńdaá tsie ngase jé xi sa̱ko̱ó, ta bo̱a̱jínnii̱ na̱xi̱ńdá Sodoma̱.
¡Ni̱ma̱ xó jún xta̱ xi chji̱a̱ni Korasín! ¡Ni̱ma̱ xó jún xta̱ xi chji̱a̱ni Betsaida̱! Nga̱t'a̱ tsi ki̱a̱ nangui Tiro̱ ko̱jo Sido̱n nínga kamá kjo̱a̱ndikón xi kamá ngu̱i̱jii̱n xta̱jnú, ant'e̱ra̱na je kats'énk'oyá yojoo̱ kui xtaa̱ kjo̱a̱a̱ ni xi ndajín xi kats'én, je ra tsajá ṉjño tokjuie kó je ra indyiaá ndiso to̱ko̱ tsi̱'e̱ nga akó nga nguiti mejénjiín sa̱'ínjé.
Tanga ni̱xtjin nga ka̱majé tsie ngase jé xi sa̱kójnú ta bo̱a̱jiín xta̱ xi chji̱a̱ni Tiro̱ ko̱jo Sido̱n.
Kó jún xta̱ xi chji̱a̱ni Kapernau̱m, a berií takónjnú nga ngaskande ndi'ak'ajmii̱ xchjanínk'ajnú jún, jmí, tasá xiyájnú'un nga ngaskande ndo̱bo̱a̱ ṉk'i̱e̱e̱n si̱'ankjatjajénjnú.
Kui xi ku̱i̱nt'iejnú jún, ndyi̱nt'iena an nga, kó xi sa̱'ínch'ójnú jún, ti tjíts'ench'óna an nga, kó xi tjíts'ench'óna an, tjíts'ench'ó kui Néná xi katsanguiyana nga.
Kó achichí tsja kamaá nga je'e nguiní já xi ichítié ko̱jo kan joó, kó bi katsó:
–¡Ndi̱a̱, ngaskande xindajín nt'ié'énjne̱ nga ndokjo̱a̱jne̱ ja'ée̱n!
Kó Kjisoo̱ bi katsó:
–An kamábe an nga xindajín Satanaa̱ ts'ákani ndi'ak'ajmi ján xikó maá nga foa'at'e.
Tsitsíjenjnú nga an boá xi ts'éntsjajnú'un nga'niú tsi̱'e̱ nga ka̱ma konguínjinjnú ye̱ ko̱jo cho̱ndáya, ko̱jo tsi̱'e̱ nga si̱'ánjnúu̱ ngayeje nga'niuú kondraa̱, kó jmí ni ka̱majínjnú jún.
Tanga nga tsjajín majnú kjo̱a̱a̱ nga a̱sién ni̱xtjii̱n xindajín ku̱i̱nt'ié'énjnú, tasá tsja ngatamajnú kjo̱a̱a̱ nga ja'énjnú je kjit'a ndi'ak'ajmi ján.
Ti kuii̱ chi̱bo̱a̱ A̱sién Ni̱xtjii̱n Néná achichí tsjats'én íjñá ini̱ma̱a̱ Kjisoo̱, kó bi katsó:
–An tjíts'entsjaá Na̱'mi, ndi̱a̱a̱ ndi'ak'ajmii̱ ko̱jo t'ananguii̱, nga̱t'a̱ kui nii̱ ik'íjñi'míi̱ xta̱ xi kjínkón ko̱jo xi makjiín, kó akakée̱ jakjíndií. Jo̱o̱n, Na̱'mi, nga̱t'a̱ bo̱a̱ ts'én kamátsjaá ji.
Ngayeje nii̱ Na̱'mina xi kats'énk'as'ienna, kó ta'yajín xi be 'yání xi ndií, ta kuí tsi Na̱'mii̱, kó ta'yajín xi be 'yání xi Na̱'mii̱, ta kuí tsi ndií, ko̱jo xta̱ xi kui ndií mejeén ko̱tso̱yaa̱.
Kó xín tsíchji̱a̱jo soboá nguiní xta̱ tsi̱'e̱ nga bi katsoó:
–Achichí ra tsjaa̱ ndyikonjnú nga ndyi̱be ni xi ndyi̱yajnú,
nga̱t'a̱ xiyájnú'un nga achichí ma já chji̱ni̱e̱'én ko̱jo já re xi kamámejeén nga sku̱i̱e̱ ni xi ndyi̱yajnú ngot'e̱, tanga kamábejín, kó kamámejeén tsint'ié, ni xi ndyi̱nda'yájnú ngot'e̱, tanga kamájín tsint'ié.
Kó ngo nda̱ chji̱ni̱e̱kjo̱a̱kitii̱ jastjíe̱n kó bi katsoó Kjisoo̱ tsi̱'e̱ nga skót'ayákón:
–Mostro̱, ¿mí ni xi sa̱'in an tsi̱'e̱ nga sa̱kóna kjo̱a̱mindyion ngatsjé ni̱xtjii̱n?
Kó Kjisoo̱ bi katsó:
Kó kui nda̱ chji̱ni̱e̱kjo̱a̱kitii̱ bi katsó:
–“Ti'intjé ji Ndi̱a̱a̱ kui xi Née̱ ngayeje ini̱máa̱, ngayeje kjo̱a̱mindyióo̱n, ko̱jo ngayeje nga'niúu̱, ko̱jo ti'intjé ji xtaa̱ xikó ma ts'en tjoó yojóo.”
S'e̱ Kjisoo̱ bi katsoó:
–Nda ts'én kandokjo̱e̱, tsi si̱'in ji kui nii̱, ku̱i̱ndyin ji.
Tanga nda̱ chji̱ni̱e̱kjo̱a̱kitii̱, kamámejeén nga akó yojoo̱ nga kixi̱ tikón nguindyi̱ko̱n Néná, kó bi katsoó Kjisoo̱:
–¿Kó 'yání xi xta̱na?
S'e̱ Kjisoo̱ bi katsoó:
–Ngo nda̱ kijíjayani ndi̱ya xi chji̱a̱ni na̱xi̱ńdá Jerusale̱n, xtji̱e̱e̱n na̱xi̱ńdá Jeriko̱, kó já chejé kasakoo̱ kó kats'énchejeé kó ngaskande ṉjñoo̱ kachje'éxiín, kó kini'ánkijen'on, s'e̱ kijí kui já chejeé, kó ki̱a̱ yíjñá nga mején kats'énk'ién.
Ta kji'a ma ja'a ti kui ndi̱ya̱á ngo chiná'mi, tanga nga kamábe kui nda̱a̱ askotsijee̱n, s'e̱ kijí ndojó.
Ti ja'a kui ngu̱i̱ndiee̱ ngo nda̱ lebita̱, kó nga kamábe, askotsijee̱n kó ti kijí ndojó nga.
Tanga ngo nda̱ xi chji̱a̱ni nangui Samaria̱, xi ja'a ti kui ndi̱ya̱á, nga kamábe, ni̱ma̱kamaá,
kijíkón tiñaa̱ kui nda̱a̱, aniéjón nínga oo̱n nga indyiaá isti̱ ko̱jo bino̱, s'e̱ ítsakjájón ṉjño. S'e̱ jaskan kats'énk'íjñasoón kui cho̱ xi tso'bájo̱, kó kijíjo̱ nínga tikón ngo ndi'a nínga tsjayojo kó askoo̱n.
Kó nga kamánguindyiojón, nda̱ xi chji̱a̱ni nangui Samariaa̱, ts'axié jó to̱n denario̱, kó katsjaá nda̱ xi konda ndi'a nínga tsjayojoo̱, s'e̱ bi katsoó: “Chíi̱n kui nda̱a̱, kó tsi tsie ngase to̱n kju̱i̱e̱e̱, nga kjoé'e̱ nguiñá an k'uichjií.”
Ja̱, ¿'yání nga ján kui jaá, xi xta̱a̱ kats'én kui nda̱ xi kini'ánchejeé?
Nda̱ chji̱ni̱e̱kjo̱a̱kitii̱ bi katsó:
Kui nda̱ xi kamáni̱ma̱a̱.
S'e̱ Kjisoo̱ bi katsó:
–Ja̱, t'en ji, kó ti ti'in ji kui nii̱ nga.
Kó tji̱e̱nga ndyi̱fí ngu̱i̱ya ndi̱ya̱á, Kjisoo̱ ts'as'ien ngo ndí nangui, kó ngo na̱ xi 'mí na̱ Marta̱ katsjaá ngu̱i̱ndie nínga kats'énkja'yá.
Na̱ Martaa̱ kis'iee̱ ngo ndichja xi 'mí na̱ Riya̱, kui xi kis'ijñat'aa̱ se Kjisoo̱ tsi̱'e̱ nga tsint'ieé ni xi katsó.
Tanga na̱ Martaa̱ achichí nda̱ kamaá xá xi tjíts'én, kó kijíkón tiñaa̱ Kjisoo̱, s'e̱ bi katsoó:
–Ndi̱a̱, ¿a nda̱jín maá nga ndichja an íjñá soboána, nga̱t'a̱ an tjíts'en so̱bo̱a̱ an xaá? Bo̱a̱ t'íi̱n nga ko̱síko̱jona.
Kó Kjisoo̱ bi katsoó:
–Na̱ Marta̱, na̱ Marta̱, achichí nda̱ kjimaa̱ kjo̱a̱a̱ kjín ni,
tanga ta ngo tsi ni xi 'niú ndasen ngase, kó na̱ Riyaa̱ je ja'ájin ni xi ndaa̱, kó jmíjín xi kjo̱a̱'áxiín kui nii̱.
Kó ngo ndi̱ya nga tikón Kjisoo̱ ngo ngu̱i̱ndie nga ts'énchji̱a̱a̱ Néná, kó nguije kamaá, ngo xta̱ tsi̱'e̱ bi katsoó:
–Ji Ndi̱a̱, takoyéjne̱ kóts'en ko̱ndókjo̱a̱jne̱ Néná, xikó ts'én Juaa̱ akóyaá xta̱ tsi̱'e̱.
Kó bi katsoó kui jaá:
–Kji'a nga ko̱ndókjo̱a̱jnúu̱ Néná bi t'ínjnú:
ngachjanink'a ja'ée̱n.
Ngatama k'i̱e̱e̱ ngo ngu̱i̱ndie xi ji ko̱tixome. Ngatama ni xi mejeén k'i̱e̱ t'ananguii̱ xikó kjima ndi'ak'ajmi ján.
Te'éjne̱ ngot'e̱ ni xi xi̱ni̱e̱ ji̱n ndyiojón ndyiojón.
Kó ti'injetakínjne̱ jéjne̱, nga̱t'a̱ ji̱n ti ni'ánjetakónjne̱ ngayeje xta̱ xi tjitjieén tsa̱ji̱n.
Kó ngata̱ boe'éndiejín ji nga chját'ayákónjne̱, kó xín ti'inkje'ejne̱ ni xi ndajín.
Kó Kjisoo̱ bi katsó ngase:
–¿'Yá jún xi tikoón ngo amingo̱, xi kjo̱koo̱n nga masien ni̱xtji̱e̱n kó bi ka̱tso̱o̱: “Ji amingo̱, ti'inkíyení ján pan,
nga̱t'a̱ ngo nda̱ amingo̱na kjin kjindibáni kó ndi'ana jachó, kó jmíjínna ni xi tsjáa̱.”?
Kó kui amingoo̱ bi ka̱tso̱o̱ nga tikón ngu̱i̱ya ndi'aa̱: “Ngata̱ ni'ínxtijínní, je íchjá an nga̱ntjo̱a̱na, kó ndína ko̱jo an je ndyi̱tsjayojoféjne̱, ka̱majín kjo̱stjíe̱n an nga ngo ni tsjáa.”
Xiyájnú'un, nga kui nda̱a̱ nda tsi kjo̱stjíe̱njín nga tsja̱á ngo ni nga̱t'a̱ amingoo̱ ma, tsja̱arií nga̱t'a̱ 'niú ts'énmí'aá kó tsja̱arií ngayeje ni xi chjieén.
Kó kuíni nga bi xianjnú'un: Chji̱a̱'ajnú, kó ko̱e̱'éjnú, tindyi̱séjnú, kó sa̱kójnú, ndokjo̱a̱jnú t'a ngo nga̱ntjo̱a̱, kó chjáx'ajnú.
Nga̱t'a̱ ngayeje xta̱ xi ku̱i̱'a, ko̱e̱'eé, kó xi ko̱ngase, sa̱ko̱ó, kó xi ku̱i̱chji̱a̱ t'a ngo nga̱ntjo̱a̱, chjáx'aá.
¿A tjín ngu̱i̱jinjnú ngo na̱'mi, xi tsi ndií ku̱i̱'aa̱ ngo pan, kó ngo ndi̱jo̱ tsja̱á? ¿Ko̱jo tsi ngo tji̱o̱ ku̱i̱'a kó ngo ye̱ tsja̱á?
¿Axa̱ tsi ngo chjo̱ kuí'aa̱ kó ngo cho̱ndáya tsja̱á?
Nga̱t'a̱ nda tsi jún ndajínjnú xta̱, majnú boe'éjnúu̱ ngo ni xi nda ndíjnú, ¡akja̱'míra̱ nga Na̱'mijnú xi tikón ndi'ak'ajmi ján tsja̱ajiín A̱sién Ni̱xtjii̱n tsi tjín xi ku̱i̱'aa̱!
Kó ngo ndi̱ya nga Kjisoo̱ ts'én'boxié ngo a̱sién ni̱xtjin xindajín xi tjíjii̱n ngo nda̱ xi kamájín tsíchji̱a̱, kó nguije ts'axié kui a̱sién ni̱xtjin xindajiín, nda̱ xi majín chji̱a̱a̱, tsíchji̱a̱, kó xtaa̱ kijíndikoón kui nii̱.
Tanga tjín xi bi katsó:
–Nga'niuú nda̱ nguito̱ko̱o̱ xindajín xi 'mí Belsebuu̱ xi ts'énkjién Kjisoo̱ nga 'boxié a̱sién ni̱xtjii̱n xindajín.
Kó kje̱'e xta̱ xi kamámejeén askot'ayákón Kjisoo̱, tsí'áa̱ ngo chi̱bo̱a̱a̱ ndi'ak'ajmii̱.
Tanga Kjisoo̱ xi je be ni xi kats'énkjó kui jaá, bi katsoó:
–Ngayeje ngu̱i̱ndie nínga botixómá ngo nda̱ re tsi jó tjín ka̱ma nga skjánjo̱ xkjín, je s'i̱jña soboá, kó tsi xta̱ xi síndo ngo ndi'a tsi jó tjín ka̱ma, nguiti ka̱majiín k'uijñá ngase.
Kó tsi xindajín tsakjanga yojoo̱, ¿kóts'en k'uijñá ngase ngu̱i̱ndie nínga botixómá? Nga̱t'a̱ jún ndyi̱'míjnú nga nga'niuú xindajín Belsebuu̱ ts'enkjién an nga 'boxié an xindajín.
Nga̱t'a̱ tsi an tangat'anii̱ xindajín Belsebuu̱ nga 'boxié an xindajín, ¿kó xta̱jnú kjo̱a̱a̱ 'yání nga 'boxié kui? Kuíni nga, ti kuíni kui xtaa̱ xi ne ndi'amasienjnú ka̱ma.
Nga̱t'a̱ tsi tangat'anii̱ nga'niuú Néná, nga 'boxié an a̱sién ni̱xtjii̱n xindajín, ja̱koxi̱ nga Néná je ko̱tíxomajnú.
Kji'a nga ngo nda̱ xi tjingá'niuú ko̱jo xi tjíndaa̱ yojoo̱ nga skja̱n xi ts'énkoón ndi'aa̱, jmíjín xi sa̱'ínjo̱ ni xi tjiín.
Tanga kji'a nga ndibá ingo nda̱ xi tjín ngasee̱ nga'niú, kó tsi sa̱'iín, kjo̱a̱'áxiín ni xi ts'énkjién nga kján xi kamá'niátakón, kó ni xi sa̱ko̱ó sa̱'ínkabisón.
Xta̱ xi kjo̱a̱ndanajín tikón, kondra̱ tsa'a̱n tikón, kó xi ánjín kjo̱a̱'átikójo̱na ngo ni, ts'énbotitsojó.
Kji'a nga ngo a̱sién ni̱xtjin xi ndajín fotjoo̱ ngo nda̱, kui a̱sién ni̱xtjii̱n ngu̱i̱ndie nínga kixí fotso'bá nga mongase ngu̱i̱ndie, kó nga sakójiín bi ts'én ts'énkjó: “Kjuin'oyá nguiñá an ndi'a nínga jatjo an.”
Kó nguije fochó nguiní, je akatíchá kui ngu̱i̱ndiee̱ kó je kini'ánchoo̱n.
Tji̱e̱nga Kjisoo̱ katsó kui nii̱, ngo xta̱chjón xi jatjo ngu̱i̱jii̱n xta̱ kjiín askandáyá ma nga bi katsó:
–¡Achichí ra tsjaa̱ xta̱chjón xi ye'eé ko̱jo xi katsjaá chiki xi akaki ji!
Kó Kjisoo̱ bi katsoó:
–¡Tasá tjón ma ra achichí ra tsjaa̱ xta̱ xi nt'ié eén Néná, kó ts'enkjátjosón ni xi tsó!
Kó xta̱ kjiín kamátikót'aa̱ Kjisoo̱, kó kui íts'i̱yanii̱ nga bi katsoó:
–Ndajín xta̱ xi tjín kui ni̱xtjii̱n, nga̱t'a̱ ngo chi̱bo̱a̱ ndyi̱mí'á, tanga jmí chi̱bo̱a̱ ko̱e̱'éjiín, ta kuí tsi chi̱bo̱a̱a̱ nda̱ xi 'mí Jonaa̱.
Nga̱t'a̱ xikó ts'én Jonaa̱ chi̱bo̱a̱ kamaá xta̱ xi chji̱a̱ni na̱xi̱ńdá Nínibe̱, ti bo̱a̱ ti ts'én chi̱bo̱a̱ ka̱maa̱ ndií nda̱ xi̱'ii̱n xta̱ xi tjín kui ni̱xtjii̱n.
Kó na̱ reina̱ xi atíxomaa̱ nangui Sabaa̱ kjo̱stjíe̱n kondraa̱ kui xta̱ xi'bi̱ kó ti ko̱tíjeé, nga̱t'a̱ ngaskande nínga fet'aa̱ t'ananguii̱ kjindibáni nga tsint'ieé kjo̱a̱kjínkoón Salomoo̱, kó ngot'e̱ k'i̱e̱ tikónjo̱jnú ngo nda̱ xi nk'a ngase xaá ta bo̱a̱jiín Salomoo̱.
Xta̱ xi chji̱a̱ni na̱xi̱ńdá Nínibe̱ kjo̱stjíe̱n ni̱xtjin nga si̱'anjeé kui xtaa̱, kó kuí xí sa̱'ínjeé kui xtaa̱, nga̱t'a̱ nga tsint'ié ni xi íni̱jmi Jonaa̱ kats'énk'oyá yojoo̱, kó ngot'e̱ 'ne̱ k'i̱e̱ tikónjo̱jnú ngo nda̱ xi nk'a ngase xaá ta bo̱a̱jiín Jonaa̱.
Ngojín xta̱ xi ku̱i̱'ítí ngo ndi'ixó tsi̱'e̱ nga ngo nguindiee̱ ngo kojo̱ ku̱i̱'íjñá, ko̱jo tsi nguindiee̱ ngo koxa̱, a mí tsi tasá nínga 'bítíyá ndi'í xí ts'entsíjee̱n ku̱i̱'íjñá, tsi̱'e̱ nga sa̱'íntsijee̱n xta̱ xi k'o̱s'ien ngu̱i̱ya ndi'aa̱.
Ndi'ixoó yojoná kuí xí ndyikón, kó kji'a nga nda ndyikin, ngayeje yojóo nga k'uieé ndi'í, tanga kji'a nga ndajín ndyikin, ko̱jo yojóo tikón jñó.
Chíi̱n nga jñójín ka̱ma kui ndi'í xi tjiín.
Jo̱o̱n, kuíni nga, tsi ngayeje yojóo tjiín ndi'í, kó tsi jmíjiín chií nínga jñó, ngayejee̱ nga k'uijñá 'na̱ 'na̱, xikó maá kji'a nga ngo ndi'ixó ts'entsíjen xo xo ndi'ií.
Kó nguije kamá nga tsíchji̱a̱ Kjisoo̱, ngo nda̱ fariseo̱ 'niú tsí'aá tsi̱'e̱ nga ko̱e̱je̱kjiniejo̱ ṉño̱ ndi'aa̱, kó nguije ts'as'ien Kjisoo̱, kis'ijñat'a yamíxa̱.
Kós'e̱ nda̱ fariseoo̱ nga kamábe, ta bi ta kamaá nga Kjisoo̱ kats'énkjatjosónjín kjo̱a̱xcha̱á xta̱ xi xchaá nga aniéjónjín tsja nguindiee̱ nga skji̱ni̱e̱ ni chinie.
Kós'e̱ Ndi̱a̱a̱, bi katsoó kui nda̱a̱:
–Jún já fariseo̱, ni'ántsjiejnú nga̱xto̱n ti̱bo̱a̱ ko̱jo boso̱jnú, tanga ngu̱i̱yaa̱ ini̱ma̱jnú tjikítsie maá ni xi kasakojnú tangat'anii̱ kjo̱a̱chejéjnú ko̱jo kjo̱a̱ndajínjnú.
¡Já kitikjo̱a̱! ¿A yajínjnú nga xi kats'énda nga̱xto̱n kui nii̱, ti kuíni xi kats'énda ngu̱i̱yaa̱ nga?
Tanga te'éjnú chji̱e̱ ni xi tjíjii̱n ini̱ma̱jnú, kós'e̱ bo̱a̱ tsi ts'én nga tsjie ka̱ma ngayeje nii̱ nguindyi̱ko̱n Néná.
¡Ni̱ma̱ xó jún já fariseo̱! Nga boe'éjnú jún ngo tjín xi tie nga úchaán xka̱ mentaa̱, xka̱ rudaa̱, ko̱jo ngayeje xka̱ xi maxchájnú, tanga ch'iáxki̱jínjnú kjo̱a̱kixi̱i̱ ko̱jo kjo̱a̱tjoó Néná. Chjiénga si̱'ánjnú kui nii̱, tanga ti chjiénga si̱'ánjnú ni xi ingoo̱ nga.
¡Ni̱ma̱ xó jún já fariseo̱! Nga tjójnú kui yáxiríe̱ xi tjón síndo ndi'a nínga ndokjo̱a̱ eén Néná, ko̱jo mejénjnú nga ndikón ts'én si̱'antindéjnú ndi̱tse̱e̱n.
¡Ni̱ma̱ xó jún já chji̱ni̱e̱kjo̱a̱kiti, ko̱jo já fariseo̱, jókje̱n! Nga jún bo̱a̱ kónjnú xikó maá ngo nga̱tsjo xi tji'má, xi xtaa̱ ndyi̱tsjánié nga nde bejín.
Ngo nda̱ chji̱ni̱e̱kjo̱a̱kitii̱, bi katsoó Kjisoo̱:
–Mostro̱, kji'a nga bo̱a̱ t'íse ji, ngaskande ji̱n ch'o t'ísejne̱.
Kós'e̱ Kjisoo̱ bi katsó:
–¡Ni̱ma̱ xó jún ndatsa jún nga já chji̱ni̱e̱kjo̱a̱kiti! Nga̱t'a̱ xtaa̱ 'bíniéjnú ch'ia xi é xi kajiín, tanga jún nde ngo ndsa̱jnú ni'ántíyajínjnúu̱ nga bosíko̱jojnú.
¡Ni̱ma̱ xó jún já chji̱ni̱e̱kjo̱a̱kiti, nga̱t'a̱ ni'ándajnúu̱ nga̱tsjo̱ó já chji̱ni̱e̱'e̱én Néná kui xi ti kui xta̱ xi xchájnú kats'énkjiesón!
Kuíni nga chistiko̱jnú ko̱jo nda kamájnú ni xi kats'én xta̱ xi xchájnú, nga̱t'a̱ ja̱koxi̱ nga kuí xí kats'énkjiesón já chji̱ni̱e̱'e̱én Néná, kó jún kini'ándajnúu̱ nga̱tsjo̱ó.
Kuíni nga Néná bi katsó nga kats'énkjién kjo̱a̱kjínkoón: “An sanguiyajnú'un já chji̱ni̱e̱'e̱én ko̱jo já apostro̱, kó kui xtaa̱ tjín xi si̱'ank'ien, kó ti tjín xi ku̱i̱yotjinguií.”
ndeskande jiín nga kini'ánk'ién Abee̱, ngaskande jiín nga kini'ánk'ién Sakaríaa̱, kui nda̱ xi kini'ánk'ién ngu̱i̱ndyioó t'a ṉcha̱n ndikoón ko̱jo na̱ngo̱xi̱i̱ Néná. Kuíni nga xiyájnú'un nga Néná ku̱i̱'aa̱ xki̱ xta̱ xi síndo ngot'e̱ kjo̱a̱a̱ nga kini'ánk'ién kui já chji̱ni̱e̱'e̱én Néná.
¡Ni̱ma̱ xó jún já chji̱ni̱e̱kjo̱a̱kiti! Nga̱t'a̱ jún kachje'éxínjnú yibii̱ kjo̱a̱kjínkoón, tanga ti nde jún ikitjas'i̱e̱njínjnú, kó xta̱ xi ts'as'ien katse'éndiejínjnúu̱ nga k'o̱s'ien.
Nguije katsó kui nii̱ Kjisoo̱, já chji̱ni̱e̱kjo̱a̱kitii̱ ko̱jo já fariseoo̱ achichí kats'énxchán, s'e̱ íts'i̱yanii̱ nga kjín ni asíyaá tsi̱'e̱ nga kats'énxtií Kjisoo̱,
íjñaá chja̱ya̱, tsi̱'e̱ nga tsi ta'a ngo ni xi ndajín kji'i ku̱i̱chji̱a̱ tsi̱'e̱ nga ko̱ónguíta'in.
Tji̱e̱nga achichí kjín mi̱ xta̱ kamátikót'aa̱ Kjisoo̱ xi ngaskande katsjánié ma xkjín, Kjisoo̱ íts'i̱yanii̱ nga tjón bi katsoó xta̱ tsi̱'e̱:
–Chónjnú yojojnú kjo̱a̱a̱ nisaa̱n nda̱'yo̱ paa̱n já fariseoo̱, nga̱t'a̱ kuí nii̱ xi kjo̱a̱jókje̱e̱n.
Nga̱t'a̱ jmíjín ni xi tji'má, xi xcha̱jín mí nii̱ bo̱a̱, ti nde jmíjín ni xi tikón'má xi xcha̱jín.
Kó kuíni nga, ngayeje ni xi je kandokjo̱a̱jnú nínga jñoó, ko̱nda'yá nínga tsijee̱n, kó ni xi kandokjo̱a̱jnú ngu̱i̱ya'maa̱, ngaskande nk'aa̱ ngo ndi'a 'niú ko̱ndókjo̱a̱.
Ja̱ kuíni nga bi xianjnú'un já amingo̱, nga ngata̱ ndakonjín majnú xi ts'enk'ién yojoná, s'e̱ nguiti jmí ni ts'énjín nguijee̱.
K'i̱e̱ kokojnú'un 'yání xi ka̱ma ko̱ndoko̱njnú: Tinda̱konjnú kui xi nguije ja'áxínná kui kjo̱a̱mindyioo̱n, tjiín nga'niú nga ka̱maa̱ sa̱'ínkjíná ndo̱bo̱a̱ ṉk'i̱e̱e̱n. Jo̱o̱n, kuí xi'ba̱ xi tinda̱konjnú.
¿A ku̱i̱e̱je̱njiín jó ndí to̱n ún ndí ni̱sie? Kó nde ngojín kui ni̱siee̱ xi kichíyá nguindyi̱ko̱n Néná.
Nga̱t'a̱ ngaskande nga ngo nga ngo tsja̱ xi tjiín tokó tjixki̱. Ja̱ kuíni ngata̱ ndakonjín majnú, nga̱t'a̱ chjí ngasenii̱ jún ta bo̱a̱jiín kjín ni̱sie.
Xiyájnú'un nga ngayeje xta̱ xi ko̱tso̱ya nguindyi̱ko̱n xtaa̱ nga bena, ti bo̱a̱ ti ts'én ndií nda̱ xi̱'ii̱n ko̱tso̱ya nga be kui nguindyi̱ko̱n ndítsjiee̱ Néná.
Tanga xi ko̱tso̱ya nguindyi̱ko̱n xtaa̱ nga bejínna, ti bo̱a̱ ti ts'én xiyá an nga bejín an kui nguindyi̱ko̱n ndítsjiee̱ Néná.
Ngayeje xta̱ xi ch'o ka̱tso̱o̱ ndií nda̱ xi̱'ii̱n, si̱'anjetakoón, tanga xi ch'o ka̱tso̱ kondraa̱ A̱sién Ni̱xtjii̱n Néná, si̱'anjetakónjiín.
Kó kji'a nga konguínjo̱jnú ndi'a nínga ndokjo̱a̱ eén Néná, ko̱jo tsi nguindyi̱ko̱n ne ndi'amasien, ko̱jo tsi nguindyi̱ko̱n xta̱xá, ngata̱ nda̱jín majnú kjo̱a̱a̱ ni xi ko̱ndókjo̱a̱jnú, ko̱jo tsi ni xi k'uinjnú,
nga̱t'a̱ A̱sién Ni̱xtjii̱n Néná ko̱kóyajnú ti kuii̱ chi̱bo̱a̱ ni xi k'uinjnú jún.
S'e̱ ngo nda̱ jatjojin ngu̱i̱jii̱n xta̱ kjiín xi bi katsoó Kjisoo̱:
–Mostro̱ bo̱a̱ t'íi̱n ṉts'ié an nga ko̱kjángá kó nga tsja̱ana ni xi tsoboána xi kis'iee̱ na̱'mina.
Kó Kjisoo̱ bi katsoó:
–Ji nda̱, ¿'yá xi katsjána xá nga ne ndi'amasien an ko̱jo nga tsi an xi kokjangájnú'un nijnú?
Kós'e̱ bi katsó ngase:
–Tsitsíjenjnú, kó chónjnúu̱ yojojnú kjo̱a̱a̱ ngayeje kjo̱a̱xki̱'á to̱n, nga̱t'a̱ kui kjo̱a̱mindyioo̱n xtaa̱ jmí tsi tsi̱'e̱ nga kjín ni k'uieé nga síndo.
S'e̱ katsáyá kui énkjín xi bi tsoó:
–Ngo nda̱ cho̱n kis'ijñaa̱ ngo t'anangui xi achichí ni katsjá.
Kó kui nda̱ cho̱o̱n bi ts'én kats'énkjó: “¿Mí xi sa̱'in an, nga̱t'a̱ jmíjínna nínga kjoa'atjó an ngayeje ni xi je kamáxchána?”
Kó bi katsó kui nda̱a̱: “Kuí nii̱ xi sa̱'in an: sa̱'inkixóndó an ndi'a nínga foa'atjó an ni xi maxchána, kó ndi'a xi yi'i ngase xi sa̱'inda an, ki̱a̱ ka̱maa̱ nga ki̱a̱ kjoa'atjó an ni xi ka̱maxchána ko̱jo ni xi tjínna,
s'e̱ nguijee̱ bi xiáa̱n yojona: Ji nda̱, achichí ni je tikóntjoó, kó kjín nó kjo̱chíkjo̱a̱a̱, ti'inkja'yé 'ne̱, chini̱, t'i̱, kó tsjats'én tindyin.”
Tanga Néná bi katsoó: “Chini, a yejín nga kui ni̱xtji̱e̱e̱n ko̱ye ji, kó ni xi je kachje'étjé, ¿'yá xi tsi̱'e̱ ka̱ma?”
S'e̱ jaskan Kjisoo̱ bi katsoó xta̱ tsi̱'e̱:
–Kuíni nga bi xianjnú'un: Ngata̱ nda̱jín majnú kjo̱a̱a̱ kjo̱a̱mindyionjnú, kjo̱a̱a̱ mí ni xi xi̱ni̱e̱jnú, ko̱jo kjo̱a̱a̱ yojojnú ko̱jo kjo̱a̱a̱ ṉjño xi xcha̱jajnú.
Nga̱t'a̱ kjo̱a̱mindyioo̱n chjí ngasenii̱ ta bo̱a̱jiín ni chiniee̱, kó yojoná chjí ngasenii̱ ta bo̱a̱jiín ṉjño xi chajaá.
Tsitsíjen chi̱bo̱a̱yajnúu̱ ni̱siee̱ nga jmí ni 'bítji̱e̱jín, jmí ni maxchájiín, ti nde jmíjiín nínga foa'átjó ni xi kjinie, kó Néná tsjaá ni xi kjinie. ¿Kó a chjíjín ngasenii̱ jún ta bo̱a̱jiín ni̱siee̱?
¿'Yání jún xi ka̱maa̱ nga masien metro̱ sa̱'ínk'a ngase yojoo̱ tangat'anii̱ nga 'niú nda̱ ka̱maa̱?
Ja̱ tsi majínjnú ni'ánjnú ngo ni xi chichí, ¿mí kjo̱a̱a̱ nga nda̱ kjimajnú kjo̱a̱a̱ ni xi ngasee̱?
Tsitsíjen chi̱bo̱a̱yajnúu̱ naxó xi tjín ngu̱i̱jin k'ijñaá, kóts'en kjimaxchá, kó ts'énxájín ti nde jmí ṉjño kjóyajín, tanga xiyájnú'un nga nde nda̱ re Salomoo̱, nda tsi tsie kjo̱a̱je kis'iee̱, kamájiín tsajá ngo ṉjño xikoó xi boajá naxoó.
Kó tsi kui k'ijñá xi ngot'e̱ tikón ngu̱i̱jin k'ijñaá kó ndyiojón ngo ngu̱i̱yaa̱ ngo orjno̱ je kití, bo̱a̱ ts'én ts'énkajá ṉjño Néná, ¿ja̱ kókji'i ngase ni xi sa̱'ín Néná kjo̱a̱a̱ jún? ¡Ánní nga tá chiboa s'ijinjnú!
Kó kuíni nga ngata̱ ndasenjín mindyionjnú nga ku̱i̱ndyi̱sejnú mí ni xi xi̱ni̱e̱jnú, ko̱jo mí ni xi s'i̱o̱jnú.
Nga̱t'a̱ ngayeje kui nii̱ xi mongase xtaa̱ kui nga̱sondiee̱, tanga jún, tikónjnú ngo Na̱'mi xi je be mí ni xi chjiénjnú.
Tanga tasá tindyi̱séjnú kjo̱a̱botíxomaa̱ Néná, kó ngayeje kui nii̱ ta s'i̱sónrií nga sa̱kójnú.
Ngata̱ ndakonjín majnú, jún ndí cho̱tsa̱nga̱ xi tsa'a̱n xi chiboa majnú, nga̱t'a̱ Na̱'mijnú, tangat'aa̱ kjo̱a̱ndaa̱, je bo̱a̱ katsó nga tsja̱ajnú ngu̱i̱ndie nínga botixómá.
Tatíñájnú ngayeje ni xi tjínjnú, kó too̱n to̱nchji̱e̱ ti'ánjnú nga ko̱e̱'éjnúu̱ xta̱ xi chjieén, ti'andajnú stsa xi ka̱maxchájín, kó chja̱'átjójnú ndi'ak'ajmi ján kjo̱a̱cho̱n xi kju̱i̱e̱jín, nínga chejeé kjo̱chójín, ko̱jo nínga xobií ka̱majiín sa̱'ínkjié.
Nga̱t'a̱ nínga tikón kjo̱a̱cho̱njnú, ti ki̱a̱ k'uijñá ini̱ma̱jnú nga.
T'íjñandajnú yojojnú, kó t'ítí síkijíjnú ndi'íjnú,
kó jún bo̱a̱ ti ti'ánjnú xikoó moso̱ xi koyaa̱ ndi̱a̱ xi tsi̱'e̱ xaá nga kjoe'e tsi ngo ndi'ibixan kijí, nga sa̱'ínkjanie nga̱ntjo̱a̱, kó kui mosoo̱ tatra skjíx'á.
Achichí ra tsjaa̱ moso̱ xi kji'iféjín nga kjo̱chó ndi̱a̱a̱, ja̱koxi̱ nga ti kui ndi̱a̱a̱ sa̱'ínk'ijñát'a yamíxa̱ kó ti kuii̱ sa̱'ínseén.
Kó nda tsi masien ni̱xtji̱e̱n ko̱jo nda tsi ndibá'ásie̱én kjo̱e̱'e, kó sku̱i̱e̱ nga mosoo̱ kji'iféjín, achichí ra tsjaa̱ kui mosoo̱.
Tanga ngatamakjínjnú kui nii̱: Tsi nda̱ xi tsi̱'e̱ ndi'aa̱ sku̱i̱e̱ mí chi̱bo̱a̱ nga kjo̱chó chejeé ndi'aa̱, ja̱koxi̱ nga nde kjóféjín, kó nde tsja̱ndiéjín raa̱ nga k'o̱s'ien chejeé tsobo̱a̱.
Ja̱ kuíni jún, chjiénga ku̱i̱ndyiondajnú, nga̱t'a̱ nde xcha̱jínjnú, mí chi̱bo̱a̱ nga kjo̱e̱'e ndií nda̱ xi̱'ii̱n.
S'e̱ bi katsó Peé:
–Ndi̱a̱, ¿A ji̱n xi kini'ínkakínjne̱ kui énkjiín, axa̱ ngayeje xtaa̱ boá?
Kó Ndi̱a̱a̱ bi katsó:
–¿'Yá moso̱ xi kixi̱ ko̱jo xi 'niátakón xi ka̱maa̱ si̱'ankjatjosón, kji'a nga ndi̱a̱a̱ sa̱'ínkonda ndi'aa̱ tsi̱'e̱ nga chi̱bo̱a̱a̱ ma tsja̱á ni chinie xtaa̱?
Achichí ra tsjaa̱ nda̱ moso̱ xi nga kjo̱e̱'e ndi̱a̱ tsi̱'e̱ tjíts'én xá xi katse'eé.
Ja̱koxi̱ ni xi xianjnú'un nga kui mosoo̱ kuí xí si̱'ankonda ngayeje ni xi tjiín ndi̱a̱a̱.
Tanga tsi kui mosoo̱ bi ts'én sa̱'ínkjó ini̱ma̱a̱: “K'o̱ndíyarií ndi̱a̱na nga kjo̱e̱'e”, kó ku̱i̱'ítsi̱yanii̱ nga ko̱'on moso̱ xi ngasee̱ xi xi̱'ii̱n ko̱jo xi ínchjiín, kó skji̱ni̱e̱ ko̱jo k'uí, kó ka̱ma ch'i̱,
kó ni̱xtjin ko̱jo chi̱bo̱a̱ nga skoyájín kui mosoo̱ nga kjo̱chó ndi̱a̱a̱, kó nga sku̱i̱e̱ kui nii̱, ndi̱a̱a̱ achichí ko̱'on kui mosoo̱, kó ki̱a̱ nínga síndo xta̱ xi ma'niátakónjiín sa̱nguíya.
Kui moso̱ xi je be mí ni xi mejeén ndi̱a̱a̱, kó kis'ijñandajín, ti nde kats'énjín ni xi mejeén ndi̱a̱a̱, achichí kjín ń'niú kjoaá.
Jé'e̱k'itíngá an kui nga̱sondiee̱, ¡kó achichí mejénna nga je ku̱i̱tinga!
Tanga tjón ma ra ngo kjo̱a̱ni̱ma̱ xi 'niú kjo̱a̱'ajin an, ¡kó achichí nda̱ kjimana ngaskande nga kjo̱tjosón!
¿A ndyi̱ni'ánkjójnú nga kjo̱a̱xió jé'e̱jóo̱ kui t'ananguii̱? Xiyájnú'un nga jmí, jé'e̱kakjangá an.
Nga̱t'a̱ ngot'e̱ ku̱i̱'ítsi̱yanii̱ nga nínga síndo ún xta̱ ngo ndi'a, ko̱kjanga, ján ka̱ma xi kondra̱ k'uíndonii̱ xi ngui joó, kó xi joó kondra̱ k'uíndonii̱ xi ngui jaán.
Na̱'mii̱ kondra̱ ka̱maa̱ ndií, kó ndií kondra̱ ka̱maa̱ na̱'mii̱, na̱aa̱ kondra̱ ka̱maa̱ ndí chjo̱ón, kó ndí chjo̱ón kondra̱ ka̱maa̱ na̱aa̱, ṉchi'yaá kondra̱ ka̱maa̱ kja̱ndaa̱, kó kja̱ndaa̱ kondra̱ ka̱maa̱ ṉchi'yaá.
Bi katsoó Kjisoo̱ xta̱ kjiín nga:
–Kji'a nga yajnú ṉdi̱ xi ndibání nínga 'botjé ts'ueé, tji̱e̱nmá bi 'míjnú: Stsé ko̱a̱'a, kó bo̱a̱ ma.
Kó nga foa'a tjo̱ xi ndibání xtji̱e̱e̱n na̱nguii̱, bi 'míjnú: Sibé ka̱ma, kó bo̱a̱ ma.
¡Xta̱ jókje̱n! ¿Ánní nga yajnú nga nda, axa̱ ndajín ka̱ma ni̱xtjii̱n nga tsitsíjenjnúu̱ kókji'i nk'a ján ko̱jo t'ananguii̱, kó ánní nga makjínjínjnú kui ni̱xtjin xi'bi̱?
¿Ánní nga ti júnjín xi bo̱a̱ 'míjnú mí ni xi kixi̱ kó mí ni xi kixi̱jín?
Tsi tjín xi ko̱tíjétá'iín kó tsi nguindyi̱ko̱n jáxaá k'uínje̱, ti'in ji ngo kjo̱a̱'niú nga t'índeje̱ kui nda̱a̱ nguindiee̱ nga kjóchojnú nínga tikón ne ndi'amasiee̱n, nga̱t'a̱ tsi k'uíndajínjnú nguindiee̱, ne ndi'amasiee̱n sa̱'ínk'as'iee̱n ji ngo nda̱jun xi kjo̱joo̱ ndo̱bo̱a̱ya.
Kó xiyaá nga kjo̱tjejín ji ngaskande nga ik'íchjí ji ngayeje to̱n xi tjitjiée̱n.
Ti kuii̱ ni̱xtjin ki̱a̱a̱ tjín já xi katsáyaá Kjisoo̱ nga nda̱ xtitjón xi chji̱a̱ni Roma̱ xi 'mí Pilatoo̱, kjín xó ma xta̱ xi chji̱a̱ni nangui Galilea̱ xi kats'énk'ién, kó jiín ki̱a̱ xó kats'énk'ájii̱n cho̱ xi kats'énk'ién nga kats'énk'as'ien kjo̱a̱tjó.
Kó Kjisoo̱ bi katsó:
–¿A berií takónjnú nga kui xta̱ Galilea̱ xi bo̱a̱ kamaá, jesón kjo̱a̱a̱ nga 'niú kis'ie ngasee̱ jé ta bo̱a̱jiín ngayeje xta̱ Galilea̱ xi ngasee̱?
Xiyájnú'un nga jmí, tanga tsi si̱'ank'oyájínjnú yojojnú tsi̱'e̱ nga si̱'ankjatjosónjnúu̱ Néná, ti bo̱a̱ ti ts'én ko̱yajnú ngayejejnú.
¿Axa̱ a berií takónjnú nga xta̱ xi tji'ún ján xi jesón nga ts'ákanieé tarié ki̱a̱ Siloe̱ nga tsie ngase jé kis'iee̱ ta bo̱a̱jiín ngayeje xta̱ xi chji̱a̱ni na̱xi̱ńdá Jerusale̱n?
Xiyájnú'un nga jmí, tanga tsi si̱'ank'oyájínjnú yojojnú tsi̱'e̱ nga si̱'ankjatjosónjnúu̱ Néná, ti bo̱a̱ ti ts'én ko̱yajnú ngayejejnú.
S'e̱ katsáyá Kjisoo̱ kui énkjiín:
–Ngo nda̱ kis'ijñaa̱ ngo yá igo̱ ngu̱i̱jin nínga 'bítji̱e̱ tostsi̱je̱é, kó kijíkatsijee̱n tsi ta'a yajaá igo̱, tanga nde ngo kasakojiín.
Kó bi katsoó nda̱ xi ts'énkonda kui ngu̱i̱ndiee̱: “Je ján nónií nga foé'ekatsijée̱n kui yaá tsi ta'a nga yajaá igo̱, tanga nde kji̱e̱ ngo ndi̱ya sakóna too̱, kó kuíni nga tasá tiché ji, ¿mítsja nga t'anangui ts'én'bix'i̱a̱n?”
S'e̱ kui nda̱ xi konda kui ngu̱i̱ndiee̱ bi katsó: “Ji Ndi̱a̱, ngat'íjñá ra kui noó, ngaskande nga kuindyiakaxóo̱ t'ananguii̱, kó ku̱i̱ndyiámáraa̱ abono̱.
Kó tsi tsja̱a to, ngat'íjñá, tanga tsi jmí to tsja̱ajín, ka̱ma ngatichá nguijee̱.”
Ngo ni̱xtjin ndikón Kjisoo̱ ts'énbokoyá ngu̱i̱ya ndi'a nínga ndokjo̱a̱ eén Néná,
kó ki̱a̱ kis'ijña ngo xta̱chjón xi tji'ún ján nónií nga kis'ijñajii̱n ngo a̱sién ni̱xtjin xi ndajín xi katsjaá ngo chi'in, kó ta kistso'bá ṉña, kó nde kamájín kis'ijñakixi̱.
Nga kamábe Kjisoo̱, tsíchji̱a̱a̱ kó bi katsó:
–Xta̱chjo̱ón, je íjñandeé chi'íi̱n.
Kó Kjisoo̱ íjñasoón tsja kui xta̱chjo̱ón, kó tji̱e̱nmá kis'ijñakixi̱, kó kui xta̱chjo̱ón íts'i̱yanii̱ nga katsjaá kjo̱a̱je Néná.
Tanga nda̱ nguito̱ko̱o̱ ndi'a nínga ndokjo̱a̱ eén Néná, kats'énxchán nga̱t'a̱ Kjisoo̱ kats'éndaya nga ni̱xtjin ndikón, kó bi katsoó xtaa̱:
S'e̱ Ndi̱a̱a̱ bi katsó:
–Xta̱ jókje̱n, ¿a 'naxiéjínjnú ngu̱i̱ndie nínga síndo cho̱yojojnú ko̱jo bórrójnú tsi̱'e̱ nga ko̱e̱je̱k'i ndójoa nga ni̱xtjin ndikón?
Kó kui xta̱chjo̱ón xi xta̱ tji̱e̱e̱ Abraa̱m, kui xi xindajín Satanaa̱ tji'ún ján nónií nga tjitá'niuú nga kats'én'oón, ¿a kamájín kachjándó nga s'i̱jñandé nga ni̱xtjin ndikón?
Nga katsó kui nii̱ Kjisoo̱, achichí soboá kamaá xta̱ xi kondraa̱, tanga ngayeje xta̱ na̱xi̱ńdaá achichí tsja kamaá kjo̱a̱a̱ kjo̱a̱je xi kats'én Kjisoo̱.
Kó Kjisoo̱ bi katsó nga:
–¿Mí ni xi k'uijñá chi̱bo̱a̱yajnú'un nínga botixómá Néná, kó mí ni xi sa̱'inkakíi̱n?
Xikó maá ngo ndí xojmaá mostasa̱ xi ngo nda̱ iskjíbé kó ítji̱e̱ ngu̱i̱jin jnoo̱, kó kamáxchá, kó kamáje kó ni̱sie xi tjín nk'a ján ki̱a̱ índo ndo̱bo̱a̱a̱ tjiaa̱ yaá.
Kó ti bi ti katsó nguiní:
–¿Mí ni xi ka̱ma k'uijñá chi̱bo̱a̱yajnú'un, nínga botíxomaa̱ Néná?
Xikó maá nisan xi mindyiaa̱ nda̱'yo̱ paa̱n, xi ján chi̱bo̱a̱ iskjíbé ngo xta̱chjón s'e̱ ki̱a̱ indyiaá ndso̱ko̱a̱n ṉño̱o̱ ngaskande nga kaxongatjo̱ ngayejee̱.
Kó Kjisoo̱ kijí ngayeje na̱xi̱ńdá, ko̱jo nangui xi̱xi̱ nga akóyá eén Néná, kó nga kijí na̱xi̱ńdá Jerusale̱n.
Ngo xi bi katsoó:
–Ndi̱a̱, ¿a chiboa tsi ma xi fotjo'aa̱?
Kós'e̱ Kjisoo̱ bi katsó:
–Ti̱'ánjnú ngo kjo̱a̱'niú nga ku̱i̱tjás'i̱e̱njnú nga̱ntjo̱a̱ xkjoó, nga̱t'a̱ xiyájnú'un nga achichí ma xta̱ xi ka̱mamejeén k'o̱s'ien, kó ka̱majiín.
Nguije jastjíe̱n ndi̱a̱a̱ ndi'aa̱ kó nguije ku̱i̱'íchjá nga̱ntjo̱a̱a̱, kó nguije tindyiajnú ndi̱tsen ján nga si̱'ankjaniéjnú nga̱ntjo̱a̱a̱ nga bi k'uinjnú: “Ndi̱a̱, Ndi̱a̱, chjáx'ejne̱”, kó nga ku̱i̱chji̱a̱ kui, bi ka̱tso̱jnú: “Bejín an ñá kjindibájnú jún.”
Kós'e̱ jún bi k'uinjnúu̱: “Nguindyikin ji nga kichinie ko̱jo nga ki'yójne̱, kó nínga síndo ndi̱tse̱njne̱ akakayé ji.”
Kó kuí bi ka̱tso̱jnú: “Bejín an ñá kjindibájnú, tixión boa'ájnú'un, nga̱t'a̱ xta̱ xi ndajín boá jún.”
Ki̱a̱ xcha'ájnú ko̱jo ki̱a̱ xi̱ni̱e̱yajnú ṉ'niujnú, kji'a nga xcha̱jnú Abraa̱m, Isaa̱, Jako̱b ko̱jo ngayeje já chji̱ni̱e̱'e̱én Néná nga síndo nínga botixómá Néná, kó jún ndi̱tsen ku̱i̱ndyionjnú.
Kó nga nijún tji̱ngu̱i̱i̱ nga̱sondiee̱ nga kji̱ndi̱báni xtaa̱, kó k'uíndot'a yamíxaa̱ nínga botixómá Néná.
Kó nga ki̱a̱a̱, xta̱ xi kju̱i̱e̱t'aa̱ kui xi tjón ka̱ma, kó xi tjoón kui xi kju̱i̱e̱t'a ka̱ma.
Ti kuii̱ chi̱bo̱a̱ jachó já fariseoo̱ xi bi katsoó Kjisoo̱:
–Tja̱tje ji Kjiso̱, xín t'en ji nga̱t'a̱ Erodee̱ mejeén sa̱'ínk'ieén.
Kó Kjisoo̱ bi katsoó kui jaá:
–Tanguínjnú kó bi t'ínjnúu̱ kui xaṉñaá: “Nga k'oxié an xindajín xi tjíjii̱n xtaa̱, kó sa̱'indaya an ngot'e̱ ko̱jo ndyiojón, kó xi ma ján ni̱xtjin ka̱ma ni xi sa̱'in an.”
Tanga chjiénga ngot'e̱ ko̱jo ndyiojón, ko̱jo nguii̱ kjuin rá an ndi̱yana ngaskande nga kjócho an na̱xi̱ńdá Jerusale̱n, nga̱t'a̱ ka̱majín tsi xín nangui ko̱ya ngo nda̱ chji̱ni̱e̱'e̱én Néná.
¡Jún xta̱ na̱xi̱ńdá Jerusale̱n, jún xta̱ na̱xi̱ńdá Jerusale̱n, xi ni'ánk'iénjnú já chji̱ni̱e̱'e̱én Néná kó ndi̱jo̱ foyájnú xta̱ xi nanguiyajnú! ¡Kótjín ndi̱ya kamámejénna itikojnú'un, xikó ts'én 'bitíkó ndií xa̱nda̱ na̱a nguindie nga̱a̱, kó kamámejénjínjnú!
Ngot'e̱ 'ne̱, ngu̱i̱ndiejnú k'uijñá masien, kó xiyaá nga nguiti xche̱jínní, ngaskande nga kjo̱chó ni̱xtjin nga bi k'uinjnú: “Ngatama chikonñé xi ndibání ngajoo̱ Ndi̱a̱ná.”
Kó ngo ni̱xtjin ndikón, Kjisoo̱ kijíkjinie ṉño̱ ndi'aa̱ ngo nda̱ xi tjiín xá, xi nda̱ fariseo̱, kó já fariseo̱ xi ngasee̱ askotsijen ndá ndaá ni xi tjíts'én Kjisoo̱.
Kó Kjisoo̱ bi katsoó já chji̱ni̱e̱kjo̱a̱kitii̱ ko̱jo já fariseoo̱:
¿A tsjandié kjo̱a̱kitii̱ nga ka̱ma, axa̱ ka̱majín si̱'andayá ngo xi oo̱n nga ni̱xtjin ndikón?
Xió kis'iṉdo kui jaá, kó Kjisoo̱ kats'éndaya nda̱ xi oo̱n, s'e̱ kats'énkjí.
Kó Kjisoo̱ bi katsoó kui jaá:
–Tsi ngo ndíjnú ko̱jo tsi cho̱yojojnú k'o̱kayá ngo ndańch'i, ¿a mí tsi ti kji'a ko̱'na̱xiéjnú nda tsi ni̱xtjin ndikón?
Kó nde jmíjín xi kamákón nga tsíchji̱a̱.
Kjisoo̱ kamábe kóts'en xtaa̱ foa'ájin yáxiríe̱ xi tjón síndo t'a yamíxaa̱, kó bi katsoó nga íni̱jmi̱í kui énkjiín:
–Kji'a nga tjín ka'a xta̱ xi ko̱tso̱yaa̱ tsi̱'e̱ nga k'uín ji ngo ndi'ibixan, ngata̱ jijín tjón mindyin ji ngu̱i̱ndie xi tjoón, nga̱t'a̱ tsi kjo̱chó ngo xi ndikón ngase ta bo̱a̱jiín ji,
kó tsi kjo̱chó xi katsáyaá kui s'ueé kó bi ka̱tso̱o̱: “Te'éndiée̱ nga k'uijñá kui ngu̱i̱ndiee̱ kui xi'bi̱”, kó achichí soboá ka̱maa̱ nga ku̱i̱ndyin ji ngu̱i̱ndie xi fet'aa̱.
Tasá kji'a nga tjín xi ko̱tso̱yaa̱ tsi̱'e̱ nga k'uín ji ngo ndi'ibixan, t'en ji, kó ngaskande ngu̱i̱ndie nínga fet'aa̱ tindyin, tsi̱'e̱ nga, nga sku̱i̱e̱e̱ xi tsi̱'e̱ s'ueé, bi ka̱tso̱o̱: “Nda̱ amingo̱, ja̱bí'i̱n tasá k'i̱e̱ tindyin nínga tikón kui ngu̱i̱ndie xi tjón xi'bi̱”, kó kji'a boá nga k'uieé kjo̱a̱je nguindyi̱ko̱n xta̱ xi nijan síndojoo̱ t'a yamíxaa̱.
Nga̱t'a̱ ta̱'yaní xi je k'o̱xié yojoo̱, ni̱ma̱kjo̱a̱ si̱'anjo̱, kó xi ni̱ma̱kjo̱a̱ k'o̱xié yojoo̱, kuí xí je ko̱'na̱xié.
Kjisoo̱ ti bi ti katsoó nda̱ xi katsáyaá s'ué xi kats'én:
–Kji'a nga si̱'in ji ngo s'ué ko̱jo tsi ni chinie ko̱e̱'ée̱ xtaa̱, ngata̱ 'míyejíi̱n já amingoo̱, ko̱jo já ṉts'ie, ko̱jo xingu̱i̱, ko̱jo xta̱ t'a ndi'áa xi cho̱o̱n, nga̱t'a̱ kui xtaa̱ ko̱tso̱ya nguinií ni xi sa̱'ín kó tsja̱a'óyá nguinií ni xi tiboe'ée̱.
Tasá kji'a nga ngo s'ué si̱'in, t'íyée̱ xta̱ ni̱ma̱a̱, xta̱ xi ni̱ma̱ tsja, xta̱ xi majín fí, ko̱jo xta̱ xi ti̱ka̱,
kó achichí tsja ngatamaa̱, nga̱t'a̱ kui xtaa̱ ka̱majiín ku̱i̱'íchjií, tanga kji'a boá nga ka̱machjií kji'a nga kjo̱a̱'á'yaá xta̱ xi kixii̱.
Nga tsint'ié kui nii̱, ngo nda̱ xi tikónt'ajo̱ yamíxa̱ Kjisoo̱, bi katsó:
–Achichí ra tsjaa̱ xi skji̱ni̱e̱ ni chinie nga ko̱tíxoma Néná.
S'e̱ Kjisoo̱ bi katsoó kui nda̱a̱:
–Ngo nda̱ kats'énda ni chinie nga jñoó, kó achichí xta̱ katsáyaá.
Kó nga jachó chi̱bo̱a̱ nga xi̱ni̱e̱ kui nii̱, katsanguiya nda̱ mosoo̱ nga bi ka̱tso̱o̱ xta̱ xi katsáyaá: “Ndibájnú 'ne̱ nga̱t'a̱ je tikónda ngayeje nii̱.”
Kó ngayeje xtaa̱ íts'i̱yanii̱ nga tsí'á ngo kjo̱a̱ni'ánjetakón, nga̱t'a̱ kijíjín, kó xi tjoón bi katsó: “Kjo̱a̱a̱ nga ngo nangui ts'atsie an, kó chjiénga kui kjuinkátsijéen, ti'injetakínní.”
Ingo xi bi katsó: “Kjo̱a̱a̱ nga ún 'niú cho̱yojo xi̱'in xi ni'ánxájo̱ ts'atsie an, kó kui ts'enfíkjit'oyájo̱ an, ti'injetakínní.”
Kó ingo xi bi katsó: “Kjo̱a̱a̱ nga ngot'e̱ maá ixán an, kuíni nga ka̱majín kjuin an.”
Nga jachó nguiní mosoo̱, katsáyaá ndi̱a̱ xi tjíts'én s'ueé, kó achichí kats'énxchán kui nda̱a̱, s'e̱ bi katsoó mosoo̱: “T'en ji ngayeje nínga síndo ndi̱tse̱n, ko̱jo ndi̱yatié, kó ndibéje̱ ngayeje xta̱ ni̱ma̱, xta̱ xi ni̱ma̱ tsja, xta̱ xi ni̱ma̱ se, ko̱jo xta̱ xi ti̱ka̱.”
Kó nda̱ mosoo̱ bi katsó: “Ndi̱a̱, je kats'en an ngayeje ni xi kasení, kó takó síndo ngase ngu̱i̱ndie.”
Kó ndi̱a̱ xi tsi̱'e̱ s'ueé bi katsoó mosoo̱: “T'en ji ngayeje ndi̱yanguí, ko̱jo ndi̱ya k'ijñá, kó ndibéje̱ kjo̱a̱'niú ngayeje xtaa̱, tsi̱'e̱ nga stsi̱e̱ ndi'ana.”
Nga̱t'a̱ xiyaá nga nde ngojín xta̱ xi xá katsáyáñáa xi skót'a ni chinie xi kachján ndi'ana.
Ngo ndi̱ya nga achichí xta̱ xi tjimájo̱ Kjisoo̱, tatra kasasien, kó bi katsoó ngayeje xtaa̱:
–Tsi tjín ka'a xta̱ xi mejeén ko̱e̱je̱tji̱nguina kó tsi 'niú tjó ngasee̱ na̱'mii̱, na̱aa̱, chjo̱ón, ndií, ṉts'i̱e̱, ndichja ko̱jo ngaskande yojoo̱, ka̱majín xta̱na ka̱ma.
¿'Yá jún xi tsi ngo tarié si̱'andajnú, nga tjónjín xchísónjnúu̱ kótjín to̱n kjo̱jo, tsi̱'e̱ nga xcha̱jnú tsi kjo̱chó'á ko̱jo tsi jmí?
Tsi̱'e̱ nga tsi ta nguije íts'i̱yanii̱ xoó kó tsi ka̱mando̱jojiín, ngayeje xtaa̱ ko̱jno̱kiejnú,
nga bi ka̱tso̱: “Kui nda̱a̱ íts'i̱yanii̱ nga kats'énda ngo tarié, kó kamándo̱jojiín.”
¿Axa̱ 'yá nda̱ re xi ko̱e̱je̱kjánjo̱ kje̱'e nda̱ ree̱, kó tjónjín ma ra skósoón tsi sa̱'ín, nga tie mi̱ ma jajuún kui, kó kan mi̱ ma jajuún nda̱ re xi kondraa̱?
Kó tsi ka̱majiín, nga s'e̱ kjin ts'éndibá nda̱ re xi kondraa̱, tasá nga tsanguiyaa̱ xta̱ tsi̱'e̱ nga ko̱e̱je̱kí'a kjo̱a̱xió.
Bo̱a̱ ts'én, ta̱'yaní jún xi tjónjín k'uijñá masienjnú ngayeje ni xi tjínjnú, ka̱majín xta̱na ka̱majnú.
Nda na̱xaa̱, tanga tsi nguiti ndiajín ka̱ma, ¿kóts'en ka̱mandia nguiní?
Tasá ku̱i̱chíjmi nga̱t'a̱ nguiti ka̱machjienjín tsi̱'e̱ orjnoo̱, ti nde tsi̱'e̱ nga ka̱ma k'uítí ye'ee̱ choo̱. Xi tjín tji̱bo̱a̱nijon nga ku̱i̱nt'ie, ngatasienníjón kui eén.
Achichí xta̱ xi foa'á'yá to̱n xi machjítjé ni ko̱jo xta̱ jé kijíkón tiñaa̱ Kjisoo̱, tsi̱'e̱ nga tsint'ieé ni xi tsíchji̱a̱,
kó já fariseoo̱ ko̱jo já chji̱ni̱e̱kjo̱a̱kitii̱, bi katsó nga tsíchji̱a̱ta'in Kjisoo̱:
–Kui nda̱a̱ achichí nda ya'a xta̱ jé, kó ngaskande ṉño̱ kjiniejo̱.
Kós'e̱ Kjisoo̱ katsáyaá kui énkjiín:
–¿'Yá nda̱ xi tsi úchán ma cho̱tsa̱nga̱ xi tjiín, kó tsi ngo xcha̱jaa̱, nga ku̱i̱'íjñámasienjín xi ngui ichítié ko̱jo yichán nijaa̱n nangui kixií, tsi̱'e̱ nga ko̱e̱je̱ngase xi ngoo̱ ngaskande nga sa̱ko̱ó?
Kó nguije sa̱ko̱ó, ngaskande tsja ma ka̱maa̱ nga nga̱són tjiaa̱ ku̱i̱'íjñasón,
kó nga kjo̱chó ndi'aa̱, ku̱i̱'ítikó xta̱ xi nda ya'a ko̱jo xta̱ t'a ndi'aa̱ kó bi ka̱tso̱o̱: “Tsja ngatamajnú, nga̱t'a̱ je kasakona cho̱tsa̱nga̱ xi kichajána.”
Ja̱ bo̱a̱ t'íxian an nga tsie ngase kjo̱a̱tsja k'uié ndi'ak'ajmi ján tangat'anii̱ nga ngo xta̱ jé sa̱'ínk'oyá yojoo̱, ta bo̱a̱jiín xi ngui ichítié ko̱jo yichán nijan xi kixii̱ xi chjiénjiín nga sa̱'ínk'oyá yojoo̱.
¿Axa̱ 'yá xta̱chjón xi tsi tie to̱n tikoón kó tsi ngo xcha̱jaa̱, nga ku̱i̱'ítíjín ngo ndi'ixó ko̱jo ko̱tíchá ndi'aa̱, kó ko̱ngase cha̱n cha̱n ngaskande nga sa̱ko̱ó?
Kó nguije sa̱ko̱ó, ku̱i̱'ítikó xta̱ xi nda ya'a ko̱jo xta̱ t'a ndi'aa̱ kó bi ka̱tso̱o̱: “Tsja ngatamajnú, nga̱t'a̱ je kasakona to̱n xi kichajána.”
Ja̱ bo̱a̱ xian an nga, nga 'bé kjo̱a̱tsja nguindyi̱ko̱n ndítsjiee̱ Néná nga ngo xta̱ jé sa̱'ínk'oyá yojoo̱.
Ti bi ti katsó Kjisoo̱ nga:
–Ngo nda̱ kis'ijñaa̱ jó já xi̱'in.
Kó nda̱ xi kjindií bi katsoó na̱'mii̱: “Na̱'mi, te'éní ni xi tsoboána, ni xi tjiín ji.” Kó na̱'mii̱ katsjaá ni xi tsoboaá kui ndií.
Kó nguije ja'a chiboa ni̱xtjin, kui nda̱a̱ ítikó ngayeje ni xi katse'eé s'e̱ kijí kje̱'e na̱xi̱ńdá kjin, kó ki̱a̱ kis'ijña nga taxkiya kats'énkjié ngayeje too̱n nga kats'éntsjajo̱ yojoo̱.
Nguije kats'énkjié ngayeje too̱n, kjindibá ngo kjindiá kui ngu̱i̱ndiee̱, kó kui nda̱a̱, íts'i̱yanii̱ nga ja'a kjindiá ndatsa kui nga.
Kó kijí, s'e̱ tsangasexaá ngo nda̱ xi chji̱a̱ni kui ngu̱i̱ndiee̱, xi kats'énkjí nínga choo̱n chi̱nga̱.
Kó kui nda̱a̱ kamámején maá iskjinie ni chiniee̱ chi̱nga̱a̱, tanga jmíjín xi katsjaá.
S'e̱ tichaa̱n kamákjiín kui nii̱, kó bi katsó: “¡Achichí kjín mosoo̱ na̱'mina xi tjiín ni chinie ndi'ana, kó an kji'me kjindiá an!
Tasá kjuin nguiñá an ndi'ana, kó bi xiáa̱n na̱'mina: Na̱'mi, je kats'enjé an kondraa̱ ndi'ak'ajmii̱ ko̱jo kats'enjé an nguindyikin ji.
Ngaskande nguiti ka̱majín ndíi̱ sení, te'éxéní xikoó ngo mosoo̱.”
Ti s'e̱ kjin ts'éndibání nga kamábe na̱'mii̱ kó ni̱ma̱kamaá, s'e̱ kijíkja'ayindi̱ya, janíkjá kó ngo ndsó katsjaá t'anijon.
Kó kui nda̱a̱ bi katsó: “Na̱'mi, je kats'enjé an kondraa̱ ndi'ak'ajmii̱ ko̱jo kats'enjé an nguindyikin ji, kó ngaskande nguiti ka̱majín ndíi̱ sení.”
Tanga na̱'mii̱ bi katsoó mosoo̱: “'Na̱xiéjnú ngo ṉjño xi tsjakji'i, kó ti'ankajajnú ndína kó t'íyajnúu̱ ngo stingaro tsja, ko̱jo tjayájnúu̱ tji̱xíndié.
Kó ndibájo̱jnú cho̱yojo xi 'niú jee̱, s'e̱ ti'ank'iénjnú, xi̱ni̱e̱ kó tsja ngat'iéná,
nga̱t'a̱ kui ndína k'ien katsaki, kó ja'á'yaá, kichajá katsaki, kó kasakona.” Kó íts'i̱yanii̱ nga kats'én s'ué.
Nda̱ xi xchaá xingaá ngu̱i̱jin jno̱ tjits'énxá, kó nga jachó tiña ndi'aa̱ tsint'ieé só kó kamábe nga tjíchá,
kó tsíchji̱a̱a̱ ngo mosoo̱ na̱'mii̱, kó asíyaá mí ni xi kjima.
S'e̱ bi katsó kui mosoo̱: “Ṉts'ie je'e, kó na̱'míi̱ ngo cho̱yojo xi 'niú je kats'énk'ién, kjo̱a̱ xoó nga nda je'e ndií kó nga jmí chi'injín xoó.”
Kós'e̱ kats'énxchán kui nda̱ xi xchaá kó kamámejénjiín ts'as'ien. S'e̱ jataxie na̱'mii̱ kó índasee̱n tsi̱'e̱ nga ts'as'ien.
Tanga kui nda̱ xi xchaá bi katsoó na̱'mii̱: “Tsitsíjin na̱'mi, kótjín nónií nga tjíts'enxájóo̱, kó ngatsjé ni̱xtjin tjíts'enkjatjosoón, kó nde ngo ndí cho̱tsa̱nga̱ boe'éjínní tsi̱'e̱ nga sa̱'in an ngo s'ué kó skjíni̱e̱jo an já amingo̱na.
Tanga nga je'e ndíi̱, xi je kats'énkjié ngayeje to̱n xi katse'ée̱ ndo̱bo̱a̱ ínchjínmasien, kini'ínk'íi̱n ngo cho̱yojo xi 'niú je.”
S'e̱ bi katsó na̱'mii̱: “Ji ndí, ngatsjé ni̱xtjin tindyinjení, kó ngayeje ni xi tjínna je ji tse̱.
Tanga chjiénga kats'en an kui s'ueé tsi̱'e̱ nga tsja kamána, nga̱t'a̱ ṉts'ie, je k'ien katsaki, tanga ngot'e̱ je ja'á'yaá, kichajá katsaki, tanga ngot'e̱ je kasakona.”
Kjisoo̱ bi katsoó xta̱ tsi̱'e̱:
–Ngo ndi̱ya kis'ijña ngo nda̱ cho̱n xi kis'iee̱ ngo moso̱ xi askoo̱n ngayeje nii̱ ko̱jo xi kats'énxájo̱ too̱n, kó kui nda̱ cho̱o̱n tsint'ié nga mosoo̱ kats'énkjién too̱n.
Kó kui nda̱ cho̱o̱n tsíchji̱a̱a̱ kó bi katsoó: “¿Mí kjo̱a̱a̱ nga bi kji'i ni xi ts'énnt'ie an kjo̱a̱a̱ ji? Ti'inkas'ínní xki̱ kjo̱a̱a̱ ngayeje ni ko̱jo to̱n xi tjínna, nga̱t'a̱ je nguiti ka̱majín nga moso̱na ka̱ma ngase ji.”
Kós'e̱ nda̱ mosoo̱ bi ts'én kats'énkjó: “¿Mí xi sa̱'in an? Nga̱t'a̱ nguije nguiti tsjaxájínna ndi̱a̱na, ka̱majínna tsi t'anangui kokjan an, kó achichí soboána nga to̱nchji̱e̱ kuí'a an.
Áan, je be an mí ni xi sa̱'in an tsi̱'e̱ nga nguije ko̱ngatji̱nguina ndi̱a̱na kjo̱a̱a̱ xá moso̱ xi tjíts'en an, ngayeje xtaa̱ skjíx'ána nga̱ntjo̱a̱ ndi'aa̱.”
Kó tsíchji̱a̱a̱ ngayeje xta̱ xi tjitjieén too̱n ndi̱a̱a̱, kó bi katsoó xi tjoón: “¿Kótjín tjitjiée̱n tsi̱'e̱ ndi̱a̱na?”
Bi katsó kui nda̱a̱: “Úchán barri̱ isti̱.” S'e̱ bi katsó mosoo̱: “Ji'ín chjábe ji xo̱jo̱n nínga kjit'a xki̱i̱, kó ichítié tsi t'íjñíi̱.”
S'e̱ bi katsoó kje̱'e xi tjitjiée̱n nga: “Kó ji, ¿kótjín tjitjiée̱n?” S'e̱ bi katsó kui nda̱a̱: “Tie mi̱ koxta̱ to ndso̱ko̱a̱n ṉño̱.” Kó bi katsó mosoo̱: “Ji'ín chjábe ji xo̱jo̱n nínga kjit'a xki̱i̱, kó jin mi̱ koxta̱ t'íjñíi̱.”
Nga kamábe kui nii̱ nda̱ xi tsi̱'e̱ xaá, achichí kats'éntsjajo̱ kui moso̱ xi ndajiín nga̱t'a̱ tanisién kjínkón kamá nga kats'én kui nii̱. Nga̱t'a̱ xta̱ xi tjín kui nga̱sondiee̱, maña̱ ngase ts'énjo̱ xta̱ xkjín, ta bo̱a̱jiín ni xi ts'en xta̱ xi chji̱a̱ni Néná.
Kó an bi xianjnú'un jún: Ti'ankjiénjnú kjo̱a̱cho̱n xi tjín kui nga̱sondiee̱ nga ko̱siko̱jojnú xtaa̱, tsi̱'e̱ nga kjín ngase amingo̱ k'uiéjnú, ki̱a̱ ka̱ma nga kju̱i̱e̱ kui kjo̱a̱cho̱o̱n, Néná tsja̱ajnú ngu̱i̱ndie xi tikón ngatsjé ni̱xtjii̱n.
Xta̱ xi nda ma'niátakón nga skoón ni xi chiboa, ti ka̱ma'niátakón nga skoón ni xi tsie, kó xta̱ xi kixi̱jín ts'enkjátjosón ni xi chiboa, ti bo̱a̱ ti ts'én ni xi tsiee̱ kixi̱jín ka̱ma nga.
Ja̱ tsi kamá'niátakónjínjnú nga kichonjnú kjo̱a̱cho̱o̱n kui nga̱sondie jeé, ¿'yá xi tsja̱ajnú nga xchindájnú kjo̱a̱cho̱n xi ndaa̱?
Kó tsi ni xi tsi̱'e̱ kje̱'e xta̱ kamá'niátakónjínjnú nga kamájínjnú kichonjnú, ¿'yá xi tsja̱ajnú ni xi tsa̱jún?
Nde ngojín moso̱ xi jó ndi̱a̱ sa̱'ínseén, nga̱t'a̱ ngo ch'o ka̱maa̱, kó xi ingoo̱ tjó ka̱maa̱, ko̱jo tsi ngo ndasen ka̱maa̱, kó xi ingoo̱ ndasenjín ka̱maa̱. Ka̱majín mosoo̱ Néná ko̱jo mosoo̱ kjo̱a̱cho̱o̱n ka̱majnú.
Kó tsint'ié kui nii̱ já fariseoo̱, kui xta̱ xi achichí tsja kamaá too̱n, kó tsajnókie Kjisoo̱.
Kó Kjisoo̱ bi katsoó kui jaá:
Kjo̱a̱kitii̱ ko̱jo ni xi kats'én'indó já chji̱ni̱e̱'e̱én Néná jet'ani ngaskande nga kis'ijña Jua Bautistaa̱, kó ndeskande koó kji'a tji'bíni̱jmi éntjatsi̱e̱e̱ nínga botixómá Néná, kó ngayeje xtaa̱ xi ts'én ngo kjo̱a̱'niú tsi̱'e̱ nga k'o̱s'ien kui ngu̱i̱ndiee̱.
Tanga nde chií ni'ínjín tsi kju̱i̱e̱ ndi'ak'ajmii̱ ko̱jo t'ananguii̱, ta bo̱a̱jiín nga xcha̱jat'a chií ni xi kjit'a xo̱jo̱n kjo̱a̱kitii̱ Néná.
Ta 'yání xi ku̱i̱'íjñá chjo̱ón, kó tsi kje̱'e chjoón ku̱i̱xanjo̱, ts'én bendikónjín kjo̱a̱bixaa̱n, kó xi ku̱i̱xanjo̱ chjoón xi je ik'íjñaá, ti ts'én bendikónjín kjo̱a̱bixaa̱n kui nga.
Ngo nda̱ cho̱n kis'ijña xi achichí tsjakon ṉjño tsajá, kó ndyiojón ndyiojón kats'én s'ué nga katsjá ni chinie xi chjí.
Nga̱ntjo̱a̱ ndi'aa̱ kui nda̱ cho̱o̱n kis'ijña ngo nda̱ ni̱ma̱ xi tsí'á chji̱e̱ xi 'mí Lá xi tsajaá ṉdo̱,
kó achichí bojó kamaá kui nda̱a̱ kó kamámején maá iskjinie ni xi ixónguií yamíxaa̱ nda̱ cho̱o̱n, kó ngaskande ńñaá katomájón ma ṉdoo̱ Laá.
Tichaa̱n jachó ni̱xtjin nga k'ien Laá, kó ndítsjiee̱ Néná kijíjo̱ ngu̱i̱ndie nínga tikón Abraa̱m, kó ti k'ien nda̱ cho̱o̱n nga, kó akjanijín kui.
Kó nda̱ cho̱o̱n ndo̱bo̱a̱ ṉk'i̱e̱e̱n kini'ánkjí, kó achichí kjo̱a̱ni̱ma̱ kini'ánkja'a ki̱a̱a̱, s'e̱ tichaa̱n kamábe nínga tikón Abraa̱m kó nga Laá ki̱a̱ tikón t'aa̱.
Kós'e̱ nda̱ cho̱o̱n tsíchji̱a̱a̱ Abraa̱m nga bi katsoó: “Na̱'mi Abraa̱m, ngatamani̱ma̱a̱ an, kó nanguíye ji Laá tsi̱'e̱ nga ku̱i̱'íngandá ndójoa to̱ko̱tsja kós'e̱ ngats'énk'andyi̱ chií najen an, nga̱t'a̱ achichí kjo̱a̱ni̱ma̱ ts'énfoa'atio an ngu̱i̱jin kui ndi'ií.”
Tanga Abraa̱m bi katsoó: “Ji ndí, ngatja'átsjiee̱n nga kji'a nga kixindyin ji nga̱sondie achichí ni katse'eé, kó Laá achichí ni xi ndajín xi katse'eé kui, tanga ngot'e̱ 'ne̱ Laá achichí tjíni'ándajoo̱n k'i̱e̱e̱, kó ji achichí tsie kjo̱a̱ni̱ma̱ tibitjatí.
Kó kjo̱a̱a̱ ngayeje kui nii̱, ngo tixa̱ na̱nga̱ tikón ngamasienná kó achichí kjin tindyionñáa xingu̱i̱, kó majín tsi ngo xi k'i̱e̱ ko̱e̱je̱ni ján ján, ko̱jo tsi ngo xi ján ján kji̱ndi̱báni nga kji̱ndi̱bá k'i̱e̱e̱.”
S'e̱ bi katsó kui nda̱ cho̱o̱n: “'Niú mí'aá na̱'mi, tsi̱'e̱ nga ko̱nanguíye ji Laá ndi'aa̱ na̱'mina,
nga̱t'a̱ ún ma ṉts'ié an xi ko̱tso̱yaa̱ tsi̱'e̱ nga ti k'i̱e̱jín kji̱ndi̱bá k'i̱e̱ kui ngu̱i̱ndie nínga tsie kjo̱a̱ni̱ma̱ bitjatioó.”
S'e̱ Abraa̱m bi katsoó: “Je tikoón kjo̱a̱kitii̱ Moisee̱ ko̱jo ni xi kats'én'indó já chji̱ni̱e̱'e̱én Néná, ¡Ngatint'ié'eén ni xi ít'a kui jaá!”
S'e̱ bi katsó nguiní kui nda̱ cho̱o̱n: “Jmí na̱'mi Abraa̱m, tanga tsi tjín xta̱ xi je k'ien xi ko̱e̱je̱koo̱n kui jaá, sa̱'ínk'oyá yojoo̱ kjo̱a̱a̱ ni xi ndajín kji'i xi ndyi̱ts'en.”
Tanga bi katsó Abraa̱m: “Tsi nt'iéjiín kjo̱a̱kiti xi ít'a Moisee̱ ko̱jo ni xi kats'én'indó já chji̱ni̱e̱'e̱én Néná, ti bo̱a̱ ti ts'én nde s'i̱jinjiín nga tjín xta̱ xi je k'ien xi kjo̱a̱'á'yaá.”
S'e̱ Kjisoo̱ bi katsoó nga tsíchji̱a̱jo xta̱ tsi̱'e̱:
Achichí ni'in kji'i nga jmíjín xi stinguí kjo̱a̱a̱ nga ngo jé sa̱'ín, ¡tanga ni̱ma̱ xó xi sa̱'ín ngo ni tsi̱'e̱ nga kje̱'e xi sa̱'ínjé!
Tasá ngo ndi̱jo̱ je ngatít'a kjásén, s'e̱ ngat'ajmijin yojoo̱ ngu̱i̱jin ndáchíkoón, ta bo̱a̱jiín tsi ngo ni sa̱'ín tsi̱'e̱ nga ngo kui jakjíndií sa̱'ínjé.
Kuíni nga, ¡chónjnú ngayeje ni xi si̱'ánjnú!
Tsi ngo ṉts'ie sa̱'ín ngo jé, ti'inxchínje̱, kó tsi sa̱'ínk'oyá yojoo̱ nga nguiti bo̱a̱jín sa̱'ín, ti'injetakíi̱n.
Tsi yito ndi̱ya sa̱'ínjé kondra̱ tse̱ nga ngo ni̱xtjii̱n, kó tsi yito ndi̱ya bi ka̱tso̱o̱: “Sa̱'ínk'oyá an yojona, ti'injetakínní”, ti'injetakíi̱n.
Kó já apostroo̱ bi katsoó:
–Ndi̱a̱, tasíke̱jejne̱ tsi̱'e̱ nga 'niú ngase s'i̱jinjne̱.
S'e̱ Kjisoo̱ bi katsó:
–Tsi nde ta chií tsi s'ijinjnú Néná xikó ma ts'en xi̱xi̱ xojmaá mostasa̱, ka̱ma bi k'uinjnúu̱ kui yá sikómoroo̱: “Ngatjoníyá ji, kó ngu̱i̱jin ndáchíkoón ngatamatji̱e̱ ji”. Ku̱i̱nt'ié'énjnú kui yaá.
¿'Yání jún xi tsi ngo moso̱ tikónjnú xi tjits'énxá ngu̱i̱jin jnoo̱ ko̱jo tsi cho̱ ts'énkoón, kó nguije kjoe'eni nga kijits'énxá, bi k'uinjnúu̱: “Titjé, kó tindyint'e ji yamíxaa̱”?
¿A mí tsi tasá bi k'uinjnúu̱: “Ti'indení ni chinie, kó t'índe yojóo kó ti'insenní nga t'íyéní ni xi skjíni̱e̱ an ko̱jo ni xi k'uí an, kó nguije kamána ka̱ma xi̱ni̱ ji ko̱jo s'i̱ ji”?
¿A ko̱e̱'éjnúu̱ ndok'óchji kui mosoo̱ kjo̱a̱a̱ nga je kats'én ni xi ki'mií? Jmí ra xian an.
Kó kji'a nga kijí Kjisoo̱ na̱xi̱ńdá Jerusale̱n kó nga ja'a xtji̱e̱e̱n nangui Samaria̱ ko̱jo nangui Galilea̱.
Nga ts'as'ien ngo ndí nangui, jachókoón tie já xi tjiín chi'in xi ts'enkjátsón tji̱xi̱n yojoná, kó ta kjin kixindyia,
kó 'niú askandáyá nga bi katsoó:
–¡Ji Kjiso̱, Mostro̱, ngatamani̱ma̱a̱ ji̱n!
Nga kamábe Kjisoo̱ kui jaá, bi katsoó:
–Tanguínjnú kó takójnúu̱ yojojnú chiná'mii̱.
Kó tji̱e̱nga ndyi̱fí ngu̱i̱ya ndi̱ya̱á kamátsjiejón nga katjo'óxiín chi'ii̱n.
Kós'e̱ ngo kui jaá, nga kamábe nga je kamándaya, kijí'oyá nguiní nínga tikón Kjisoo̱, kó askandáyá ma nga katsjaá kjo̱a̱je Néná,
kó nga jachókoón Kjisoo̱, a̱sién tikoó, ngaskande nga jachót'aa̱ kje̱n t'ananguii̱ nga katsjaá ndok'óchji, kui nda̱a̱ ki̱a̱ chji̱a̱ni nangui Samaria̱.
S'e̱ Kjisoo̱ bi katsoó kui nda̱a̱:
–¿A tiejín majnú xi kamátsjiejón chi'injnú? ¿Kó xi ngui nijaa̱n ñá síndo?
¿A jmíjín ngase xi kjindibátsjaá kjo̱a̱je Néná, a ta kuí tsi nda̱ xi chji̱a̱ni nangui Samaria̱?
Kó Kjisoo̱ bi katsoó kui nda̱a̱:
–Ti̱sítji̱n, kó t'en 'ne̱, kjo̱a̱s'ijíi̱n xí je ts'axié'aá ji.
Já fariseoo̱ asíyaá Kjisoo̱ kjo̱a̱a̱ kji'ání nga kji̱ndi̱bá ni̱xtjin nga ko̱tíxoma Néná, kó Kjisoo̱ bi katsoó:
–Jmí tsi tsijen ka̱ma kji'a nga ko̱tíxoma Néná,
jmíjín xi bi ka̱tso̱: “K'i̱e̱ tikón”, ko̱jo tsi “ján ján tikón”, nga̱t'a̱ Néná je ts'énbotixómá ngu̱i̱jinjnú.
Kós'e̱ bi katsoó xta̱ tsi̱'e̱:
–Kjo̱chó ngo ni̱xtjin nga ka̱mamejénjnú nga nde ta ngo ni̱xtjin xcha̱jnú ndií nda̱ xi̱'ii̱n, kó xcha̱jínjnú.
Kó tjín xi bi ka̱tso̱jnú: “¡K'i̱e̱ tikón!” Ko̱jo tsi “¡ján ján tikón!” Tanga ngata̱ monguínjínjnú, ti nde ngata̱ monguíntjinguijínjnúu̱.
Nga̱t'a̱ xikó maá nga foa'at'e nga 'na̱ ma ndeskande ngo nga̱nde ngaskande xi ingo nga̱ndee̱ ndi'ak'ajmii̱, bo̱a̱ ma ka̱ma ni̱xtjin nga kjo̱e̱'e ndií nda̱ xi̱'ii̱n.
Tanga tjón ma ra achichí kjo̱a̱ni̱ma̱ kjo̱a̱'atio, kó ngayeje xta̱ xi'bi̱ xi sa̱'ínch'ó.
Kó xikó kamá ni̱xtjin nga kis'ijña Noée̱, bo̱a̱ ma ka̱ma ni̱xtjin nga kjo̱e̱'e ndií nda̱ xi̱'ii̱n.
Xtaa̱ Iskjinie, kats'e, ixán, ko̱jo kats'énkixan xkjín, ngaskande nga Noée̱ ts'as'ien ngu̱i̱ya tjotso jee̱, s'e̱ kjindibá stsé 'niuú kó kats'énkjié ngayeje xtaa̱.
Ti bo̱a̱ ti ka̱ma xikó kamá ni̱xtjin nga kis'ijña Lo̱t, xtaa̱ iskjinie, kats'e, ts'atsie, atíñá, ítji̱e̱ ko̱jo kats'énda ndi'a,
tanga ni̱xtjin nga jatjo Lo̱t na̱xi̱ńdá Sodoma̱, ixó ndi'í ko̱jo asufre̱ ndi'ak'ajmii̱ kó kats'énkjié ngayeje xtaa̱.
Bo̱a̱ ma ka̱ma nga ko̱kó yojoo̱ ndií nda̱ xi̱'ii̱n.
Kui ni̱xtjin ján, xi tikón nk'aa̱ ndi'aa̱, kós'e̱ nii̱ ngu̱i̱ya ndi'aa̱ ndyi̱a̱ ngata̱ fotjajénjín tsi̱'e̱ nga skíbé, kó xi ngu̱i̱jin jnoo̱ tso'bá, ngata̱ fí'oyájín.
Ngatja'átsjienjnú ni xi kamaá chjo̱ón Lo̱t.
Xiyájnú'un jún nga kui ni̱xtji̱e̱e̱n tsi jó xta̱ xi kjiyojo ngo nga̱són ṉcha̱n, ngo konguínjo̱, s'e̱ ngo k'uijñá.
Tsi jó ínchjín xi nijan k'ó, ngo konguínjo̱, s'e̱ ngo k'uijñá.
Tsi jó já ndyi̱ts'enxá ngu̱i̱jin jnoo̱, ngo konguínjo̱, s'e̱ ngo k'uijñá.
Kó bi katsó xta̱a̱ Kjisoo̱:
–¿Ñání nga bo̱a̱ ka̱ma Ndi̱a̱?
S'e̱ Kjisoo̱ bi katsó:
–Nínga tikón yojo k'iee̱n, ki̱a̱ ka̱matikó ríkieé.
Kjisoo̱ íni̱jmi̱í kui énkjiín xtaa̱, kjo̱a̱a̱ nga chjiénga ku̱i̱chji̱a̱a̱ Néná ngatsjé ni̱xtjin, kó nga ko̱yayajín,
bi katsoó:
–Ngo na̱xi̱ńdá kis'ijña ngo ne ndi'amasien xi katsakjónjín Néná, kó kamábendikónjín xtaa̱.
Kó ngo xta̱chjón k'án xi je k'ien xi̱'ii̱n kis'ijña ti kui na̱xi̱ńdaá, kui xta̱chjo̱ón ngotjón ngotjón kijíkoón kui ne ndi'amasiee̱n nga bi katsoó: “Kixi̱ ti'insenní kjo̱a̱a̱ kjo̱a̱xti xi tjínna an ko̱jo kondra̱na.”
Kó kjín ni̱xtjin nga kamámejénjiín kui ne ndi'amasiee̱n nga kats'énseén, tanga tichaa̱n bi ts'én yíjin kon: “Nda tsi tsakjonjín an Néná, kó ti bendikónjín an xtaa̱,
tanga, kui xta̱chjo̱ón tjíts'énxtína, tasá kixi̱ sa̱'insée̱n, nga̱t'a̱ tsi ngotjón ngotjón kji̱ndi̱bákónna, tichaa̱n sa̱'ínxtindana.”
Kó bi katsó Ndi̱a̱a̱:
–Nda'yájnú ni xi katsó ne ndi'amasiee̱n xi kixi̱jiín.
¿Kó Néná a kixi̱jín ts'en sa̱'ínseén xta̱ xi je ja'ájin xi nga jñó ko̱jo nga ni̱xtji̱e̱n ndyi̱chji̱a̱a̱ kui? ¿A sa̱'ínk'andíyarií nga ko̱síko̱jo kui xtaa̱?
Xiyájnú'un nga Néná tsá ko̱jo kixi̱ ts'én sa̱'ínseén xtaa̱. Tanga nga kjo̱e̱'e nguiní ndií nda̱ xi̱'ii̱n, ¿a sa̱kórií kjo̱a̱s'ijin k'i̱e̱ t'ananguii̱?
Ngo ndi̱ya, Kjisoo̱ tsíchji̱a̱jo kui énkjiín xta̱ xi ti kuí xí s'ijii̱n nga kixi̱ síndo nguindyi̱ko̱n Néná kó ts'ench'ó xta̱ xi ngasee̱, kó bi katsó nga tsíchji̱a̱jo kui énkjiín:
–Jó já kijí na̱ngo̱xi̱i̱ nga tsíchji̱a̱a̱ Néná, ngo xi nda̱ fariseo̱ kó ngo xi nda̱ xi foa'á'yá to̱n xi machjítjé ni.
Nda̱ fariseoo̱, kasasien kixi̱, kó bi katsó nga tsíchji̱a̱a̱ Néná: “Na̱'mi, tsjáa ndok'óchji nga̱t'a̱ an jmí tsi bo̱a̱ ko̱n an xikoó xta̱ xi ngasee̱ nga chejé, nga kixi̱jín, nga ndyi̱ts'ent'aa̱ kjo̱a̱ xkjín, ti nde bo̱a̱jín kon an xikoó kui nda̱ xi foa'á'yá to̱n xi machjítjé nii̱,
jó ndi̱ya ts'enkja'a an kjindiá yojona nga ngo xomana̱, kó tsja an tie nga úchán to̱n xi ts'en an.”
Tanga nda̱ xi foa'á'yá to̱n xi machjítjé nii̱, kjin kis'ijña, nde kamámejénjiín askotsijen ndi'ak'ajmi ján, kó ta soboá tji̱ngo̱ ye'eé ni̱se̱e̱n nga bi katsoó Néná: “Na̱'mi, ngatamani̱ma̱a̱ an, nga̱t'a̱ xta̱ jé an.”
Xiyájnú'un nga kji'a nga jachó ndi'aa̱ kui nda̱ xi foa'á'yá to̱n xi machjítjé nii̱, je kixi̱ tikón nguindyi̱ko̱n Néná ta bo̱a̱jiín nda̱ xi ingoo̱, nga̱t'a̱ ta̱'yaní xi je k'o̱xié yojoo̱, ni̱ma̱kjo̱a̱ si̱'anjo̱, kó xi ni̱ma̱kjo̱a̱ k'o̱xié yojoo̱, kuí xí je ko̱'na̱xié.
Jachóchinií Kjisoo̱ jakjíndí xi̱xi̱, tsi̱'e̱ nga sa̱'ínjo̱, tanga xta̱ tsi̱'e̱ kats'énxchánjo̱ xta̱ xi jachójo̱ kui jakjíndií.
Kó Kjisoo̱ tsíchji̱a̱a̱ xta̱a̱ kó bi katsoó:
–Te'éndiéjnúu̱ kui jakjíndií nga kjo̱e̱'ekónna, kó ngata̱ 'bíchjájínjnúu̱, nga̱t'a̱ nínga botíxomaa̱ Néná kuí xí ka̱ma k'o̱s'ien kui xi xikoó kui jakjíndií.
Ja̱koxi̱ ni xi xianjnú'un, nga xi k'o̱s'ienjín nínga botixómá Néná xikoó ngo nda̱chí, ka̱majín k'o̱s'ien.
Kó ngo nda̱ nguito̱ko̱ bi katsó nga asíyaá Kjisoo̱:
–Ji Mostro̱ nda, ¿mí ni xi sa̱'in an tsi̱'e̱ nga sa̱kóna kjo̱a̱mindyion ngatsjé ni̱xtjii̱n?
–¿Mí kjo̱a̱a̱ nga nda sení? Ta'yajín xi nda, ta ngototo Néná.
Je ye ji kjo̱a̱botíxomaa̱ Néná xi bi tsoó: “Ka̱majín si̱'int'ée̱ kjo̱a̱ chjóo̱n, ka̱majín si̱'ink'in ji xta̱, ka̱majín si̱'inchejé, ka̱majín k'uindíséta'in ji ngo xta̱, che̱ndikín jí na̱'míi̱ ko̱jo na̱áa̱.”
S'e̱ bi katsó kui nda̱a̱:
–Ngayeje kui nii̱ je kats'enkjatjosón an ndeskande koó nga nda̱chí an.
Nga tsint'ié Kjisoo̱ kui nii̱, bi katsó:
–Ingo ni chajaa̱: tatíñí ngayeje ni xi tjiín, kó too̱n kui nii̱ xta̱ ni̱ma̱a̱ te'ée̱, kó bo̱a̱ tsi ts'én nga k'uieé ngo kjo̱a̱cho̱n ndi'ak'ajmi ján, s'e̱ ndibétji̱nguiní nguijee̱.
Kós'e̱ kui nda̱a̱ nga tsint'ié kuí nii̱, achichí ndasen kamaá, nga̱t'a̱ achichí cho̱n kamá.
Nga kamábe Kjisoo̱ nga ndasen kis'ijña kui nda̱a̱, bi katsó:
–¡Achichí ni'in kji'i nga xta̱ xi tsie kjo̱a̱cho̱n tjiín nga k'o̱s'ien nínga botíxomaa̱ Néná!
Nga̱t'a̱ tasá ni'ínjín kji'i nga ngo cho̱ to'o yits'en kjo̱a̱'aya tixa̱a̱ ngo ṉdo, ta bo̱a̱jiín nga ngo nda̱ cho̱n k'o̱s'ien nínga botíxomaa̱ Néná.
Kó xta̱ xi tsint'ié kui nii̱ bi katsó:
–Ja̱, ¿'yání xi kjo̱tjo'a tsobo̱a̱?
S'e̱ Kjisoo̱ bi katsó:
–Ni xi ka̱majiín sa̱'ín ngo xta̱, ka̱marií sa̱'ín Néná.
Kós'e̱ bi katsó Peé:
–Ja̱ je ye, nga ji̱n ngayeje ni xi tjínjne̱ ik'íjñámasienjne̱, kó k'i̱e̱ timatji̱nguijne̱ ji.
Kós'e̱ Kjisoo̱ bi katsó:
–Ja̱koxi̱ ni xi xianjnú'un nga jmíjín ngo xta̱ xi íjñá ndi'aa̱, xi xchaá, ṉts'i̱e̱, chjo̱ón ko̱jo ndií, tangat'anii̱ nínga botixómá Néná,
xi sa̱kójiín tsie ngase ni kui nga̱sondie xi'bi̱ kó nga nga̱sondie xi s'e̱ ndibaá sa̱ko̱ó kjo̱a̱mindyion ngatsjé ni̱xtjii̱n.
S'e̱ Kjisoo̱ tsíchji̱a̱jot'axín já xí tiejoó, kó bi katsoó:
–Tsitsíjenjnúu̱ nga k'i̱e̱ ndyi̱monguín nijínguí xtji̱e̱e̱n na̱xi̱ńdá Jerusale̱n, kó kjo̱tjosón ngayeje ni xi kats'én'indó já chji̱ni̱e̱'e̱én Néná kjo̱a̱a̱ ndií nda̱ xi̱'ii̱n.
Nga̱t'a̱ si̱'ank'as'ien ngu̱i̱ya tsja xta̱ xi judío̱jín, kó ko̱jno̱cha, ch'o k'uiín ko̱jo ko̱titiajón.
Kó nguije kjoaá, si̱'ank'ien, tanga xi ma ján ni̱xtjin kjo̱a̱'á'yaá.
Kó kui jaá nde chií kamákjínjiín kui nii̱. Akja'maa̱ kui eén, kó kamákjínjiín ni xi ki'mií.
Nguije makjachó ma Kjisoo̱ na̱xi̱ńdá Jeriko̱, ngo nda̱ ti̱ka̱ tikóndo t'a ndi̱ya̱á nga ts'énmí'á to̱nchji̱e̱.
Kó nga tsint'ié nga xta̱ kjiín xi ndyi̱foa'a, asíyá mí ni xi kjima.
Kó ki'míyaá nga Kjisoo̱ nda̱ Nasare̱t xi kjoa'aa̱.
Kós'e̱ nda̱ ti̱ka̱a̱ bi katsó nga askandáyá:
–¡Kjiso̱, ji xi xta̱ tji̱e̱e̱ Ndabii̱ ji, ngatamani̱ma̱a̱ an!
–¡Xta̱ tji̱e̱e̱ Ndabi̱, ngatamani̱ma̱a̱ an!
Kós'e̱ Kjisoo̱ kasasien kó tsí'á tsi̱'e̱ nga kjo̱chóchinií nda̱ ti̱ka̱a̱, kó nguije jachó, bi katsoó Kjisoo̱:
–¿Mí ni xi mejeén nga sa̱'ii̱n?
Kó nda̱ ti̱ka̱a̱ bi katsó:
–Ndi̱a̱, mejénna nga ka̱matsijenna.
Kó Kjisoo̱ bi katsoó:
–Ngatamatsijeen. Kjo̱a̱s'ijíi̱n xi je ts'axié'aá ji.
Ti kji'a kamátsijen nguinií nda̱ ti̱ka̱a̱, kó kijítji̱nguii̱ nga katsjaá kjo̱a̱je Néná, kó ngayeje xta̱ na̱xi̱ńdá xi kamábe kui nii̱, kats'éntsjaá Néná.
Kjisoo̱ jachó na̱xi̱ńdá Jeriko̱ kó nga ja'ajin kui na̱xi̱ńdaá.
Ki̱a̱ kis'ijña ngo nda̱ cho̱n xi 'mí Sakeo̱, kó nguito̱ko̱o̱ já xí foa'á'yá to̱n xi machjítjé ni kamá kui nda̱a̱,
kó Sakeoo̱ kamámejeén kamábe 'yání xi Kjisoo̱, tanga kamájiín nga̱t'a̱ achichí xta̱ xi tjín, kó kato kamá kui nda̱a̱.
Kó tsanga ma kijítjón nínga kjo̱a̱'a Kjisoo̱, s'e̱ kijíkijin ngo yá sikómoro̱ tsi̱'e̱ nga sku̱i̱e̱.
Nga ja'a Kjisoo̱ kui ngu̱i̱ndiee̱, askotsijen nk'a ján, kó bi katsoó kui nda̱a̱:
–Sakeo̱, tsá titjaje̱n, nga̱t'a̱ chjiénga ndi'áa̱ kjojña an ngot'e̱.
Kó achichí tsá jatjajen, kó 'niú tsja kamaá nga Kjisoo̱ kis'ijña ndi'aa̱.
Kó nga kamábe, ngayeje xtaa̱, bi katsoó xkjín: ndi'aa̱ ngo nda̱ jé k'uijñá.
Kós'e̱ Sakeoo̱ kasasien kixi̱, kó bi katsoó Ndi̱a̱a̱:
–Ngot'e̱ 'ne̱ Ndi̱a̱, masien ni xi tjínna tsjáa̱ ngayeje xta̱ ni̱ma̱a̱, kó tsi tjín ka'a xta̱ xi kats'enchejée̱, nijún bo̱a̱ kji'i tsja'oyá nguiñáa̱.
S'e̱ Kjisoo̱ bi katsó:
–Ngot'e̱ je jatjo'a xtaa̱ kui ndi'aa̱, nga̱t'a̱ ti xta̱ tji̱e̱e̱ Abraa̱m xi'bi̱.
Nga̱t'a̱ ndií nda̱ xi̱'ii̱n je'ek'axié'á xta̱ xi je ndi̱ya kichajá tjimá.
Nguije tsint'ié kui eén xtaa̱, Kjisoo̱ katsáyá kui énkjiín, nga̱t'a̱ je tikón tiña na̱xi̱ńdá Jerusale̱n, kó kui jaá kats'énkjó nga Néná je ko̱tíxoma tji̱'ni̱u̱.
S'e̱ Kjisoo̱ bi katsó:
–Ngo ndií ngo nda̱ cho̱n kijí ngo na̱xi̱ńdá xi achichí kjin tsi̱'e̱ nga ki̱a̱ si̱'an re nga ko̱tíxomaa̱ ngo ngu̱i̱ndie, s'e̱ kjo̱e̱'e̱'óyá nguiní.
Kuíni nga kui nda̱a̱ tsíchji̱a̱a̱ tie já mosoo̱ kó katsjaá to̱n, nga bi katsoó: “Ti'anxájo̱jnú kui too̱n, ngaskande nga kjoé'e̱ nguiní an.”
Tanga xta̱ xi chji̱a̱ni kui na̱xi̱ńdaá ch'o kamaá kui nda̱a̱, kó katsanguiyaa̱ xta̱xchá xi bi katsoó: “Mejénjínjne̱ nga kui nda̱a̱ ko̱tíxomajne̱.”
Kó nguije je'e nguiní kui nda̱a̱ nguije re kamá, katsanguiyakja'á kui já moso̱ xi katsjaá to̱n tsi̱'e̱ nga sku̱i̱e̱ kóts'en kini'ánxájo̱ too̱n.
Jachó nda̱ xi tjoón kó bi katsoó: “Ndi̱a̱, to̱n xi katse'éní kats'énxájo̱ an kó tie bo̱a̱ kji'i askjasón ngase.”
Kó bi katsó nda̱ ree̱: “Nda kini'ín, moso̱ nda, kjo̱a̱a̱ nga chiboa to̱n xi kamá'niátakón ji nga kichíi̱n, tie na̱xi̱ńdá ko̱tixomée̱.”
Kó ti bi ti katsoó kui nda̱a̱: “Ti ún na̱xi̱ńdá ko̱tixomée̱ ji nga.”
Kó jachókoón xi ingo mosoo̱, kó bi katsoó: “Ndi̱a̱, k'i̱e̱ tikón tóon, ngo poño ixtie an kó ja'atjó an,
nga̱t'a̱ katsakjonñaa̱ ji, kjo̱a̱a̱ nga be an nga tanisién tajá ji, nga̱t'a̱ chjábe ji ni xi jmí tsi ji ik'íjñí, kó ch'iji̱n ji ni xi jijín ik'ítji̱e̱.”
Kós'e̱ bi katsó kui nda̱ ree̱: “Moso̱ xi ndajín ji, ti kuii̱ ndso̱'boe xi kotijéñaá. Tsi ja̱ bo̱a̱ je ye nga tajá an, nga kjíbé an ni xi ijñajín an, ko̱jo nga 'boje̱n an ni xi itji̱e̱jín an,
kós'e̱, ja̱ ¿kó mí kjo̱a̱a̱ nga banko̱jín ik'íjñí to̱nna, tsi̱'e̱ nga kji'a nga kjoé'e̱ nguiñá an kjoa'achjí an ndyi̱ko̱n?”
Kó kui nda̱ ree̱ bi katsoó xta̱ xi síndo ki̱a̱a̱: “Chje̱'éxínjnúu̱ too̱n kui nda̱a̱, kó xi je tie kamá tsi̱'e̱ kui te'éjnúu̱.”
S'e̱ bi katsó kui jaá: “Ndi̱a̱, tanga kui nda̱a̱ je tie bo̱a̱ kji'i ma tsi̱'e̱.”
Tanga bi katsó nda̱ ree̱: “An xiyájnú'un nga ngayeje xi tjiín, ko̱e̱'eé, tanga xi jmíjiín, ngaskande ni xi tjiín xi chje̱'éxiín.
Kó kui xta̱ xi kondra̱na xi kamámejénjiín nga re ka̱ma an, ndibájo̱jnú'un k'i̱e̱e̱ kó nguindyikón an tichásenjnú nga si̱'ank'iénjnú.”
Kó nguije tsíchji̱a̱ kui nii̱, Kjisoo̱ kijítjoón xtaa̱ na̱xi̱ńdá Jerusale̱n.
Kó nguije makjachó ma ngo nangui xi 'mí Betfaje̱ ko̱jo Betania̱, ki̱a̱ t'a tji̱ngu̱i̱ nínga tjín yá oliboo̱, katsanguiya jó xta̱ tsi̱'e̱,
xi bi katsoó:
–Tanguínjnú kui ndí nangui xi tikón kje̱e̱n, kó nguije ku̱i̱tjás'i̱e̱njnú kui ngu̱i̱ndiee̱, ki̱a̱ sa̱kójnú ngo ndí bórró xi nde kji̱e̱ ngo xi 'bíjñasoón, chjándojnú kó ndibájo̱jnú'un k'i̱e̱e̱.
Kó tsi tjín xi bi ka̱tso̱jnú nga ko̱síyajnú: ¿Ánní nga ndyi̱chjándojnú? Bi t'ínjnúu̱ jún: Kjo̱a̱a̱ nga Ndi̱a̱a̱ xí chjieén.
S'e̱ kijí kui jaá kó kasakoo̱ bórroó xikó ki'mií.
Kó nguije ndyi̱kjíndó bórroó, xi tsi̱'e̱ choo̱ bi katsoó:
–¿Ánní nga ndyi̱chjándojnú bórroó?
Kós'e̱ bi katsó kui jaá:
–Kjo̱a̱a̱ nga Ndi̱a̱a̱ xí chjieén.
Kó tsanguínjoo̱ Kjisoo̱, kó nguije ísoón ṉjñoo̱ bórroó, kini'ánk'íjñasón Kjisoo̱.
Tji̱e̱nga ndyi̱fí, ngayeje xtaa̱ yítie ṉjñoo̱ ngu̱i̱ya ndi̱ya̱á.
Kó nguije makjachó tiña xtji̱e̱e̱n nga fíjaya nínga tikón tji̱ngu̱i̱ nínga tjín yá oliboo̱, ngayeje xta̱ tsi̱'e̱ Kjisoo̱ tsja kamaá kó íts'i̱yanii̱ nga kats'éntsjaá Néná kjo̱a̱a̱ ngayeje kjo̱a̱ndikón xi je kamábe,
bi katsó nga askandáyá:
–¡Ngatama chikonñé nda re xi kjindibáni ngajoo̱ Ndi̱a̱ná, xió ngatja'bé ndi'ak'ajmii̱, kó ngat'ieé kjo̱a̱je Néná nk'a ján!
Kó ngu̱i̱jii̱n xta̱ tsi̱'e̱ kis'iṉtso̱ma já fariseo̱ xi bi katsoó Kjisoo̱:
–Mostro̱, ti'inxchínje̱ xtaa̱ ánní nga bo̱a̱ ndyi̱tsó kon.
Kó Kjisoo̱ bi katsoó kui xtaa̱:
–Bi xianjnú'un jún, tsi xió k'uíndo kui xtaa̱, ndi̱jo̱o̱ xí ska̱ndáya.
Kó nguije makjachó tiña na̱xi̱ńdá Jerusale̱n, nga askotsijen Kjisoo̱, askandá kjo̱a̱a̱ kui na̱xi̱ńdaá,
–¡Tsi yera ji nda tsi ta kuí tsi ni̱xtjii̱n, ni xi tsja̱á kjo̱a̱xió! Tanga ngot'e̱ tji'márií ndyikin kui nii̱.
Nga̱t'a̱, s'e̱ ndibaá ni̱xtjin xi ndajín, kji'a nga kondra̱ tse̱ skinínk'á nga ngo foa'atjiyajoo̱n ji ngo xó xi ku̱i̱'íchjá'yaá, kó ngayeje ngu̱i̱ndie nga skjánjoo̱,
kó k'o̱jmii̱ ji ko̱jo ndíi̱ ngu̱i̱yaa̱ xó xi tjichjá'yáni ji, kó nde ngojín ndi̱jo̱ ku̱i̱'índo xi s'i̱ndosoón xkjín, nga̱t'a̱ kamáyejín ji ni̱xtjin nga je'ekoón Néná.
Kó nga jachó Kjisoo̱ ndi̱tsen na̱ngo̱xi̱i̱, íts'i̱yanii̱ nga tsangatji̱nguii̱ ngayeje xta̱ xi ndyi̱botiñá ko̱jo xi ndyi̱'botsie ni,
kó bi katsoó:
–Je kjit'a xo̱jo̱n eén Néná nínga bi tsoó: “Ndi'ana, ndi'a nínga ku̱i̱chji̱a̱a̱ Néná ngayeje xta̱ k'uiín, tanga jún ndo̱bo̱a̱a̱ chejé je kini'ánjnú.”
Kó ndyiojón ndyiojón akóyá Kjisoo̱ ndi̱tsee̱n na̱ngo̱xi̱i̱, tanga já nguito̱ko̱o̱ chiná'mii̱, já chji̱ni̱e̱kjo̱a̱kitii̱ ko̱jo já nguito̱ko̱o̱ na̱xi̱ńdaá kamámejeén kats'énk'ién Kjisoo̱.
Kó kasakondiéjiín kóts'én sa̱'ínk'ién, nga̱t'a̱ ngayeje xta̱ na̱xi̱ńdaá tsint'ié ndá ndaá ni xi tsíchji̱a̱.
Kó ngo ndi̱ya nga Kjisoo̱ akóyaá ko̱jo íni̱jmi̱í éntjatsi̱e̱e̱ Néná xta̱ na̱xi̱ńdaá ndi̱tsen na̱ngo̱xi̱i̱, jachókón tiñaa̱ já nguito̱ko̱o̱ chiná'mii̱, já chji̱ni̱e̱kjo̱a̱kitii̱, ko̱jo já xchá nguito̱ko̱o̱ na̱xi̱ńdaá,
kó bi katsoó nga tsíchji̱a̱jo:
–T'íyéjne̱, ¿mí xá xi tjiín nga kui nii̱ ni'ín ji, axa̱, 'yá xí katsjaá kui xaá?
S'e̱ Kjisoo̱ bi katsoó:
–Ti bo̱a̱ ti ts'én ngo ni kosíyajnú'un kó t'íyajnú'un:
¿'Yá xi katsanguiya Jua Bautistaa̱ nga atíndá xtaa̱? ¿A Néná axa̱ xtaa̱?
Kós'e̱ kui jaá íts'i̱yanii̱ nga bi katsoó xkjín:
–Tsi Néná xí katsanguiya tsi k'uíi̱n, kó: “Ánní nga kis'ijinjínjnú”, ka̱tso̱ná.
Kó tsi xtaa̱ xí katsanguiya tsi k'uíi̱n, ngayeje xtaa̱ ndi̱jo̱ k'o̱yaná, nga̱t'a̱ ngayejee̱ nga s'ijii̱n nga Jua Bautistaa̱ nda̱ chji̱ni̱e̱'e̱én Néná boá.
Kó bi katsó kui jaá:
–Yajínjne̱ 'yá xi katsanguiya.
Kós'e̱ Kjisoo̱ bi katsó:
–Ja̱ ti xiyájínjnú'un mí xá xí tjínna nga ts'en an kui nii̱ nga.
Kós'e̱ Kjisoo̱ íts'i̱yanii̱ nga katsáyaá kui xta̱ na̱xi̱ńdaá kui énkjín xi bi tsoó:
–Ngo nda̱ íjñanda ngo jno̱ nínga maxchá tostsi̱je, kó katsjá chjínanguií já xí ts'én kuí xaá, s'e̱ kjin kijí kó tsie ts'andíyaá.
Kó nga jachó ni̱xtjii̱n nga je kamáxchá kuí too̱, katsanguiya mosoo̱ kui nda̱a̱ nínga síndo já xi katsjaá chjínanguí jno̱ tostsi̱je̱é, tsi̱'e̱ nga ko̱kjángá kó sa̱'ínk'as'iee̱n kui to xi tsoboaá nda̱ xi tsi̱'e̱ kui ngu̱i̱ndiee̱, tanga kui já xí ndyi̱ts'enxájin kui ngu̱i̱ndiee̱ kats'énkijen'on kui mosoo̱, kó jmí ni íyatsjajín.
Kó katsanguiya nguiní ingo moso̱, tanga ti ik'ié nguinií, ch'o ki'mií, kó ti jmí ni ik'íyatsjajín nguiní.
Kó ti katsanguiya nguiní xi ma ján mosoo̱, kó kui jaá ti kats'én'ón nguinií, s'e̱ ts'axié kui ngu̱i̱ndiee̱.
Kós'e̱ bi katsó ndi̱a̱ xi tsi̱'e̱ kui ngu̱i̱ndiee̱: “¿Mí xi sa̱'in an? Tasá ndí tjóna sanguiya an, tsi ta'aní nga kji'a nga sku̱i̱e̱, sku̱i̱e̱ndíkón ndína kui jaá.”
Tanga nga kamábe já xí ndyi̱ts'enxájin kui ngu̱i̱ndiee̱, bi katsoó xkjín: “Kuí xi'bi̱ xi tsi̱'e̱ ka̱ma ngayeje kui ngu̱i̱ndiee̱, tasá si̱'ank'ién, ki̱a̱ ka̱maa̱ nga tsa̱ñá ka̱ma ngayeje kui nii̱.”
Kó kats'énk'ién ndií ndi̱a̱ xi tsi̱'e̱ kui ngu̱i̱ndiee̱, s'e̱ ts'axié nínga tjitji̱e̱ tostsi̱je̱é.
–¿Kó mí xi sa̱'ín ndi̱a̱ xi tsi̱'e̱ kui jno̱ tostsi̱je̱é?
Ja̱ kji̱ndi̱bá kó sa̱'ínkjié ngayeje já xí ndyi̱ts'enxájin kui ngu̱i̱ndiee̱, kós'e̱ kje̱'e xi tsja̱á kui ngu̱i̱ndiee̱.
Nga tsint'ié kui nii̱ kui xtaa̱, bi katsó:
–¡Néná xín ngats'énkja'aná kui nii̱!
Kjisoo̱ askotsijen ndá ndaá xtaa̱, s'e̱ bi katsó:
–¿Mí xi mejeén tsó ni xi bi tsó xi tjít'a xo̱jo̱o̱n:
Ndi̱jo̱ xi kats'énch'ó já chji̱ni̱e̱xo̱ó,
kuí xí ndi̱jo̱ nga'niuú ndi'aa̱ kamá?
Ngayeje xta̱ xi k'o̱kasón kui ndi̱jo̱o̱ ka̱ma xi̱, kó tsi tjín xi k'o̱kanieé kui ndi̱jo̱o̱ ka̱ma ndso̱ko̱a̱n.
Kó já chji̱ni̱e̱kjo̱a̱kitii̱ ko̱jo já nguito̱ko̱o̱ chiná'mii̱, kamámejeén nga ti kui chi̱bo̱a̱ stso̱bo̱a̱ Kjisoo̱, nga̱t'a̱ kamákjiín nga kui énkjiín tangat'anii̱ kuí nga kandokjo̱a̱, tanga katsakjónní xta̱ na̱xi̱ńdaá.
Kó kananguiyachoo̱n xta̱ xi askondá xi tix'i̱a̱n xta̱ kixi̱ sa̱'ín yojoo̱, tsi̱'e̱ nga ku̱i̱nt'ie ngo én xi ndajín xi ka̱tso̱, kó bo̱a̱ ts'én sa̱'ínk'as'ien Kjisoo̱ ngu̱i̱ya nga'niuú ko̱jo xaá nda̱ xi xtitjoón kui ngu̱i̱ndiee̱.
Kó bi ki'mií nga akasíyaá:
–Mostro̱, je yajne̱ nga kixi̱ ni xi se ko̱jo ni xi bokoyé ji, ko̱jo nga jmí tsi skján ni'ínje̱ xtaa̱, nga tasá ja̱koxi̱i̱ ndi̱ya xi tsi̱'e̱ Néná xi tibokoyé ji.
¿A tsjandié kjo̱a̱kitii̱, axa̱ tsjandiéjín nga k'uíchjíjne̱ to̱n xi machjítjé ni nda̱ xtitjón xi 'mí Sesaa̱?
Tanga Kjisoo̱ kamákjiín kjo̱a̱mañaa̱ kui jaá, s'e̱ bi katsoó:
–¿Ánní nga an ndyi̱chjat'ayákónjnú'un?
Takójnú'un ngo to̱n xi chji̱a̱ni Roma̱. ¿'Yá xi tsi̱'e̱ kui a̱sién ko̱jo kui ja'én xí kjit'a kui too̱n?
Kó bi katsó kui jaá:
–Tsi̱'e̱ nda̱ xtitjón xi 'mí Sesaa̱ boá.
Kós'e̱ Kjisoo̱ bi katsó:
–Ja̱ te'éjnúu̱ nda̱ xtitjón xi 'mí Sesaa̱ ni xi tsi̱'e̱ nda̱ xtitjoón, kó ni xi tsi̱'e̱ Néná, Néná te'éjnúu̱.
Kó nde kamájiín kui jaá nga tsint'ieé Kjisoo̱ nga tsíchji̱a̱ ngo én xi ndajín tsó nguindyi̱ko̱n xtaa̱, tasá achichí kijíndikoón kjo̱a̱a̱ ni xi katsó, kó xió kis'iṉdo.
Kós'e̱ jachókón tiñaa̱ já saduseo̱ xi tsó nga nguiti foa'á'yájín xoó xta̱ xi je jesoón, bi katsó nga asíyaá:
–Ji Mostro̱, Moisee̱ ít'aná ngo xo̱jo̱n xi bi tsó: tsi ngo nda̱ ko̱ya xi tjiín chjoón kó tsi jmí ndíjiín, ṉts'i̱e̱ kui nda̱a̱ chjiénga kuí ku̱i̱xanjo̱ kui xta̱chjo̱ón tsi̱'e̱ nga xcha̱jajín tji̱e̱e̱ ṉts'i̱e̱ xi k'iee̱n.
Ngo ndi̱ya kis'iṉdo yito já xi ta ngo ṉts'i̱e̱ kamá, nda̱ xi tjoón ixánjo̱ chjo̱ón, kó k'ien kui nda̱a̱, kó jmí ndí kis'iejiín.
Kó ṉts'ie xi ma joó ixánjo̱ kui xta̱chjo̱ón, kó ti k'ien nguiní kui nda̱a̱, kó ti jmí ndí kis'iejiín nga.
Nda̱ xi ma jaán ixánjo̱ nguiní kui xta̱chjo̱ón, kó ti bo̱a̱ ti kamaá nga. Kó nga yito kui jaá nga jesón kó nde ngojín xi kis'iee̱ ndí.
Nga fet'a k'ien kui xta̱chjo̱ón.
Ni̱xtjin nga kjo̱a̱'á'yaá xta̱ xi je jesoón, ja̱, ¿'yání nga yito kui jaá xi xi̱'ii̱n kui xta̱chjo̱ón ka̱ma, nga̱t'a̱ nga yitoo̱ nga kis'iṉdojo̱?
–Xta̱ xi tjín kui ni̱xtjin xi'bi̱ bixan kó ts'énkixán xkjín,
tanga xta̱ xi sa̱ko̱ó nga k'uíndo kui nga̱sondie xi'ba̱, kó nga kjo̱a̱'á'yaá xta̱ xi je jesoón, ti nde nguiti ku̱i̱xanjín kó ti nde nguiti sa̱'ínkixanjín xkjín,
nguiti ko̱yajín, nga̱t'a̱ xikónií ndítsjiee̱ Néná ka̱ma, kó ndií Néná boá, nga̱t'a̱ kjo̱a̱'á'yá nguinií.
Tanga kjo̱a̱ ngaá tsi foa'á'yá nguinií xta̱ xi je jesoón, ngaskande Moisee̱ akóyá nga katsáyá énkjiín yá sarsaa̱, nga bi tsoó Ndi̱a̱ná, Nee̱ Abraa̱m, Nee̱ Isaa̱ ko̱jo Nee̱ Jako̱b boá.
Nga̱t'a̱ Néná jmí tsi Nee̱ xta̱ xi je jesón, Nee̱ xta̱ xi síndo boá, nga̱t'a̱ tangat'anií Néná nga tindyión nga̱sondiee̱.
Tjín já chji̱ni̱e̱kjo̱a̱kitii̱ xi bi katsó:
–Mostro̱, nda kase.
Kó nguiti ingojín xta̱ xi asíyá ngasee̱ kje̱'e ni.
Kós'e̱ Kjisoo̱ bi katsoó kui xtaa̱:
–¿Kóts'en nga xtaa̱ tsó nga Kristoo̱ xta̱ tji̱e̱e̱ Ndabii̱ xó kjindibáni?
Nga̱t'a̱ ti kuíni Ndabii̱ bi tsó nínga ít'a xo̱jo̱n Salmoo̱:
Ndi̱a̱ná bi katsoó Ndi̱a̱na:
“Ti̱ndyint'ení nga fojnína nínga botixoma an,
ngaskande nga k'uindo an nguindie ndsa̱ki kondra̱ tse̱.”
Ndabii̱ Ndi̱a̱na katsoó. ¿Ja̱ kóts'en nga xta̱ tji̱e̱e̱ Ndabii̱ kjindibáni Kristoo̱?
Nga tsint'ieé ngayeje xta̱ na̱xi̱ńdaá, Kjisoo̱ bi katsoó xta̱ tsi̱'e̱:
–Chónjnú já chji̱ni̱e̱kjo̱a̱kitii̱, nga̱t'a̱ achichí tsja máa nga 'bítso̱ma nga boajá ṉjño ndio tsjakon, kó tsja máa nga ndikón ts'en ni'ántinde nínga síndo ndi̱tse̱n, kó tsja máa nga 'bíndonié yáxiríe̱ xi tjón síndo ngu̱i̱ya ndi'a nínga ndokjo̱a̱ eén Néná, kó tsja máa nga kui tjón 'bíndo ngu̱i̱ndie xi tjón síndoo̱ yamíxa̱ nínga chinie ṉño̱o̱.
Kui jaá kuí boá xi ts'énchéjeé ni xi tjiín ínchjín k'án xi je k'ien xi̱'ii̱n, kó achichí xó tsi Néná chji̱a̱a̱ 'ne̱ ja̱ma, tsi̱'e̱ nga sku̱i̱e̱ndíkón xtaa̱. Kuí xta̱ xi'ba̱ xi tsie ngase ka̱majeé.
Kjisoo̱ askotsijee̱n xta̱ cho̱n xi indyiá to̱nchji̱e̱e̱ ngu̱i̱ya koxa̱ to̱nchji̱e̱e̱.
Kó ti kamábe ngo xta̱chjón k'án xi je k'ien xi̱'ii̱n xi indyiá ngu̱i̱ya koxa̱ to̱nchji̱e̱e̱ jó ndí to̱n xi chiboa chjií.
Kó Kjisoo̱ bi katsoó xta̱ tsi̱'e̱:
–Ja̱koxi̱ ni xi xianjnú'un nga kui xta̱chjo̱ón k'aán tsie ngase katsjá ta bo̱a̱jiín ngayeje xta̱ xi ngasee̱.
Nga̱t'a̱ ngayeje xta̱ xi ngasee̱ to̱n xi 'bonguii̱ xí indyiá, tanga kui xta̱chjo̱ón indyiá ngayeje to̱n xi skji̱ni̱e̱ ko̱jo xi k'uiní nga k'uijñá nga̱sondie.
Kó tjín xtaa̱ xi tsíchji̱a̱ kjo̱a̱a̱ na̱ngo̱xi̱i̱ nga achichí ndi̱jo̱ tsjakon tjiín ko̱jo nga chji̱e̱ xi katsjá xtaa̱ xi kini'ánchonnii̱, tanga Kjisoo̱ bi katsó:
–Kjo̱a̱a̱ ngayeje ni xi ndyi̱yajnú k'i̱e̱e̱, kjo̱chó ni̱xtjin nga ku̱i̱xo̱ndo ngayejee̱ kó ngaskande nde ngo ndi̱jo̱ k'uíndojín xi s'i̱ṉdosoón xkjín.
Kó bi ki'mií Kjisoo̱:
–Mostro̱, ¿kji'ání nga ka̱ma kui nii̱? ¿Kó mí chi̱bo̱a̱ xi s'i̱jña nguije ma ka̱ma kui nii̱?
Kós'e̱ Kjisoo̱ bi katsó:
–Tsitsíjenjnúu̱ nga jmíjín xi k'o̱ṉcha̱jojnú, nga̱t'a̱ achichí ma xta̱ xi kjo̱e̱'e ngajona xi bi ka̱tso̱: “An boá xi Kristoo̱”, ko̱jo bi ka̱tso̱: “Je kjimatiña ni̱xtjii̱n”, tanga nga kuijín xi monguíntjinguijnú.
Kós'e̱ bi katsó ngase:
–Na̱xi̱ńdaá skjánjo̱ xkjín ko̱jo já ree̱ skjánjo̱ xkjín,
kó k'uié kjo̱a̱ndi̱ko̱n xi 'niú, kjín to̱ko̱ya ngu̱i̱ndie k'uié kjindiá ko̱jo chi'in, achichí ni xi ko̱ndakon k'uié, kó a xi̱xi̱ yi'i chi̱bo̱a̱ xi k'uié ndi'ak'ajmii̱.
Tanga nguindiee̱ nga bo̱a̱ ka̱ma, tjón ma ra ku̱i̱yotjinguijnú ko̱jo ko̱ndo̱bo̱a̱jnú, kó si̱'ank'as'ienjnú ngu̱i̱ya tsja nguito̱ko̱o̱ ndi'a nínga ndokjo̱a̱ eén Néná ko̱jo ko̱nanguís'iénjnú ndo̱bo̱a̱ya, kó konguínjo̱jnú nguindyi̱ko̱n re ko̱jo xtitjón tangat'anii̱ ja'énna.
Kó kui nii̱ xi ka̱ma si̱'ankjiénjnú nga ko̱ndókjo̱a̱jnú kjo̱a̱a̱ an.
T'íjñájnúu̱ ini̱ma̱jnú nga si̱'ankjójínjnú kjo̱a̱a̱ mí ni xi k'uinjnú nga ko̱'na̱xié'ájnú yojojnú,
nga̱t'a̱ ti ánní xi tsja an én ko̱jo kjo̱a̱kjínkón, kó kui eén nde ngojín kondra̱jnú xi sa̱'iín.
Ngaskande xi xchájnú, ṉts'iéjnú, xingu̱i̱jnú, amingo̱jnú sa̱'ínk'as'ienjnú, kó tjín jún xi si̱'ank'iénjnú,
kó ngayeje xtaa̱ sa̱'ínch'ójnú tangat'anii̱ ja'énna.
Tanga nde ngojín tsja̱tokójnú xi xcha̱ja.
'Niú ti̱ndyiajnú tsi̱'e̱ nga kjo̱tjo'ajnú.
Tanga kji'a nga xcha̱jnú nga na̱xi̱ńdá Jerusale̱n je ja'atjiyajoo̱n jajún, ja̱ je yajnú nga je jachó ni̱xtjin nga je si̱'ankjie.
Kós'e̱ kji'a boá nga kui xta̱ xi síndo Judea̱ ngatanga ngu̱i̱jin k'ijñá ján, kó xi síndo ngu̱i̱ya na̱xi̱ńdaá, ngatjatjo, kó xi ngu̱i̱jin k'ijñá ján síndo ngata̱ 'bos'ienjín na̱xi̱ńdaá.
Nga̱t'a̱ ni̱xtjin nga ka̱mangojo boá kui ni̱xtjii̱n, tsi̱'e̱ nga kjo̱tjosón ngayeje ni xi je kjit'a xo̱jo̱o̱n.
¡Ni̱ma̱ xó ndí ínchjín xi ndí ndyi̱ya'a ko̱jo xi ndí ndyi̱ts'enxchá kui ni̱xtjin xi'ba̱! Nga̱t'a̱ achichí kjo̱a̱ni̱ma̱ k'uié kui t'ananguii̱, kó kjo̱a̱xcha̱án Néná k'o̱kanieé kui xta̱ na̱xi̱ńdaá.
Kó tjín xi ki̱cha̱ si̱'ank'ienni, kó tjín xi konguínjo̱'niú ngayeje na̱xi̱ńdá kó xta̱ xi judío̱jiín tsja̱nié tsja̱fe na̱xi̱ńdá Jerusale̱n ngaskande nga kjo̱tjosón ni̱xtjii̱n kui xtaa̱.
Kós'e̱ tjín chi̱bo̱a̱ xi k'uieé ts'ueé, saá ko̱jo ṉñóo, kó k'i̱e̱ t'ananguii̱ boa ka̱maa̱ ngayeje xtaa̱, ta bi ta ka̱maa̱ nga kjo̱ni̱e̱ ko̱jo nga xcha̱ nga'niuú ndáchíkoón,
xtaa̱ ngaskande ko̱yayá ma nga stsa̱kjonní kjo̱a̱a̱ ni ch'o xi ka̱ma nga̱sondiee̱, nga̱t'a̱ kjo̱tsie yeje nga'niú xi tjín ndi'ak'ajmi ján.
Kós'e̱ kji'a boá nga xcha̱ ndií nda̱ xi̱'ii̱n nga ngo ṉdi̱ kji̱ndi̱bájinni kó achichí nga'niú k'uieé ko̱jo tsie kjo̱a̱jee̱ kjindibájo̱.
Kji'a nga ku̱i̱'ítsi̱yani nga ka̱ma ngayeje kui nii̱, ti̱ndyiondajnú, kó chjanínk'ájnú kje̱njnú nga̱t'a̱ kjo̱a̱'naxié'ájnú je tikón tiña.
Kjisoo̱ ti katsáyaá ingo énkjín xi bi tsó:
–Tsitsíjenjnúu̱ yá xi boajaá to igoo̱ ko̱jo yá xi ngasee̱,
kji'a nga ya nga fotjoo̱ xka̱, ti júnní xi je yajnú nga je tikón tiña cho̱ndoboaá.
Ti bo̱a̱ ti ts'én jún, nguije xcha̱jnú nga kjima kui nii̱, ja̱ je yajnú nga ni̱xtjin nga ko̱tíxoma Néná je tikón tiña.
Ja̱koxi̱ ni xi xianjnú'un jún nga kji̱e̱ ko̱yajín xta̱ xi síndo ngot'e̱ tsi tjónjín kjo̱tjosón kui nii̱.
Ndi'ak'ajmii̱ ko̱jo t'ananguii̱ kjo̱a̱'a, tanga énna kjo̱a̱'atiyajín.
Chónjnúu̱ yojojnú kó ngata̱ 'bíjinjínjnú ini̱ma̱jnú, kjo̱a̱xki̱'aá, kjo̱a̱ch'i̱i̱, ko̱jo ni nga̱sondiee̱, nga̱t'a̱ tsi ta bimátji̱e̱n kjo̱chó kui ni̱xtjii̱n,
nga̱t'a̱ bo̱a̱ ka̱ma xikó maá ngo chja̱ya̱ xi k'uijñaá ngayeje xta̱ xi síndo t'ananguii̱.
Ti̱ndyionda síkijíjnú kó ndokjo̱a̱jnúu̱ Néná tsi̱'e̱ nga kjo̱tjo'ajnú yojojnú kjo̱a̱a̱ ngayeje ni xi s'e̱ ka̱maa̱ kó tsi̱'e̱ nga ki̱a̱ kjóchójnú nguindyi̱ko̱n ndií nda̱ xi̱'ii̱n.
Kó ngayeje xta̱ na̱xi̱ńdaá xki̱ nga tajño̱ó jachó ndi̱tsen na̱ngo̱xi̱i̱ nga kijínt'ieé ni xi tsíchji̱a̱a̱ Kjisoo̱.
Nguije makjachó ni̱xtjii̱n s'ueé pan xi jmí nisanjiín, xi 'mí s'ué paskuaa̱.
Já nguito̱ko̱o̱ chiná'mii̱ ko̱jo já chji̱ni̱e̱kjo̱a̱kitii̱ tsangasee̱ kóts'én nga sa̱'ínk'ién Kjisoo̱, tanga katsakjónnií xta̱ na̱xi̱ńdaá.
Kós'e̱ xindajín Satanaa̱ ts'as'ienjin yojoo̱ Judaa̱, ngo nda̱ apostroo̱ Kjisoo̱ xi Iskariote̱ ki'mií nga, kui xi chji̱a̱ni ngo já xí tiejoó.
Kó kijí Judaa̱ kó tsíchji̱a̱jo já nguito̱ko̱o̱ chiná'mii̱ ko̱jo já nguito̱ko̱o̱ jajún xi konda na̱ngo̱xi̱i̱, kó índa kóts'en sa̱'ínk'as'iee̱n Kjisoo̱.
Kó kui jaá achichí tsja kamaá, kó índajo̱ nga to̱n ko̱e̱'eé Judaa̱.
Kó Judaa̱ kats'énjo̱'o, kó tsangasendie kóts'en nga sa̱'ínk'as'ien Kjisoo̱ nga̱xto̱n xta̱ na̱xi̱ńdaá.
Tichaa̱n jachó ni̱xtjin nga chinie pan xi jmí nisan mindyiajiín, kji'a nga chjiénga ni'ánk'ién ngo cho̱tsa̱nga̱ tsi̱'e̱ s'ué paskuaa̱.
Kó Kjisoo̱ katsanguiya Peé ko̱jo Juaa̱ nga bi katsoó:
–Tanguínjnú kó t'íjñandajnú ni xi xi̱ni̱e̱ ñá nga ka̱ma s'ué paskuaa̱.
S'e̱ bi katsó kui jaá:
–¿Ñání mejeén nga k'uijñándajne̱ ni chiniee̱?
S'e̱ Kjisoo̱ bi katsoó kui jaá:
–K'i̱e̱ xiyájnú'un, nga ku̱i̱tjás'i̱e̱njnú na̱xi̱ńdaá ki̱a̱ sa̱kójnú ngo nda̱ xi ts'énya'a ngo nisa ndójoa, kó kui tanguíntjinguíjnúu̱ ngaskande ndi'a nínga k'o̱s'ien,
kó bi t'ínjnúu̱ ndi̱a̱a̱ ndi'aa̱: “Bi tsó nda̱ Mostroo̱ nga bosíyá: ¿Ñá xó tikón ngu̱i̱ndie nínga skji̱ni̱e̱jo ṉño̱ xta̱ tsi̱'e̱ ni̱xtjii̱n s'ué paskuaa̱?”
Kós'e̱ kui nda̱a̱ ko̱kójnú ngo ngu̱i̱ya tiyá nk'aa̱ ngo ndi'a xi je tikónda, ki̱a̱ t'íjñandajnú ni chiniee̱.
Nguije kijí kui jaá, bo̱a̱ ts'én kasakoo̱ xikó katsoó Kjisoo̱, kó ki̱a̱ kats'énda ni chinie tsi̱'e̱ s'ué paskuaa̱.
Kó nga jachó chi̱bo̱a̱, Kjisoo̱ ko̱jo já apostroo̱ kis'iṉdot'a yamíxa̱.
Kó bi katsoó kui jaá:
–Achichí kamámejénna nga skjíni̱e̱jo ngasejnú'un ṉño̱ kui s'ué paskuaa̱ nguindiee̱ nga kjo̱a̱'atio an kjo̱a̱ni̱ma̱.
Nga̱t'a̱ xiyájnú'un nga nguiti skjíni̱e̱jín an ngase ṉño̱ ngaskande nga kjo̱tjosón ni̱xtjin nga ko̱tíxoma Néná.
Kó Kjisoo̱ iskjíbé ngo chi̱tsen, katsjaá ndok'óchji Néná, kó bi katsó:
–Chjábejnú kui nii̱, kó ti'angasónjnú xingu̱i̱jnú,
nga̱t'a̱ xiyájnú'un nga nguiti k'uijín an ndaá tostsi̱je̱é, ngaskande ni̱xtjin nga ko̱tíxoma Néná.
Ti iskjíbé paa̱n nga, katsjaá ndok'óchji Néná, akjángá, nga bi katsó:
–Kuí xi'bi̱ xi yojona, kui xi si̱'ank'ien tangat'anii̱ nga kjo̱tjo'ajnú, ti'ánjnú kui nii̱ tsi̱'e̱ nga kjo̱a̱'átsjienjnú an.
Kó ti bo̱a̱ ti ts'én iskjíbé chi̱tse̱én nguije iskjinie ni chiniee̱, kó bi katsó:
–Kuí xi'bi̱ xi chi̱tsen nínga tji'bínda ngo kjo̱a̱tja̱tsi̱e̱ tsi̱'e̱ Néná ko̱jo jún. Jín xi xtjoón tangat'anií kjo̱a̱ndaa̱ kjín xta̱.
Tanga ngot'e̱, tsja nda̱ xi sa̱'ínk'as'ienna k'i̱e̱ tikónt'ajo̱na yamíxaa̱.
Kó kui jaá íts'i̱yanii̱ nga askjoyájo̱ xkjín 'yá kuií xi sa̱'ín kui nii̱.
S'e̱ kui jaá askjotíjo̱ xkjín kjo̱a̱a̱ 'yá kuií xi nk'a ngase xaá.
Tanga Kjisoo̱ bi katsoó:
–Já re xi botixómaá na̱xi̱ńdaá, tsjandiéjiín xtaa̱ nga taxkiya sa̱'ín ngo ni tsi tsja kjo̱a̱jiín kó jáxaá kui boá xi nda ts'én tsó xtaa̱.
Tanga jún nga bo̱a̱jín ni'ánjnú, tasá xi nk'a xaá chjiénga xikoó tsi ngo xi nguindie xaá sa̱'ín, kó kui xi nguito̱ko̱jnú, chjiénga kuí xi ka̱ma xi sa̱'ínseén xtaa̱.
Nga̱t'a̱, ¿'yání xi nk'a ngase xaá, a xi tikónt'a yamíxaa̱, axa̱ moso̱ xi ts'én'biyá ni chiniee̱? ¿A kuijín xi tikónt'a yamíxaa̱? Tanga k'i̱e̱ tikónjin an ngamasienjnú xikoó ngo moso̱ xi tjíts'ensénjnú.
Tanga jún boá xi ngatsjé ni̱xtjin tindyionjo̱jnú'un nga ja'a an ngayeje kjo̱a̱chjat'ayákón.
Kó kuíni nga an tsjajnú'un nga ko̱tixomajnú, xikó ts'én katsjána Na̱'mina,
tsi̱'e̱ nga xi̱ni̱e̱jnú ko̱jo s'i̱o̱jnú t'a yamíxa̱ kji'a nga kotixoma an, ko̱jo tsi̱'e̱ nga ko̱tixomajnú nga bo̱a̱ k'uinjnú tsi tjiín ko̱jo tsi jmíjiín jé nga tiejó tji̱e̱e̱ xta̱ xi chji̱a̱ni Israe̱l.
Kó Ndi̱a̱a̱ ti bi ti katsoó Peé nga:
–Ximo̱, Ximo̱, xindajín Satanaa̱ tsí'á kjo̱a̱, tsi̱'e̱ ku̱i̱'ítsanieyajnú xikoó to ndso̱ko̱a̱n ṉño̱ nga skít'ayákónjnú.
Tanga an je 'niú tsí'áa̱ Néná tsi̱'e̱ nga s'i̱jin raa̱ an, kó ji, kji'a nga ko̱sikje yojóo, te'énga'níi̱ já ṉts'ie.
Tanga Peé bi katsó:
–Ndi̱a̱, k'i̱e̱ tikónjoo̱ nga tikónda an, kó jmí tsi ta ndo̱bo̱a̱ya tsi nga nijan konguín, ngaskande nda tsi si̱'ank'ienna.
Kó Kjisoo̱ bi katsó:
–Pé, xiyaá nga ngot'e̱ nguindiee̱ nga ska̱ndáya xa̱nda̱ xi̱'ii̱n, ján ndi̱ya je kini'ínkiejín yojóo nga yení.
Kó Kjisoo̱ bi katsoó kui jaá:
–Kji'a nga katsanguiyajnú'un jmí stsato̱n, ko̱jo jmí ni chinie ko̱jo jmí ndié kich'iajínjnú, kó, ¿a tjín ni xi kichajájnú?
–Ta jmíjín ni.
Katsó kui jaá.
S'e̱ bi katsó Kjisoo̱:
–Tanga ngot'e̱ 'ne̱ xi tjiín stsa ko̱jo ni chinie nga kjíbé, kó xi jmíjiín ki̱cha̱ ndojó, ngatatiñá ṉjño xi bót'a nga̱xto̱n, s'e̱ ngat'atsie ngo.
Nga̱t'a̱ xiyájnú'un nga chjiénga kjo̱tjosón ngayeje ni xi je kjit'a xo̱jo̱n eén Néná kjo̱a̱a̱ an, nínga bi tsoó: “Kó ngu̱i̱jii̱n xta̱ xi ndajín kamáxki̱”, nga̱t'a̱ kjo̱a̱a̱ ni xi kjit'a kjo̱a̱a̱ an je tikoón kóts'en kju̱i̱e̱t'a.
S'e̱ bi katsó kui jaá:
–Ndi̱a̱, jé'e̱n, k'i̱e̱ tikón jó ki̱cha̱ ndojó.
Kó Kjisoo̱ bi katsó:
–Je nda kji'i.
Kó nguije jataxie Kjisoo̱ kui na̱xi̱ńdaá, xikó ts'én síkijí, kijí nínga tikón tji̱ngu̱i̱ nínga síndo yá oliboo̱, kó ki̱a̱ kijítji̱nguii̱ xta̱ tsi̱'e̱.
Kó nga ts'as'ien kui ngu̱i̱ndiee̱, bi katsoó kui jaá:
Kó Kjisoo̱ kijíboa'á, mejeén xikó kji'i kjin fochóná nga bichjijmi ngo ndi̱jo̱, kó ki̱a̱ asién tikoó, s'e̱ tsíchji̱a̱a̱ Néná,
nga bi katsó:
–Na̱'mi, tsi mejeén, chje̱'éxín boe'éní kui kjo̱a̱ni̱ma̱a̱, tanga jmí tsi ni xi xian an ni xi ngatama, tasá ngatama ni xi mejeén ji.
Kós'e̱ ngo ndítsjie xi chji̱a̱ni ndi'ak'ajmi ján jatokját'aa̱ xi katsjá nga'niuú.
Kó kji'a nga achichí nda̱ kamaá Kjisoo̱, tasá ma 'niú ngase tsíchji̱a̱a̱ Néná, kó ndándóboaá kitín xikó maá tsi jín xi tjítín nga̱són t'ananguii̱.
Kó nguije jastjíe̱n nga tsíchji̱a̱a̱ Néná, kijíkoón xta̱ tsi̱'e̱, kó kamábe nga kjiyojofé tangat'anii̱ kjo̱a̱ndasee̱n,
kó bi katsoó kui jaá:
–¿Ánní nga ndyi̱tsjafejnú? Ti̱sítji̱e̱njnú kó ndokjo̱a̱jnúu̱ Néná, tsi̱'e̱ nga chját'ayákónjínjnú.
Kó ti ts'énchji̱a̱ ngase Kjisoo̱ nga jachó ngo sen xta̱, ko̱jo nda̱ xi 'mí Judaa̱ ngo nda̱ xi chji̱a̱ni nga tiejó xta̱a̱ Kjisoo̱, kui kijítjoón kui jaá kó kijíkón tiñaa̱ Kjisoo̱ tsi̱'e̱ nga ngo ndsó tsja̱á t'anijon.
Kós'e̱ Kjisoo̱ bi katsoó:
–Juda̱, ¿a ngo ndsó ni'ínk'as'inni ji ndií nda̱ xi̱'ii̱n?
Nga kamábe kui já xi síndojo̱ Kjisoo̱ ni xi kamaá, bi katsó:
–Ndi̱a̱, ¿a ko̱'na̱xiéjne̱ ki̱cha̱jne̱?
Kó ngo xta̱ tsi̱'e̱ Kjisoo̱ kats'én'oón nga tsatie tji̱bo̱a̱nijon kixii̱ ngo nda̱ mosoo̱ chiná'mi xi 'niú nk'a xaá.
Kós'e̱ Kjisoo̱ bi katsó:
–Je nda kji'i, xióchonjnú 'ne̱.
Kós'e̱ Kjisoo̱ kats'énjo̱ tji̱bo̱a̱nijon kui nda̱a̱, s'e̱ kats'éndaya.
Kó Kjisoo̱ bi katsoó já nguito̱ko̱o̱ chiná'mii̱, já nguito̱ko̱o̱ jajún xi konda na̱ngo̱xi̱i̱ ko̱jo já xchá nguito̱ko̱ xi jachótsoboá:
–¿A chejé an nga ki̱cha̱ ndojó ko̱jo nga yá kich'iajnú nga jé'e̱ndoboájnú'un?
Ndyiojón ndyiojón kis'ijñajo̱jnú'un ki̱a̱ ndi̱tsen na̱ngo̱xi̱i̱, kó ikjienjínjnú ndsa̱jnú nga kandobájnú'un, tanga kui xi'bi̱ xi ora̱jnú, kó je ko̱tíxoma nínga jñoó.
Nguije kandobá Kjisoo̱, tsanguínjo̱ ndi'aa̱ chiná'mi xi 'niú nk'a xaá. Kó Peé nkjin nkjin kijítji̱nguii̱ Kjisoo̱.
Kó kui jaá nguije ítsié ndi'í ngamasiee̱n ndi̱tsee̱n, ki̱a̱ kis'iṉdot'a, kó Peé ki̱a̱ ngamasiee̱n kui jaá kis'ijñajin.
Nga kamábe ngo na̱ chji̱ni̱e̱'boo̱ nga Peé ki̱a̱ tikónt'a ndi'ií, askotsijen ndá ndaá s'e̱ bi katsó:
–Ko̱jo kuí xtaa̱ xi kistso'bájo̱ Kjisoo̱ nga.
Tanga Peé kats'énkiejín yojoo̱ nga bi katsó:
–¡Ji xta̱chjón, bejín an 'yá kui bo̱a̱!
Kó ngu̱i̱chí sajín, ngo nda̱ kamábe nguiní kó bi katsoó:
–¡Ko̱jo ji ki̱a̱ ndokjo̱e̱ni kui jaá nga!
Tanga Peé bi katsó:
Kó nguije ja'a ma ra tsi ta ngo ora̱, ingo nda̱ xi bi katsó nguinií:
–Ja̱koxi̱ nga kui nda̱a̱ xi kistso'bájo̱ Kjisoo̱, nga̱t'a̱ Galilea̱ chji̱a̱ni.
Kó bi katsó Peé:
–Ji nda̱, bejín an ni xi t'íse ji.
Kó nguije bo̱a̱ katsó, ti kji'a askandáyá xa̱nda̱ xi̱'ii̱n.
Kós'e̱ Ndi̱a̱a̱ kji'a ma asko'á Peé, kó Peé ja'átsjiee̱n ni xi katsó Ndi̱a̱a̱ nga bi katsoó: “Nguindiee̱ nga ska̱ndáya xa̱nda̱ xi̱'ii̱n, ján ndi̱ya je kini'ínkiejín yojóo nga yení.”
Kó Peé jataxie ndi̱tsen ján, kó achichí on askandá.
Kó kui já xi askondá Kjisoo̱ tsajnókie ko̱jo tsa'on.
Kó yí'má ndyi̱ko̱n Kjisoo̱, ye'eé tji̱ngo̱ kje̱n s'e̱ bi katsoó nga asíyaá:
–T'íyétjén ji xikoó ngo nda̱ chji̱ni̱e̱'e̱én Néná, ¿'yání xi ye'eé tji̱ngo̱?
Kó achichí kjín én ch'o tsó xi ki'mií Kjisoo̱.
Nga kisisie̱én, kamátikó ngayeje já xchá nguito̱ko̱o̱ na̱xi̱ńdaá, ko̱jo já nguito̱ko̱o̱ chiná'mii̱ ko̱jo já chji̱ni̱e̱kjo̱a̱kitii̱ kó kijíjo̱ Kjisoo̱ nínga kamátikó já xi tjiín xá, kó bi katsoó:
–Tsi ji xi Kristoo̱, t'íyéjne̱.
Kó Kjisoo̱ bi katsoó kui jaá:
–Tsi xiyájnú'un, s'i̱jinjínjnú,
kó tsi ngo ni kosíyajnú'un, ko̱ndókjo̱a̱jojínjnú'un, ti nde ku̱i̱ntjoenjínjnú'un.
Tanga ndeskande ngot'e̱ ku̱i̱'ítsi̱yani nga ndií nda̱ xi̱'ii̱n k'uijñá nga fojnií Néná xi tsi̱'e̱ ngayeje nga'niú xi tjiín.
S'e̱ ngayeje xtaa̱ bi katsó xtín:
–¿A ji xi ndií Néná ji?
S'e̱ Kjisoo̱ bi katsó:
–Ti júnní xi bo̱a̱ ndyi̱'míjnú.
Kós'e̱ bi katsó kui jaá:
–Je nde nguiti jmí chistiko̱ chjiénjínná. Nga̱t'a̱ ñá ma xi kanda'yá nga tsíchji̱a̱ ts'oa.
Kó nga jastjíe̱n ngayeje xta̱ kjiín, tsanguínjo̱ Kjisoo̱ nguindyi̱ko̱n xtitjón Pilatoo̱.
Kó íts'i̱yanii̱ xtaa̱ nga yínguíta'in nga bi katsó:
–Kui nda̱a̱ kamáyajne̱ nga indyiátsabeé xta̱ na̱xi̱ńdaá, kó íchjaá xtaa̱ tsi̱'e̱ nga ku̱i̱'íchjíjiín to̱n xi machjítjé ni nda̱ xtitjón Sesaa̱, kó kanda'yájne̱ nga kui xó xi Kristoo̱, ngo nda̱ re, katsó.
Kós'e̱ Pilatoo̱ bi katsó nga asíyaá:
–¿A jí xí nda̱ Ree̱ xta̱ judíoo̱ ji?
Kó Kjisoo̱ bi katsó:
Kós'e̱ Pilatoo̱ bi katsoó já nguito̱ko̱o̱ chiná'mii̱ ko̱jo xtaa̱:
–Sa̱kójínna mí kjo̱a̱a̱ nga si̱'anjénií kui nda̱a̱.
Tanga kui jaá 'niú kats'én nga bi katsó:
–Indyiátsabeé xta̱ na̱xi̱ńdaá nga akóyá ngayeje nangui Judea̱, ki̱a̱ íts'i̱yanii̱ nangui Galilea̱ ngaskande k'i̱e̱e̱.
Kó Pilatoo̱ nga tsint'ié kuí nii̱, asíyá tsi nangui Galilea̱ chji̱a̱ni kui nda̱a̱,
kó nga tsint'ié nga Kjisoo̱ ki̱a̱ chji̱a̱ni nangui xi botixómaá nda̱ re Erodee̱, kui katsanguiyakoo̱n, nga̱t'a̱ kui ni̱xtjii̱n ki̱a̱ na̱xi̱ńdá Jerusale̱n tikón Erodee̱.
Kó nda̱ re Erodee̱ nga kamábe Kjisoo̱ achichí tsja kamaá, nga̱t'a̱ ant'e̱na nga kamámejeén kamábe 'yá kuí xi Kjisoo̱, nga̱t'a̱ achichí ni tsint'ié kjoaá kui, kó ts'énkoyaa̱ nga sku̱i̱e̱ nga sa̱'ín ngo kjo̱a̱ndikón.
Kó achichí ni xi asíyaá, tanga jmí ni̱xtjin tsíchji̱a̱ Kjisoo̱.
Kó já nguito̱ko̱o̱ chiná'mii̱ ko̱jo já chji̱ni̱e̱kjo̱a̱kitii̱, achichí 'niú yínguíta'in.
Kós'e̱ Erodee̱ ko̱jo jajuún, kats'énch'ó ko̱jo tsajnókie Kjisoo̱, kó ngo ṉjño xi tsjakji'i kats'énkajá, s'e̱ katsanguiya'oyá nguinií Pilatoo̱.
Kó Erodee̱ ko̱jo Pilatoo̱ kamátjoó xkjín kui ni̱xtjii̱n, nga̱t'a̱ kamách'omararií xkjín ngas'e̱.
Kós'e̱ Pilatoo̱ ítikó ngayeje já nguito̱ko̱o̱ chiná'mii̱, ko̱jo já xí botixómaá nanguii̱ ko̱jo xta̱ na̱xi̱ńdaá,
kó bi katsoó kui jaá:
–Jún jé'e̱chiníjnú'un kui nda̱a̱ nga kui xi ts'énmindyiátsabeé xta̱ na̱xi̱ńdaá, tanga je asíyáa̱ nguindyikónjnú kó jmí jéjiín kjo̱a̱a̱ ngayeje ni xi akjanguita'injnú.
Kó ti nde Erodee̱ kats'énjéjiín nga̱t'a̱ an katsanguiya'oyána, kó ja̱ je yajnú, jmí jéjiín xi ka̱ma si̱'ank'iénmáni,
nguije kjoaá, s'e̱ ku̱i̱ntjoen an nguijee̱.
Xki̱ nga ma s'ueé ngo xi tji'yá ndo̱bo̱a̱ya 'bíjñándé.
Tanga ngayeje xtaa̱ ta ngo nda̱ kamá nga bi katsó nga askandáyá:
–¡Nga ni'ánk'ién kui nda̱a̱, kó chjándejne̱ Barrabaa̱!
Kui nda̱ xi 'mí Barrabaa̱ ndo̱bo̱a̱ya kananguis'ien nga̱t'a̱ kjo̱a̱xchán kats'én na̱xi̱ńdaá, ko̱jo kjo̱a̱a̱ nga ngo nda̱ kats'énk'ién.
Pilatoo̱ ingo ndi̱ya tsíchji̱a̱jo nguiní xta̱ na̱xi̱ńdaá, nga kamámejeén tsintjoen Kjisoo̱.
Tanga kui xtaa̱ achichí 'niú tsí'á nga bi katsó nga askandáyá:
–¡Tjat'e ji kro̱, tjat'e ji kro̱!
Tanga Pilatoo̱ xi ma ján ndi̱ya tsíchji̱a̱jo xta̱ na̱xi̱ńdaá, kó bi katsoó:
–Ja̱, ¿mí ni xi ndajín xi kats'én? Nde ngojín ni xi kats'én xi ka̱ma si̱'ank'ienni, nguije kjoaá, ku̱i̱ntjoen an.
Tanga xta̱ na̱xi̱ńdaá 'niú askandáyá nga tsí'á tsi̱'e̱ nga akjat'a kro̱, kó nda̱a̱ xtaa̱ tasá ma 'niú kanda'yá ngase.
Kós'e̱ Pilatoo̱ katsjá kjo̱a̱ tsi̱'e̱ nga ka̱ma ni xi tsí'á xta̱ na̱xi̱ńdaá,
kó íjñandé kui nda̱ xi kananguis'ien ndo̱bo̱a̱ya nga̱t'a̱ kjo̱a̱xchán ts'axieé ko̱jo nga ngo nda̱ kats'énk'ién, kó kats'énk'as'ien Kjisoo̱ xikó ts'én kamámejeén xta̱ na̱xi̱ńdaá.
Kó nguije tjifíjo̱ Kjisoo̱, ngo nda̱ xi kjoe'eni ngu̱i̱jin jnoo̱ xi 'mí Ximo̱, xi chji̱a̱ni na̱xi̱ńdá Sirene̱, kini'aán kjo̱a̱'niú nga tsa'anijín kroo̱ nga kijítji̱nguii̱ Kjisoo̱.
Tanga Kjisoo̱ asko'á kui ínchjiín kó bi katsoó:
–Jún bo̱a̱ ínchjín Jerusale̱n, ngata̱ ánjín cha'átjéjnú'un, tasá ti jún xi cha'átjéjnú yojojnú ko̱jo ndíjnú xi cha'átjéjnú,
nga̱t'a̱ s'e̱ kji̱ndi̱bá ni̱xtjin nga bi ka̱tso̱ xtaa̱: “¡Achichí ra tsjaa̱ ínchjín xi ndi̱ kamá, ko̱jo ndo̱bo̱a̱ndí xi jmí ndí kis'ieyájín, ko̱jo chiki xi jmí ndí kats'énxchájín!”
Kós'e̱ ku̱i̱'ítsi̱yani nga xtaa̱ bi ka̱tso̱o̱ k'ijñaá: “Ngat'ákaniéjne̱ yojojnú, kó na̱xii̱ ngata'májne̱.”
Nga̱t'a̱ tsi kui nii̱ ni'ánjo̱ yá xkjuieén, ¿mí ni xi si̱'anjo̱ ngase xi kixií?
Ti jó já xi ndajín nijan tsanguínjo̱ ko̱jo Kjisoo̱ tsi̱'e̱ nga si̱'ank'ien nga.
Kó nga jachó ngo ngu̱i̱ndie xi 'mí ṉdato̱ko̱ ini̱ma̱a̱, ki̱a̱ akjat'a kro̱ Kjisoo̱ ko̱jo nga jó kui já xi ndajiín, ngo nga fojnií ko̱jo ngo nga skoón.
Kó Kjisoo̱ bi katsó:
–Na̱'mi, ti'injetakíi̱n kui xtaa̱, nga̱t'a̱ bejín ni xi ndyi̱ts'en.
Kó jajuún katsatonjo̱ kjo̱a̱ch'áṉcha̱ ṉjñoo̱.
Kó ngayeje xta̱ na̱xi̱ńdaá ki̱a̱ síndo nga askotsijen ndá ndaá ni xi kamá, kó ngaskande jáxaá tsajnókie Kjisoo̱ nga bi katsó:
–Ts'axié'á kje̱'e xta̱, ngat'axié'á soboá yojoo̱ tsi kui xi Kristoo̱, nda̱ xi Néná ja'ájin.
Ko̱jo jajuún kijíboa'át'aa̱ tsi̱'e̱ nga tsajnókie, kó bino̱ san katsjaá,
kó bi katsoó:
–Tsi ji xi nda̱ ree̱ xta̱ judíoo̱, 'na̱xié'é so̱bo̱e̱ ji yojóo.
Kó to̱ko̱ kroo̱ kisit'a ngo yátie xi bi tsó: “KUI XI'BI̱ XI NDA̱ REE̱ XTA̱ JUDÍOO̱.”
Ngo nda̱ xi nijan tji̱e̱nboa'a kro̱ íts'i̱yanii̱ nga ch'o katsoó Kjisoo̱ nga bi katsoó:
–Tsi ji xi Kristoo̱, 'na̱xié'é yojóo kó 'na̱xié'éjne̱ ji̱n nga.
Kó nga tsíchji̱a̱ nda̱ xi ingoo̱ kats'énxchánjo̱ nda̱ xi tsíchji̱a̱a̱ nga bi katsoó:
–¿A nde Néná ndakinjín ji nga ti kui jé ti'bíchjí ji?
Ñá, nga ja̱koxi̱, nda kji'i nga kini'ánjéná nga̱t'a̱ ndyi̱'bíchjí ñá ni xi tsoboáná kjo̱a̱a̱ ni xi kini'án, tanga Kjisoo̱ jmí ni kats'énjín.
Kó kui nda̱a̱ bi katsoó Kjisoo̱:
–Ngatja'átsjiee̱n an nga k'uitsíyeníi̱ nga ko̱tixome ji.
Kó Kjisoo̱ bi katsoó:
–Ja̱koxi̱ ni xi xiáan, nga ngot'e̱ ma ku̱i̱ndyinjení ndi'ak'ajmii̱.
Kó nga kamá ndis'ueé, ngaskande nga kamá chi̱bo̱a̱ ján nga kamánguixón, ngayeje nga̱sondiee̱ kis'iejñó,
ts'ueé kamájñó, kó ṉjñonńtjibé xi tjíchjáni ngu̱i̱ya nínga 'niú ndikoón na̱ngo̱xi̱i̱ jó tjín kamá nga katjondiyá.
Kós'e̱ Kjisoo̱ achichí 'niú askandáyá nga bi katsó:
–¡Na̱'mi, ngu̱i̱ya ndse̱ 'bijñá an ini̱ma̱na!
Nga kamábe nda̱ nguito̱ko̱o̱ jajuún ngayeje kui ni xi kamaá, katsjaá kjo̱a̱je Néná nga bi katsó:
–Ja̱koxi̱ nga nda̱ kixi̱ kamá kui nda̱a̱.
Kó ngayeje xta̱kjín xi kamátikó kui ngu̱i̱ndiee̱ xi kamábe kui ni xi kamaá, nga kijí ndi'aa̱ ngaskande ye'é maá ni̱se̱e̱n.
Ngayeje xta̱ xi nda kamábe Kjisoo̱, ko̱jo ínchjín xi tsajátji̱nguii̱ ndeskande nangui Galilea̱, ta kjín kixindyia nga askotsijee̱n ni xi kamaá.
Kó ngo nda̱ xi 'mí Kosie̱, xi chji̱a̱ni na̱xi̱ńdá Arimatea̱ ngo ndí nangui xi chji̱a̱ni Judea̱, xi tjiín xá, xi ndaxta̱ ko̱jo xi kixi̱,
kui nda̱a̱, ti ts'énkoyaa̱ nga ko̱tíxoma Néná nga, kó ndse̱je̱njín kamá kui jaá kjo̱a̱a̱ ni xi kats'én,
kijíkoón Pilatoo̱, kó tsí'aá yojo k'iee̱n Kjisoo̱,
kó nguije ts'enje̱ngui kroo̱ yojo k'iee̱n Kjisoo̱ ítsakjájón ngo ṉjñonńtjibé s'e̱ íjñá yojoo̱ Kjisoo̱ ngo ngu̱i̱ya nga̱tsjo xi kji̱e̱ jmíjín xi fonijín xi tikónt'a ngo ndi̱jo̱ na̱xi̱.
Ni̱xtjin nga pirjñe̱ ma nga bo̱a̱ kamá, kó je ma makjíts'i̱yanii̱ ni̱xtjin ndikoón.
Ínchjín xi tsajátji̱nguii̱ Kjisoo̱ ndeskande nangui Galilea̱ kamábe nga̱tsjo̱ó ko̱jo kóts'en akjajña yojo k'iee̱n Kjisoo̱.
Kui ínchjiín kijí ndi'aa̱ kó íjñanda ndasíje̱n ko̱jo ni sije̱n, kó kats'énkja'yá ni̱xtjin ndikoón nga̱t'a̱ bo̱a̱ ts'én kjit'a kjo̱a̱botíxomaa̱.
Ni̱xtjin tjoón xomanaa̱, kji'a nga tajñóya ngasee̱, kijí kui ínchjiín ko̱jo kje̱'e ngase ínchjín nínga tikón nga̱tsjo̱ó Kjisoo̱, kó ndyi̱ya'a ni sije̱n xi íjñanda.
Kó kamábe nga ndi̱jo̱ xi kji'ixtioo̱ nga̱tsjo̱ó je kamátíyaá,
kó nga ts'as'ien ngu̱i̱yaa̱, nguiti kasakojiín yojoo̱ Ndi̱a̱ Kjisoo̱.
Kó ta bi ta kamaá kjo̱a̱a̱ kui nii̱, kó jó já ja'a t'a tiñaa̱ xi ndyi̱yajá ṉjño xi 'na̱,
kó achichí katsakjónní, kó ít'a maá kje̱n t'ananguii̱, s'e̱ bi ki'mií kui ínchjiín:
–¿Mí kjo̱a̱a̱ nga ngu̱i̱jii̱n xta̱ xi jesoón ndyi̱mindyiséjnú kui xi tikoón?
K'i̱e̱jín tikón, je ja'á'yaá. Ngatja'átsjienjnú ni xi tsíchji̱a̱ ngas'e̱ nga kis'ijña nangui Galilea̱,
nga bi katsó: Chjiénga ndií nda̱ xi̱'ii̱n si̱'ank'as'ien ngu̱i̱ya tsja xta̱ jé, s'e̱ kjót'a kro̱, kó xi ma ján ni̱xtjin kjo̱a̱'á'yaá.
Kó kui ínchjiín ja'átsjiee̱n én xí tsíchji̱a̱ Kjisoo̱.
Kó nguije jataxie nga̱tsjo̱ó, katsáyaá kui nii̱ nga tiengo já apostroo̱ ko̱jo ngayeje xta̱ xi ngasee̱.
Na̱ Riya̱ Lenaa̱, na̱ Juaá, ko̱jo na̱ Riyaa̱ na̱aa̱ Sandiyaá, ko̱jo ínchjín xi ngasee̱ boá xi katsáyaá kui nii̱ já apostroo̱.
Tanga kui jaá ta kjo̱a̱tsabé kamaá ni xi katsáyá kui ínchjiín, kó kis'ijinjiín.
Tanga Peé jastjíe̱n, tsanga ma kijí nínga tikón nga̱tsjo̱ó, kó nga askotsijen ngu̱i̱yaa̱, kamábe nga ta ṉjñoo̱ Kjisoo̱ xi síndo, kó kijí ndi'aa̱ nga kijíndikoón ni xi kamaá.
Kó ti kui ni̱xtjin jó já kijí xtji̱e̱e̱n ngo ndí nangui xi 'mí Emau̱s, xi ma ra tiengo kilometro̱ tikónnii̱ na̱xi̱ńdá Jerusale̱n,
kó kui jaá ndyi̱chji̱a̱jo xkjín kjo̱a̱a̱ kui ni xi kamaá.
Kó tji̱e̱nga ndyi̱chji̱a̱jo ko̱jo ndyi̱chji̱a̱tijo̱ xkjín, ti kui Kjisoo̱ kijíkón tiñaa̱, kó nijan kitsjien nga kijí ko̱jo kui jaá,
tanga kui jaá akja'maa̱ ndyi̱ko̱n tsi̱'e̱ nga sku̱i̱e̱jín tsi Kjisoo̱ xi'ba̱.
Kós'e̱ Kjisoo̱ bi katsoó kui jaá:
S'e̱ bi katsó nda̱ xi 'mí Kleofaa̱:
–¿A ta ji tsi nda̱ xi ki̱a̱jín ndokjo̱e̱ni na̱xi̱ńdá Jerusale̱n xi bejín ngayeje ni xi kamá kui ni̱xtjii̱n?
Kó Kjisoo̱ bi katsoó kui jaá:
–¿Mí ni xi kamá?
S'e̱ bi katsó kui jaá:
–Kjo̱a̱a̱ Kjisoo̱, nda̱ xi chji̱a̱ni na̱xi̱ńdá Nasare̱t, nda̱ chji̱ni̱e̱'e̱én Néná, xi nk'a kamá xaá kjo̱a̱a̱ ngayeje ni xi kats'én, ko̱jo ni xi akóyá kó kamáyandikón nguindyi̱ko̱n Néná ko̱jo nguindyi̱ko̱n ngayeje xta̱ na̱xi̱ńdaá,
ko̱jo kóts'en kini'ánk'as'iee̱n já nguito̱ko̱o̱ chiná'mii̱ ko̱jo já xí botixómaá na̱xi̱ńdaá tsi̱'e̱ nga kini'ánk'ién nga akjat'a kro̱.
Tanga ji̱n kichiyájne̱ nga kui xi k'o̱xié'á ngayeje xta̱ xi chji̱a̱ni Israe̱l, kó je ján ni̱xtjinnii̱ nga kamá ngayeje kui nii̱.
Kó kjín ma ínchjín xi ndokjo̱a̱ni ji̱n xi kijíndikoón ngoye tajñó nga kijí nga̱tsjo̱ó,
kó nga kasakojiín yojoo̱ Kjisoo̱, ndyi̱tsó nga akako xoó ndítsjiee̱ Néná xi katsáyá xoó nga tikón Kjisoo̱.
Kó kijí já xi ndokjo̱a̱ni ji̱n ki̱a̱ nga̱tsjo̱ó, kó xikó ma kji'i ni xi katsó ínchjiín, bo̱a̱ ma kji'i ni xi kamábe, tanga kamábejín Kjisoo̱.
Kó Kjisoo̱ bi katsoó kui jaá:
–¡Mí xi ta chininijnú ko̱jo mí xi ta chjiya ini̱ma̱jnú nga kis'ijinjínjnú ngayeje ni xi katsó já chji̱ni̱e̱'e̱én Néná!
¿A yajínjnú nga Kristoo̱ chjiénga tsie kjo̱a̱ni̱ma̱ kjo̱a̱'atio nguindiee̱ nga sa̱ko̱ó kjo̱a̱je xi tsi̱'e̱?
Kó katsáyaá ni xi kjit'a xo̱jo̱n eén Néná nga íts'i̱yanii̱ ndeskande kjo̱a̱kiti xi kats'énda Moisee̱, s'e̱ ngayeje ni xi kats'én'indó já chji̱ni̱e̱'e̱én Néná xi tsáyá kjo̱a̱a̱ Kjisoo̱.
Nguije makjachó ma nangui Emau̱s, Kjisoo̱ kats'én xikoó tsi kjin ngase kijí.
Kó kui jaá 'niú tsí'áa̱ nga bi katsoó:
–K'i̱e̱ tindyinjejne̱ k'i̱e̱e̱ nga̱t'a̱ je kamánguixón kó je mején kjimajñó.
Kó Kjisoo̱ ki̱a̱ kis'ijñajo̱ kui jaá.
Kó nguije síndo t'a yamíxaa̱, Kjisoo̱ iskjíbé paa̱n, kats'énchikonñé, akjángá s'e̱ katsjaá kui jaá,
kji'a boá nga katjox'a ndyi̱ko̱n kui jaá, kó kamákjiín nga Kjisoo̱ xi'ba̱, tanga ta yajín ñá kijí Kjisoo̱ nguijee̱.
Kó ja̱ k'i̱e̱ ja̱ ngaján bi katsoó xkjín kui jaá:
–¿A kitíngájín ini̱ma̱ná ngu̱i̱ya ndi̱ya̱á tji̱e̱nga tsíchji̱a̱joná kjo̱a̱a̱ xo̱jo̱n eén Néná?
Kó ti kui chi̱bo̱a̱ jastjíe̱n kó kijí'oyá nguiní kui jaá na̱xi̱ńdá Jerusale̱n, kó kamábe nga je síndotikó nga tiengo já apostroo̱ ko̱jo xta̱ xi síndojo̱ kui jaá,
xi bi ndyi̱tsó:
–Ja̱koxi̱ nga je ja'á'yaá Ndi̱a̱a̱ kó je jatokjaá Ximoo̱.
Kó kui jaá katsáyá kui ni xi kamá ngu̱i̱ya ndi̱ya̱á ko̱jo kóts'en kamábe nga Kjisoo̱ boá xi tikónjo̱ kji'a nga akjángá paa̱n.
Tji̱e̱nga takó ndyi̱chji̱a̱ kui nii̱, Kjisoo̱ jachó kó ki̱a̱ kis'ijñajii̱n ngamasiee̱n kui jaá kó bi katsoó:
–Ngas'iejnú kjo̱a̱xió.
Kó Kjisoo̱ bi katsoó kui jaá:
–¿Ánní nga ndyi̱ndakonjnú, kó mí kjo̱a̱a̱ nga kui nii̱ ndibaá ini̱ma̱jnú?
Tsitsíjenjnúu̱ ndsa̱ an ko̱jo ndsa̱ko an, an boá, ti'anjo̱jnú'un kó tsitsíjenjnú'un, nga̱t'a̱ ngo a̱sién ni̱xtjin jmíjiín yojo ko̱jo ṉda, xikó ts'én yajnú nga tjínna an.
Kó nguije bo̱a̱ katsó akoó tsja ko̱jo se.
Kó nde kji̱e̱ s'ijin nda ndajiín kjo̱a̱a̱ kjo̱a̱tsjaa̱ kó achichí kijíndikoón, s'e̱ Kjisoo̱ bi katsoó:
–¿A tjín chiíjnú ni chinie?
S'e̱ kui jaá chií tji̱o̱ tsjó katsjaá,
kó Kjisoo̱ iskjíbé, s'e̱ iskjinie nguindyi̱ko̱n kui jaá.
S'e̱ bi katsoó kui jaá:
–Kuí eén xi tsíchji̱a̱ an, kji'a nga takó tikónjo̱jnú'un: nga chjiénga kjo̱tjosón ngayeje ni xi kjit'a kjo̱a̱a̱ an ngu̱i̱ya kjo̱a̱kitii̱ Moisee̱, xo̱jo̱n xi kats'én'indó já chji̱ni̱e̱'e̱én Néná ko̱jo xo̱jo̱n Salmoo̱.
S'e̱ iskjíx'á kjo̱a̱kjíntakoón kui xtaa̱ tsi̱'e̱ nga kamákjiín ni xi kjit'a xo̱jo̱n eén Néná,
kó bi katsoó:
–Bo̱a̱ ts'én je kjit'a xo̱jo̱o̱n nga chjiénga tsie kjo̱a̱ni̱ma̱ kjo̱a̱'atio Kristoo̱ ko̱jo nga xi ma ján ni̱xtjin kjo̱a̱'á'yaá ngu̱i̱jii̱n xta̱ xi je jesoón,
ko̱jo nga chjiénga ja'eén Kjisoo̱ k'uini̱jmi̱í xtaa̱ nga sa̱'ínk'oyá yojoo̱ kjo̱a̱a̱ jé xí ndyi̱ts'en ko̱jo tsi̱'e̱ nga si̱'anjetakoón jeé ngayeje xta̱ na̱xi̱ńdaá, kó nga na̱xi̱ńdá Jerusale̱n ku̱i̱'ítsi̱yani kui nii̱.
Kó jún xi chistiko̱jnú kjo̱a̱a̱ ngayeje kui nii̱.
Kó ngot'e̱ 'ne̱ sanguiyajnú'un ni xi katsáyatjón nga tsjá Na̱'mina, tanga k'i̱e̱ ti̱ndyiónjnú na̱xi̱ńdá Jerusale̱n, ngaskande nga sa̱kójnú nga'niú xi kji̱ndi̱báni ndi'ak'ajmi ján.
Kjisoo̱ kijíjo̱ já apostroo̱ ngaskande na̱xi̱ńdá Betania̱, ki̱a̱ iskjinink'a tsja, kó kats'énchikonñé.
Kó tji̱e̱nga kats'énchikonñé, kijíboa'át'axiín, kó Kjisoo̱ kachjanink'a ndi'ak'ajmi ján.
Kó kui jaá, nguije kats'éntsjaá, achichí tsja kis'iee̱ nga kijí nguiní na̱xi̱ńdá Jerusale̱n,
kó ngatsjé ni̱xtjin kats'éntsjaá Néná ngu̱i̱ya na̱ngo̱xi̱i̱. Bo̱a̱ kji'i.
Nga íts'i̱yanii̱ nii̱, ja̱ bo̱a̱ je tikón Eén, kó kui Eén, Néná tikónjo̱, kó kuí xí Néná.
Kuí xí tikónjo̱ Néná ndeskande koó nga ítjats'ennii̱ nii̱.
Kuí ngat'aa̱ nga kamánda ngayeje ni xi tjiín, kó tsi kuijín xi bo̱a̱ kats'én, nde ngojín ni xi tjiín xi kamánda.
Kuí xí tikoón kjo̱a̱mindyioo̱n, kó kui kjo̱a̱mindyioo̱n kuí xí ndi'í kamaá xta̱a̱,
kó ndi'ií ts'entsíjen nínga jñoó, kó nínga jñoó kji̱e̱ ngo ndi̱ya ts'eén ndi'ií.
Kis'ijña ngo nda̱ xi 'mí Jua̱ xi Néná katsanguiya,
kuí nda̱a̱ xi chistiko̱ kamá, tsi̱'e̱ nga ku̱i̱chji̱a̱jo xtaa̱ kjo̱a̱a̱ kui ndi'ií, tsi̱'e̱ nga ngayeje xi s'i̱jii̱n.
Juaa̱jín xi ndi'ií, ta je'e tsi tsi̱'e̱ nga ku̱i̱chji̱a̱ kjo̱a̱a̱ kui ndi'ií.
Kui ndi'í ja̱koxi̱ xi ts'entsíjee̱n ngayeje xtaa̱, je'e kui nga̱sondiee̱.
Ngu̱i̱ndie xi tsi̱'e̱ jachó, kó xta̱ xi tsi̱'e̱ kats'énjo̱'ojín.
Tanga ngayeje xta̱ xi kats'énjo̱'o, ko̱jo xi kis'ijii̱n ja'eén, kuí xí katsjaá ngu̱i̱ndie nga ndií Néná kamá.
Kui xta̱ xi katsen ngat'aa̱ Néná, jmí tsi bo̱a̱ ts'én katsen xikoó xta̱ xi tjiín, ti nde jmí tsi xikó ts'én mejeén xta̱ xi yojo katsenni.
Kó kuí Eén xi yojo kamá kó k'i̱e̱ kis'ijñajinná, kó kamáya kjo̱a̱jee̱, kjo̱a̱jee̱ nga Ndí ngototoo̱ Na̱'mii̱, xi kis'ikitsiee̱ kjo̱a̱nda ko̱jo ja̱koxi̱.
Juaa̱ tsíchji̱a̱ kjo̱a̱a̱ kui, kó bi katsó nga katsáyá:
–Kjo̱a̱a̱ kuii̱ bí xi kixian an nga bi kixian an: Kui xi s'e̱ ndibaá, kuí xí tjón ngase, nga̱t'a̱ ja̱ bo̱a̱ je tikón nguindiee̱ nga kotíjña an.
Nga̱t'a̱ kjo̱a̱nda tsiee̱ Néná jatjoni ngayeje ni xi katsjáná. Katsjáná ngo kjo̱a̱nda s'e̱ katsjá nguiníná ingo kjo̱a̱ndaa̱,
nga̱t'a̱ kjo̱a̱kitii̱ Néná ngat'aa̱ Moisee̱ nga katse'eé xtaa̱, tanga ngat'aa̱ Jesukristoo̱ nga je'e kjo̱a̱ndaa̱ ko̱jo ja̱koxi̱i̱.
Kji̱e̱ ngo xi be kókji'i Néná, kó kui ndí ngototoo̱ xi tikón nínga tikón Néná xí Na̱'mii̱, kui boá xi akó ngat'aa̱ Néná.
Kó kuí ni xi'bi̱ xi katsáyá Juaa̱ xikoó ngo chistiko̱, kji'a nga já nguito̱ko̱o̱ já judío̱ xi síndo na̱xi̱ńdá Jerusale̱n katsanguiya chiná'mi ko̱jo já lebita̱ tsi̱'e̱ nga bi ts'én asíyaá: “¿'Yání ji?”
Kó katsáyá, jmí tsi jmí katsó, kó bi katsó nga katsáyá:
–Ánjín xi Kristoo̱.
Kó bi ki'mií nga akasíyaá:
–Ja̱, ¿a jí xí Elíaa̱ tsobo̱a̱?
Kó bi katsó Juaa̱:
–Jmí, ánjín bo̱a̱.
S'e̱ bi ts'én akasíyá nguinií:
–¿A jí xí chji̱ni̱e̱'e̱én Néná?
S'e̱ bi katsó.
–Jmí.
Kós'e̱ bi ki'mií:
–Ja̱, ¿'yání jí tsobo̱a̱? T'íyéjne̱, tsi̱'e̱ nga bo̱a̱ ts'én k'uiyájne̱ já xí katsanguiyajne̱. ¿Kó se ji kjo̱a̱a̱ ji?
Kó bi katsó Juaa̱:
–An boá nda̱a̱ kui nda̱ xi kanda'yáa nangui kixií xi bi tsó: “Ti'ankixi̱jnú ndi̱ya̱á Ndi̱a̱a̱”, xikó katsó nda̱ chji̱ni̱e̱'e̱én Néná xi 'mí Isayaa̱.
Kó xi kananguiyaa̱ Juaa̱ já fariseo̱ boá.
Kó asíyaá Juaa̱ nga bi katsoó:
–¿Ja̱ kó mí kjo̱a̱a̱ nga botíndé jí, tsi jijín xi Kristoo̱, tsi jijín xi Elíaa̱, ti nde jijín xi ngo nda̱ chji̱ni̱e̱'e̱én Néná xi kjo̱e̱'e̱é?
S'e̱ bi katsó Juaa̱ nga tsíchji̱a̱:
–An ndójoa xí botindání an, tanga k'i̱e̱ tikónjinná ngo xi yajínjnú,
Kui nii̱ xi kamá na̱xi̱ńdá Betania̱, ngándaá ndeje' Jordaa̱n, nínga Juaa̱ atíndá xta̱.
Nga kamánguindyiojón Juaa̱ kamábe nga Kjisoo̱ ts'éndibakón tiñaa̱, kó bi katsó:
–K'i̱e̱ tikón ndí cho̱tsa̱nga̱a̱ Néná, xi foa'áxín jeé xtaa̱ kui nga̱sondiee̱.
Kjo̱a̱a̱ kuii̱ bí xi kixian an nga bi kixian an: “Jaskan nguije jé'e an ndibá ngo nda̱, xi ja̱ bo̱a̱ je ik'íjñá nguindiee̱ nga stse̱n an, nga̱t'a̱ kuí xí tjón ta bo̱a̱jiín an.”
Kó nde bejín an 'yání kui, tanga tsi̱'e̱ nga kamábe xta̱ Israe̱l, kuíni nga ndójoa ts'énbotindá an xtaa̱.
Kó katsáyá Juaa̱ ni xi kamábe xikoó ngo chistiko̱, nga bi katsó:
–Kamábe an A̱sién Ni̱xtjii̱n Néná nga ja̱ kji'i tójo ma kji'i nga jatjajenni ndi'ak'ajmi ján, kó nga ki̱a̱ kis'ijñajii̱n Kjisoo̱.
Kó nde bejín an 'yání kui, tanga kui xi katsanguiyana nga ndójoa ts'énbotindá an, bi katsóna: “Kui xi xchi̱e̱ ji nga kjo̱tjajennié A̱sién Ni̱xtjii̱n kó nga ki̱a̱ k'uijñájíi̱n, kuí xi'ba̱ xi A̱sién Ni̱xtjii̱n Néná xí ko̱tíndání.”
Kó an kamábe an kui, kó je katsáyá an nga kuí bí xi ndií Néná.
Nga kamánguindyiojón ti ki̱a̱ tikón nguiní Juaa̱ ko̱jo jó xta̱ tsi̱'e̱,
kó nga kamábe nga ki̱a̱ tso'bá Kjisoo̱, bi katsó:
–K'i̱e̱ tikón ndí cho̱tsa̱nga̱a̱ Néná.
Kó nga tsint'ié kuí nii̱ kui xta̱ tsi̱'e̱ Juaa̱ xi joó, kijítji̱nguii̱ Kjisoo̱.
Kó nga kats'énk'afóya Kjisoo̱, nga kamábe já xí yajánguií, bi katsó:
–¿Mí xi ndyi̱mindyiséjnú?
S'e̱ kui jaá bi katsó:
–Rabí (Mostro̱ tsó kui eén), ¿ñání tindyin?
Kó Kjisoo̱ bi katsoó:
–Ja̱bítji̱nguijnú'un, kó xcha̱jnú.
Kó kamábe kui jaá nínga tikón, kó nga ngo ni̱xtjii̱n nga kis'iṉdo nínga tikón Kjisoo̱, nga̱t'a̱ ma ra tsi ta chi̱bo̱a̱ nijún nga kamánguixón nga bo̱a̱ kamaá.
Jandree̱, ṉts'i̱e̱ Ximo̱ Peé, kuí boá ngo nda̱ xi tsint'ieé ni xi tsíchji̱a̱ Juaa̱, kó kijítji̱nguii̱ Kjisoo̱.
Jandree̱ kuí xí tjón kasakoo̱ ṉts'i̱e̱ xi 'mí Ximoo̱, kó bi katsoó:
–Je kasakoná Mesíaa̱ (kui xi Kristoo̱, tsó kui eén).
S'e̱ Jandree̱ kijíjo̱ Ximoo̱ nínga tikón Kjisoo̱. Asko'á Kjisoo̱ kui nda̱a̱, s'e̱ bi katsoó:
–Jí xi Ximoo̱ ji, ndií Jonaa̱, jí xi Sefa̱ k'uiín (Ndi̱jo̱ tsó kui eén nga én arameo̱, kó Pé tsó nga én griego̱).
Nga kamánguindyiojón Kjisoo̱ kamámejeén kijí nangui Galilea̱ kó kijí, kó ki̱a̱ kasakoo̱ Nguiripee̱, kó bi katsoó:
–Ndibétji̱nguiní.
Kó Nguiripee̱ na̱xi̱ńdá Betsaida̱ chji̱a̱ni, na̱xi̱ńdá xi chji̱a̱ni Jandree̱ ko̱jo Peé.
Kó Nguiripee̱ kasakoo̱ Natanae̱l, kó bi katsoó:
Kó Natanae̱l bi katsó:
–¿A ka̱marií na̱xi̱ńdá Nasare̱t kjo̱tjojinni ngo ni xi nda?
S'e̱ bi katsó Nguiripee̱:
–Ja̱bí'i̱n kó xchi̱e̱ ji.
Nga kamábe Kjisoo̱ nga Natanae̱l ts'éndibá tiña, bi katsoó:
–K'i̱e̱ tikón k'i̱e̱e̱ ngo nda̱ xi ja̱koxi̱ nga Israe̱l chji̱a̱ni, xi majiín 'boṉcha̱.
Kó bi katsó Natanae̱l:
–¿Ñá kamáyení?
S'e̱ Kjisoo̱ bi katsó:
–Nguindiee̱ nga tsíchjiáa ji Nguiripee̱, kamábeé nga tindyin ji nguindie ngo yá igo̱.
S'e̱ bi katsó Natanae̱l:
–Mostro̱, jí xi ndií Néná, jí xi nda̱ Ree̱ Israe̱l.
S'e̱ Kjisoo̱ bi katsó:
–¿A kjo̱a̱a̱ nga bi kixiaán: Kamábeé nga tindyin nguindiee̱ ngo yá igo̱, a kuíni nga s'ijii̱n? S'e̱ xchi̱e̱ ngase tsie ni xi xikoó xi'bi̱.
Kó bi katsó ngase Kjisoo̱:
–Ja̱koxi̱ ni xi xian an: Nga jún xcha̱jnú nga tsjientíxa̱ ndi'ak'ajmi ján, kó xcha̱jnú nga ko̱e̱je̱nijínguí ko̱jo nga kjo̱tjajen ndítsjiee̱ Néná nga kjo̱e̱'ekoón ndií nda̱ xi̱'ii̱n.
Kó xi ma ján ni̱xtjin kamá ngo ndi'ibixan na̱xi̱ńdá Kana̱, ngu̱i̱ndie xi tikónjii̱n nangui Galilea̱, kó ki̱a̱ kis'ijña na̱aa̱ Kjisoo̱,
kó ti ki'míyaá Kjisoo̱ ko̱jo xta̱ tsi̱'e̱, tsi̱'e̱ nga kijí kui ndi'ibixaa̱n nga.
Kó nga je je binoo̱, na̱aa̱ Kjisoo̱ bi katsó:
–Je nguiti jmí bino̱jín.
Kó Kjisoo̱ bi katsó:
–¿Ji xta̱chjoón, tanga mí xi be an kjo̱a̱a̱ kui nii̱? Kji̱e̱ fochójín chi̱bo̱a̱na.
S'e̱ na̱aa̱ Kjisoo̱ bi katsoó já xi ndyi̱ts'enseén yamíxaa̱:
–Ti̱'ánjnú ngayeje ni xi ka̱tso̱jnú Kjisoo̱.
Kó kui ngu̱i̱ndiee̱ kis'iṉdo jun tina̱xa̱ ndi̱jo̱ xi mindyia ndójoa xi s'i̱e̱n ra úchán litro̱ ndójoa nga ngo nga ngo, kui nii̱ xi kats'énkjién já judíoo̱ nga kats'éntsjie yojoo̱ nguindyi̱ko̱n Néná.
Kó Kjisoo̱ bi katsoó já xi ndyi̱ts'enseén yamíxaa̱:
–T'íkitsiéjnú ndójoa kui tina̱xa̱a̱.
Kó kui jaá íkitsie són són ndójoa.
Kó Kjisoo̱ bi katsó nguinií:
Kó bo̱a̱ kats'én kui jaá.
Nga askot'a nda̱ xi sikóntjoón ndi'ibixaa̱n ndójoa xi bino̱ je kamaá, nda tsi nde bejín ñá kjindibáni kui nii̱, tanga be já xi ndyi̱ts'enseén yamíxaa̱, kó tsíchji̱a̱a̱ nda̱ xi ts'énbixaa̱n,
kó bi katsoó:
–Ngayeje xtaa̱ tjón ma ra bino̱ xi nda tsjá, s'e̱ nguije 'niú kats'e xtaa̱ tsjá bino̱ xi nguindiee̱, tanga ji tichje'étjé ji bino̱ xi ndaa̱ ngaskande ngot'e̱.
Kui boá xi'bi̱ chi̱bo̱a̱ ndikón xi tjón kats'én Kjisoo̱ na̱xi̱ńdá Kana̱, ngu̱i̱ndie xi tikónjii̱n nangui Galilea̱. Kó bo̱a̱ ts'én akó kjo̱a̱jee̱, kó xta̱ tsi̱'e̱ Kjisoo̱ kis'ijii̱n.
Nguije kamá kui nii̱, kijí xtji̱e̱e̱n na̱xi̱ńdá Kapernau̱m, Kjisoo̱, na̱aa̱, ṉts'i̱e̱ ko̱jo xta̱ tsi̱'e̱, kó ta chiboa tsi ni̱xtjin kamaá ki̱a̱a̱.
Kó kji'a nga je tikón tiña s'ué paskuaa̱ xta̱ judíoo̱, Kjisoo̱ kijí na̱xi̱ńdá Jerusale̱n.
Kó ki̱a̱ ndi̱tsen na̱ngo̱xi̱i̱ kamábe xta̱ xi ndyi̱botiñá cho̱yojo toro̱, cho̱tsa̱nga̱ ko̱jo tójo, ko̱jo xta̱ xi ndyi̱bosíkjo too̱n xi xió síndo,
kó nga kamábe kui nii̱ Kjisoo̱ iskjíbé ngo ń'niú xi kjín yíkjoo̱, s'e̱ tsangatji̱nguii̱ ki̱a̱ na̱ngo̱xi̱i̱ ngayeje kui xtaa̱, ko̱jo cho̱tsa̱nga̱a̱ ko̱jo cho̱yojo xi̱'ii̱n, kó atítsojo too̱n já xi bosíkjoo̱, s'e̱ ts'ajmitójó yamíxaa̱,
kó bi katsoó já xi ndyi̱botiñá tójoo̱:
–Chje̱'éxínjnú'un kui nii̱ k'i̱e̱e̱, ngata̱ ndi'a nínga stiñá nijín ni'ánjnú ndi'aa̱ Na̱'mina.
Kó xta̱ tsi̱'e̱ Kjisoo̱ ja'átsjiee̱n ni xi kjit'a xo̱jo̱n eén Néná nínga bi tsó: “Kjo̱a̱chi̱ni̱i̱ ndi'áa̱ tsjíts'enkjié nga'niúna.”
Kó xta̱ judíoo̱ bi katsó nga tsíchji̱a̱:
–¿Mí chi̱bo̱a̱ xi ti'bíjñíjne̱ nga kui nii̱ tini'ín ji?
S'e̱ Kjisoo̱ bi katsó:
–Ti'ankjatsónjnú kui na̱ngo̱xi̱i̱, kó xi ma ján ni̱xtjin sa̱'inda nguiñá an.
Kós'e̱ bi katsó xta̱ judíoo̱:
–Tanga yichán jun nó kamándani kui na̱ngo̱xi̱i̱, ¿kó a ji ján ni̱xtjin ka̱manda nguinií?
Tanga Kjisoo̱, yojoo̱ boá xi na̱ngo̱xi̱ katsoó.
Kó kuíni nga, kji'a nga ja'á'yaá Kjisoo̱ ngu̱i̱jii̱n xta̱ xi je jesoón, xta̱ tsi̱'e̱ ja'átsjiee̱n nga kui nii̱ xi katsó, kó kis'ijii̱n xo̱jo̱n eén Néná ko̱jo én xí katsó Kjisoo̱.
Tji̱e̱nga kis'ijña Kjisoo̱ na̱xi̱ńdá Jerusale̱n ni̱xtjii̱n s'ué paskuaa̱, achichí ma xta̱ xi kis'ijii̱n ja'eén nga kamábe ngayeje kjo̱a̱ndikón xí kats'én,
tanga Kjisoo̱ kamá'niátakónjín kui xtaa̱, nga̱t'a̱ be kókón ngayejee̱,
kó jmí kjo̱a̱jín nga tjín xi katsáyaá kókón xtaa̱, nga̱t'a̱ ja̱ bo̱a̱ je be kui kókón, kó kóts'en ts'énkjó.
Ngo nda̱ fariseo̱ kis'ijña kui ngu̱i̱ndiee̱ xi 'mí Nikodemo̱, xi nda̱ nguito̱ko̱o̱ xta̱ judíoo̱,
kui nda̱a̱ kijíkatsijee̱n Kjisoo̱ nga jñoó, kó bi katsoó:
–Mostro̱, je yajne̱ nga Néná katsanguiyaa̱ ji nga mostro̱ ji, nga̱t'a̱ jmíjín xi sa̱'ín kui chi̱bo̱a̱ ndikón xi ni'ín ji tsi Nénájín tikónjo̱.
S'e̱ Kjisoo̱ bi katsó:
–Ja̱koxi̱, ja̱koxi̱ ni xi xiáan nga tsi ngo xi stse̱njín nguiní, ka̱majiín sku̱i̱e̱ xikó ts'én botixómá Néná.
S'e̱ bi katsó Nikodemoo̱:
S'e̱ Kjisoo̱ bi katsó:
–Ja̱koxi̱, ja̱koxi̱ ni xi xiáan nga tsi ngo xi ndójoajín ko̱jo A̱sién Ni̱xtjii̱n Nénájín stse̱n nguiní, ka̱majiín k'o̱s'ien nínga botixómá Néná.
Tsi ngo xta̱ xi yojo nga katsen, yojo boá, kó tsi xi ngat'aa̱ nga A̱sién Ni̱xtjin Néná stse̱nní, a̱sién ni̱xtjin boá.
Ngata̱ nda̱jín maá kjo̱a̱a̱ nga bi kixiaán: “Chjiénga ingo ndi̱ya stse̱n nguiníjnú.”
Tjo̱o̱ botsié ta nínga mejénrií, kó nda'yé ji nga fonie, tanga nde yejín ñá ts'éndibání kó ti nde yejín ji ñá ts'énfí, bo̱a̱ fóyanii̱ ngayeje xta̱ xi A̱sién Ni̱xtjii̱n Néná katsenni.
Kó ti tsíchji̱a̱ nguiní Nikodemoo̱ nga bi katsó:
–¿Kó kóts'en nga ka̱ma kui nii̱?
S'e̱ Kjisoo̱ bi katsó:
–¿Ngo mostro̱ xi chji̱a̱ni Israe̱l ji, kó a yejín ji kui nii̱?
Ja̱koxi̱, ja̱koxi̱ ni xi xiáan ji nga ni xi yajne̱ ndokjo̱a̱jne̱, kó ni xi kamáyajne̱, kuí ni xi 'míyajne̱, tanga s'ijinjín majnú ni xi ndyi̱ndokjo̱a̱jne̱.
Tsi nii̱ kui nga̱sondiee̱ xi tsíchji̱a̱jojnú'un, kó s'ijinjín majnú, ¿ja̱ kóts'en ka̱ma s'i̱jinjnú tsi nii̱ ndi'ak'ajmii̱ xi kuichjiájojnú'un?
Kó nde kji̱e̱ ngo xi fí ndi'ak'ajmi ján, ta kuí tsi xi jatjajenni ndi'ak'ajmi ján, kuí xí ndií nda̱ xi̱'ii̱n, xi tikón ndi'ak'ajmi ján.
Kó xikó ts'én iskjinink'a Moisee̱ ye̱e̱ ki̱a̱ nangui kixií, ti bo̱a̱ ti ts'én chjanínk'á ndií nda̱ xi̱'ii̱n nga,
tsi̱'e̱ nga ngayeje xi s'ijii̱n kui, xcha̱jajín, kó ta̱sá ngat'ieé kjo̱a̱mindyion ngatsjé ni̱xtjii̱n.
Nga̱t'a̱ Néná achichí tjó kamaá xtaa̱ kui nga̱sondiee̱, nga katsjá ndí ngototoo̱, tsi̱'e̱ nga ngayeje xi s'ijii̱n kui, xcha̱jajín, kó tasá ngat'ieé kjo̱a̱mindyion ngatsjé ni̱xtjii̱n.
Nga̱t'a̱ Néná jmí tsi katsanguiya ndií kui nga̱sondiee̱ tsi̱'e̱ nga sa̱'ínjeé xtaa̱, katsanguiya tsi̱'e̱ nga kui ndií xi k'o̱xié'á xtaa̱.
Xi s'i̱jii̱n kui, ka̱majéjiín, tanga xi s'i̱jinjiín kui, je tji̱e̱e̱n jé, nga̱t'a̱ kis'ijinjiín ja'eén ndí ngototoo̱ Néná.
Tangat'anii̱ kui nii̱ nga ka̱majéná: nga̱t'a̱ ndi'ií je'e kui nga̱sondiee̱, tanga xtaa̱ tjó ngase kamaá kjo̱a̱jñoó ta bo̱a̱jiín ndi'ií, nga̱t'a̱ ndajín kji'i ni xi kats'én kui xtaa̱.
Nga̱t'a̱ ngayeje xta̱ xi ndajín kji'i ni xi ndyi̱ts'en, ch'oo̱ ndi'í xí ts'entsíjee̱n, kó fíkón tiñajiín ndi'ií, tsi̱'e̱ nga xcha̱jín ni xi ndyi̱ts'en,
tanga xta̱ xi ni xi ja̱koxi̱ ndyi̱ts'en, fíkoón ndi'ií, tsi̱'e̱ nga ka̱maya ngayeje ni xi ndyi̱ts'en nga ndyi̱ts'enkjátjosoón Néná.
Jaskan nguije kamá kui nii̱, Kjisoo̱ ko̱jo xta̱ tsi̱'e̱ kijí nangui Judea̱ kó ki̱a̱ kis'ijñajo̱ kui jaá, kó kjín xta̱ atíndá.
Kó ti ki̱a̱ kis'ijña Juaa̱ nga atíndá xta̱ ki̱a̱ na̱xi̱ńdá Eno̱n, t'a na̱xi̱ńdá Sali̱m, nga̱t'a̱ achichí ndójoa kis'ie ki̱a̱a̱, kó xtaa̱ ki̱a̱ kijí tsi̱'e̱ nga kastindá.
Kui nii̱ kamá nguindiee̱ nga kisi'ya ndo̱bo̱a̱ya Juaa̱.
S'e̱ já xi xta̱ tsi̱'e̱ Juaa̱ ko̱jo ngo nda̱ judío̱ askjoyá kjo̱a̱a̱ xikó ts'én sa̱'íntsjie yojoo̱ xtaa̱ nguindyi̱ko̱n Néná.
Kó kui jaá kijíkoón Juaa̱ kó bi katsoó:
–Mostro̱, kui nda̱ xi tikónjóo ji xi ingoboaá ndeje' Jordaa̱n kui xi kandokjo̱e̱jejne̱, ts'énbotíndá kó ngayeje xta̱ xi ndyi̱fochokoón.
S'e̱ bi katsó Juaa̱:
–Nde ngojín xta̱ xi skíbé ngo ni, tsi ndi'ak'ajmii̱jín xi tsja̱á.
Ti júnní xi chistiko̱na kamájnú nga bi kixian an: Ánjín xi Kristoo̱, an xí kananguiyatjónna.
Kui boá xi chjiénga 'niú ngase ngatama yandikón, kó an chiboa ngase ngatama yandikónna.
Kui xi kjindibáni nk'a ján, kuí xí je ngase ta bo̱a̱jínnii̱ ta̱'ya xta̱ní, kó kui xi nga̱sondiee̱ nanguii̱, kuí xí xta̱ nga̱sondie, kó ni xi tsi̱'e̱ nga̱sondiee̱ xí chji̱a̱. Tanga kui xi ndi'ak'ajmi ján kjindibáni, je ngase ta bo̱a̱jínnii̱ ta̱'ya xta̱ní,
kó chji̱a̱ xikoó ngo chistiko̱ kjo̱a̱a̱ ni xi je kamábe ko̱jo ni xi je tsint'ié, kó ta'yajín xi s'i̱jii̱n ni xi tsó.
Kó kui xta̱ xi tjis'ijii̱n, kuí xí be nga tjiín kjo̱a̱kixi̱ Néná.
Nga̱t'a̱ kui xi katsanguiya Néná, eén Néná xí chji̱a̱, nga̱t'a̱ Néná tsjaá ngayeje nga'niuú.
Néná xí Na̱'mii̱ tjoó ndií, kó ngayeje nii̱ ngu̱i̱ya tsja íjñá.
Xi s'ijii̱n ndií Néná, tjiín kjo̱a̱mindyion ngatsjé ni̱xtjii̱n, tanga xi s'ijinjiín sa̱kójiín kjo̱a̱mindyioo̱n, tasá kjo̱a̱xcha̱án Néná sa̱ko̱ó.
Kó nga kamábe Kjisoo̱ nga já fariseoo̱ tsint'ié nga bi ki'mií: Nga Kjisoo̱ kjín ngase kamá xta̱ xi kijítji̱nguii̱ kui, ko̱jo nga kjín ngase kamá xta̱ xi atíndá kui ta bo̱a̱jiín Juaa̱,
nda tsi nga ja̱koxi̱ xta̱ tsi̱'e̱ Kjisoo̱ boá xi atíndá xta̱.
Kjisoo̱ jatjoni nangui Judea̱, s'e̱ kijí nguiní nangui Galilea̱.
Kó chjiénga nangui Samaria̱ ja'a nga kijí.
Kó jachó ngo na̱xi̱ńdá xi chji̱a̱ni nangui Samaria̱ xi 'mí Sikaa̱r, tiña nínga tikón t'anangui xi katsjaá Jako̱b ndií xi 'mí Kosiee̱.
Kó ki̱a̱ kis'ijña ngo ndańch'i xi tsi̱'e̱ Jako̱b. Kós'e̱ Kjisoo̱ achichí je jenda kjo̱a̱a̱ ndi̱ya̱á, s'e̱ xió kis'ijñat'a ndańch'ií, je ra mején ma ndis'ué kuí chi̱bo̱a̱a̱.
S'e̱ jachók'axié ndójoa ndańch'ií ngo xta̱chjón xi chji̱a̱ni nangui Samaria̱, kó Kjisoo̱ bi katsoó:
–Chií ndójoa te'éní.
Tji̱e̱nga xta̱ tsi̱'e̱ Kjisoo̱ kijík'atsie ni chinie nínga tikón na̱xi̱ńdaá.
Na̱ xi chji̱a̱ni nangui Samariaa̱, bi katsoó:
–¿Kóts'en nga ji xi ngo xta̱ judío̱ ji, chji̱e̱'ée̱ ndójoa ngo na̱ xi chji̱a̱ni nangui Samaria̱?
Nga̱t'a̱ ndajín tsa'a xkjín xta̱ xi chji̱a̱ni nangui Judea̱ ko̱jo xi chji̱a̱ni nangui Samaria̱.
S'e̱ Kjisoo̱ bi katsó:
–Tsi yera ji kjo̱a̱ndaa̱ Néná, ko̱jo tsi yera ji 'yání xi bi tjítsoó: “Chií ndójoa te'éní”, ji ra xi chji̱e̱'ée̱, kó kuí xí tsja̱á ndójoa xi tsjaá kjo̱a̱mindyion xtaa̱.
Kós'e̱ bi katsó kui xta̱chjo̱ón:
–Ndi̱a̱, tanga nde ni xi ko̱'na̱xiéje̱ ji ndójoaa̱ jmíjiín, kó achichí na̱nga̱ ndańch'ií kó, ¿ñá tikoón ndójoa xi tsja̱aná kjo̱a̱mindyion?
¿A xchá ngase ji ta bo̱a̱jiín xta̱ tji̱e̱ xchájne̱ Jako̱b, xi katsjájne̱ kui ndańch'ií, nínga kats'e ndójoa kui, ndií ko̱jo cho̱ xi kamáxchaá?
S'e̱ Kjisoo̱ bi katsó:
–Ngayeje xta̱ xi k'uí kuí ndójoa xi'bi̱, kamáxíndá nguinií,
tanga xi k'uí kui ndójoa xi tsjáa̱, nguinijánjín ka̱ma xíndaá, nga̱t'a̱ kui ndójoa xi tsjáa̱ kui boá xi ngo ndańch'i xi kjo̱tjoo̱ ndójoa xi tsjaá kjo̱a̱mindyion ngatsjé ni̱xtjii̱n xtaa̱.
S'e̱ bi katsó kui xta̱chjo̱ón:
–Ndi̱a̱, ja̱ te'éní kui ndójoaa̱ tsi̱'e̱ nga nguiti ka̱maxíndájínna, kó nguiti kjoé'e̱k'axiéjín an ndójoa k'i̱e̱e̱.
–T'en ndokjoée̱ xi̱'ii̱n, s'e̱ ndibé ji k'i̱e̱e̱.
Kó bi katsó kui xta̱chjo̱ón:
–Jmí xi̱'injínna.
S'e̱ Kjisoo̱ bi katsó:
–Nda kji'i ni xi kase nga jmíjiín xi̱'in,
nga̱t'a̱ ún xi̱'in je kis'iee̱, kó xi tikoón ngot'e̱ xi̱'íi̱njín bo̱a̱, ja̱koxi̱ ni xi kase.
S'e̱ bi katsó kui xta̱chjo̱ón:
–Ndi̱a̱, bee̱ ko̱n an nga xta̱ chji̱ni̱e̱'e̱én Néná rá ji.
Xta̱ tji̱e̱ xchájne̱ k'i̱e̱ kui tji̱ngu̱i̱i̱ kats'éndikón Néná, tanga jún bi 'míjnú: chjiénga na̱xi̱ńdá Jerusale̱n si̱'antsjáa Néná.
S'e̱ Kjisoo̱ bi katsó:
–Xta̱chjoón, s'ijin ngatamaa̱ nga je makjachó chi̱bo̱a̱ nga je nguiti jmíjín xi chjiénga kji̱ndi̱bá kui tji̱ngu̱i̱i̱ ko̱jo tsi chjiénga ko̱e̱je̱ na̱xi̱ńdá Jerusale̱n tsi̱'e̱ nga sa̱'índíkón Na̱'mii̱.
Jún yajínjnú ni xi ndyi̱ni'ándikónjnú, tanga ji̱n yajne̱ 'yání xi ndyi̱ni'ántsjájne̱, nga̱t'a̱ kjo̱a̱'naxié'aá ngu̱i̱jii̱n xta̱ xi judíoo̱ kjo̱tjoni,
tanga s'e̱ ndibá ngo chi̱bo̱a̱, kó ngot'e̱ boá, kji'a nga xta̱ xi ja̱koxi̱ nga ts'endíkoón, sa̱'índíkón Néná xí Na̱'mii̱ nga a̱sién ni̱xtjin ko̱jo nga ja̱koxi̱, nga̱t'a̱ Na̱'mii̱ kui xta̱ xi ndyi̱ts'endikoón ts'énmongase nga si̱'andíkón.
A̱sién Ni̱xtjin boá Néná, kó xi sa̱'índíkón, chjiénga a̱sién ni̱xtjin ko̱jo nga ja̱koxi̱ nga sa̱'índíkón.
S'e̱ bi katsó kui xta̱chjo̱ón:
–Je be an nga s'e̱ ndibá Mesíaa̱, kui xi Kristo̱ 'mií, kó kji'a nga kjo̱e̱'e kuí xí ko̱tso̱yajne̱ ngayeje nii̱.
S'e̱ Kjisoo̱ bi katsó:
–An boá, kui xi ts'énchji̱a̱joo ji.
Kó kji'a ma jachó xta̱ tsi̱'e̱ Kjisoo̱, kó kijíndikoón nga Kjisoo̱ ngo xta̱chjón ts'énchji̱a̱jo, tanga nde ngojín xi bi katsoó: ¿Mí xi tibosíye ji? Ko̱jo tsi, ¿mí xi tindokjo̱e̱je kui xta̱chjo̱ón?
S'e̱ kui xta̱chjo̱ón íjñámasien nisa ndójoaa̱, s'e̱ kijí na̱xi̱ńdaá, kó bi katsoó ngayeje xtaa̱:
–Ja̱bíjnú'un, kó ndibá tsitsíjenjnúu̱ ngo xta̱ xi katsáyána ngayeje ni xi je kats'en an. ¿A kuijín xi Kristoo̱ tsobo̱a̱?
Kó xtaa̱ jataxie na̱xi̱ńdaá s'e̱ kijí nínga tikón Kjisoo̱.
Tji̱e̱nga kjima kui nii̱, xta̱ tsi̱'e̱ índasee̱n Kjisoo̱ nga bi katsoó:
–Mostro̱, chini̱ chií ni chinie.
Kós'e̱ Kjisoo̱ bi katsó:
–An tikónna ngo ni chinie xi yajínjnú.
Kó xta̱ tsi̱'e̱ Kjisoo̱ ja̱ k'i̱e̱ ja̱ ngaján bi katsoó xkjín:
–¿Axa̱ je tjín xi je je'ejoo̱ ni chinie?
Tanga Kjisoo̱ bi katsó:
¿A bijín 'míjnú jún: “Ngui nijún sá chaja nga kjo̱chó ni̱xtjin nga ka̱ma ko̱'na̱je̱n ni xi kamáxchaá”? Tanga k'i̱e̱ xiyájnú'un ngot'e̱: Chjáx'ajnú ndyikonjnú kó tsitsíjenjnúu̱ kui t'ananguii̱, nga̱t'a̱ je jachó ni̱xtjii̱n nga ka̱ma ko̱'na̱je̱n ni xi kamáxchaá.
Kó nda̱ xi k'o̱je̱n kui ni xi kamáxchaá, sa̱ko̱ó chjií, kó kjo̱a̱'á'yá ni xi kamáxchá kui xi tsjá kjo̱a̱mindyion ngatsjé ni̱xtjii̱n, tsi̱'e̱ nga tsja ka̱maa̱ nda̱ xi ítji̱e̱ ko̱jo nda̱ xi ja'á'yá ni xi kamáxchaá.
Nga̱t'a̱ ja̱koxi̱ ni xi tsó kui eén: “Ngo xó xi 'bítji̱e̱ kó kje̱'e xó xi 'boje̱n ni xi kamáxchaá.”
Kó an ts'éntsanguiyájnú'un tsi̱'e̱ nga ko̱'na̱je̱njnú ni xi júnjín ik'ítji̱e̱jnú, kje̱'e xi kats'énxánguí kui nii̱, kó jún ko̱'na̱je̱njnú too̱ kui xaá.
Kó achichí ma xta̱ xi chji̱a̱ni nangui Samaria̱ xi síndo kui na̱xi̱ńdaá xi kis'ijii̱n Kjisoo̱, kjo̱a̱a̱ nga bi katsó kui xta̱chjo̱ón: “Katsáyá ngayeje ni xi je kats'en an.”
Kó nga jachókoón Kjisoo̱ já xi chji̱a̱ni nangui Samaria̱, índasee̱n tsi̱'e̱ nga ki̱a̱ kis'ijñajo̱ kui jaá, kó Kjisoo̱ jó ni̱xtjin kamaá ki̱a̱a̱.
Kó achichí ma xta̱ xi kis'ijii̱n Kjisoo̱ kjo̱a̱a̱ én xí tsíchji̱a̱,
kó bi ki'mií kui xta̱chjo̱ón:
–Jmí tsi ta kjo̱a̱a̱ ni xi kasejne̱ nga s'ijinjne̱, s'ijinjne̱ kjo̱a̱a̱ nga ji̱n ma xi kanda'yájne̱ ni xi katsó kó nga je yajne̱ nga ja̱koxi̱ boá nga kui xi Kristoo̱, xi k'o̱xié'á xtaa̱ kui nga̱sondiee̱.
Jaskan nguije ja'a xi jó ni̱xtjii̱n, Kjisoo̱ kijí xtji̱e̱e̱n nangui Galilea̱.
Nga̱t'a̱ ti kuíni Kjisoo̱ xi katsáyá nga ngo nda̱ chji̱ni̱e̱'e̱én Néná yandíkónjín ti ki̱a̱a̱ nanguii̱.
Nga jachó nangui Galilea̱, tsja kamaá xta̱ xi chji̱a̱ni ki̱a̱a̱ nga jachó, nga̱t'a̱ ja̱ bo̱a̱ je kamábe ngayeje ni xi kats'én na̱xi̱ńdá Jerusale̱n nga kamá s'ueé, nga̱t'a̱ ti kijí kui jaá s'ueé nga.
S'e̱ kijí nguiní Kjisoo̱ na̱xi̱ńdá Kana̱ ngu̱i̱ndie xi chji̱a̱ni nangui Galilea̱, nínga ndójoaa̱ bino̱ kats'én. Kó ki̱a̱ kis'ijña ngo nda̱ xi ts'énxát'aa̱ nda̱ ree̱, kó kui nda̱a̱ oo̱n ndií xi tikón na̱xi̱ńdaá Kapernau̱m.
Kui nda̱a̱ nga tsint'ié nga Kjisoo̱ jatjoni nangui Judea̱, s'e̱ jachó nangui Galilea̱, kijíkoón kó 'niú tsí'aá Kjisoo̱ tsi̱'e̱ nga kji̱ndi̱bá ts'endáya ndií, nga̱t'a̱ je ma k'ien.
Kós'e̱ Kjisoo̱ bi katsó:
–Nde s'i̱jinjínjnú jún tsi xcha̱jínjnú ngo chi̱bo̱a̱ ko̱jo tsi ngo kjo̱a̱ndikón.
Tanga kui nda̱ xi ts'énxájo̱ nda ree̱ bi katsó:
–Ndi̱a̱, ndibé chií ji ndi'ana nguindiee̱ nga ko̱ya ndína.
Kó Kjisoo̱ bi katsoó:
–T'en ndi'áa̱ tikón ndíi̱.
S'e̱ kui nda̱a̱ kis'ijii̱n ni xi katsó Kjisoo̱, s'e̱ kijí.
Tji̱e̱nga ts'énfí ndi'aa̱, kastíkjá já mosoo̱ kó katsáyaá nga tikón ndií.
S'e̱ kui nda̱a̱ asíyaá kui jaá mosoo̱ mí chi̱bo̱a̱ nga kamándaya ndií, s'e̱ bi katsoó kui jaá:
–Ma ra chi̱bo̱a̱ ngo nga kamánguixón nga katjo'óxiín ṉt'e̱e̱.
S'e̱ kui na̱'mii̱ kui ndií kamákjiín nga kuí ma chi̱bo̱a̱ nga bi katsoó Kjisoo̱: “Tikón ndíi̱.” Kó kuíni nga kui ko̱jo xta̱ xi síndo ndi'aa̱ kis'ijii̱n Kjisoo̱.
Kuí xi'bi̱ xi ma joó kjo̱a̱ndikón xí kats'én Kjisoo̱ nga jatjo nangui Judea̱ kó ja'a xtji̱e̱e̱n nangui Galilea̱.
Jaskan nguije kamá kui nii̱ kamá ngo s'ueé já judíoo̱ kó kijí Kjisoo̱ na̱xi̱ńdá Jerusale̱n.
Ki̱a̱ na̱xi̱ńdá Jerusale̱n, tiñaa̱ ngo ngu̱i̱ndie xi 'mí nga̱ntjo̱a̱a̱ cho̱tsa̱nga̱ kis'ijña ngo tixa̱ je xi ndyi̱a̱ ndójoa xi 'mí Betesda̱ nga én ebreo̱, xi ún ngu̱i̱ndie tji̱nk'i̱én kis'iee̱.
Nguindie tji̱nk'i̱e̱én kui ngu̱i̱ndiee̱ achichí ma xta̱ xi oo̱n kis'iṉdo, xi ti̱ka̱, xi fí ni̱ma̱ t'a ko̱jo xi ni̱ma̱ se, xi askoyaá nga ka̱matíyaá ndójoaa̱,
Kó ki̱a̱a̱ kis'ijña ngo nda̱ xi ni̱ma̱ se xi kantji'ún ján nónií nga kji'ijña'on.
Nga kamábe Kjisoo̱ nga kji'ijña ko̱jo nga kjín nónií nga oo̱n, bi katsoó:
–¿A mejeén nga ka̱mandaya ji?
Nda̱ xi ni̱ma̱ see̱ bi katsoó Ndi̱a̱a̱:
–Jmíjínna xi sa̱nguínjinna tixa̱ xi ndyi̱a̱ ndójoaa̱ nguije matíyaá, nga̱t'a̱ tji̱e̱nga ts'énfí an, kje̱'e xí ts'énna.
S'e̱ Kjisoo̱ bi katsoó:
–Ti̱sítji̱n, chjábe ṉcháa̱n kó t'en ji.
Ti kji'a kamándaya kui nda̱a̱, kó iskjíbé ṉchaa̱n, kó kijíyase. Ni̱xtjin ndikón ma nga kamá kui nii̱.
Kós'e̱ xta̱ judíoo̱ bi katsoó nda̱ xi kamándayaa̱:
–Ni̱xtjin ndikón ngot'e̱, kó tsjandiéjín kjo̱a̱kitii̱ nga x'i̱e̱nijín ji ṉcháa̱n.
S'e̱ bi katsó kui nda̱a̱:
–Tanga kui xi kats'éndayana, ti kuíni xi: “Chjábe jí ṉcháa̱n kó t'en ji.” Katsóna.
Kó bi katsó já judíoo̱:
–¿'Yání bo̱a̱ kui nda̱ xi bi katsoó: “Chjábe jí ṉcháa̱n kó t'en ji.”?
Kó nda̱ xi kamándayaa̱ kamábejín 'yání bo̱a̱ xi bo̱a̱ katsoó, nga̱t'a̱ Kjisoo̱ kichajájin ngu̱i̱jii̱n kui xta̱ xi síndo kui ngu̱i̱ndiee̱.
Jaskan nguije kamá kui nii̱, Kjisoo̱ kamábe kui nda̱a̱ ngu̱i̱ya na̱ngo̱xi̱i̱, kó bi katsoó:
–Ján'a̱n, je kamándaya ji, nguiti ni'ínjéjín 'ne̱, tsájmi ngo ni xi tsie ngase ka̱maa̱.
Kijí kui nda̱a̱, kó katsáyaá xta̱ judíoo̱ nga Kjisoo̱ xi kats'éndaya.
Kó tangat'anii̱ kui nii̱ nga xta̱ judíoo̱ tsangatji̱nguii̱ Kjisoo̱ kó kamámejeén kats'énk'ién, nga̱t'a̱ ni̱xtjin ndikón nga kats'én kui nii̱.
Kó Kjisoo̱ bi katsoó:
–Na̱'mina ngaskande ngot'e̱ ts'énxá, kó ko̱jo an ts'enxá an nga.
Kó kuíni nga 'niú tsangasee̱ já nguito̱ko̱o̱ xta̱ judíoo̱ nga kamámejeén sa̱'ínk'ién Kjisoo̱, nga̱t'a̱ kamábendikónjín ni̱xtjin ndikoón, kó íni̱jmi nga Néná xí Na̱'mii̱ kui, kó nga ti Néná kui katsó.
S'e̱ Kjisoo̱ bi katsó:
–Ja̱koxi̱, ja̱koxi̱ ni xi xianjnú'un: Ta jmíjín ni xi ka̱maa̱ sa̱'ín soboá ndií Néná, ta kuí tsi ni xi ts'én ni xi be nga ts'én Na̱'mii̱, nga̱t'a̱ ngayeje ni xi ts'én Na̱'mii̱, ti kuí ni xi ts'én ndií.
Nga̱t'a̱ Na̱'mii̱ achichí tjoó ndií kó bokoó ngayeje ni xi ts'én, kó tsie ngase ni xi s'e̱ ko̱ko̱ó xi ngaskande jún ko̱e̱je̱ndikónjnú.
Nga̱t'a̱ xikó ts'én maá Na̱'mii̱ ts'énkja'á'yaá xta̱ xi je jesón kó tsjá nguinií kjo̱a̱mindyion, ti bo̱a̱ ti ts'én ndií Néná ka̱ma tsja̱á kjo̱a̱mindyion xta̱ xi mejeén kui.
Nga̱t'a̱ Na̱'mii̱jín xi tsáya tsi nda ko̱jo tsi ndajín ndyi̱ts'en xtaa̱, ndií boá xi katsjaá nga kui xi ko̱tso̱ya tsi nda ko̱jo tsi ndajín ndyi̱ts'en xtaa̱,
tsi̱'e̱ nga ngayeje xta̱ sku̱i̱e̱ndíkón ndií xikó ts'én bendikón Na̱'mii̱. Xi bendikónjín ndií, bendikónjín Na̱'mi xi katsanguiya nga.
Ja̱koxi̱, ja̱koxi̱ ni xi xianjnú'un: Xi ku̱i̱nt'ie énna kó s'ijii̱n xi katsanguiyana, k'uieé kjo̱a̱mindyion ngatsjé ni̱xtjii̱n, kó ka̱majéjiín, nga̱t'a̱ xín je kats'énkja'a kjo̱a̱bo̱yaa̱, kó je katse'eé kjo̱a̱mindyioo̱n.
Nga̱t'a̱ Na̱'mii̱ takó tikón, kó ti bo̱a̱ ti ts'én katsjaá kjo̱a̱nda ndií nga takó tikón.
Kó ti katsjaá xá tsi̱'e̱ nga ka̱ma ko̱tso̱ya tsi nda ko̱jo tsi ndajín ndyi̱ts'en xtaa̱, nga̱t'a̱ kuí boá xi ndií nda̱ xi̱'ii̱n.
Ngata̱ fíndikónjínjnú kjo̱a̱a̱ kui nii̱, nga̱t'a̱ s'e̱ kjo̱chó chi̱bo̱a̱ nga ngayeje xta̱ xi je jesoón ku̱i̱nt'ie nda̱a̱,
kó xta̱ xi ni nda kats'én, kjo̱a̱'á'yaá tsi̱'e̱ nga k'uíndo nguiní, tanga xi ndajín kats'én, ti kjo̱a̱'á'yaá nga, tanga tsi̱'e̱ nga ka̱majérií.
Ka̱majínna sa̱'in an ngo ni an so̱bo̱a̱, xikó ts'én nt'ié an, bo̱a̱ ts'én xiya an tsi nda ko̱jo tsi ndajín ndyi̱ts'en xtaa̱, kó kixi̱ ts'én kotsijée̱n tsi nda ko̱jo tsi ndajín ndyi̱ts'en xtaa̱, nga̱t'a̱ jmí tsi ni xi mejénna an xi mongase an, ni xi mejeén xi katsanguiyana xí mongase an.
Tsi ti an xi ts'en an chistiko̱ yojona, jmí ni chjíjiín ni xi xian an.
Kje̱'e xí chistiko̱ kjima kjo̱a̱a̱ 'yání an, kó be an nga ja̱koxi̱ ni xi tsáyá kjo̱a̱a̱ an.
Jún kananguiyachonjnúu̱ xta̱ xi asíyaá Juaa̱, kó kui katsáyájnú ngo ni xi ja̱koxi̱,
tanga an chjiénjínna tsi ngo xta̱ ko̱tso̱ya kjo̱a̱a̱ an, tanga kui nii̱ xiya an tsi̱'e̱ nga kjo̱tjo'ajnú.
Juaa̱ boá kui ndi'í xi kití ko̱jo xi kats'éntsijee̱n, kó jún kamámejénjnú nga tsja kamájnú kui ndi'ií chiboa ni̱xtjin.
Tanga an tikónná ngo én chistiko̱ xi je ngase ta bo̱a̱jiín xi tsíchji̱a̱ Juaa̱ kjo̱a̱a̱ an, nga̱t'a̱ kuí xá xi katsjána Na̱'mina xi katsanguiyana tsi̱'e̱ nga kjo̱tjosón ni xi ts'en an ngot'e̱, kuí xí chji̱a̱ kjo̱a̱a̱ ni xi ts'en an.
Ko̱jo Na̱'mina xi katsanguiyana xí kjima chistiko̱ kjo̱a̱a̱ an, nda tsi kji̱e̱ nda'yájínjnú nda̱a̱ ko̱jo kji̱e̱ yajínjnú kókji'i a̱sie̱én,
kó ti nde tikónjinjínjnú eén, nga̱t'a̱ kui xi katsanguiya kui, kini'áns'ijinjínjnú.
Chját'ayájnú ni xi tsó xo̱jo̱n eén Néná, nga̱t'a̱ bo̱a̱ ts'én nga ki̱a̱ sa̱kójnú kjo̱a̱mindyion ngatsjé ni̱xtjii̱n, kó kui boá kui én chistiko̱ xi chji̱a̱ kjo̱a̱a̱ an,
kó mejénjínjnú nga k'i̱e̱ kjoé'e̱chonjnú'un tsi̱'e̱ nga k'uiéjínjnú kjo̱a̱mindyioo̱n.
Ts'enjo'ojín an kjo̱a̱je xi tsja̱ana xtaa̱,
tanga je kamábe an nga tikónjínjnú kjo̱a̱tjoó Néná.
Ngajoo̱ Na̱'mina je'e an, kó kini'ánjo̱'ojínjnú'un, tanga tsi kje̱'e xí je'e xki̱ tsi̱'e̱ soboá, kuí xi'ba̱ xi ni'ánjo̱'ójnú.
¿Kóts'en ka̱ma s'i̱jinjnú, nga ja̱ k'i̱e̱ ja̱ ngaján ndyi̱boe'éjnúu̱ kjo̱a̱je xingu̱i̱jnú, kó ndyi̱mindyisejínjnú kjo̱a̱je xi tsja̱aná Néná xí ngototoo̱?
Ngata̱ ni'ánkjójínjnú nga an xi konguíta'ínjnú'un nguindyi̱ko̱n Na̱'mina, kjo̱a̱kiti xi kats'énda Moisee̱ boá xi ko̱ónguita'ínjnú, kuí xí ndyi̱chiyákjo̱a̱jnú.
Nga̱t'a̱ tsi kini'áns'ijinjínjnúu̱ Moisee̱, ti kini'áns'ijinjínjnú an tsobo̱a̱, nga̱t'a̱ kuí Moisee̱ xi kats'én'indó xo̱jo̱n kjo̱a̱a̱ an.
Tanga tsi kini'áns'ijinjínjnúu̱ ni xi kats'én'indó Moisee̱ ja̱, ¿kóts'en s'i̱jinjnú énna?
Nguije kamá kui nii̱, Kjisoo̱ kijí xi ingoboaá ngu̱i̱ndi̱o̱ tsie xi tikón nangui Galilea̱, kui xi ti Tiberia̱ 'mií nga.
Kó achichí ma xta̱ xi kijítji̱nguii̱, nga̱t'a̱ kamábe ngayeje kjo̱a̱ndikón xí kats'én nga kats'éndaya xta̱ xi oo̱n.
Kó Kjisoo̱ kijínijínguí ngo tji̱ngu̱i̱ kós'e̱ ki̱a̱ kis'ijñando ko̱jo xta̱ tsi̱'e̱.
Kó je kjimatiñaa̱ nga ka̱ma s'ué paskuaa̱, s'ueé já judíoo̱.
Nga iskjinink'a kje̱n Kjisoo̱ achichí ma xta̱ xi kamábe nga ndyi̱fíkoón, kó Kjisoo̱ bi katsoó nga asíyaá Nguiripee̱:
–¿Ñání si̱'antsié pan xi skji̱ni̱e̱ kui xta̱ kjiín?
Tanga katsó kuí nii̱ ta tsi̱'e̱ nga skót'ayákón Nguiripee̱, nga̱t'a̱ ja̱ bo̱a̱ je be Kjisoo̱ ni xi sa̱'ín.
–Tsi jó úchán to̱n denario̱ pan si̱'antsié nde kjo̱chó'ájín tsi nde ta chií tsi sa̱ko̱ó nga ngo nga ngo kui xtaa̱.
Ngo nda̱ xi xta̱ tsi̱'e̱ Kjisoo̱ xi 'mí Jandre̱, ṉts'i̱e̱ Ximo̱ Peé bi katsó:
K'i̱e̱ tikón ngo nda̱ xo̱ngo xi ya'a ún pan xi sebada̱ kamándani ko̱jo jó tji̱o̱, tanga ñá kjo̱chó'á kui nii̱ ngayeje kui xtaa̱.
Kós'e̱ Kjisoo̱ bi katsó:
–Ti'ank'índotiejnú kui xtaa̱.
Kó achichí k'ijñá kis'ie kui ngu̱i̱ndiee̱, kó ma ra tsi ta ún mi̱ já xi̱'in xi kis'iṉdotiee̱.
Kó Kjisoo̱ iskjíbé kuí paa̱n kó nguije katsjaá ndok'óchji Néná, katsjaá xta̱ tsi̱'e̱, tsi̱'e̱ nga kui jaá sa̱'ínkja'asoón ngayeje xta̱ xi síndotiee̱, ti bo̱a̱ ti kats'eén tji̱o̱o̱ nga. Kó ngayeje xtaa̱ iskjinie ta xikó kji'i kamámejénrií.
Kó nguije kitsie cha̱n cha̱a̱n xtaa̱, Kjisoo̱ bi katsoó xta̱ tsi̱'e̱:
–Chja̱'á'yájnú ngayeje pan xi ts'anguii̱, tsi̱'e̱ nga kjo̱tsonjín.
Kó kui jaá ja'á'yá pan xi ts'anguii̱ kui xi chji̱a̱ni pan xi uún, kó tiejó ni̱se̱nya kamá.
Kós'e̱ nga kamábe kui jaá kui chi̱bo̱a̱ xi kats'én Kjisoo̱, bi katsó:
–Ja̱koxi̱ nga kui nda̱a̱ xi nda̱ chji̱ni̱e̱'e̱én Néná kui xi kjo̱e̱'e kuí nga̱sondiee̱.
Tanga nga kamákjiín Kjisoo̱ nga kui jaá kjo̱jo kjo̱a̱'niú, kó re sa̱'ín, kijí soboá nguiní nínga tikón tji̱ngu̱i̱i̱.
Kó kji'a nga je kamájñoó, xta̱ tsi̱'e̱ Kjisoo̱ kijí t'a ndáchíkoón,
kó kijíya ngo tjotso je nga kijí xtji̱e̱e̱n na̱xi̱ńdá Kapernau̱m. Nguije jñoó, Kjisoo̱ kji̱e̱ fochokónjiín kui jaá,
kó kjindibá ngo tjo̱'niú kó nga'niuú ndójoaa̱ achichí nk'a kamá.
Je ra ma tsi ta ún ko̱jo tsi jún kilometro̱ nínga ndyi̱focho, nga je iskjindaá tjotso jee̱ nga kamábe Kjisoo̱, nga tso'báyise nga̱soón ndáchíkoón kó xtji̱e̱e̱n nínga tikón tjotso jee̱ ts'énfí, kó achichí katsakjónní kui jaá.
Tanga Kjisoo̱ bi katsoó:
–An boá, ngata̱ ndakonjín majnú.
Kós'e̱ kui jaá achichí tsja kamaá nga Kjisoo̱ ts'as'ien ngu̱i̱ya tjotso jee̱, kó tji̱e̱nmá jachó ngu̱i̱ndie nínga ndyi̱fí.
Nga kamánguindyiojón, xta̱ xi kis'iṉdo xi ingoboaá ndáchíkoón kamábe nga ta ngo tsi ma tjotso je xi tikón ki̱a̱a̱, kó nga xta̱ tsi̱'e̱ Kjisoo̱ kijí soboá jmí tsi ko̱jo Kjisoo̱.
Kós'e̱ kje̱'e tjotso je xi chji̱a̱ni na̱xi̱ńdá Tiberia̱ jachó ngu̱i̱ndie nínga iskjinie pan nguije Ndi̱a̱a̱ katsjá ndok'óchji.
Kji'a nga kamábe xtaa̱ nga Kjisoo̱ ko̱jo xta̱ tsi̱'e̱ ki̱a̱jín síndo, kijíya tjotso jee̱, s'e̱ kijí xtji̱e̱e̱n na̱xi̱ńdá Kapernau̱m, nga tsangase Kjisoo̱.
Kó nga kasakoo̱ Kjisoo̱ xi ingoboaá ndáchíkoón, bi katsoó:
–Mostro̱, ¿kji'ání jé'e ji k'i̱e̱e̱?
S'e̱ Kjisoo̱ bi katsó:
–Ja̱koxi̱, ja̱koxi̱ ni xi xianjnú'un nga jún ndyi̱mindyiséjnú'un kjo̱a̱a̱ pan xi kichiniejnú kó kats'éntsiejnú, jmí tsi kjo̱a̱a̱ chi̱bo̱a̱ xi kamáyajnú.
Ti'anxájnú, tanga jmí tsi kjo̱a̱a̱ ni chinie xi fee̱, tasá ti'anxájnú kjo̱a̱a̱ ni chinie xi tsja̱ajnú kjo̱a̱mindyion ngatsjé ni̱xtjii̱n, kui xi tsja̱ajnú ndií nda̱ xi̱'ii̱n, nga̱t'a̱ je Néná xí Na̱'mii̱ katsjáxaá kui.
S'e̱ bi katsó kui jaá:
S'e̱ Kjisoo̱ bi katsó:
–Kuí xi'bi̱ xi xaá Néná, nga si̱'ans'ijinjnú kui xi katsanguiya kui.
S'e̱ bi katsó kui jaá:
–¿Mí kjo̱a̱ndikón xi si̱'in ji tsi̱'e̱ nga xcha̱jne̱, s'e̱ s'i̱jinjne̱? ¿Mí xá xi ni'ín ji?
Xta̱ tji̱e̱ xchájne̱ iskjinie mana̱ xi katsanguiyaa̱ Néná ki̱a̱ nangui kixií xikó ts'én kjit'a xo̱jo̱n eén Néná nínga bi tsó: “Paa̱n ndi'ak'ajmii̱ xí katsjaá xi iskjinie.”
Kós'e̱ Kjisoo̱ bi katsó:
–Ja̱koxi̱, ja̱koxi̱ ni xi xianjnú'un: Moisee̱jín xi katsjájnú paa̱n ndi'ak'ajmii̱, nga̱t'a̱ Na̱'mina boá xi tsjá pan xi ja̱koxi̱i̱ ndi'ak'ajmii̱.
Nga̱t'a̱ paa̱n Néná kui boá xi kjindibáni ndi'ak'ajmii̱, kó kuí xí tsjaá kjo̱a̱mindyion xtaa̱ kui nga̱sondiee̱.
S'e̱ bi katsó kui jaá:
–Ndi̱a̱, te'éjne̱ ngatsjé ni̱xtjin kui paa̱n.
S'e̱ Kjisoo̱ bi katsó:
–An boá kui pan xi tsjá kjo̱a̱mindyioo̱n, xi kjo̱e̱'ekónna nguiti ingojín ni̱xtjin nga ka̱ma bojoó, kó xi sa̱'íns'ijinna, nguinijánjín ka̱ma xíndaá.
Tanga je bo̱a̱ kixiánjnú'un nga nda tsi je kamáyajnú'un, ti kuí xi s'ijinjín majnú.
Ngayeje xta̱ xi je ja'ájin Na̱'mina, kji̱ndi̱bákónna, kó xi kji̱ndi̱bákónna sa̱'inch'ójín an,
nga̱t'a̱ ndi'ak'ajmi ján kjindibáni an, tsi̱'e̱ nga sa̱'in an ni xi mejeén xi katsanguiyana, jmí tsi tsi̱'e̱ nga sa̱'in an ni xi mejénna an.
Kó kuí nii̱ xi mejeén Na̱'mina xi katsanguiyana: Nga ngayeje ni xi tsja̱ana, ngojín ni xi sa̱'inchaja an, nga tasá sa̱'inkja'á'yáa̱ nga kjo̱chó ni̱xtjin nga kju̱i̱e̱t'aa̱ kui nga̱sondiee̱.
Nga̱t'a̱ kuí nii̱ xi mejeén na̱'mina: Nga ngayeje xta̱ xi be ndií, kó xi s'ijii̱n, sa̱ko̱ó kjo̱a̱mindyion ngatsjé ni̱xtjii̱n, kó an sa̱'inkja'á'yáa̱ nga kjo̱chó ni̱xtjin nga kju̱i̱e̱t'a kui nga̱sondiee̱.
S'e̱ já judíoo̱ tsíchji̱a̱josi̱e̱n xkjín kjo̱a̱a̱ nga Kjisoo̱ bi katsó: “An boá pan xi kjindibáni ndi'ak'ajmi ján”,
kó bi katsoó xkjín:
–¿A kui jín xi'bi̱ xi Kjisoo̱, ndií Kosiee̱? ¿A yajín ñá 'yání xi na̱'mii̱ ko̱jo na̱aa̱? ¿Ja̱ kóts'en bi tsóni nga ndi'ak'ajmi ján xó kjindibáni?
S'e̱ Kjisoo̱ bi katsó:
–Ngata̱ ndokjo̱a̱ta'injínjnú xingu̱i̱jnú.
Nde ngojín xta̱ xi ka̱maa̱ kjo̱e̱'ekónna, tsi kuijín Na̱'mi xi je'ejo̱na xi kjo̱e̱'éjo̱, kó an sa̱'inkja'á'yáa̱ kui xtaa̱ nga kjo̱chó ni̱xtjin nga kju̱i̱e̱t'aa̱ kui nga̱sondiee̱.
Je bi tsó ni xi kjit'a ngo xo̱jo̱n xi kats'én'indó já chji̱ni̱e̱'e̱én Néná: “Kó Néná xi ko̱kóyaá ngayeje xtaa̱”, ngayeje xta̱ xi tsint'ieé Na̱'mina, kó kamaá ni xi akóyaá, kuí boá xi kji̱ndi̱bákónna.
Kji̱e̱ ngo xta̱ xi be kókji'i Na̱'mii̱, ta kuí tsi xi katsanguiya Néná xí be kókji'i Na̱'mii̱.
Ja̱koxi̱, ja̱koxi̱ ni xi xianjnú'un: Xi sa̱'íns'ijinna, sa̱ko̱ó kjo̱a̱mindyion ngatsjé ni̱xtjii̱n.
An boá kui paa̱n kjo̱a̱mindyioo̱n.
Xta̱ tji̱e̱ xchájnú iskjinie mana̱ xi katsanguiyaa̱ Néná ki̱a̱ nangui kixií, kó jesón ngayejee̱.
Kuí xi'bi̱ pan xi jatjajenni ndi'ak'ajmi ján, tsi̱'e̱ nga xi skji̱ni̱e̱, nguiti ko̱yajín.
S'e̱ já judíoo̱ askjoyájo̱ xkjín nga bi katsó:
–¿Kóts'en ka̱maa̱ xi'bi̱ nga tsja̱aná yojoo̱ tsi̱'e̱ nga xi̱ni̱e̱?
S'e̱ Kjisoo̱ bi katsó:
–Ja̱koxi̱, ja̱koxi̱ ni xi xianjnú'un: Tsi xi̱ni̱e̱jínjnú yojoo̱ ndií nda̱ xi̱'ii̱n, kó tsi s'i̱o̱jínjnú jiín, jmíjínjnú kjo̱a̱mindyioo̱n.
Xi skji̱ni̱e̱ yojona, kó xi k'uí jínna, tjiín kjo̱a̱mindyion ngatsjé ni̱xtjii̱n, kó an sa̱'inkja'á'yáa̱ ni̱xtjin nga kju̱i̱e̱t'aa̱ kui nga̱sondiee̱.
Nga̱t'a̱ yojona, ni chinie ja̱koxi̱ boá, kó jínna ni 'yó ja̱koxi̱ boá.
Xi skji̱ni̱e̱ yojona kó xi k'uí jínna, kui k'uijñájinna, kó an kotíjñajíi̱n.
Xikó ts'én katsanguiyana Na̱'mina xi tikoón, kó tangat'anii̱ kui nga tikón an, ti bo̱a̱ ti ts'én xi skji̱ni̱e̱ yojona, k'uijñá tangat'anii̱ an.
Kuí xi'bi̱ pan xi jatjajenni ndi'ak'ajmi ján, jmí tsi xikoó xta̱ tji̱e̱ xchájnú nga iskjinie mana̱ xi katsanguiyaa̱ Néná kó jesón ngayejee̱, tanga xi skji̱ni̱e̱ kui paa̱n, k'uijñá ngatsjé ni̱xtjin.
Ngayeje kui nii̱ xi katsó Kjisoo̱ nga kis'ijña ndi'a nínga ndokjo̱a̱ eén Néná ki̱a̱ na̱xi̱ńdá Kapernau̱m.
Nga tsint'ié kui eén, achichí ma xta̱ tsi̱'e̱ Kjisoo̱ xi bi katsó:
–Achichí tajá kuí eén, ¿'yá xi ka̱makjiín nga ku̱i̱nt'ie?
Ja̱ bo̱a̱ je be Kjisoo̱ kjo̱a̱a̱ ni xi ndyi̱chji̱a̱si̱e̱n xta̱ tsi̱'e̱, kó bi katsoó:
–¿A ch'o majnú kuí eén?
Ja̱, ¿kó ka̱majnú tsi xcha̱jnú nga ndií nda̱ xi̱'ii̱n ko̱e̱je̱nijínguí nguiní nínga ja̱ bo̱a̱ tikón?
A̱sién ni̱xtjii̱n xí tsjá kjo̱a̱mindyioo̱n, yojoo̱ jmí ni chjíjiín, én xi je kixiyajnú'un kuí xí a̱sién ni̱xtjin kó kuí xí kjo̱a̱mindyioo̱n.
Tanga tjín jún xi s'ijinjínjnú.
Nga̱t'a̱ Kjisoo̱ ja̱ bo̱a̱ je be ndeskande koó nga íts'i̱yanii̱ 'yá xta̱ xi s'ijinjiín, kó 'yání xi ko̱tíñá.
Kó bi katsó Kjisoo̱:
–Ja̱ kuíni je bo̱a̱ kixiánjnú'un nga nde ngojín xi ko̱e̱je̱konna, tsi Na̱'minajín xi tsja̱á kjo̱a̱.
Ti kji'a achichí ma xta̱ tsi̱'e̱ Kjisoo̱ xi íjñámasien kó nguiti kijítji̱nguijiín.
S'e̱ Kjisoo̱ bi katsoó xta̱a̱ xi tiejoó:
–¿A ko̱jo jún mejénjnú konguínjnú?
S'e̱ Ximo̱ Peé bi katsó:
–Ndi̱a̱, ¿'yá xi konguínchonjne̱? Xi ji xi tjiín eén kjo̱a̱mindyion ngatsjé ni̱xtjii̱n.
Kó ji̱n je kis'ijinjne̱, kó je yajne̱ nga ji xi Kristoo̱, ndií Néná xi tikoón.
S'e̱ Kjisoo̱ bi katsó:
–¿A ánjín xi ja'ajinjnú'un nga tiejójnú? Tanga ngo jún xi xindajín diabloo̱ chji̱a̱ni.
Kjisoo̱ katsó kui nii̱, kjo̱a̱a̱ Juda Iskariotee̱, ndií Ximoo̱, nga̱t'a̱ kuí xi'bi̱ xi jaskan ko̱tíñá, kó kui boá xi chji̱a̱ni ngo nda̱ xi tiejó xi ja'ájin Kjisoo̱.
Kó je kjimatiña s'ueé xta̱ judíoo̱, s'ueé ndi'ańk'ién xí xka̱ 'bíndoo̱ nk'aa̱.
Kó já ṉts'i̱e̱ Kjisoo̱, bi katsoó Kjisoo̱:
–Chjiénga k'uín ji nangui Judea̱ tsi̱'e̱ nga ko̱jo xta̱ tse̱ sku̱i̱e̱ ngayeje ni xi ni'ín.
Nga̱t'a̱ ngojín xta̱ xi mejeén nga xcha̱ ni xi ts'én tsi 'ma sa̱'ín ngo ni. Tsi kui nii̱ tini'ín, tasá takée̱ yojóo xta̱ xi tjín nga̱sondiee̱.
Bo̱a̱ katsó já ṉts'i̱e̱ Kjisoo̱, nga̱t'a̱ nde kui kis'ijinjiín én xí tsíchji̱a̱ Kjisoo̱.
Tanga Kjisoo̱ bi katsó:
Kji̱e̱ fochójín chi̱bo̱a̱na, tanga jún tajmí chi̱bo̱a̱ní xi chi̱bo̱a̱ xi nda kjimajnú.
Ka̱majiín xtaa̱ kui nga̱sondiee̱ sa̱'ínch'ójnú jún, tanga ch'orií an, nga̱t'a̱ xiyáa nga ndajín ndyi̱ts'en.
Tanguínjnú s'ueé, kjuinjín an, nga̱t'a̱ kji̱e̱ fochójín chi̱bo̱a̱na.
Nguije katsó kui nii̱ Kjisoo̱, ki̱a̱ kis'ijña nangui Galilea̱.
Tanga nguije kijí s'ueé já ṉts'i̱e̱ Kjisoo̱, kijí si̱e̱n si̱e̱n Kjisoo̱ kui s'ueé nga.
Kó xta̱ judíoo̱ tsangase Kjisoo̱ ngu̱i̱jii̱n s'ueé, kó bi katsoó xkjín:
¿Ñá tikón kui nda̱a̱?
Kó xtaa̱ tsíchji̱a̱ kjo̱a̱a̱ Kjisoo̱, kó tjín xi bi katsó: “Ndaxta̱”, tanga tjín xi bi katsó: “Jmí, xta̱ ts'én 'boṉcha̱jo.”
Tanga nde ngojín xi taxkiya tsíchji̱a̱ kjo̱a̱a̱ Kjisoo̱ nguindyi̱ko̱n xtaa̱, nga̱t'a̱ katsakjónnií nguito̱ko̱o̱ xta̱ judíoo̱.
Tanga nguije kjochó masiee̱n kui s'ueé, kijí Kjisoo̱ xtji̱e̱e̱n na̱ngo̱xi̱i̱, kó ki̱a̱ akóyá.
Kó kijíndikoón xta̱ judíoo̱ nga bi katsó:
–¿Ñá kijíkja'aní kui kjo̱a̱kjíntakoón kui nda̱a̱ nga jmí na̱xko̱ya kijíjín?
S'e̱ Kjisoo̱ bi katsó:
–Ni xi bokoyá an tsa'a̱njín, tsi̱'e̱ xi katsanguiyana boá,
tsi tjín xi mejeén sa̱'ínkjatjosón ni xi mejeén Néná, sku̱i̱e̱ tsi tsi̱'e̱ Néná ni xi bokoyá an ko̱jo tsi tsa'a̱n.
Kui xta̱ xi tsi̱'e̱ ni xi chji̱a̱a̱, mongase nga ngayeje xi sku̱i̱e̱ kjo̱a̱jee̱, tanga xi mongase nga xcha̱ kjo̱a̱jee̱ xi katsanguiya, kuí xi'bi̱ xi ja̱koxi̱, kó kuí xí kixi̱.
¿A mí tsi Moisee̱ katsjájnú kjo̱a̱kitii̱? Tanga nde ngojín jún xi ni'ánkjatjosónjnú. Ja̱, ¿kó mí kjo̱a̱a̱ nga mejénjnú si̱'ank'iénjnú'un?
S'e̱ bi katsó xta̱ kjiín:
–Xindajín tikónjii̱n yojóo, ¿'yá xi mejeén sa̱'ínk'ieén?
S'e̱ Kjisoo̱ bi katsó:
–Ngayejejnú nga fíndikónjnú kjo̱a̱a̱ ngo kjo̱a̱ndikón xí kats'en an.
Moisee̱ katsjájnú tsi̱'e̱ nga si̱'ánjnú sirkunsisioo̱n, kó kui nii̱, tsi̱'e̱ xta̱ tji̱e̱ xchájnú boá, jmí tsi tsi̱'e̱ Moisee̱, kó nda tsi nga ni̱xtjin ndikón ti kuí xí ni'ánjnú jún kui nii̱.
Ja̱ kó tsi tsi̱'e̱ nga si̱'ankjatjosónjnú kui kjo̱a̱kitii̱ nga ngaskande nga ni̱xtjin ndikón ni'ánjnúu̱ sirkunsisio̱n ngo nda̱, ¿mí kjo̱a̱a̱ nga ni'ánxchánjo̱jnú'un nga ngo ni̱xtjin ndikón ts'endaya an ngo nda̱?
Tjín xta̱ xi chji̱a̱ni na̱xi̱ńdá Jerusale̱n xi bi katsó:
–¿A kuijín nda̱a̱ xi tjimíndyisé tsi̱'e̱ nga si̱'ank'ien?
Ja̱ tsitsíjenjnúu̱, ki̱a̱a̱ tikón kó ts'énchji̱a̱jo ngayeje xta̱, kó jmí ni tjí'míjiín. ¿A je kamábe já xí botixómaá tsobo̱a̱ nga ja̱koxi̱ nga kui nda̱a̱ xi Kristoo̱?
Tanga kui nda̱a̱ je ya ñá, ñání chji̱a̱ni, tanga nga kjo̱e̱'e Kristoo̱, ta'yajín xi sku̱i̱e̱ ñání kjindibáni.
S'e̱ Kjisoo̱ nga ts'énbokoyá na̱ngo̱xi̱i̱, 'niú tsíchji̱a̱ nga bi katsó:
–Jún je yajnú'un, kó yajnú ñá chji̱a̱ni an, tanga jmí tsi kjo̱a̱a̱ an nga jé'e an, jé'e an kjo̱a̱a̱ nga ja̱koxi̱ xí katsanguiyana, kui xi yajínjnú jún.
Tanga be an 'yání kui, nga̱t'a̱ ki̱a̱ kjindibáni an nínga tikón kui, kó kuí xí katsanguiyana.
S'e̱ kui jaá kamámejeén katsoboá, tanga kamájín kon nga̱t'a̱ kji̱e̱ fochójín chi̱bo̱a̱a̱.
Kó achichí ma xta̱ xi kis'ijii̱n Kjisoo̱ kó bi katsó:
–Nga kjo̱e̱'e Kristoo̱, ¿a kjín ngase kjo̱a̱ndikón sa̱'ín ta bo̱a̱jiín kui nda̱a̱?
Já fariseoo̱ tsint'ié ngayeje ni xi katsó xtaa̱ kjo̱a̱a̱ Kjisoo̱, s'e̱ já nguito̱ko̱o̱ chiná'mii̱ ko̱jo já fariseoo̱ katsanguiya jun xi kondaa̱ tsi̱'e̱ nga stso̱bo̱a̱ Kjisoo̱.
S'e̱ Kjisoo̱ bi katsó:
–Ta ngui chiboa tsi ni̱xtjin kotíjñajinjnú'un, s'e̱ kjuin an nguijee̱ nínga tikón xi katsanguiyana.
Ku̱i̱ndyi̱sejnú'un, kó sa̱kójínjnú an, kó nínga kjuin an ka̱majín kjóchojnú.
S'e̱ bi katsoó xkjín xta̱ judíoo̱:
–¿Ñání ts'énfí kui nda̱a̱ nga ka̱majínná sa̱kóná? ¿A ts'énkjó nga ki̱a̱ ko̱e̱je̱ nínga síndo xta̱ judíoo̱ xi chji̱a̱ni kje̱'e na̱xi̱ńdá, s'e̱ ko̱kóyaá xta̱ griegoo̱?
¿Mí ni xi mejeén tsó nga bi katsó: “Ku̱i̱ndyi̱sejnú'un, kó sa̱kójínjnú an nínga kotíjña an, kó nínga kotíjña an, ka̱majín kjóchojnú”?
Kó ni̱xtjin nga kjifet'a s'ué xi 'boxié kui xtaa̱, Kjisoo̱ kasasien kixi̱, s'e̱ 'niú tsíchji̱a̱ nga bi katsó:
–Tsi tjín xí xíndaá, ngatjandibakónna tsi̱'e̱ nga nguiti ka̱ma xíndájiín.
Xi s'ijii̱n an, xikó tsó xo̱jo̱n eén Néná, ngu̱i̱jin ini̱ma̱a̱ ko̱ngajii̱n ndójoaa̱ ndeje' xi tikón.
Tanga kui nii̱ katsó kjo̱a̱a̱ a̱sién ni̱xtjin xi sa̱ko̱ó ngayeje xta̱ xi s'ijii̱n kui. Nga kamá kui nii̱ kji̱e̱ sakójiín A̱sién Ni̱xtjii̱n Néná, nga̱t'a̱ kji̱e̱ boe'éjiín kjo̱a̱je nga si̱t'a kro̱ ko̱jo nga kjo̱a̱'á'yaá Kjisoo̱.
Kós'e̱ kjín xta̱ xi síndojii̱n xta̱ kjiín nga tsint'ié kui eén, bi katsó:
–Ja̱koxi̱ nga chji̱ni̱e̱'e̱én Néná boá kui nda̱a̱.
Kje̱'e xta̱ xi bi katsó:
–Kuí xi'bi̱ xi Kristoo̱.
Tanga tjín xi bi katsó nga:
–¿Kóts'en nga nangui Galilea̱ kji̱ndi̱báni Kristoo̱?
¿A mí tsi bo̱a̱ tsó xo̱jo̱n eén Néná nga Kristoo̱, xta̱ tji̱e̱e̱ Ndabii̱ ka̱ma ko̱jo nga na̱xi̱ńdá Bele̱n xó kji̱ndi̱báni, nangui nínga katsen Ndabii̱?
Kós'e̱ tsakjanga xtaa̱ tangat'anii̱ Kjisoo̱.
Jajún xi kondaa̱ kijí nguiní nínga síndo já fariseoo̱ ko̱jo já nguito̱ko̱o̱ chiná'mii̱ kó bi ki'mií nga akasíyaá:
–¿Ánní nga kjindibájo̱jínjnú?
S'e̱ bi katsó jajún xi kondaa̱:
–Kji̱e̱ ngo nda̱ xi bo̱a̱ ts'én chji̱a̱ xikó ts'én chji̱a̱ kui nda̱a̱.
S'e̱ bi katsó já fariseoo̱:
–¿A ko̱jo jún je kich'íṉchajojnú?
¿A je kis'ijii̱n kui já xí botixómaá ko̱jo tsi já fariseoo̱?
Tanga kui xta̱ xi bejín kjo̱a̱kitii̱, ngat'íko̱joni.
S'e̱ Nikodemoo̱, nda̱ fariseo̱ xi kijíkoón Kjisoo̱ ngo ni̱xtjin nga jñó, bi katsoó kui jaá:
–¿A tsjandié kjo̱a̱kitii̱ nga ka̱ma si̱'anjée̱ ngo nda̱, tji̱e̱nga kji̱e̱ sakoséndi̱yajínná mí ni xi kats'én?
S'e̱ bi katsoó já fariseoo̱:
–¿A nangui Galilea̱ ndokjo̱e̱ni ji nga? Ti'inye ji xo̱jo̱n eén Néná, kó xchi̱e̱ ji nga nde kji̱e̱ ngo nda̱ chji̱ni̱e̱'e̱én Néná xi ndibání nangui Galilea̱.
S'e̱ ńgó ńgó kijí ndi'aa̱.
Kó Kjisoo̱ kijí nínga tikón tji̱ngu̱i̱ nínga tjín yá oliboo̱.
Kó nga kamánguindyiojón nga tajño̱ó kijí nguiní na̱ngo̱xi̱i̱, kó xtaa̱ kijíkón tiñaa̱, kó Kjisoo̱ kis'ijñando nga akóyaá.
Kó já chji̱ni̱e̱kjo̱a̱kitii̱ ko̱jo já fariseoo̱ jachójo̱ ngo xta̱chjón xi kamáya ma nga kats'ént'aa̱ kjo̱a̱ xi̱'ii̱n s'e̱ íjñá ngamasiee̱n xtaa̱,
s'e̱ bi ki'mií Kjisoo̱:
–Mostro̱, kui xta̱chjo̱ón kamáya ma nga kats'ént'aa̱ kjo̱a̱ xi̱'ii̱n.
Kó ngu̱i̱yaa̱ kjo̱a̱kitii̱ Moisee̱ atíxomaná nga chjiénga ndi̱jo̱ kjoyá ngaskande nga si̱'ank'ien ínchjín xi bo̱a̱ sa̱'ín. ¿Kó jí, kó se ji?
Kui nii̱ katsó kui jaá nga ndyi̱kjit'oyákón Kjisoo̱, tsi̱'e̱ nga ko̱ónguíta'in. Tanga Kjisoo̱ kis'ijñaxtien t'ananguii̱, tji̱e̱nga tsja kats'én'indó ngo ni t'ananguii̱.
Kó kui jaá ngotjón ngotjón asíyaá, s'e̱ kasasien kixi̱ Kjisoo̱ s'e̱ bi katsoó:
–Xi kji̱e̱ ngo ndi̱ya ts'énjé, kui tjón ngat'aya ndi̱jo̱ kui xta̱chjo̱ón.
S'e̱ ti kis'ijñaxtien nguiní Kjisoo̱, kó takó kats'én'indó nguiní ni ki̱a̱ t'ananguii̱.
Kó kui jaá nga tsint'ié ni xi katsó Kjisoo̱, kjo̱a̱kjíntakoón yínguíta'in, kó ńgó ńgó kijí, tjón ma xta̱ xi xchaá kijí, s'e̱ kis'ijña soboá Kjisoo̱, ko̱jo kui xta̱chjo̱ón xi tikón ngamasiee̱n.
S'e̱ kasasien kixi̱ Kjisoo̱, kó bi katsoó naa̱:
–Ji xta̱chjón, ¿ñá síndo xta̱ xi yínguíta'ii̱n? ¿A nde ngojín xi kats'énjeé?
S'e̱ bi katsó kui xta̱chjo̱ón:
–Nde ngojín Ndi̱a̱.
S'e̱ Kjisoo̱ bi katsó:
Ti ingo ndi̱ya tsíchji̱a̱jo nguiní Kjisoo̱ xtaa̱ nga bi katsoó:
–An boá ndi'í xí ts'entsíjee̱n xtaa̱ kui nga̱sondiee̱, xi ko̱e̱je̱tji̱nguina jmí ni̱xtjin nga nínga jñó kjótso'bá, nga̱t'a̱ k'uiérií ndi'í xi tsjá kjo̱a̱mindyioo̱n.
S'e̱ já fariseoo̱ bi katsó:
–Tsi ti ji xi ni'ín chistiko̱ yojóo kjo̱a̱a̱ ji, jmí ni chjíjiín ni xi se.
S'e̱ Kjisoo̱ bi katsó:
–Nda tsi ti an xi ts'en an chistiko̱ yojona kjo̱a̱a̱ an, chjírií ni xi xian an, nga̱t'a̱ be an ñá kjindibáni an, kó ñání ts'énfí an, tanga jún yajínjnú ñá kjindibá an kó ñá ts'énfí an.
Jún bo̱a̱ ndyi̱'míjnú tsi nda ko̱jo tsi ndajín ndyi̱ts'en xtaa̱, xikoó ngo xta̱ nga̱sondie, tanga an nde ngojín xi xian an tsi nda ko̱jo tsi ndajín ndyi̱ts'en.
Kó tsi ngo xi xian an tsi nda ko̱jo tsi ndajín tjíts'en, kixi̱ ni xi tjíts'en an, nga̱t'a̱ jmí tsi tikón so̱bo̱a̱ an, jó majne̱, an ko̱jo Na̱'mina xi katsanguiyana.
Kó xo̱jo̱n kjo̱a̱kitijnú kjit'a, nga ni xi ka̱tso̱ jó chistiko̱, ja̱koxi̱ boá.
An boá xi ts'en an chistiko̱ yojona kjo̱a̱a̱ an, ko̱jo Na̱'mina xi katsanguiyana ti chji̱a̱ kjo̱a̱a̱ an nga.
S'e̱ bi katsó kui jaá:
–¿Ñá tikón Na̱'míi̱?
Kó Kjisoo̱ bi katsó:
–Nde an yajínjnú'un, ti nde Na̱'mina yajínjnú, tsi ya rajnú'un katsaki, ti xcha̱ ra jún Na̱'mina.
Kui nii̱ xi katsó Kjisoo̱ ki̱a̱ ngu̱i̱ndie nínga boe'é to̱nchji̱e̱e̱, nga akóyá ndi̱tsen na̱ngo̱xi̱i̱, kó nde ngojín xi katsoboá, nga̱t'a̱ kji̱e̱ fochójín chi̱bo̱a̱a̱.
Ingo ndi̱ya bi katsó nguiní Kjisoo̱:
–An je ts'énfí an, kó jún ku̱i̱ndyi̱sejnú'un, tanga tangat'anii̱ jéjnú nga ko̱yajnú, kó nínga ts'énfí an, ka̱majín konguínjnú jún.
Kós'e̱ bi katsó já judíoo̱:
–¿A sa̱'ínk'iénjín ra yojoo̱, nga̱t'a̱ nga bi tsó: nínga ts'énfí an, ka̱majín konguínjnú?
Kó Kjisoo̱ bi katsó:
–Jún k'i̱e̱ nguindiee̱ ndokjo̱a̱nijnú, kó an ndi'ak'ajmi ján chjiá an, jún kui nga̱sondiee̱ ndokjo̱a̱nijnú, kó an kuijín nga̱sondiee̱ chjiá an.
Kó kuíni nga bi kixian an nga tangat'anii̱ jéjnú nga ko̱yajnú, nga̱t'a̱ tsi s'ijinjínjnú nga an xi an, jéjnú ko̱yájo̱jnú.
S'e̱ bi ki'mií Kjisoo̱:
–¿'Yání ji?
S'e̱ Kjisoo̱ bi katsó:
–Ja̱ kuí xí ngaskande koó nga tjón kixiyajnú'un.
Achichí ni xi tikónna xi xiyájnú'un ko̱jo nga xiyá an tsi nda ko̱jo tsi ndajín ndyi̱ni'ánjnú, tanga kui xi katsanguiyana kuí boá xi ja̱koxi̱i̱, kó an ni xi je tsint'ie an, kuí ni xi xiáan xtaa̱ kui nga̱sondiee̱.
Tanga kui xtaa̱ kamákjínjiín nga Néná xí Na̱'mii̱ xi tsíchji̱a̱jo.
Kó kuíni nga Kjisoo̱ bi katsoó:
Nga̱t'a̱ xi katsanguiyana, tikónjo̱na, kji̱e̱ ngo ndi̱ya 'bijñá soboána Na̱'mina, nga̱t'a̱ ngatsjé ni̱xtjin nga ni xi tsja máa kuí xí ts'en an.
Nga tsíchji̱a̱ Kjisoo̱ kui nii̱, achichí xta̱ kats'éns'ijin.
S'e̱ Kjisoo̱ bi katsoó xta̱ judíoo̱ xi je kis'ijii̱n kui:
–Tsi si̱'ankjatjosónjnú ngayeje énna, ja̱koxi̱ nga xta̱na ka̱majnú jún,
kó xcha̱jnú ni xi ja̱koxi̱i̱, kó ni xi ja̱koxi̱i̱ xí sa̱'índéjnú.
S'e̱ bi katsó kui jaá:
–Xta̱ tji̱e̱e̱ Abraa̱m boá ji̱n, kó kji̱e̱ ngo ndi̱ya nga moso̱ xi kastiñaá ngo xta̱ majne̱. ¿Kóts'en bo̱a̱ se ji nga xta̱ ndé ka̱majne̱?
S'e̱ Kjisoo̱ bi katsó:
–Ja̱koxi̱, ja̱koxi̱ ni xi xianjnú'un, nga ngayeje xta̱ xi ts'énjé, moso̱ xi kastiñaá jeé boá.
Tanga ngo moso̱ jmí tsi ngatsjé ni̱xtjin 'bíjñá ndi'aa̱, tanga ndií ngatsjé ni̱xtjin nga 'bíjñá ndi'aa̱.
Kó kuíni nga, tsi Ndií ku̱i̱'íjñandéjnú, ja̱koxi̱ nga ku̱i̱ndyiondéjnú.
Je be an nga xta̱ tji̱e̱e̱ Abraa̱m jún, tanga mejénjnú si̱'ank'iénjnú'un nga̱t'a̱ s'i̱jñajinjínjnú énna.
Kuí ni xi chjiá an kjo̱a̱a̱ ni xi kamábe an tiñaa̱ Néná xí Na̱'mii̱, tanga jún ni'ánjnú ni xi je kanda'yá tiñajnúu̱ na̱'mijnú.
S'e̱ bi katsó kui jaá:
–Na̱'mijne̱ Abraa̱m boá.
Kó Kjisoo̱ bi katsó:
–Tsi ndií Abraa̱m jún, ti kui ra ni xi kats'én Abraa̱m xi ndyi̱ni'ánjnú.
Tanga jún mejénjnú si̱'ank'iénjnú'un, an je kixiyajnú'un ni ja̱koxi̱ xi katsáyána Néná, tanga Abraa̱m jmí ni̱xtjin kats'én kui nii̱.
Ni xi ndyi̱ni'ánjnú xikónií ni xi kats'én na̱'mijnú.
S'e̱ bi katsó kui jaá:
–Tanga ji̱n jmí tsi ndí masienjne̱, tikónjne̱ ngo na̱'mi, kó Néná boá.
S'e̱ Kjisoo̱ bi katsó:
–Tsi ja̱koxi̱ nga Néná xi na̱'mijnú, tjó ra si̱'ánjnú'un, nga̱t'a̱ Néná boá xi na̱'mina kó jé'e an k'i̱e̱e̱, nga̱t'a̱ jé'e̱so̱bo̱a̱jín an, na̱'mina boá xi katsanguiyana.
¿Mí kjo̱a̱a̱ nga makjínjínjnú ni xi ts'énchji̱a̱ an? Nga̱t'a̱ majín nda'yájnú énna.
Na̱'mijnú xindajín diabloo̱ boá, kó ni xi mejeén xindajín kuí ni xi mejénjnú si̱'ánjnú. Ngaskande koó nga ítjats'ennii̱ nga̱sondiee̱ nga xindajín ini̱ma̱ ts'enk'ién, ko̱jo ndiso, nga̱t'a̱ jmí ja̱koxi̱jiín. Kji'a nga chji̱a̱ én ndiso, nii̱rí xi chji̱a̱ nga̱t'a̱ ndiso kuí, kó kui boá xi na̱'mii̱ kjo̱a̱ndisoo̱.
Kó an, nga̱t'a̱ ja̱koxi̱ boá ni xi chjiá an, s'ijinjín majnú an.
¿'Yá jún xi ka̱maa̱ ko̱kó nga ngo jé tjíts'en an? Kó tsi ja̱koxi̱ ni xi t'íxian an, ¿mí kjo̱a̱a̱ nga s'ijinjínjnú?
Xta̱ xi Néná chji̱a̱ni, nt'ieé ngayeje eén Néná, tanga jún nda'yájínjnúu̱ ni xi tsó Néná, nga̱t'a̱ Nénájín ndokjo̱a̱nijnú.
S'e̱ bi katsó já judíoo̱:
S'e̱ bi katsó Kjisoo̱:
–Nde ngo xindajín tjíjinjínna. Na̱'mina xí bendikón an, tanga jún yandíkónjínjnú'un.
Tanga jmí tsi kjo̱a̱je tsa'a̱n xi mongase an. Tikón ki ngo xi mongase kui nii̱, kó kui boá xi ko̱tso̱ya tsi nda ko̱jo tsi ndajín ndyi̱ts'en xtaa̱.
Ja̱koxi̱, ja̱koxi̱ ni xi xianjnú'un, nga xi sa̱'ínkjatjosón énna, jmí ni̱xtjin sku̱i̱e̱ kjo̱a̱bo̱yaa̱.
S'e̱ bi katsó já judíoo̱:
–Ngot'e̱ 'ne̱ nga je yajne̱ nga xindajín tjíjii̱n yojóo, nga̱t'a̱ Abraa̱m ko̱jo já chji̱ni̱e̱'e̱én Néná jesón, kó jí bi se ji: “Xi sa̱'ínkjatjosón énna, jmí ni̱xtjin sku̱i̱e̱ kjo̱a̱bo̱yaa̱.”
¿A nk'a ngase xáa̱ ta bo̱a̱jiín xta̱ tji̱e̱ xcháná Abraa̱m, xi je k'iee̱n? Kó já chji̱ni̱e̱'e̱én Néná je jesón. ¿Kó 'yá ta jii̱?
S'e̱ Kjisoo̱ bi katsó:
–Tsi ti an tsjáa̱ kjo̱a̱je yojona, jmí ni chjíjiín ni xi ts'en an, tanga Na̱'mina xi tsjána kjo̱a̱je, kó kui boá kui xi jún Nejne̱ ndyi̱'míjnúu̱,
kó nga ja̱koxi̱ yajínjnú kui, tanga an be an kui. Kó tsi bejín an kui xian an, ts'én'bindiso an xikoó jún, tanga be an kui, kó ts'enkjatjosón an eén.
Abraa̱m, xta̱ tji̱e̱ xchájnú achichí tsja kamaá nga kats'énkjó nga sku̱i̱e̱ ni̱xtjin nga kjoé'e̱ an kui nga̱sondiee̱, kamábe kó tsja kamaá.
Kós'e̱ bi katsó já judíoo̱:
–Tanga nde kji̱e̱ majín ichítié nóo̱ kó, ¿kóts'en nga je kamáye ji Abraa̱m se?
S'e̱ bi ka̱tso̱ Kjisoo̱:
–Ja̱koxi̱, ja̱koxi̱ ni xi xianjnú'un, nguindiee̱ nga stse̱n Abraa̱m, ja̱ bo̱a̱ je tikón an.
S'e̱ kui jaá iskjíbé ndi̱jo̱ tsi̱'e̱ nga k'o̱ya Kjisoo̱, tanga Kjisoo̱ kis'ijña 'ma kó jataxie ndi̱tsen na̱ngo̱xi̱i̱, ja'ajii̱n kui jaá s'e̱ kijí.
Kó nga ja'a Kjisoo̱ ngo ngu̱i̱ndie, kamábe ngo nda̱ xi ti̱ka̱ ndeskande koó nga katsen.
Kó xta̱ tsi̱'e̱ bi katsoó Kjisoo̱:
–Mostro̱, kjo̱a̱a̱ nga ti̱ka̱ kui nda̱a̱ nga katsen, ¿a kuí nda̱a̱ xi kats'énjé axa̱ xi xchaári?
S'e̱ Kjisoo̱ bi katsó:
–Nde kuijín nda̱a̱ xi kats'énjé, ti nde xi xchaájín, kjima kuí nii̱ tsi̱'e̱ nga tangat'anii̱ kui nga Néná ko̱kó nga'niuú.
Chjiénga si̱'án xaá xi katsanguiyana, tji̱e̱nga ni̱xtjin, nga̱t'a̱ nguije ka̱majñoó, nguiti jmíjín xi ka̱ma sa̱'ínxá.
Tji̱e̱nga tikón an kui nga̱sondiee̱, an boá xi ndi'ií kui nga̱sondiee̱.
Nguije katsó kui nii̱ Kjisoo̱, atítiá t'ananguii̱, s'e̱ kats'énda ndáse ndańti̱a̱á, kó katsanguijon ndásee̱ ndyi̱ko̱n nda̱ xi ti̱ka̱a̱,
kó bi katsoó:
–T'enkaníjín ndyikin nínga tikón tixa̱ je xi ndyi̱a̱ ndójoa xi tikón Siloe̱ (“xi kananguiyaa̱” tsó kui eén nga én arameo̱).
Kijí kui nda̱a̱, kó aniéjón ndyi̱ko̱n, kó nga jachó nguiní je kamátsijee̱n.
Kós'e̱ xta̱ xi síndo t'a ndi'aa̱, ko̱jo xta̱ xi kamábe nga ti̱ka̱ kamá bi katsoó xkjín:
–¿A kuijín nda̱a̱ xi kis'ijñatie nga tsí'á to̱nchji̱e̱?
–Kui boá.
Kje̱'e xi bi katsó:
–Bo̱a̱ ma kji'i.
Kó kui nda̱ xi kamáti̱ka̱a̱ bi katsó:
–An boá.
S'e̱ bi ki'mií:
–¿Kóts'en kamátsijee̱n?
S'e̱ bi katsó kui nda̱a̱:
–Kui nda̱ xi 'mí Kjisoo̱ kats'énda ndáse, s'e̱ katsanguijon ndyikón an, kó bi katsóna: “T'en ji Siloe̱, kó taníjín ndyikin”, kó kijí an, kó aniejón an ndyikón an, kó kamátsijenna.
S'e̱ bi ki'mií kui nda̱a̱:
–¿Ñá tikón Kjisoo̱?
–Bejín an.
Katsó kui nda̱ xi kamáti̱ka̱a̱.
Tsanguínjo̱ nguindyi̱ko̱n já fariseoo̱ nda̱ xi kamáti̱ka̱a̱.
Kó ni̱xtjin ndikón boá nga Kjisoo̱ kats'énda ndáse nga kats'éndaya nda̱ xi ti̱ka̱a̱.
Kó já fariseoo̱ ti asíyá nguinií nda̱ xi kamáti̱ka̱a̱ kjo̱a̱a̱ kóts'en kamándaya, kó bi katsó kui nda̱a̱:
Ndáse katsanguijon ndyikón an, aniejón an, kó kamátsijenna.
S'e̱ tjín já fariseoo̱ xi bi katsó:
–Nénájín xi katsanguiya kui nda̱a̱, nga̱t'a̱ bendikónjín ni̱xtjin ndikón.
Kje̱'e xi bi katsó:
–¿Kóts'en nga máa̱ ts'én ngo kjo̱a̱ndikón ngo nda̱ jé?
Kó ndse̱je̱njín kamá ni xi tsíchji̱a̱ kui jaá.
S'e̱ ti bi ti ki'mí nguinií nda̱ xi kamáti̱ka̱a̱:
–¿Kó se ji kjo̱a̱a̱ nda̱ xi kats'éntsijee̱n ndyikin?
Kó bi katsó kui nda̱ xi kamáti̱ka̱a̱:
–Nda̱ chji̱ni̱e̱'e̱én Néná boá.
Tanga já nguito̱ko̱o̱ xta̱ judíoo̱ kis'ijinjiín nga ti̱ka̱ kamá kui nda̱a̱, ko̱jo nga je kamándaya, ngaskande nga tsíchji̱a̱a̱ xi xchaá kui nda̱ xi kamáti̱ka̱a̱,
kó bi katsoó nga asíyaá:
–¿A kuí xi'bi̱ xi ndíjnú, xi ndeskande kó xoó nga katsen nga ti̱ka̱? ¿Kó kóts'en nga je be ngot'e̱?
–Je yajne̱ nga kui xi'bi̱ xi ndíjne̱, xi ti̱ka̱ kamá ndeskande koó nga katsen,
tanga ngot'e̱ nguije tsijee̱n, yajínjne̱ kóts'en kamá kui nii̱ ko̱jo yajínjne̱ 'yá xí kats'éndaya, tasá kuí tasíyajnúu̱, nga̱t'a̱ je xchá ndíjne̱ kó ka̱ma tsi ti kuii̱ ko̱tso̱yajnú ni xi ko̱siyajnúu̱ jún.
Kui nii̱ katsó xi xchaá kui nda̱ xi kamáti̱ka̱a̱, nga̱t'a̱ katsakjónní xta̱ judíoo̱, nga̱t'a̱ ja̱ bo̱a̱ je índa já judíoo̱ nga tsi ngo xi ku̱i̱chji̱a̱ nga Kjisoo̱ xi Kristoo̱, nguiti si̱'ank'as'ienjín ngu̱i̱ya ndi'a nínga ndokjo̱a̱ eén Néná.
Kuíni nga bi katsó xi xchaá: “Je xchá ndíjne̱, tasá kuí tasíyajnúu̱.”
S'e̱ kandokjo̱a̱ nguinií nda̱ xi kamáti̱ka̱a̱ xi je kamándayaa̱ kó bi ki'mií:
–Te'ée̱ kjo̱a̱je Néná, ji̱n je yajne̱ nga kui nda̱a̱ nda̱jé boá.
S'e̱ bi katsó nda̱ xi kamáti̱ka̱a̱:
–Tsi nda̱ jé, bejín an, ta ngo tsi ni xi be an, nga ti̱ka̱ kamá an ngas'e̱, kó ngot'e̱ 'ne̱ je kamátsijenna.
Ti bi ti ki'mí nguinií:
–¿Kó kats'eén? ¿Kóts'en iskjíx'á ndyikin?
S'e̱ bi katsó kui nda̱a̱:
–Je kixiyajnú'un, tanga kanda'yájínjnú'un, ¿mí kjo̱a̱a̱ nga mejénjnú nga ko̱nda'yá nguiníjnú'un? ¿A mejénjnú nga xta̱ tsi̱'e̱ kui ka̱majnú nga?
S'e̱ já nguito̱ko̱o̱ já judíoo̱ ch'o katsoó kui nda̱a̱ nga bi katsoó:
–Jí xi xta̱ tsi̱'e̱ kui ji, tanga ji̱n xtaa̱ Moisee̱ boá ji̱n.
Je yajne̱ ji̱n nga Néná tsíchji̱a̱jo Moisee̱, tanga kjo̱a̱a̱ kuii̱ yajínjne̱ ñá kjindibáni.
S'e̱ bi katsó kui nda̱a̱:
–Ja̱ ki̱a̱ tikón ngo ni xi fíndikónná, nga jún yajínjnú ñá kjindibáni kui, kó an ndyikón an kats'éntsijee̱n.
Kó ñá je ya nga Néná nt'iéjiín xta̱ jé, tanga tsi ngo xta̱ xi bendikón Néná, kó tsi ts'én ni xi mejeén Néná, kuí xi'ba̱ xi nt'ieé.
Ndeskande koó nga íts'i̱yanii̱ nga̱sondiee̱ kji̱e̱ ngo ndi̱ya ya nga ngo nda̱ kats'éndaya ngo nda̱ xi ti̱ka̱ kamá ndeskande koó nga katsen.
Tsi Nénájín xi katsanguiya kui nda̱a̱, nde ngojín ni xi ka̱ma sa̱'ín.
S'e̱ kui jaá bi katsoó nda̱ xi kamáti̱ka̱a̱:
–Áa̱n a bo̱a̱, a ji xi tjiín jé ndeskande koó nga katsen ji, ¿kó a jí xí ko̱ko̱yéjne̱?
S'e̱ ka'naxié kui nda̱a̱ ngu̱i̱ya ndi'a nínga ndokjo̱a̱ eén Néná.
Tsint'ié Kjisoo̱ nga ka'naxié kui nda̱a̱, kó nga kasakoo̱ nda̱ xi kamáti̱ka̱a̱, bi katsoó:
–¿A s'ijii̱n ndií Néná?
S'e̱ bi katsó nda̱ xi kamáti̱ka̱a̱:
–Ndi̱a̱ t'íyéní, ¿'yání bo̱a̱, ki̱a̱ kamaá nga s'i̱jinna kui?
S'e̱ Kjisoo̱ bi katsó:
–Ja̱ je kamáye, kó xi ts'énchji̱a̱joo, kuí boá.
–S'ijinna Ndi̱a̱. Kó kats'éndikón.
S'e̱ Kjisoo̱ bi katsó:
–Jé'e̱ an kui nga̱sondiee̱ tsi̱'e̱ nga xcha̱ jeé xtaa̱ kui nga̱sondiee̱, tsi̱'e̱ nga xi ti̱ka̱ ka̱matsijee̱n, kó xi tsijee̱n ka̱mati̱ka̱.
Tjín já fariseoo̱ xi síndojo̱ Kjisoo̱ nga tsint'ié kuí nii̱, bi katsó:
–¿A xta̱ ti̱ka̱ ji̱n ndatsa ji̱n nga?
S'e̱ Kjisoo̱ bi katsó:
–Tsi ti̱ka̱jnú, jmí jéjínjnú, tanga ngot'e̱ 'ne̱, nga “yajne̱” ndyi̱'míjnú, kuíni nga jéjnú takó tikón.
Ja̱koxi̱, ja̱koxi̱ ni xi xianjnú'un: Tsi ngo xi ki̱a̱jín nga̱ntjo̱a̱a̱ ṉch'oá nínga ndyi̱a̱ cho̱tsa̱nga̱a̱ k'o̱s'ienni, tsi xín ku̱i̱jint'a kó xín k'o̱s'ienni, chejé boá xi'ba̱.
Tanga xi nga̱ntjo̱a̱a̱ ṉch'oaá k'o̱s'ienni, kuí xi'ba̱ xi nda̱ xi koo̱n cho̱tsa̱nga̱a̱.
Nda̱ xi konda nga̱ntjo̱a̱a̱ kjíx'aá kó cho̱tsa̱nga̱a̱ nt'ieé nda̱a̱, kó ja'eén cho̱tsa̱nga̱a̱ chji̱a̱nii̱ kó 'boxié ṉch'oaá.
Kó nguije ts'axié ngayeje cho̱tsa̱nga̱ xi tsi̱'e̱, fí tjoón, kó cho̱tsa̱nga̱a̱ fítji̱nguii̱ nga̱t'a̱ je be nda̱a̱,
tanga tsi ngo xi bejín cho̱tsa̱nga̱a̱ ko̱e̱je̱tji̱nguijiín, tasá ko̱ngaa̱ nga̱t'a̱ cho̱tsa̱nga̱a̱ nt'iéjiín nda̱a̱ kje̱'e xta̱.
Kui nii̱ xi katsó Kjisoo̱ nga íjñá chi̱bo̱a̱ ni xi'bi̱, tanga kui xtaa̱ kamákjínjiín ni xi ki'mií.
S'e̱ ti bi ti katsó nguiní Kjisoo̱:
–Ja̱koxi̱, ja̱koxi̱ ni xi xianjnú'un: An boá xi xikoó nga̱ntjo̱a̱a̱ cho̱tsa̱nga̱a̱.
Ngayeje xta̱ xi je'e nguindiee̱ nga kjoé'e̱ an, xta̱ chejé boá, tanga cho̱tsa̱nga̱a̱ tsint'ié'énjiín.
An boá xi xikoó nga̱ntjo̱a̱a̱: kó xi k'o̱s'ienni kui nga̱ntjo̱a̱a̱, kjo̱tjo'a. Kó xikoó tsi ngo cho̱tsa̱nga̱ xi k'o̱s'ien ko̱jo kjo̱tjo ka̱ma kó sa̱ko̱ó ndi̱xcho̱.
Chejeé kjo̱e̱'e ta tsi̱'e̱ nga sa̱'ínchéjé tsi, ko̱jo kjo̱e̱'e nga sa̱'ínk'ién ko̱jo kjo̱e̱'e ts'enkjié, tanga an jé'e an tsi̱'e̱ nga k'uiéjnú kjo̱a̱mindyion, ko̱jo tsi̱'e̱ nga tsie k'uiéjnú.
An boá kui nda̱ nda xi koo̱n cho̱tsa̱nga̱a̱, kó kui nda̱ nda xi koo̱n cho̱tsa̱nga̱a̱, tsja̱a yojoo̱ tangat'anii̱ cho̱tsa̱nga̱a̱,
tanga nda̱ xi kjimachjií ta tsi̱'e̱ nga ts'énkónrií cho̱tsa̱nga̱a̱, kji'a nga be nga ts'éndibá cho̱loboo̱ monga kó 'bijñámasien cho̱tsa̱nga̱a̱, nga̱t'a̱ kuijín nda̱a̱ xi koo̱n cho̱tsa̱nga̱a̱, kó nga̱t'a̱ kuijín tsi̱'e̱ cho̱tsa̱nga̱a̱. Kó cho̱loboo̱ ts'en'oón cho̱tsa̱nga̱a̱, kó cho̱tsa̱nga̱a̱ tsojoboa.
Kó monga kui nda̱ xi kjimachjií nga̱t'a̱ ta too̱n tsi xi ndasee̱n, jmí ndasenjiín cho̱tsa̱nga̱a̱.
An boá nda̱ nda xi koo̱n cho̱tsa̱nga̱a̱, kó be an cho̱tsa̱nga̱na kó cho̱tsa̱nga̱na bena an,
xikó ts'én bena Na̱'mina, an ti bo̱a̱ ti ts'én be an Na̱'mina, kó an tsja an kjo̱a̱mindyionna tangat'anii̱ cho̱tsa̱nga̱na.
Kó ti tjínna kje̱'e cho̱tsa̱nga̱ xi kuijín ṉch'oaá chji̱a̱ni, kó ti kjuinkja'a an nga, kó kui cho̱tsa̱nga̱a̱ ku̱i̱nt'ie nda̱na kó ta ngo tsi tjín ka̱ma, kó ta ngo tsi nda̱ xi skoón kui cho̱tsa̱nga̱a̱.
Kuíni nga Na̱'mina tjoó an, nga̱t'a̱ ts'én tsja an yojona tsi̱'e̱ nga ko̱ya an, ko̱jo tsi̱'e̱ nga kjo̱a̱'á'yá nguinína.
Nde ngojín xi ka̱maa̱ sa̱'ínk'iénna, nga̱t'a̱ ngayejení ko̱n an nga sa̱'ink'as'ien an yojona. Tjínna nga'niú tsi̱'e̱ nga sa̱'ink'as'ien an yojona, kó ti tjínna nga'niú tsi̱'e̱ nga kjo̱a̱'á'yá nguinína. Kuí bí kjo̱a̱botíxoma xi katsjána Na̱'mina.
Nga tsint'ié xta̱ judíoo̱ én xí katsó Kjisoo̱ ti akjángá nguiní yojoo̱.
Kjín ma kui xtaa̱ xi bi katsó:
–Xindajín tjíjii̱n kó tsabérií, ¿ánní nga ndyi̱nda'yájnúu̱?
–Nde ngojín xta̱ xi tjíjii̱n xindajín xi ka̱tso̱ kui eén. ¿A ka̱marií xindajín sa̱'íntsijee̱n ngo xta̱ xi ti̱ka̱?
S'e̱ jachó ni̱xtjin nga ma s'ueé na̱ngo̱xi̱i̱ na̱xi̱ńdá Jerusale̱n, cho̱ṉch'a̱án ma,
kó Kjisoo̱ ja'a ndi̱tsen na̱ngo̱xi̱i̱, tiña nínga tikón nguindie nga̱ntjo̱a̱a̱ Salomoo̱.
Kó xta̱ judíoo̱ ja'atjindee̱ Kjisoo̱ kó bi katsoó:
–¿Ngaskande kji'ání nga k'uiyéjne̱ nga ji xi Kristoo̱? T'íyéjne̱ ngot'e̱ nga ji.
S'e̱ Kjisoo̱ bi katsó:
–Je kixiyajnú'un, tanga s'ijinjínjnú, ngayeje ni xi ts'en an nga ts'enkjién an ja'eén Na̱'mina, kuí xí bokó 'yání an,
tanga jún s'ijinjínjnú, nga̱t'a̱ cho̱tsa̱nga̱najín jún.
Cho̱tsa̱nga̱na nt'iérií nda̱na, kó be an, kó fítji̱nguina,
kó an tsjáa̱ kjo̱a̱mindyion ngatsjé ni̱xtjii̱n, kó nguinijánjín ko̱ya, kó nde ngojín xi kjo̱a̱'áxínna ngu̱i̱ya ndsa̱ an.
Na̱'mina xí katsjána, nk'a ngase xaá ta bo̱a̱jiín ta̱'yaní, kó nde ngojín xi ka̱maa̱ kjo̱a̱'áxiín ngu̱i̱ya tsja.
Na̱'mina ko̱jo an ta ngo tsi majne̱.
Kó xta̱ judíoo̱ ti iskjíbé nguiní ndi̱jo̱ tsi̱'e̱ nga k'o̱ya.
S'e̱ Kjisoo̱ bi katsó:
–Achichí ma ni xi ndaa̱ xi je akójnú Na̱'mina, ¿kjo̱a̱a̱ ñání kui nii̱ xi kjoyánijnú'un ndi̱jo̱?
S'e̱ bi katsó xta̱ judíoo̱:
–Kjoyájínjne̱ ndi̱jo̱ kjo̱a̱a̱ ngo ni xi nda xi kini'ín, kjoyájne̱ ndi̱jo̱ kjo̱a̱a̱ nga ch'o t'ísée̱ Néná, nga̱t'a̱ xta̱ jí, kó Néná t'ísée̱ yojóo.
S'e̱ bi katsó nguiní Kjisoo̱:
–¿A kjit'ajín ngu̱i̱yaa̱ kjo̱a̱kitijnú nínga bi tsó: “An xi kixian an nga jún xi ne jún”?
Tsi ne katsoó kui xta̱ xi kasakoo̱ eén Néná, kó ka̱majín tsi si̱'ankjatjosónjín xo̱jo̱n eén Néná,
¿mí kjo̱a̱a̱ nga kui nda̱ xi Néná xí Na̱'mii̱ kats'éntsjie ko̱jo katsanguiya kui nga̱sondiee̱, jún bi ndyi̱'míjnúu̱: “Néná ch'otsoó”, nga̱t'a̱ bi kixian an nga an xi ndií Néná?
Tsi sa̱'injín an xaá Na̱'mina, s'i̱jinjínjnú,
tanga tsi sa̱'in an, nda tsi s'i̱jinjínjnú an, s'ijin ngatamajnú ni xi ts'en an, tsi̱'e̱ nga xcha̱jnú kó ka̱makjínjnú nga Néná xí Na̱'mii̱ tikónjinna, kó an kui tikónjíi̱n kui.
Kui xtaa̱ ti kamámejeén nguinií nga katsoboá Kjisoo̱, tanga nde kamábejín kóts'en jatjoni ngu̱i̱ya tsja.
S'e̱ ti kijí nguiní Kjisoo̱ xi ingoboaá ndeje' Jordaa̱n, ki̱a̱ nínga tjón atíndá xta̱ Juaa̱, kó ki̱a̱ kis'ijña.
Kó achichí ma xta̱ xi jachókoón, kó bi katsó kui xtaa̱:
–Nga ja̱koxi̱, Juaa̱ nde ngojín chi̱bo̱a̱ ndikón kats'én, tanga ngayeje ni xi katsó Juaa̱ kjo̱a̱a̱ Kjisoo̱, ni ja̱koxi̱ boá.
Kó achichí ma xta̱ xi kis'ijii̱n Kjisoo̱ kui ngu̱i̱ndiee̱.
S'e̱ ngo nda̱ xi oo̱n xi 'mí Laá kis'ijña ki̱a̱a̱, nda̱ xi chji̱a̱ni nangui Betania̱, ndí nanguií na̱ Riyaa̱ ko̱jo ndichja xi 'mí na̱ Martaa̱.
Kananguiya nga jó ndichja Laá tsi̱'e̱ nga bi ka̱tso̱o̱ Kjisoo̱:
–Ndi̱a̱, xta̱ xi achichí tjoó ji oo̱n.
Nga tsint'ié Kjisoo̱ kui nii̱ bi katsó:
–Kui chi'ii̱n jmí tsi tsi̱'e̱ nga ko̱ya Laá, ta̱sá tsi̱'e̱ nga s'i̱jña tsijen kjo̱a̱jee̱ Néná, ko̱jo tsi̱'e̱ nga s'i̱jña tsijen kjo̱a̱jee̱ ndií Néná.
Kó Kjisoo̱ achichí tjó kamaá na̱ Martaa̱ ko̱jo ndichja ko̱jo Laá.
Nga tsint'ié Kjisoo̱ nga oo̱n Laá, ngui jó ni̱xtjin kamaá ngu̱i̱ndie nínga tikón,
s'e̱ bi katsoó xta̱ tsi̱'e̱:
–Tjián nguiñá ingo ndi̱ya nangui Judea̱.
Kó xta̱a̱ Kjisoo̱ bi katsó:
–Mostro̱, a foa'átsjienjiín nga xta̱ judíoo̱ kamámejeén ts'ayaa̱ ndi̱jo̱, ¿kó a ti mején nguinií k'uín ji ki̱a̱a̱?
S'e̱ Kjisoo̱ bi katsó:
–¿A tiejójín ora̱ tjiín ni̱xtjii̱n? Xta̱ xi nga ni̱xtjin fotso'bá, sti̱nguíjín, nga̱t'a̱ be ndi'ií kui nga̱sondiee̱,
tanga tsi ngo xta̱ xi nga jñoó fotso'bá, stinguí nga̱t'a̱ jmí ndi'íjín nga jñoó.
S'e̱ nguije katsó kui nii̱, bi katsó nguinií xtaa̱:
–Nda̱ amingo̱ná Laá kji'ifé, tanga an ts'énfí ts'enkja'áa̱.
S'e̱ bi katsó xta̱ tsi̱'e̱:
–Ndi̱a̱, tsi kji'ifé, ka̱mandaya nguiní.
Tanga Kjisoo̱ katsó kuí nii̱ kjo̱a̱a̱ nga je k'ien Laá, tanga xtaa̱ kats'énkjó nga kjo̱a̱a̱ nga tsjayojofé ja̱koxi̱i̱ nga tsíchji̱a̱ Kjisoo̱.
Kós'e̱ Kjisoo̱ bi katsó cha̱n cha̱a̱n:
–Laá je k'ien,
kó tsja mana kjo̱a̱a̱ jún, nga̱t'a̱ ki̱a̱jín kis'ijña an tsi̱'e̱ nga s'i̱jinjnú, tanga tjián nínga tikón.
S'e̱ nda̱ xi 'mí Tomaa̱, xi Nda̱'ni̱o̱ ki'mií, bi katsoó xta̱a̱ xi ngasee̱ Kjisoo̱:
–Tjián ndatsa ñá, tsi̱'e̱ nga ko̱yájo̱.
Nga jachó Kjisoo̱ kamábe nga je nijún ni̱xtjinnii̱ Laá nga je k'ien, kó nga je kji'iya ngo nga̱tsjo.
Na̱xi̱ńdá Betania̱ tiña na̱xi̱ńdá Jerusale̱n kis'ijña, ma ra tsi ta ján kilometro̱.
Kó achichí ma xta̱ judío̱ xi jachókoón na̱ Martaa̱ ko̱jo na̱ Riyaa̱, tsi̱'e̱ nga kats'éndajoo̱n kjo̱a̱a̱ nga k'ien ṉts'i̱e̱.
S'e̱ na̱ Martaa̱ nga tsint'ié nga Kjisoo̱ je makjachó tiña, kijíkja'ayindi̱ya, tanga na̱ Riyaa̱ ngu̱i̱ya ndi'aa̱ kis'ijña.
Kó na̱ Martaa̱ bi katsoó Kjisoo̱:
–Ndi̱a̱, tsi k'i̱e̱ kixindyin ji, nde k'ienjín ra ṉts'ié an.
S'e̱ Kjisoo̱ bi katsó:
–Kjo̱a̱'á'yárií ṉts'ie.
S'e̱ na̱ Martaa̱ bi katsó:
–Je be an nga kjo̱a̱'á'yá nguinií kji'a nga kjo̱a̱'á'yaá xta̱ xi je jesoón, ni̱xtjin xi fet'aa̱.
S'e̱ Kjisoo̱ bi katsó:
–An boá xi ts'enkja'á'yáa̱ xta̱ xi je jesoón ko̱jo an boá xi ts'enk'índo nguiñá an, kó xi s'i̱jii̱n an, nda tsi ko̱ya, k'uijñá,
kó ngayeje xi síndo kó s'ijii̱n an, nguiti ko̱yajín, k'uíndo ngatsjé ni̱xtjin. ¿A s'ijii̱n kui nii̱?
S'e̱ bi katsó na̱ Martaa̱:
–Jo̱o̱n Ndi̱a̱, kó s'ijinna nga jí xi Kristo̱ xi ndií Néná, xi kjo̱e̱'e kuí nga̱sondiee̱.
Kó nguije katsó kui nii̱ na̱ Martaa̱ tsíchji̱a̱a̱ ndichja xi 'mí na̱ Riyaa̱, kó tsíchji̱a̱jo si̱e̱n nga bi katsoó:
–Je tikón Mostroo̱ k'i̱e̱e̱, kó ts'énchjiáa̱.
Kó nga tsint'ié kuí nii̱, tji̱e̱nmá jastjíe̱n kó kijíkoón Kjisoo̱,
kó Kjisoo̱ nde kji̱e̱ 'bos'ienjín ndí nangui chichií, takó ki̱a̱ tikón nínga kamábe na̱ Martaa̱.
Kós'e̱ xta̱ judío̱ xi síndojo̱ ndi'aa̱ na̱ Riyaa̱ xi ndyi̱ts'endajoón kjo̱a̱a̱ nga je k'ien ṉts'i̱e̱, nga kamábe nga tatra kijí na̱ Riyaa̱, kijítji̱nguii̱ nga̱t'a̱ kats'énkjó nga na̱ Riyaa̱ nga̱tsjo̱ó Laá ra kijí kjandá kamaá.
Kós'e̱ nga jachó na̱ Riyaa̱ nínga tikón Kjisoo̱, nga kamábe Kjisoo̱, asiént'aa̱ tikoó nga bi katsoó:
–Ndi̱a̱, tsi k'i̱e̱ kixindyin ji, nde k'ienjín ra ṉts'ié an.
Kós'e̱ Kjisoo̱ nga kamábe nga ts'énkjandá na̱ Riyaa̱ ko̱jo xta̱ judíoo̱, askandá ndatsa kui nga, on kamákón, kó ni̱ma̱kamaá,
kó bi katsó nga asíyá:
–¿Ñání akjanijínjnú Laá?
S'e̱ bi ki'mií Kjisoo̱:
–Ndi̱a̱, ja̱bítsitsíjíi̱n.
Askandá Kjisoo̱.
S'e̱ bi katsó já judíoo̱:
–Tsitsíjenjnúu̱, kóts'en 'niú tjó kamaá.
Kó tjín kuí xtaa̱ xi bi katsó:
–Kui nda̱a̱ xi kats'éntsijee̱n ndyi̱ko̱n ngo nda̱ xi ti̱ka̱, kó ¿a kamájínrií kats'éndaya tsi̱'e̱ nga k'ienjín Laá?
Ingo ndi̱ya kamándasen nguinií Kjisoo̱, s'e̱ kijí nínga tikón nga̱tsjo̱ó ndie Laá. Kó kui nga̱tsjo̱ó kui boá ngo tixa̱ xi kji'ixtioo̱ ngo ndi̱jo̱.
S'e̱ Kjisoo̱ bi katsó:
–Chje̱'éxínjnúu̱ ndi̱jo̱o̱.
–Ndi̱a̱, je ch'o je̱n, nga̱t'a̱ je nijún ni̱xtjinnii̱ nga k'ien.
S'e̱ Kjisoo̱ bi katsó:
–¿A jejín bo̱a̱ kixiaán nga tsi s'ijii̱n, xchi̱e̱ ngayeje kjo̱a̱jee̱ Néná?
S'e̱ kachje'éxín ndi̱jo̱ xi kji'ixtio nga̱ntjo̱a̱a̱ nga̱tsjo̱ó. Kó Kjisoo̱ askotsijen ndi'ak'ajmi ján nga bi katsó:
–Na̱'mi, ndok'óchji tsjáa ji nga̱t'a̱ kanda'yéní.
Je be an nga ngatsjé ni̱xtjin nda'yéní, tanga bo̱a̱ kixian an kjo̱a̱a̱ xta̱ xi síndot'ana, tsi̱'e̱ nga s'i̱jii̱n nga ji xi kananguiyéni.
S'e̱ nguije bi katsó Kjisoo̱, askandáyá nga bi katsó:
–¡Lá, titjaxi̱e̱ ji!
Kó nda̱ xi je k'iee̱n jataxieni ngu̱i̱ya nga̱tsjo̱ó, se ko̱jo tsja tjítsakjájón maá ṉjño xi̱, kó kje̱n ngo poño tji'má. S'e̱ Kjisoo̱ bi katsó:
–Chjándojnúu̱ ṉjñoo̱, kó t'íjñandéjnú.
Achichí ma xta̱ judío̱ xi kis'ijii̱n Kjisoo̱ xi kijíkoón na̱ Riyaa̱ kó kamábe ni xi kats'én Kjisoo̱,
tanga tjín kuí xta̱ judíoo̱ xi kijíkoón xta̱ fariseoo̱ kó katsáyaá ni xi kats'én Kjisoo̱.
S'e̱ já nguito̱ko̱o̱ chiná'mii̱ ko̱jo já fariseoo̱ kamátikó kó bi katsoó xkjín:
–¿Mí xi si̱'án, nga̱t'a̱ kui nda̱a̱ achichí kjo̱a̱ndikón ts'én?
Tsi ko̱e̱'éndiée̱, ngayeje xtaa̱ sa̱'íns'ijin, kós'e̱ kji̱ndi̱bá já xi chji̱a̱ni Roma̱ kó sa̱'ínkjatsón ngu̱i̱ndie ndikónná kó sa̱'ínkjié na̱xi̱ńdáná.
Tanga nda̱ xi 'mí Kaifaa̱, ngo nda̱ chiná'mi xi 'niú nk'a xaá kui nó ján, bi katsó:
–Nde ta jmíjín ni xi yajnú jún,
ti nde ni'ánkjójínjnú nga nda ka̱maná tsi ta ngo tsi xi ko̱ya tangat'anii̱ na̱xi̱ńdaá, ta bo̱a̱jínnii̱ tsi ngayeje na̱xi̱ńdaá xi kju̱i̱e̱.
Kaifaa̱ katsó kui nii̱, nga̱t'a̱ kuí xí tikón chiná'mi xi 'niú nk'a xaá kui noó, kó katsáyatjón xikoó ngo chji̱ni̱e̱'e̱én Néná nga Kjisoo̱ ko̱yátjéni xta̱ judíoo̱,
kó jmí tsi ta kjo̱a̱a̱ tsií kui na̱xi̱ńdaá, ko̱ya Kjisoo̱ kjo̱a̱a̱ nga ka̱matikó ngayeje ndií Néná xi tjimásoón.
Kó kuíni nga ndeskande koó kji'a índa kui jaá nga sa̱'ínk'ién.
Kó kuíni nga Kjisoo̱ nguiti taxkiya kistso'bájín ngu̱i̱jii̱n xta̱ judíoo̱, tasá kjin kijí xtji̱e̱e̱n nangui kixií, ngo ngu̱i̱ndie xi 'mí Efrai̱n, kó ki̱a̱ kis'ijñajo̱ xta̱ tsi̱'e̱.
Kó nguije kjimatiña s'ué paskuaa̱ xta̱ judíoo̱, achichí ma xta̱ xi kijí na̱xi̱ńdá Jerusale̱n nguindiee̱ s'ué paskuaa̱ tsi̱'e̱ nga sa̱'íntsjie yojoo̱.
Kó tjín xi tsangase Kjisoo̱, kó tji̱e̱nga síndo ndi̱tsen na̱ngo̱xi̱i̱ bi katsó nga asíyaá xkjín:
–¿Kóts'en bee̱ takónjnú? ¿A kji̱ndi̱bá kui s'ueé?
Kó já nguito̱ko̱o̱ chiná'mii̱ ko̱jo já fariseoo̱ katsjá ngo kjo̱a̱, nga tsi tjín xí sku̱i̱e̱ Kjisoo̱ ko̱tso̱ya nínga tikón, ko̱jo nga ko̱ónguíta'in tsi̱'e̱ nga ko̱ndo̱bo̱a̱.
Jun ni̱xtjin nguindiee̱ s'ué paskuaa̱, kijí Kjisoo̱ na̱xi̱ńdá Betania̱, nínga tikón nda̱ xi 'mí Laá, kui xi kats'énkja'á'yaá.
Kó Kjisoo̱ katse'eé ni chinie ki̱a̱a̱, na̱ Martaa̱ kats'énseén kó nda̱ xi 'mí Laá ki̱a̱ kis'ijñajo̱ Kjisoo̱ t'a yamíxaa̱,
kós'e̱ na̱ Riyaa̱ iskjíbé masien litro̱ ndasíje̱n soboá xi chjií xi naxó nardo̱ kamándani, s'e̱ katsanguijon se Kjisoo̱, kó tsja̱to̱ko̱ kui naa̱ kats'énxíjónni, kó ngayeje ndi'aa̱ kamásije̱n.
–¿Ánní nga tsi tasájín ján úchán to̱n denario̱ kastiñá kui ndasíjee̱n, s'e̱ kui too̱n xta̱ ni̱ma̱ xi jmí to̱njiín katse'eé?
Judaa̱ katsó kui nii̱, jmí tsi kjo̱a̱a̱ nga tjoó xta̱ ni̱ma̱a̱, katsó kuí nii̱ kjo̱a̱a̱ nga nda̱ chejé boá, kó kuí kis'ijñaa̱ stsatoo̱n, kó iskjíbéchéjé to̱n xi ikindyia.
Kós'e̱ Kjisoo̱ bi katsó:
–Xióchíi̱n, ja'átjó kuí ndasíjee̱n tsi̱'e̱ ni̱xtjin nga kjónijínna.
Nga̱t'a̱ xta̱ ni̱ma̱a̱ ngatsjé ni̱xtjin k'uíndojinjnú, tanga an jmí tsi ngatsjé ni̱xtjin kotíjñajinjnú'un.
Achichí ma xta̱ judío̱ xi kamábe nga ki̱a̱ tikón Kjisoo̱ kó kijíkoón, jmí tsi ta kjo̱a̱a̱ nga sku̱i̱e̱ tsi Kjisoo̱, kijí tsi̱'e̱ nga sku̱i̱e̱ Laá, nda̱ xi Kjisoo̱ kats'énkja'á'yaá ngu̱i̱jii̱n xta̱ xi je jesoón.
Tanga já nguito̱ko̱o̱ chiná'mii̱ índa tsi̱'e̱ nga sa̱'ínk'ién Laá nga,
nga̱t'a̱ tangat'anii̱ Laá nga achichí ma xta̱ xi judío̱ xi kis'ijii̱n Kjisoo̱.
Nga kamánguindyiojón, achichí ma xta̱ xi jachó s'ué paskuaa̱ nga tsint'ié nga Kjisoo̱ kjo̱chó na̱xi̱ńdá Jerusale̱n,
kó iskjíbé tjiaa̱ xka̱jén kó jataxie nga kijíkja'ayindi̱ya Kjisoo̱ kó bi katsó nga askandáyá:
–¡Néná ngat'axié'áná! ¡Ngatama chikonñé xi ndibání ngajoo̱ Ndi̱a̱ná, nda̱ Ree̱ Israe̱l!
Kó Kjisoo̱ ngo ndí bórró kasakoo̱ xi kis'ijñasoón, xikó ts'én kjit'a xo̱jo̱n eén Néná nínga bi tsoó:
Ngata̱ ndakonjín majnú jún xta̱ na̱xi̱ńdá Jerusale̱n,
tsitsíjíi̱n, nga k'i̱e̱ ndibá nda̱ Ree̱,
xi tikónsoón ngo ndí bórró.
Nga tjón tjón kamákjínjiín kui nii̱ xta̱ tsi̱'e̱ Kjisoo̱, tanga nguije kamábe nga katse'eé kjo̱a̱je, kji'a kjin ja'átsjiee̱n ko̱jo kamákjiín nga jatjosón ni xi kjit'a xo̱jo̱o̱n kjo̱a̱a̱ kui, ko̱jo nga kui nii̱ kini'aán.
Kó xta̱ xi nijan síndojo̱ Kjisoo̱ katsáyá kjo̱a̱a̱ kji'a nga kats'énkja'á'yaá Laá ngu̱i̱jii̱n xta̱ xi je jesoón.
Kó ti kuii̱ kjo̱a̱ nga jachókja'ayíndi̱ya kjín xta̱, kjo̱a̱a̱ kjo̱a̱ndikón xí kats'én.
Tanga xta̱ fariseoo̱ bi katsoó xkjín:
–A yajnú 'ne̱ nga jmí ni ka̱majín xi si̱'án, nga̱t'a̱ ngayeje xtaa̱ kui nga̱sondiee̱ fítji̱nguii̱ Kjisoo̱.
Kó ki̱a̱ ngu̱i̱jii̱n xta̱ xi kijí na̱xi̱ńdá Jerusale̱n nga kijíts'endikón kui s'ué paskuaa̱ tjimájin xta̱ griego̱.
Kui xtaa̱, kijíkón tiñaa̱ Nguiripee̱, nda̱ xi chji̱a̱ni Betsaida̱, na̱xi̱ńdá xi tikónjii̱n nangui Galilea̱, kó bi ki'mií nga ik'índasee̱n:
–Ndi̱a̱, mejénjne̱ xcha̱jne̱ Kjisoo̱.
Nguiripee̱ kijítsáyaá kui nii̱ Jandree̱, s'e̱ Jandree̱ ko̱jo Nguiripee̱ katsáyaá Kjisoo̱.
S'e̱ Kjisoo̱ bi katsó:
–Je jachó chi̱bo̱a̱ nga ko̱e̱'eé kjo̱a̱je ndií nda̱ xi̱'ii̱n.
Ja̱koxi̱, ja̱koxi̱ ni xi xianjnú'un, nga tsi ngo xojmaá to ndso̱ko̱a̱n ṉño̱ xi k'o̱kajín t'ananguii̱ kó tsi ko̱yajín, k'uijñá soboá, tanga tsi ko̱ya, achichí to k'uieé.
Xi tjoó kjo̱a̱mindyioo̱n, sa̱'ínchaja, kó xi ch'oo̱ kjo̱a̱mindyioo̱n xikó ts'én tikón kui nga̱sondiee̱, kuí boá xi tasá ts'énfoa'átjó kó k'uijñá ngatsjé ni̱xtjii̱n.
Tsi tjín xi sa̱'ínsenna, ngatjandibatjinguína, kó nínga kotíjña an, ti ki̱a̱ k'uijñá nda̱ xi sa̱'ínsenna. Tsi tjín xi sa̱'ínsenna, Na̱'mina sku̱i̱e̱ ndikón.
Na̱'mi, ngat'ieé kjo̱a̱je ja'ée̱n.
Kós'e̱ kanda'yá ngo nda̱ ndi'ak'ajmi ján xi bi katsó:
–Je tjiín kjo̱a̱je, kó k'uié nguinií ingo ndi̱ya.
Kó ngayeje xta̱kjín xi síndo ki̱a̱a̱ xi tsint'ié kuí nda̱a̱, cho̱'o̱n boá katsó. Kje̱'e xi bi katsó:
–Ngo ndítsjiee̱ Néná xi tsíchji̱a̱jo.
S'e̱ Kjisoo̱ bi katsó:
–Kui nda̱a̱ jmí tsi kjo̱a̱a̱ an nga kanda'yá, kanda'yá tangat'anii̱ jún.
Ngot'e̱ boá 'ne̱ nga Néná ts'entsáyá tsi nda ko̱jo tsi ndajín tjíts'en xindajín kui xi botixómaá kui nga̱sondiee̱, kó ndi̱tsen ján je ko̱'na̱xié.
Kó tsi an nk'a chjanínk'ána kui t'ananguii̱, ngayeje xtaa̱ xi kji̱ndi̱bákón tiñana.
Kó Kjisoo̱ katsó kui nii̱ tsi̱'e̱ nga kamákjiín xtaa̱ kóts'en ko̱ya.
S'e̱ bi katsó kui xtaa̱:
–Tangat'anii̱ kjo̱a̱kitii̱ nga yajne̱ nga Kristoo̱ k'uijñá ngatsjé ni̱xtjin. ¿Ja̱ kóts'en se ji nga ndií nda̱ xi̱'ii̱n chjiénga xtjonínk'á? ¿'Yání bo̱a̱ kui ndií nda̱ xi̱'in xi'bi̱?
S'e̱ Kjisoo̱ bi katsó:
–Ta ngui chiboa tsi ni̱xtjin nga tikónjinjnú ndi'ií, tanguínjnú tji̱e̱nga tikónjnú ndi'ií, tsi̱'e̱ nga jñoó sa̱kójiín jún, nga̱t'a̱ xi tjimá nga jñoó, bejín ñá ndyi̱fí.
Tji̱e̱nga tikónjnú ndi'ií, s'ijin ngatamajnú ndi'ií, tsi̱'e̱ nga ndií ndi'ií ka̱majnú jún.
Nguije katsó Kjisoo̱ kui nii̱, kijí, s'e̱ kis'ijña 'maa̱ kui xtaa̱.
Tanga nda tsi kjín kjo̱a̱ndikón kats'én Kjisoo̱ nguindyi̱ko̱n kui xtaa̱, takó kis'ijinjiín,
kó bo̱a̱ ts'én jatjosón ni xi katsó nda̱ chji̱ni̱e̱'e̱én Néná xi 'mí Isayaa̱ nga bi katsó:
Ji Ndi̱a̱, ¿'yání xi kis'ijii̱n énná?
¿Kó 'yání xi akakoo̱ nga'niuú Ndi̱a̱ná?
Kuíni nga kamájín kis'ijii̱n, nga̱t'a̱ ti bi ti katsó Isayaa̱ nga:
Íchjá ndyi̱ko̱n kui xtaa̱, kó kats'éntajá ini̱ma̱a̱,
tsi̱'e̱ nga ka̱matsijenjiín ndyi̱ko̱n, ko̱jo tsi̱'e̱ nga ka̱makjínjiín ini̱ma̱a̱,
ko̱jo tsi̱'e̱ nga sa̱'ínk'oyájín yojoo̱, tsi̱'e̱ nga an sa̱'indaya an.
Kui nii̱ xi katsó Isayaa̱ nga̱t'a̱ kamábe kjo̱a̱jee̱ Kjisoo̱, kó tsíchji̱a̱ kjo̱a̱a̱ kui.
Kó ngaskande tjín já xi tjiín xá xi kis'ijii̱n Kjisoo̱, tanga tangat'anii̱ xta̱ fariseoo̱ nga tsíchji̱a̱jín, tsi̱'e̱ nga ikiyotji̱nguijiín ngu̱i̱yaa̱ ndi'a nínga ndokjo̱a̱ eén Néná.
Nga̱t'a̱ tjó ngase kamaá kjo̱a̱jee̱ xtaa̱ ta bo̱a̱jiín kjo̱a̱jee̱ Néná.
Tanga Kjisoo̱ askandáyá ma nga bi katsó:
–Xi s'i̱jii̱n an, ánjín xi ts'ens'ijinna, kuí xí katsanguiyana xi ts'ens'ijin,
An xí jé'e an xikoó ndi'ií kui nga̱sondiee̱, tsi̱'e̱ nga ngayeje xi s'i̱jii̱n an, k'uijñájñójín.
Xi ku̱i̱nt'ie énna, kó sa̱'ínkjatjosónjín, ánjín xi kotijée̱, nga̱t'a̱ jmí tsi jé'e an kui nga̱sondiee̱ tsi̱'e̱ nga sa̱'ínjée̱ xtaa̱, ta̱sá jé'e an tsi̱'e̱ nga k'oxié'á an.
Xi sa̱'ínch'óna kó sa̱'ínjo̱'ojín énna, je tikoón xi ko̱tíjeé, én xi je tsíchji̱a̱ an, kuí xí ko̱tíjeé nga kjo̱chó ni̱xtjin nga kju̱i̱e̱t'aa̱.
Nga̱t'a̱ jmí tsi taxkiya tsíchji̱a̱ an, Na̱'mina xi katsanguiyana kuí xí katsjána kui kjo̱a̱botíxoma xi ts'énchji̱a̱ an ko̱jo xi s'e̱ kuichji̱a̱ an.
Kó be an nga kjo̱a̱botíxomaa̱ kui, kuí boá xi kjo̱a̱mindyion ngatsjé ni̱xtjii̱n. Kó kuíni nga ngayeje ni xi xian an, ts'énxiya an xikó katsóna Na̱'mina.
Kó nguindiee̱ s'ué paskuaa̱, nga ja̱ bo̱a̱ je be Kjisoo̱ nga je jachó chi̱bo̱a̱a̱ nga ko̱e̱je̱ kui nga̱sondiee̱ s'e̱ ko̱e̱je̱koo̱n Na̱'mii̱, kats'éntjó xtaa̱ kui nga̱sondiee̱, kats'éntjó ngaskande nga fet'a.
Kó nga ndyi̱kjinie ṉño̱ nga kamájñoó, xindajín diabloo̱ ja̱ bo̱a̱ je ts'as'iée̱n ngu̱i̱jin ini̱ma̱a̱ Juda Iskariotee̱ tsi̱'e̱ nga sa̱'ínk'as'ien Kjisoo̱,
Kjisoo̱ ja̱ bo̱a̱ je be nga Na̱'mii̱ katsjaá ngu̱i̱ya tsja ngayeje nii̱, kó nga Néná jatjoni kó nga ti kui ko̱e̱je̱kón nguinií,
jastjíe̱n nga ts'énkjinie ṉño̱, kó ja'áxín ṉjñoo̱ xi kjit'a nga̱xto̱n s'e̱ iskjíbé ngo ṉjño xi ni'ánxíjón ndsa̱ s'e̱ ít'a ndáyaá,
s'e̱ indyiá ndójoa ngo ndástsié, kós'e̱ íts'i̱yanii̱ nga aniéjón se xta̱ tsi̱'e̱, kó kats'énxíjón ṉjño ndsa̱ xi íkjá ndáyaá.
S'e̱ nga katsoboaá Ximo̱ Peé, bi katsó kui nda̱a̱:
–Ndi̱a̱, ¿a jí ko̱níjín ndsa̱ko an?
S'e̱ Kjisoo̱ bi katsó:
–Ni xi tjíts'en an, kjimakjínjiín ngot'e̱, tanga jaskan ka̱makjiín.
S'e̱ bi katsó Peé:
–Jmí ni̱xtjin ko̱níjín ji ndsa̱ko an.
S'e̱ Kjisoo̱ bi katsó:
–Tsi ko̱e̱'éndiéjín ji, ka̱majín xta̱na ka̱ma ji.
S'e̱ bi katsó nguiní Peé:
–Ndi̱a̱, ja̱ jmí tsi ta ndsa̱ko an xí taníjín, taníjín ji ndsa̱ an ko̱jo tokó an nga.
S'e̱ Kjisoo̱ bi katsó:
–Xi je tsangóyá, ta se tsi xi chjieén nga ko̱níjón, nga̱t'a̱ je tsjie ngayeje yojoo̱, kó jún je tsjiejnú, nda tsi jmí tsi ngayejejnú.
Kjo̱a̱a̱ ja̱ bo̱a̱ je be Kjisoo̱ 'yá xi sa̱'ínk'as'ien, kuíni nga bi katsó: “Jmí tsi ngayejejnú nga tsjiejnú.”
Nguije aniéjón se kui jaá, ít'a nguiní ṉjñoo̱ nga̱xto̱n, s'e̱ kis'ijñat'a nguiní yamíxaa̱, kó bi katsó:
–¿A kamákjínjnú ni xi kats'en an?
Jún, Mostro̱ ko̱jo Ndi̱a̱ ndyi̱'míjnú'un, kó nda kandokjo̱a̱jnú nga̱t'a̱ kuí an.
Ja̱ tsi an xi Ndi̱a̱a̱ ko̱jo xi Mostroo̱, kó aniejón an ndsa̱kojnú, ko̱jo jún chjiénga ko̱níjónjnú se xingu̱i̱jnú,
nga̱t'a̱ an je ijñájnú'un ngo chi̱bo̱a̱, tsi̱'e̱ nga si̱'ánjnú ni xi je kats'en an.
Ja̱koxi̱, ja̱koxi̱ ni xi xianjnú'un: Nda̱ mosoo̱ 'niújín nk'a ngase ka̱ma ta bo̱a̱jiín ndi̱a̱a̱, ti nde nda̱ xi kananguiyaa̱ nk'ajín ngase xaá ta bo̱a̱jiín xi katsanguiya.
Jmí tsi kjo̱a̱a̱ ngayejejnú ni xi t'íxian an, je be an 'yání xi je ja'ajin an, tanga tsi̱'e̱ nga kjo̱tjosón ni xi kjit'a xo̱jo̱n eén Néná nínga bi tsoó: “Xi k'i̱e̱ ts'énkjiniejo̱na pan, kondra̱na je tikón.”
Xiyájnú'un kui nii̱ nguindiee̱ nga ka̱ma, ki̱a̱ ka̱maa̱ nga s'i̱jinjnú nga an boá.
Ja̱koxi̱, ja̱koxi̱ ni xi xianjnú'un: Nga tsi tjín xí sa̱'ínkja'a ngu̱i̱ya ndi'aa̱ xi sanguiya an, an xí tjíts'énkjá'ana, kó xi tjíts'énkjá'ana an, ti tjíts'énkjá'a kui Néná xi katsanguiyana nga.
Nguije katsó Kjisoo̱ kui nii̱, achichí nda̱ kamaá a̱sién ni̱xtjii̱n, kó bi katsó:
–Ja̱koxi̱, ja̱koxi̱ ni xi xianjnú'un: Nga ngo jún xi sa̱'ínk'as'ienna.
S'e̱ xta̱ tsi̱'e̱ Kjisoo̱ asko'á xkjín nga ngo nga ngo kó nde kamákjínjiín kjo̱a̱a̱ kui xi tjindókjo̱a̱a̱.
Kó ngo nda̱ xi xta̱ tsi̱'e̱, kui xi tjó kamaá Kjisoo̱, ki̱a̱ tiña tikón t'aa̱, t'a yamíxaa̱.
Kó Ximo̱ Peé kats'éntíyaá to̱ko̱ nga asíyaá Kjisoo̱ 'yá nda̱a̱ xi tjítsó.
Kós'e̱ kui nda̱a̱ ít'aa̱ to̱ko̱ ni̱se̱e̱n Kjisoo̱ kó bi katsoó:
–Ndi̱a̱, ¿'yá nda̱a̱ xi se ji?
S'e̱ bi katsó Kjisoo̱:
–Kuí boá nda̱ xi tsjáa̱ kui pan ndyi̱i̱.
S'e̱ Kjisoo̱ katsenguindá paa̱n ngu̱i̱ya ti̱bo̱a̱a̱, s'e̱ katsjaá Juda Iskariotee̱, ndií Ximoo̱.
Kó nguije iskjinie Judaa̱ kui ndso̱'boa paa̱n, xindajín Satanaa̱ ts'as'ienjii̱n yojoo̱. S'e̱ Kjisoo̱ bi katsó:
–Ni xi si̱'in, tsá ti'in.
Tanga nde ngojín xi síndo t'a yamíxaa̱ xi kamákjiín mí kjo̱a̱a̱ nga bo̱a̱ katsó Kjisoo̱.
Nga̱t'a̱ tjín xi kats'énkjó nga kjo̱a̱a̱ nga Judaa̱ kis'ijñaa̱ stsatoo̱n tsi kuíni nga Kjisoo̱ bi katsoó: Ts'i̱tsie ni xi chjiénná tsi̱'e̱ s'ueé, axa̱ tsi̱'e̱ nga tsjá chií to̱n xta̱ ni̱ma̱a̱.
Nguije iskjinie Judaa̱ kui ndso̱'boa paa̱n, tji̱e̱nmá jataxie, kó je kjimajñó nga bo̱a̱ kamaá.
Nguije jataxie Judaa̱, Kjisoo̱ bi katsó:
–Ngot'e̱ 'ne̱ nga xcha̱ kjo̱a̱jee̱ ndií nda̱ xi̱'ii̱n, kó kuí xí xcha̱ni kjo̱a̱jee̱ Néná.
Tsi tangat'anii̱ kui nga xcha̱ kjo̱a̱jee̱ Néná, ja̱ ti Néná ko̱kó kjo̱a̱jee̱ kui, kó Néná tsá sa̱'ín kui nii̱.
Jún bo̱a̱ ndí ndí tsa'a̱n, ta chiboa tsi ni̱xtjin kotíjñajojnú'un. Ku̱i̱ndyi̱sejnú'un, tanga xikó kixiáa̱n xta̱ judíoo̱, ti bo̱a̱ ti xianjnú'un jún: Nínga ts'énfí an, ka̱majín konguínjnú.
Ngo kjo̱a̱botíxoma tja̱tsi̱e̱ tsjajnú'un: Tjó ti'ánjnú nga ngo nga ngo xingu̱i̱jnú, xikó ts'én kats'entjójnú'un jún, ti bo̱a̱ ti ts'én ti'antjójnú xingu̱i̱jnú.
Tsi tjó ka̱majnú xingu̱i̱jnú, ja̱ kji'a boá nga xcha̱ nga jún xí xta̱na.
S'e̱ Ximo̱ Peé bi katsoó Kjisoo̱:
–Ndi̱a̱, ¿ñání ti'mi?
S'e̱ Kjisoo̱ bi katsó:
–Nínga ts'énfí an, ka̱majín k'uintjinguíni ngot'e̱, tanga sajín ka̱ma k'uín.
S'e̱ ti bi ti katsó nguiní Peé:
S'e̱ Kjisoo̱ bi katsó:
–¿A kjo̱a̱jiín nda tsi ko̱ye kjo̱a̱a̱ an? Ja̱koxi̱, ja̱koxi̱ ni xi xiáan: Nga nguindiee̱ nga ska̱ndáya xa̱nda̱ xi̱'ii̱n, ji ján ndi̱ya je kini'ínkiejín yojóo nga yení.
Ngata̱ nda̱jín maá ini̱ma̱jnú, s'ijin ngatamajnú Néná, kó ti s'ijin ngatamajnú an.
Ndi'aa̱ Na̱'mina achichí ngu̱i̱ndie tjín, tsi bo̱a̱jín kji'i, je ra kixiyajnú'un, ja̱ je ts'énfí k'ijñándajnú'un ngo ngu̱i̱ndie xi tsa̱jún.
Kó tsi kjuink'ijñandajnú'un ngo ngu̱i̱ndie, kjoé'e̱ nguiñá an nga kjoé'e̱kja'ajnú'un, tsi̱'e̱ nga nínga kotíjña an ki̱a̱ ku̱i̱ndyionjnú nga.
Kó ja̱ je yajnú ndi̱ya̱á ngu̱i̱ndie nínga ts'énfí an.
S'e̱ bi katsó Tomaa̱:
–Ndi̱a̱, yajínjne̱ nínga ti'mi, ¿ja̱ kóts'en xcha̱ni ji̱n ndi̱ya̱á?
S'e̱ Kjisoo̱ bi katsó:
–An boá xi ndi̱ya̱á, ko̱jo xi ja̱koxi̱i̱, ko̱jo xi kjo̱a̱mindyioo̱n, ta'yajínni xi kjo̱chókoón Na̱'mii̱ tsi ngat'aa̱ ánjín.
Tsi kamáyajnú'un, ti kamáya rajnú Na̱'mina. Kó ndeskande ngot'e̱ je yajnú kui, nga̱t'a̱ je ndyi̱tsitsijenjnúu̱.
S'e̱ bi katsó Nguiripee̱:
–Ndi̱a̱, takejne̱ Na̱'mii̱, kó s'i̱ngojne̱.
S'e̱ Kjisoo̱ bi katsó:
–¿Achichí kjín ni̱xtjin je kis'ijñajinjnú'un, kó a kji̱e̱ yejínní Nguiripe̱? Xi je kamábena ti je kamábe Na̱'mina, kó ¿kóts'en bi se ji: takejne̱ Na̱'mii̱?
¿A s'ijinjiín nga Na̱'mii̱ tikónjíi̱n, kó nga Na̱'mii̱ tikónjinna an? Kó én xi chjiá an jmí tsi én xi tsa'a̱n so̱bo̱a̱, tsi̱'e̱ Na̱'mi xi tikónjinna boá, kuí xí ts'én ngayeje nii̱.
S'ijin ngatamaa̱ nga Na̱'mii̱ tikónjíi̱n, kó nga Na̱'mii̱ tikónjinna an, kó tsi jmí, s'ijin ngatamaa̱ ni xi tjíts'en an.
Ja̱koxi̱, ja̱koxi̱ ni xi xianjnú'un: Xi s'i̱jii̱n an, xá xi ts'en an sa̱'ín ndatsa kui nga, kó tsie ngase ni xi sa̱'ín, nga̱t'a̱ Na̱'mii̱ ts'énfikóo̱n,
kó ngayeje ni xi chji̱e̱'ée̱ Na̱'mii̱ ngajona, sa̱'in an, tsi̱'e̱ nga xcha̱ kjo̱a̱jee̱ Na̱'mii̱ kji'a nga xcha̱ ni xi sa̱'ín ndií.
Tsi tjín ni xi chji̱e̱'e ngajona, an sa̱'inkjatjosón an.
Tsi tjójnú an, chjiénga si̱'ankjatjosónjnú kjo̱a̱botíxomana.
Kó an 'niú kuí'áa̱ Na̱'mii̱, nga tsjá ingo xi sa̱'índajonjnú tsi̱'e̱ nga k'uijñájo̱jnú ngatsjé ni̱xtjin:
Kuí boá A̱sién Ni̱xtjin xi ko̱kóya ja̱koxi̱i̱, kui xi ka̱majín sa̱ko̱ó xtaa̱ kui nga̱sondiee̱, nga̱t'a̱ bejín, tanga jún je yajnú, nga̱t'a̱ ki̱a̱ tikónjinjnú, kó ki̱a̱ k'uijñájo̱jnú.
K'uijñáx'i̱a̱njínjnú'un, kji̱ndi̱bákón nguiníjnú'un.
Ngui chiboa ni̱xtjin, kó xtaa̱ kui nga̱sondiee̱ nguiti sku̱i̱e̱jínna, tanga jún xcha̱jnú'un, nga̱t'a̱ tikón an, kó ti ku̱i̱ndyionjnú ndatsa jún nga.
Kui ni̱xtjin ján xcha̱jnú nga Na̱'mina tikónjíi̱n, kó jún tindyionjinjnú'un, kó an tikónjinjnú'un jún.
Xi tikoón kjo̱a̱botíxomana kó sa̱'ínkjatjosón, kuí xi'ba̱ xi tjoó an, kó xi tjoó an ti sa̱'íntjó Na̱'mina, kó an sa̱'íntjó an, kó kokóo̱ 'yání an.
S'e̱ bi katsó Judaa̱ (tanga jmí tsi Juda Iskariotee̱):
–Ndi̱a̱, ¿kóts'en ko̱kéjne̱ ji̱n 'yání ji, kó ko̱kéjíi̱n 'yání ji xtaa̱ kui nga̱sondiee̱?
–Xi tjoó an, sa̱'ínkjatjosón kjo̱a̱botíxomana, kó Na̱'mina tjó sa̱'ín, kó kjindibáchonjne̱, kó ngo ngu̱i̱ndie nijan ku̱i̱ndyionjo̱jne̱.
Xi tjójiín an, ts'enkjátjosónjín kjo̱a̱botíxomana, kó én xi je tsint'ié tsa'a̱njín bo̱a̱, tsi̱'e̱ Na̱'mi xi katsanguiyana boá.
Kuí nii̱ xi je kixiyajnú'un kji'a nga kis'ijñajo̱jnú'un.
Tanga kuí A̱sién Ni̱xtjii̱n Néná xi sa̱'índajonjnú xi ngajona nga sa̱nguíya Na̱'mina, kuí xí ko̱kóyajnú ngayeje kui nii̱, kó sa̱'ínkja'átsjienjnú ngayeje ni xi je kixiyajnú'un.
Kjo̱a̱xióna k'uijñájnú'un, kjo̱a̱xióna tsjajnú'un, jmí tsi bo̱a̱ ts'én tsja an xikó ts'én tsjá xtaa̱ kui nga̱sondiee̱. Ngata̱ nda̱jín maá ini̱ma̱jnú, ti nde ngata̱ ndakonjín majnú.
Je kanda'yájnú nga bi kixian an: Je ts'énfí an, tanga kjo̱e̱'ekón nguiníjnú'un. Tsi tjójnú an katsaki, tsjara̱ ka̱majnú, nga̱t'a̱ je kixiyajnú'un an nga Na̱'mina ts'énfikóo̱n, nga̱t'a̱ nk'a ngase xaá Na̱'mina ta bo̱a̱jiín an.
Kó ngot'e̱ ts'énxiyajnú'un kui nii̱, nguindiee̱ nga ka̱ma, tsi̱'e̱ nga kji'a nguije ka̱ma, s'ijin ka̱majnú.
Nguiti tsiejín ngase ni kuichjiájojnú'un, nga̱t'a̱ je ts'éndibá tiña xi botixómaá kui nga̱sondiee̱, kó kui ta jmíjín ni xi tjiín kjo̱a̱a̱ an,
ts'én an ni xi tsóna Na̱'mina xi katsanguiyana, tsi̱'e̱ nga xtaa̱ kui nga̱sondiee̱ sku̱i̱e̱ nga tjóna Na̱'mina. Ti̱sítji̱e̱njnú 'ne̱, xín tjián.
An boá xi xikoó ń'niuú tostsi̱je xí ja̱koxi̱i̱, kó Na̱'mina kui boá nda̱ xi ts'énxaá.
Ngayeje tjia xi tjiín yojona xi jmí to tsjájín, na̱'mina kjo̱a̱'áxín, kó ngayeje tjia xi tsjá to, sa̱'íntsjie tsi̱'e̱ nga kjín ngase to tsja.
Jún je kamátsjiejnú, kjo̱a̱a̱ ngayeje én xí je katsáyájnú'un,
si̱'ango ra yojojnú jún ko̱jo an, kó ki̱a̱ kotíjñajinjnú'un. Xikó ts'én nga nde ngojín tjiaa̱ yaá xi tsjá soboá to tsi ki̱a̱jín ko̱a̱'a̱jo ń'niuú tostsi̱je̱é, ti bo̱a̱ ti ka̱majnú tsi k'i̱e̱jín ku̱i̱ndyionjo̱jnú'un.
An boá xi xikoó ń'niuú tostsi̱je̱é, kó jún boá xi tjiaa̱, xi k'uijñájo̱na, ja̱ ti kotíjñajíi̱n, kó achichí to ko̱a̱ja̱a̱, nga̱t'a̱ tsi kjin ku̱i̱ndyionjnú'un jmí ni ka̱majínjnú si̱'an.
Xi k'uijñájinjínna, bo̱a̱ ka̱maa̱ xikó maá ngo tjia xi jmí to tsjájín: bichá, xí, chja̱'á'yá, kó ngu̱i̱jin ndi'ií bichijmijin tsi̱'e̱ nga tí.
Tsi si̱'ango ra yojojnú jún ko̱jo an, kó tsi énna k'uijñájinjnú, ngayeje ni xi chji̱a̱'ajnú, ko̱e̱'éjnú.
Kuí nii̱ xi ka̱mayani kjo̱a̱jee̱ Na̱'mina nga achichí kjín to k'uiéjnú jún, kó bo̱a̱ ts'én nga xta̱na ka̱majnú jún.
Xikó ts'én tjoó an Na̱'mina, ti bo̱a̱ ti ts'én tjóna jún, tindyionjinjnú kjo̱a̱tjóna.
Tsi si̱'ankjatjosónjnú kjo̱a̱botíxomana, kjo̱a̱tjóna ku̱i̱ndyionjinjnú, xikó ts'én tjíts'enkjatjosóo̱n kjo̱a̱botíxomaa̱ Na̱'mina, kó kjo̱a̱tjó tsi̱'e̱ tikónjíi̱n.
Kuí nii̱ xi kixiyajnú'un, tsi̱'e̱ nga k'uiéjnú kjo̱a̱tsjana, kó kjo̱tjosón kjo̱a̱tsjajnú.
Kuí xi'bi̱ xi kjo̱a̱botíxomana: Nga tjó si̱'ánjnú ja̱ k'i̱e̱ ja̱ ngaján xingu̱i̱jnú, xikó ts'én tjó tjíts'enjnú'un.
Nde ngojín xi tjín ngasee̱ ngo kjo̱a̱tjó xi 'niú je, xikoó ngo xi tsjá kjo̱a̱mindyioo̱n tangat'anii̱ amingoo̱.
Amingo̱na ma jún, tsi si̱'ánjnú ni xi xian an.
Nguiti moso̱jín xianjnú'un, nga̱t'a̱ mosoo̱ bejín ni xi ts'én ndi̱a̱ xi tsi̱'e̱, tanga amingo̱ kixiánjnú'un, nga̱t'a̱ ngayeje ni xi katsáyána Na̱'mina je kixiyajnú'un.
Júnjín xi kachje'éjinjnú'un, an xí ja'ajinjnú'un jún, kó je katsanguiyajnú'un tsi̱'e̱ nga konguínjnú kó k'uiéjnú to, ngo to xi k'o̱ndíyaá ngatsjé ni̱xtjin, tsi̱'e̱ nga ngayeje ni xi chji̱e̱'ée̱ Na̱'mina ngajona, tsja̱á.
Kuí xi'bi̱ xi kjo̱a̱botíxomana: Ti'antjójnú ja̱ k'i̱e̱ ja̱ ngaján xingu̱i̱jnú.
Tsi sa̱'ínch'ójnú xtaa̱ kui nga̱sondiee̱, ngatja'átsjienjnú nga tjón an kats'énch'óna s'e̱ kats'énch'ójnú jún.
Tsi kui nga̱sondiee̱ ndokjo̱a̱jnú, sa̱'íntjójnú xtaa̱ kui nga̱sondiee̱ xikó ts'én ts'éntjó xta̱ tsi̱'e̱, tanga kuijín nga̱sondiee̱ ndokjo̱a̱nijnú, nga̱t'a̱ an xí ja'ajinjnú'un ngu̱i̱jii̱n xtaa̱ kui nga̱sondiee̱, kuíni nga xtaa̱ kui nga̱sondiee̱ ts'ench'ójnú.
Ngatja'átsjienjnú én xi je kixiánjnú'un: “Mosoo̱ nk'ajín ngase xaá ta bo̱a̱jiín ndi̱a̱a̱.” Tsi je ikiyotji̱nguina, ti ku̱i̱yotjinguijnú jún nga, tsi ndyi̱ni'ánkjatjosónjnú énna, ja̱ ti si̱'ankjatjosón énjnú nga.
Tanga tsi jé'e̱jín an, kó tsi tsíchji̱a̱jojín an kui xtaa̱, nde jmí jéjínra̱a̱, tanga ngot'e̱ nde jmí ni ka̱tso̱jín kjo̱a̱a̱ jeé.
Xi ch'oo̱ an, ti ch'oo̱ Na̱'mina nga.
Tsi kats'én ján an ngu̱i̱jii̱n kui xtaa̱ ni xi kji̱e̱ ngo xi ts'én, jmí jéjínra̱a̱, tanga ngot'e̱ je kamábe kui nii̱, kó ti kui ra xí kats'énch'óna an ko̱jo Na̱'mina.
Tanga ngayeje kui nii̱ kjima tsi̱'e̱ nga kjifotjosón ni xi kjit'a xo̱jo̱n kjo̱a̱kitii̱ kui xtaa̱, xi bi tsó: “Nde jmí kjo̱a̱jín nga kats'énch'óna.”
Tanga nga kjo̱e̱'e xi sa̱'índajoo̱n, kui xi sanguiya an tangat'anii̱ Na̱'mii̱, kui A̱sién Ni̱xtjii̱n Néná xí ja̱koxi̱ xi sa̱nguíya Na̱'mii̱, kuí xí chistiko̱na ka̱ma kó kuí xí ku̱i̱chji̱a̱ kjo̱a̱a̱ an,
kó ko̱jo jún ko̱ndókjo̱a̱jnú kjo̱a̱a̱ an, nga̱t'a̱ ki̱a̱ kixindyionjo̱jnú'un ndeskande koó nga íts'i̱yanii̱ nii̱.
Kuí nii̱ xi je kixiyajnú'un, tsi̱'e̱ nga sti̱nguíjínjnú.
Ku̱i̱yotjinguijnú ndi'a nínga ndokjo̱a̱ eén Néná, kó ngaskande kjo̱chó chi̱bo̱a̱ nga tjín xi sa̱'ínk'iénjnú, kó sa̱'ínkjó nga xaá Néná xí tjíts'én.
Kó kui nii̱ sa̱'ín nga̱t'a̱ bejínna, kó ti bejín Na̱'mina.
Tanga ts'énxiyajnú'un kui nii̱, tsi̱'e̱ nga, nga kjo̱chó chi̱bo̱a̱ kjo̱a̱'átsjienjnú ni xi je kixian an.
Kixiyajínjnú'un kui nii̱ nga íts'i̱yanii̱, nga̱t'a̱ ki̱a̱ kis'ijñajo̱jnú'un.
Tanga ngot'e̱ je ts'énfikóo̱n xi katsanguiyana, kó a nde ngojín jún xi bi ka̱tso̱na: ¿Ñá ti'mi?
Nga̱t'a̱ je kixiyajnú'un kui nii̱, kuíni nga ndasen tikón ini̱ma̱jnú.
Tanga ni ja̱koxi̱ xí t'íxianjnú'un: Tasá nda ka̱majnú nga kjuin an, nga̱t'a̱ tsi kjuinjín an, kui xi sa̱'índajonjnú kjo̱e̱'ekónjínjnú, tanga tsi kjuin an, an xí sanguiya an.
Kó nga kji̱ndi̱bá A̱sién Ni̱xtjii̱n Néná, sa̱'ínkie xtaa̱ kui nga̱sondiee̱ kjo̱a̱a̱ jeé, ko̱ko̱ó kjo̱a̱kixi̱i̱ ko̱jo kjo̱a̱a̱ kjo̱a̱ni'ánjeé.
Kjo̱a̱a̱ jeé, nga̱t'a̱ kis'ijinjiín an,
kjo̱a̱a̱ kjo̱a̱kixi̱i̱, nga̱t'a̱ je ts'énfikóo̱n Na̱'mina, kó nguiti xcha̱jínjnú'un,
kó kjo̱a̱a̱ nga ni'ánjeé, nga̱t'a̱ kui xi xindajín xi botixómaá kui nga̱sondiee̱ je tjíni'ánjeé.
Achichí ni xi tikónna xi xianjnú'un, tanga tsi xiyájnú'un ngot'e̱ ka̱makjínjínjnú,
tanga nga kji̱ndi̱bá A̱sién Ni̱xtjii̱n Néná xí ja̱koxi̱i̱, kuí xí ko̱kójnú ni xi ja̱koxi̱, nga̱t'a̱ jmí tsi kui xi ku̱i̱chji̱a̱ soboá, ni xi ku̱i̱nt'ie xí ku̱i̱chji̱a̱, kó kuí xí ko̱tso̱ya ni xi s'e̱ ka̱ma.
Kuí xí ko̱kó kjo̱a̱jena, nga̱t'a̱ sa̱ko̱ó ni xi tsa'a̱n, kó kuí xí ko̱tso̱yajnú.
Ngayeje ni xi tjiín Na̱'mina tsa'a̱n boá, kuíni nga bo̱a̱ kixian an nga nina skíbé, kó ko̱tso̱yajnú.
Je ta ngui chiboa tsi ni̱xtjin chaja nga nguiti xcha̱jínjnú'un, s'e̱ ti ngui chiboa tsi nguiní ni̱xtjin nga xcha̱ nguiníjnú'un, nga̱t'a̱ Na̱'mina ts'énfikóo̱n.
S'e̱ bi katsoó xkjín xta̱ tsi̱'e̱ Kjisoo̱:
–¿Mí ni xi mejeén katsó Kjisoo̱ nga bi katsó: Je ta ngui chiboa tsi ni̱xtjin chaja nga nguiti xcha̱jínjnú'un, s'e̱ ti ngui chiboa tsi nguiní ni̱xtjin nga xcha̱ nguiníjnú'un, ko̱jo: Nga̱t'a̱ Na̱'mina ts'énfikóo̱n?
Kó ti bi ti katsó nguinií xkjín: ¿Mí ni xi mejeén tsó “ngui chiboa tsi ni̱xtjin”? Makjínjínná ni xi chji̱a̱.
Kjisoo̱ kamákjiín nga tjín ni xi kamámejeén ko̱síyaá xta̱ tsi̱'e̱, kó bi katsoó:
–¿A ndyi̱bosíyajnúu̱ xingu̱i̱jnú kjo̱a̱a̱ nga bi xian an: Je ta ngui chiboa tsi ni̱xtjin chaja nga nguiti xcha̱jínjnú'un, s'e̱ ta ngui chiboa tsi nguiní ni̱xtjin nga xcha̱ nguiníjnú'un?
Ja̱koxi̱, ja̱koxi̱ ni xi xianjnú'un, nga jún xcha'ájnú, ko̱jo ni̱ma̱ ka̱majnú, kó xtaa̱ kui nga̱sondiee̱ tsja ka̱maa̱, tanga nda tsi ndasen ka̱majnú, kjo̱a̱ndasenjnú kjo̱a̱tsja ka̱ma.
Kó jún ndasen kjimajnú ngot'e̱, tanga nga skuie nguiníjnú'un, tsja ka̱maa̱ ini̱ma̱jnú kó nde ngojín xi ka̱maa̱ kjo̱a̱'áxínjnú kjo̱a̱tsjajnú.
Kó kui ni̱xtjin ján nguiti ingojín ni xi ko̱siyajnú'un. Ja̱koxi̱, ja̱koxi̱ ni xi xianjnú'un, nga ngayeje ni xi ngajona chji̱e̱'ée̱ Na̱'mina, kó kuí tsja̱á.
Ngaskande ngot'e̱, kji̱e̱ ngo ni xi ngajona chjiá'ájnú, chji̱a̱'ajnú, kó ko̱e̱'éjnú, tsi̱'e̱ nga ka̱ma ndo̱jo kjo̱a̱tsjajnú.
Ngayeje kui ni xi je kixiyajnú'un énkjín xí kats'enkjién an, tanga je makjachó chi̱bo̱a̱ nga nguiti bo̱a̱jín ts'en kuichjiájojnú'un, kuichji̱a̱jo cha̱n cha̱njnú'un kjo̱a̱a̱ Na̱'mina.
Kui ni̱xtjin ján ngajona chji̱a̱'ajnú, kó xiyájnú'un nga nde ka̱ma chjiénjín tsi an 'niú kuí'áa̱ Na̱'mina kjo̱a̱a̱ jún,
nga̱t'a̱ ti kuíni Na̱'mina xi tjoó jún, nga̱t'a̱ jún kini'ántjójnú'un an kó kis'ijinjnú nga Néná xí katsanguiyana.
Na̱'mina xí katsanguiyana, kó jé'e an kui nga̱sondiee̱, kó k'uijñá nguiñá an kui nga̱sondiee̱, kó kjuinkón nguiñáa̱ Na̱'mina.
S'e̱ bi katsó xta̱ tsi̱'e̱ Kjisoo̱:
–Ngot'e̱ 'ne̱ nga tindokjo̱e̱ cha̱n cha̱n ji, kó nguiti ni'ínkjínjín ji énkjín.
Ngot'e̱ 'ne̱ nga je yajne̱ nga ye ji ngayeje nii̱, kó nga nde chjiénjín nga ngo xi ko̱síyaá, kuíni nga s'ijinjne̱ nga Néná xí katsanguiyaa̱.
S'e̱ Kjisoo̱ bi katsó:
–¿A je s'ijinjnú ngot'e̱ 'ne̱?
Je jachó chi̱bo̱a̱, nga stso̱jojnú nga ngo nga ngojnú, kó k'uijñá so̱bo̱a̱jnú'un, tanga tikón so̱bo̱a̱jín an, nga̱t'a̱ Na̱'mina tikónjo̱na.
Kuí nii̱ xi je kixiyajnú'un tsi̱'e̱ nga sa̱kójnú kjo̱a̱xióna. Achichí kjo̱a̱ni̱ma̱ ku̱i̱tjatiojnú kui nga̱sondiee̱, tanga ti'an'niátakónjnú'un, nga̱t'a̱ an je kats'ée̱n kui nga̱sondiee̱.
Kui nii̱ xi tsíchji̱a̱ Kjisoo̱, kó askotsijen ndi'ak'ajmi ján, s'e̱ bi katsó:
–Na̱'mi, je jachó chi̱bo̱a̱, takée̱ xtaa̱ kjo̱a̱jee̱ ndíi̱, tsi̱'e̱ nga ndíi̱ ko̱ko̱ó xtaa̱ kjo̱a̱je tse̱,
xikó ts'én katse'éní xá nga an kotixomáa̱ xtaa̱, ko̱jo tsi̱'e̱ nga an tsjáa̱ kjo̱a̱mindyion ngatsjé ni̱xtjii̱n ngayeje xta̱ xi ji katse'ée̱.
Kó kuí xi'bi̱ xi kjo̱a̱mindyion ngatsjé ni̱xtjii̱n: nga sku̱i̱e̱e̱ ji, nga ta jí tsi xi Néná xí ja̱koxi̱i̱, ko̱jo Jesukristoo̱, kui xi kananguiye ji.
An je ako an kjo̱a̱jee̱ k'i̱e̱ t'ananguii̱ kó je kats'enkjatjosón an ni xi katse'éní nga sa̱'in an.
Ngot'e̱ 'ne̱ Na̱'mi, t'a nínga tindyin te'éní kjo̱a̱je xi kis'iena nga kis'ijñajóo̱, nguindiee̱ nga kamánda kui nga̱sondiee̱.
Je akóo̱ xtaa̱ 'yání ji, kui xta̱ xi katse'éní xi tjín nga̱sondiee̱, tse̱ kamá, kó an katse'éní, kó je ndyi̱ts'enkjátjosón ée̱n.
Ngot'e̱ boá 'ne̱ nga je be, nga ngayeje ni xi ji katse'éní ki̱a̱ kjindibáni nínga tindyin ji.
Nga̱t'a̱ én xí katse'éní, je katsjáa̱, kó iskjíbé, kó je kamábe nga ja̱koxi̱ nga ji jatjoxiejinñaa̱, kó je kis'ijii̱n nga ji xi kananguiyéni.
An 'niú ts'énmí'á an kjo̱a̱a̱ kui xtaa̱, jmí tsi kjo̱a̱a̱ xtaa̱ kui nga̱sondiee̱, ts'énmí'áñaá kjo̱a̱a̱ xta̱ xi katse'éní, nga̱t'a̱ jí tse̱,
kó ngayeje ni xi tsa'a̱n tse̱ boá, kó ni xi tse̱ tsa'a̱n boá, kó kjo̱a̱jena ya kjo̱a̱a̱ xikó ts'én síndo kui xtaa̱.
Kó je nguiti kuijín nga̱sondiee̱ tikón an, tanga kui xtaa̱ takó ki̱a̱ síndo, kó an ki̱a̱ ts'énfikoo̱n ji. Na̱'mi tsjie, xta̱ xi katse'éní, chíi̱n nga ti'inkjín nga'niuú ja'ée̱n, tsi̱'e̱ nga ngo ka̱ma kui xikó ts'én ngo ma ñá.
Nga kis'ijñajo̱ an kui xtaa̱ k'i̱e̱ kui nga̱sondiee̱, askóo̱n ngu̱i̱yaa̱ nga'niuú ja'ée̱n kui xta̱ xi ji katse'éní, kó askóo̱n, kó nde ngojín xi kichajá, ta kuí tsi ndí kichajaá, tsi̱'e̱ nga kjo̱tjosón ni xi tjít'a xo̱jo̱n ée̱n.
Tanga ngot'e̱ 'ne̱ je ts'énfikoo̱n ji, kó kui nii̱ ts'énxiyáa̱ xtaa̱ kui nga̱sondiee̱, tsi̱'e̱ nga k'uié ndo̱jo ndo̱jo̱ó kjo̱a̱tsjana.
An je katsjáa̱ ée̱n, kó xtaa̱ kui nga̱sondiee̱ kats'énch'ó, nga̱t'a̱ jmí tsi kui nga̱sondiee̱ chji̱a̱ni, xikoó an nga ti jmí tsi kui nga̱sondiee̱ chjiá an.
Kuijín nga̱sondiee̱ chji̱a̱ni, xikó ts'én ti jmí tsi kui nga̱sondiee̱ chjiá an.
Ti'intsjieni ngu̱i̱yaa̱ ja̱koxi̱i̱, nga̱t'a̱ ja̱koxi̱ boá ée̱n.
Xikó ts'én kananguiyéni kui nga̱sondiee̱, ti bo̱a̱ ti ts'én katsanguiya an kui xtaa̱, kui nga̱sondiee̱,
kó tangat'anii̱ kui nga matsjie yojona, tsi̱'e̱ nga ka̱matsjie kui xtaa̱ ngu̱i̱yaa̱ ja̱koxi̱i̱.
Tanga jmí ta kjo̱a̱a̱ kuí tsi kui xtaa̱ nga ts'énchji̱a̱ñáa ji, ts'énchji̱a̱ñáa an ko̱jo kjo̱a̱a̱ xta̱ xi s'ijii̱n an kjo̱a̱a̱ én xí ku̱i̱chji̱a̱ kui xtaa̱,
tsi̱'e̱ nga ka̱ma ngo, xikoó ji Na̱'mi, nga ngo ma ñá ji ko̱jo an, ti bo̱a̱ ti ts'én nga ngo ngatama kui xtaa̱ ko̱jo ñá, tsi̱'e̱ nga s'i̱jii̱n xtaa̱ kui nga̱sondiee̱ nga ji xi kananguiyéni.
Kó kui kjo̱a̱je xi katse'éní, je katsjáa̱ kui xtaa̱, tsi̱'e̱ nga ka̱ma ngo xikoó ñá nga ngo ma,
ngatama ngo kui xtaa̱ ko̱jo an, kó jí ko̱jo an, tsi̱'e̱ nga kjóchot'áa̱ kjo̱a̱a̱ ngo tjín xí ja̱koxi̱i̱, tsi̱'e̱ nga xtaa̱ nga̱sondiee̱ sku̱i̱e̱ nga ji xi kananguiyéni, kó nga tjoó kui xtaa̱ xikó ts'én tjoó an.
Na̱'mi, kui xta̱ xi je katse'éní, mejénna nga nínga tikón an, nga ti ki̱a̱ k'uíndojo̱na, tsi̱'e̱ nga sku̱i̱e̱ ngayeje kjo̱a̱je xi katse'éní, nga̱t'a̱ kini'íntjéní ndeskande koó nga ítjats'ennii̱ kui nga̱sondiee̱.
Na̱'mi kixi̱, nga ja̱koxi̱ xtaa̱ kui nga̱sondiee̱ kamábejiín ji, tanga beñaá ji, kó kui xtaa̱ be nga ji xi kananguiyéni,
kó an je akóo̱ 'yání ji, kó takó koko ngasee̱, tsi̱'e̱ nga kjo̱a̱tjó xi katse'éní k'uieé kui xtaa̱, kó an kotíjñajíi̱n kui xtaa̱.
Nguije katsó Kjisoo̱ kui nii̱, kijíjo̱ xta̱ tsi̱'e̱ ngándá xi ingoboaá xo̱nga xi 'mí Sedroo̱n, nínga tikón ngo ngu̱i̱ndie nínga matji̱e̱ ni, kó ki̱a̱ ts'as'ienjo̱ xta̱ tsi̱'e̱.
Kó Judaa̱ nda̱ xi tjíts'énk'ás'ién Kjisoo̱, ti kamábe kui ngu̱i̱ndiee̱ nga, nga̱t'a̱ achichí kjín ndi̱ya nga Kjisoo̱ ítikó xta̱ tsi̱'e̱ ki̱a̱a̱.
Kó Judaa̱ jachó kui ngu̱i̱ndiee̱ kó tji̱e̱njo jajún, ko̱jo jajún xi konda ndi'aa̱ já nguito̱ko̱o̱ chiná'mii̱ ko̱jo já fariseo̱. Nga jachó ki̱a̱a̱ ndyi̱ya'a ndi'ífóko̱ ko̱jo yá xi tjítokó ndi'í, ko̱jo ki̱cha̱.
Tanga Kjisoo̱, ja̱ bo̱a̱ je be ngayeje ni xi ka̱maa̱, kó jataxie nga bi katsoó kui jaá:
–¿'Yá xi ndyi̱mindyiséjnú?
S'e̱ bi katsó kui jaá:
–Kjiso̱ nda̱ Nasare̱t xí ndyi̱mindyiséjne̱.
Kó Kjisoo̱ bi katsó:
–An boá.
Kó Juda Iskariotee̱, nda̱ xi kats'énk'as'ien Kjisoo̱ ki̱a̱ tso'bájo̱ kui jaá.
Nguije: “An boá”, katsó Kjisoo̱, nga̱xto̱n kijí kui jaá, kó ixó t'anangui.
S'e̱ Kjisoo̱ ti asíyá nguinií kui jaá nga bi katsó:
–¿'Yá xi ndyi̱mindyiséjnú?
S'e̱ bi katsó nguiní kui jaá:
–Kjiso̱ nda̱ Nasare̱t.
S'e̱ Kjisoo̱ bi katsó:
–Ja̱ je boá kixiánjnú'un nga an, ja̱ tsi an xi ndyi̱mindyiséjnú'un, ti'ankjíjnú kui xtaa̱.
Kui nii̱ kamá tsi̱'e̱ nga kjo̱tjosón ni xi tsíchji̱a̱ Kjisoo̱ nga bi katsó: “Xta̱ xi katse'éní nde ngojín xi kats'enchaja an.”
S'e̱ Kjisoo̱ bi katsoó Peé:
–Nanguís'ín nguiní ki̱cha̱ ndojóo̱ tji̱xi̱nkícha̱a̱. Tsi Na̱'mii̱ xi ts'éntsjána kui kjo̱a̱ni̱ma̱a̱, ¿a chjiénjín nga kjo̱a̱'atio an?
Kós'e̱ jajuún, nda̱ nguito̱ko̱o̱ jajuún, ko̱jo jajún xi konda ndi'aa̱ já judíoo̱ katsoboá Kjisoo̱ kó íta'niú,
kó tjón nda̱ xi 'mí Anáa̱ tsanguínjoo̱, nga̱t'a̱ chi'yaá Kaifaa̱ ma, nda̱ xi chiná'mi xi 'niú nk'a xaá kamá kui noó.
Kaifaa̱ kuí boá kui nda̱ xi indyiá'á xta̱ judíoo̱, nga bo̱a̱ katsoó nga nda ngase nga ta ngo tsi nda̱ xi ko̱ya tangat'anii̱ xta̱ na̱xi̱ńdaá.
Kó kijítji̱nguii̱ Kjisoo̱ Ximo̱ Peé ko̱jo ingo xta̱ tsi̱'e̱ Kjisoo̱. Kó kui nda̱a̱ ja̱ bo̱a̱ je be chiná'mi xi 'niú nk'a xaá, kó ts'as'ienjo̱ Kjisoo̱ ndi̱tsee̱n ndi'aa̱ chiná'mi xi 'niú nk'a xaá,
tanga Peé t'a nga̱ntjo̱a̱a̱ ndi̱tsee̱n kis'ijña. S'e̱ kui nda̱ xi xta̱ tsi̱'e̱ Kjisoo̱ xi ja̱ bo̱a̱ je be chiná'mi xi 'niú nk'a xaá tsíchji̱a̱jo na̱ xi konda nga̱ntjo̱a̱a̱, s'e̱ kats'énk'as'ien Peé nga.
Kós'e̱ na̱ chji̱ni̱e̱'bo xi konda nga̱ntjo̱a̱a̱ bi katsoó Peé:
–¿A ko̱jo jijín xí xta̱ tsi̱'e̱ Kjisoo̱ nga?
Kó bi katsó Peé:
–Jmí, ánjín bo̱a̱.
Kó kjo̱a̱a̱ nga achichí ṉch'án kamá kui ni̱xtjii̱n, já mosoo̱ chiná'mii̱ ko̱jo jajún xi konda na̱ngo̱xi̱i̱, ngo ndi'í ítsié xi kis'iṉdot'a tsi̱'e̱ nga kats'én'asoo̱ yojoo̱, kó Peé ki̱a̱ kis'ijñajii̱n kui jaá nga.
Kó nda̱ chiná'mi xi 'niú nk'a xaá asíyaá Kjisoo̱ kjo̱a̱a̱ xta̱ tsi̱'e̱ ko̱jo kjo̱a̱a̱ ni xi akóyá.
S'e̱ Kjisoo̱ bi katsó:
–An, ngongá nínga tsijen tsíchji̱a̱jo an xtaa̱ kui nga̱sondiee̱, ngatsjé ni̱xtjin akoyáa̱ ngu̱i̱ya ndi'a nínga ndokjo̱a̱ eén Néná ko̱jo ndi̱tsen na̱ngo̱xi̱i̱, nínga matikó ngayeje xta̱ judíoo̱, jmí ni̱xtjin nga nínga 'ma tsíchji̱a̱jo an.
¿Ánní nga an tibosíyení kuí nii̱? Tasíyée̱ xta̱ xi je tsint'iéna, nga̱t'a̱ kuí xí be ngayeje ni xi je tsíchji̱a̱ an.
Kó kui nii̱ tjítsó Kjisoo̱ nga ngo nda̱jun xi kondaa̱ xi tikón ki̱a̱a̱, tsat'a t'anijon nga bi katsoó:
–¿Ánní nga bo̱a̱ ts'én ndokjo̱e̱je chiná'mi xi 'niú nk'a xaá?
S'e̱ Kjisoo̱ bi katsó:
–Tsi ndajín kji'i ni xi tsíchji̱a̱ an, t'íyé ji ñání nínga ndajín kji'i, kó tsi nda kji'i ni xi tsíchji̱a̱ an, ¿ánní nga ti'béní?
S'e̱ Anáa̱ takó tjitá'niuú Kjisoo̱ nga katsanguiya nínga tikón nda̱ xi 'mí Kaifaa̱, nda̱ chiná'mi xi 'niú nk'a xaá.
Kó Peé takó tikón kixi̱ ra nga tjíts'en'ásoo̱ yojoo̱, kó bi ki'mií:
–¿A ko̱jo jijín xí xta̱ tsi̱'e̱ Kjisoo̱ nga?
Tanga Peé kats'énkiejín yojoo̱ nga bi katsó:
–Jmí, ánjín bo̱a̱.
S'e̱ ngo nda̱ mosoo̱ chiná'mi xi 'niú nk'a xaá xi xkjín ma nda̱jun kui xi Peé tsatiee̱ tji̱bo̱a̱nijon, bi katsoó:
–¿A ánjín xí kamábeé nga tindyinje Kjisoo̱, ki̱a̱ nínga tjitji̱e̱ nii̱?
Jmí, ánjín bo̱a̱, ti katsó nguiní Peé nga kats'énkiejín yojoo̱, kó ti kji'a askandáyá xa̱nda̱ xi̱'ii̱n.
Tsanguínjo̱ Kjisoo̱ nguindyi̱ko̱n Kaifaa̱ ki̱a̱ ndi'a nínga ni'ánjeé xtaa̱ nínga tikón nda̱ xtitjón xi chji̱a̱ni Roma̱. Kó kui jaá ts'as'iénjín ndi'a nínga ni'ánjeé xtaa̱ tsi̱'e̱ nga ka̱ma ndándíjín, kó bo̱a̱ ts'én ka̱ma skji̱ni̱e̱ ṉño̱o̱ s'ué paskuaa̱.
–¿Mí xí ndyi̱fonguita'injnú kui nda̱a̱?
S'e̱ bi katsó kui xtaa̱:
–Tsi ndaxta̱ kui nda̱a̱ nde k'i̱e̱jín ra jé'e̱jo ji̱n.
S'e̱ bi katsó Pilatoo̱:
–Ja̱ tanguínjo̱jnú, kó ti'anjéjnúu̱ xikó tsó kjo̱a̱kitijnú.
Kó xta̱ judíoo̱ bi katsó:
–Tsjandiéjínjne̱ kjo̱a̱kitii̱ nga tjín xí si̱'ank'ienjne̱.
Kui nii̱ kamá tsi̱'e̱ nga jatjosón ni xi katsó Kjisoo̱, nga katsáyá kóts'en ko̱ya.
Kós'e̱ Pilatoo̱ ti ts'as'ien nguiní ndi'a nínga ni'ánjeé xtaa̱, kó tsíchji̱a̱a̱ Kjisoo̱, s'e̱ bi katsoó:
–¿A jí xí nda̱ Ree̱ xta̱ judíoo̱ ji?
S'e̱ Kjisoo̱ bi katsó:
–¿A ti jí ni xi bo̱a̱ t'íse so̱bo̱e̱, axa̱ tjín xi je tsíchji̱a̱joo̱ kjo̱a̱a̱ an?
S'e̱ bi katsó Pilatoo̱:
¿A nda̱ judío̱ an? Ti kuíni xta̱ na̱xi̱ńdáa̱ ko̱jo já nguito̱ko̱o̱ chiná'mii̱ xi kats'énk'as'iee̱n k'i̱e̱e̱. ¿Mí xí kini'ín ji?
S'e̱ Kjisoo̱ bi katsó:
–Kuijín ngu̱i̱ndie nínga botíxomaa̱ kui nga̱sondiee̱ chjiá an, tsi kui ngu̱i̱ndie nínga botíxomaa̱ chjiá an, moso̱na nde katsjandiéjín ra nga xta̱ judíoo̱ kats'énk'as'ienna, tanga ngu̱i̱ndie nínga botixoma an k'i̱e̱jín chji̱a̱ni.
S'e̱ bi katsó nguiní Pilatoo̱:
–¿Áa̱n, ja̱ re jí tsobo̱a̱?
S'e̱ Kjisoo̱ bi katsó:
–Jí xí bo̱a̱ t'íse nga re an. Ja̱ kuíni katsen an, kó ja̱ kuíni nga jé'e an kui nga̱sondiee̱, tsi̱'e̱ nga xiyá an ngayeje ni xi ja̱koxi̱i̱. Ngayeje xta̱ xi chji̱a̱ni ni xi ja̱koxi̱i̱, nt'ié nda̱na.
S'e̱ bi katsó Pilatoo̱:
–¿Kó mí ni xi ja̱koxi̱i̱?
Kó nguije bo̱a̱ katsó Pilatoo̱, kijíkón nguinií xta̱ judíoo̱ kó bi katsoó:
–Jmí kjo̱a̱jín nga si̱'anjeé kui nda̱a̱.
Tanga jún je kamángájnú nga xki̱ nga ma s'ué paskuaa̱ ngo xi 'boxié an ndo̱bo̱a̱ya. ¿A mejénjnú nga k'uijñándé an nda̱ Ree̱ xta̱ judíoo̱?
Kós'e̱ ngayeje xtaa̱ askandáyá nguiní nga bi katsó:
–Jmí ngata̱ Kjisoo̱jín xi 'bíjñindé, tasá Barrabaa̱.
Kó kui nda̱ xi 'mí Barrabaa̱ nda̱ chejé kamá.
Kós'e̱ Pilatoo̱ katsjá kjo̱a̱ nga akjaa̱ Kjisoo̱.
kó kijíkoón kui jaá nga bi katsoó:
–¡Tinde nda̱ Ree̱ xta̱ judío̱!
Kó akjat'a t'anijon.
Kó ti jataxie nguiní Pilatoo̱ kó bi katsó:
–Tsitsíjenjnú, ts'axié nguiñá an, tsi̱'e̱ nga ka̱makjínjnú nga jmí jéjiín Kjisoo̱.
S'e̱ jataxie Kjisoo̱ nga je tji'á to̱ko̱ korona̱ nda'yaá ko̱jo nga je ts'ényajá ṉjño koaán. Kó bi katsó Pilatoo̱:
–¡K'i̱e̱ tikón kui nda̱a̱!
Kó nga je kamábe kui já nguito̱ko̱o̱ chiná'mii̱ ko̱jo jajún xi konda na̱ngo̱xi̱i̱, askandáyá ma nga bi katsó:
–¡Tjat'e ji kro̱! ¡Tjat'e ji kro̱!
Kó bi katsó Pilatoo̱:
–Tanguínjo̱jnú, kó jún tjat'ajnú kro̱, nga̱t'a̱ je bo̱a̱ kixian an nga jmí jéjiín.
Kó xta̱ judíoo̱ bi katsó:
–Ji̱n tikónjne̱ ngo kjo̱a̱kiti, kó kui kjo̱a̱kitii̱ tsó nga chjiénga ko̱ya, nga̱t'a̱ ndií Néná katsoó yojoo̱.
Nga tsint'ié kuí nii̱ Pilatoo̱, achichí katsakjon ngase.
Kó ti ts'as'ien nguiní ngu̱i̱ya ndi'a nínga ni'ánjeé xtaa̱, kó ti bi ti katsó nguinií Kjisoo̱:
–¿Ñá nguindie ndokjo̱e̱ ji?
Tanga Kjisoo̱ jmí ni katsójín.
S'e̱ Pilatoo̱ bi katsoó Kjisoo̱:
–¿A mejénjiín ko̱ndókjo̱e̱jení? ¿A yejín nga tjínna xá tsi̱'e̱ nga kot'aa̱ kro̱ kó ti tjínna xá tsi̱'e̱ nga ku̱i̱ntjoee̱n?
S'e̱ Kjisoo̱ bi katsó:
–Nde ngo xájiín tsi̱'e̱ nga si̱'injéní, tsi Nénájín xi katsjaá kui xaá, kó kuíni nga kui nda̱ xi ngu̱i̱ya ndse̱ kats'énk'as'ienna tsie ngase jé tjiín.
Ndeskande koó kji'a Pilatoo̱ kamámejeén iskjíndó, tanga xta̱ judíoo̱ askandáyá ma nga bi katsó:
–Tsi si̱'inkjí ndé jí kui nda̱a̱, amingoo̱ Sesa̱jín ji, ngayeje xi mejeén nda̱ re ts'én yojóo, kondraa̱ nda̱ Emperadoo̱ boá.
Kó nguije tsint'ié kuí nii̱ Pilatoo̱, ts'axié Kjisoo̱ ndi̱tsee̱n, s'e̱ kats'énk'íjñasón yáxiríe̱ xi 'bíndosón xta̱ xi ni'ánjeé, ki̱a̱ ngo ngu̱i̱ndie xi 'mí Gabataa̱ nga én ebreo̱ (Ngu̱i̱ndie xi kjiyaa̱ ndi̱jo̱, tsó kui eén).
Kuí ma ni̱xtjin nga tji'bíjñanda s'ué paskuaa̱, nguije ma kama ndis'ué. Pilatoo̱ bi katsoó xta̱ judíoo̱:
–¡Jé'e̱n k'i̱e̱ tikón nda̱ Rejnú!
Tanga kui jaá bi katsó nga askandáyá:
–¡'Na̱xié ji, 'na̱xié ji, tjat'e ji kro̱!
S'e̱ bi katsó Pilatoo̱:
S'e̱ bi katsoó já nguito̱ko̱o̱ chiná'mii̱:
–Sesaa̱ xí rejne̱, jmíjínjne̱ xi kje̱'e.
S'e̱ Pilatoo̱ kats'énk'as'iee̱n kui jaá Kjisoo̱, tsi̱'e̱ nga ko̱ót'a kro̱. Kó kui já juún Pilatoo̱ iskjíbé Kjisoo̱ kó kijíjo̱.
Kó ti kuii̱ Kjisoo̱ tsa'anijín kroo̱, s'e̱ kijí ngo ngu̱i̱ndie xi 'mí ngu̱i̱ndiee̱ ṉdato̱ko̱ ini̱ma̱, Gólgota̱, 'mí nga én ebreo̱,
nínga akjat'a kro̱ Kjisoo̱ ko̱jo ngui jó já, ngo kisit'a nga ngoboá nga ngoboaá, kó Kjisoo̱ ngamasiee̱n kisit'a kro̱.
Kó Pilatoo̱ ngo yátie kats'én'indó xi íjñaá nk'aa̱ kro̱ xi kisit'a Kjisoo̱ xi bi tsó én kisit'aa̱: “KJISO̱ NDA̱ XI CHJI̱A̱NI NASARE̱T, NDA̱ REE̱ XTA̱ JUDÍOO̱.”
Kó achichí ma xta̱ judíoo̱ xi kats'ényá kui eén, nga̱t'a̱ tiñaa̱ na̱xi̱ńdá 'niuú nínga kisit'a kro̱ Kjisoo̱, kó kui ni xi kisit'a yátiee̱, én ebreo̱, én griego̱ ko̱jo én lati̱n boá.
Já nguito̱ko̱o̱ chiná'mii̱ bi katsoó Pilatoo̱:
–Ngata̱ nda̱ Ree̱ xta̱ judío̱jín 'bíjñíi̱ yátiee̱, tasá: “An xí nda̱ Ree̱ xta̱ judíoo̱” t'íjñíi̱, nga̱t'a̱ bo̱a̱ katsó Kjisoo̱ nga kistso'bá.
S'e̱ bi katsó Pilatoo̱:
–Ni xi je it'a an, je it'a an.
Kuíni nga nguije jajuún yít'a kro̱ Kjisoo̱, iskjíbé ṉjñoo̱ kó nijún tjín kats'én, ńgó ńgó iskjíbé jajuún. Ti iskjíbé chingaa̱ Kjisoo̱ nga, ngo ṉjño xi jmí tsi katjóyat'a katjóyajon, ta ngo ṉjño kamánda ndeskande nk'a ján ngaskande nguindie ján.
S'e̱ ja̱ k'i̱e̱ ja̱ ngaján bi katsoó xkjín kuí jajuún:
–Ku̱i̱chíyá ján kuí ṉjñoo̱, tasá ngo kjo̱a̱ch'áṉcha̱ końtón, kó 'yára̱ xi tsi̱'e̱ ka̱ma.
Kui nii̱ kamá tsi̱'e̱ nga jatjosón ni xi tsó xo̱jo̱n eén Néná nínga bi tsoó: “Kats'énkja'asoón xkjín ṉjñona, kó nga̱soón ṉjñona katsaton kjo̱a̱ch'áṉcha̱.” Kó bo̱a̱ kats'én jajuún.
Kó ki̱a̱ t'a kroo̱ kis'ijña na̱aa̱ Kjisoo̱, ko̱jo ndichja na̱aa̱, ko̱jo na̱ Riya̱ chjo̱ón Kleofaa̱, ko̱jo na̱ Riya̱ Lenaa̱.
Kó Kjisoo̱ nga kamábe na̱aa̱ ko̱jo xta̱ tsi̱'e̱ xi 'niú tjó kamaá xi tikón ki̱a̱a̱, bi katsoó na̱aa̱:
–Xta̱chjo̱ón, k'i̱e̱ tikón ndíi̱.
S'e̱ jaskan xta̱ tsi̱'e̱ bi katsoó Kjisoo̱:
–K'i̱e̱ tikón na̱áa̱.
Kó ndeskande koó kji'a, kui nda̱ xi xta̱ tsi̱'e̱ Kjisoo̱ kijíjo̱ na̱ Riyaa̱ ndi'aa̱.
Nguije kamá kui nii̱, kó nga Kjisoo̱ je be nga ngayeje nii̱ je kamá, kó tsi̱'e̱ nga kjo̱tjosón ni xi tsó xo̱jo̱n eén Néná, bi katsó:
–Xíndána.
Kó ki̱a̱ kis'ijña ngo ti̱ji xi ndyi̱a̱ bino̱ san, kó jajuún kats'énk'andyi̱ ngo nixó, kó ngo yá ítokó, s'e̱ katsanguit'aa̱ ts'oa Kjisoo̱.
Nguije kats'e Kjisoo̱ bino̱ saa̱n bi katsó:
–Je jatjosón ngayeje nii̱ 'ne̱.
S'e̱ íxtien kje̱n kó kats'énk'as'ien a̱sién ni̱xtjii̱n.
Kós'e̱ xta̱ judíoo̱ nga kuí ma ni̱xtjin nga ndyi̱'bíjñánda s'ué paskuaa̱, kó tsi̱'e̱ nga ki̱a̱jín kroo̱ kisiyojot'a yojoo̱ nga ni̱xtjin ndikón, nga̱t'a̱ ni̱xtjin xi 'niú ndikón boá, kó 'niú tsí'aá Pilatoo̱ tsi̱'e̱ nga kachját'ó ti'mi̱í kui jaá, s'e̱ kich'ieje̱ngui yojoo̱.
Kó jachó jajuún, kó iskjít'o ti'mi̱í ngo nda̱ xi nijan akjat'ajo̱ kro̱ Kjisoo̱, kó ti bo̱a̱ ti kini'ánjo̱ nda̱ xi ingoo̱,
Kó ngo nda̱juu̱n xi ngo ki̱cha̱yojó janijon ni̱se̱e̱n, kó tji̱e̱nmá jatjo jín ko̱jo ndójoa.
Kó kui nda̱ xi kamábee̱, kuí xí chistiko̱, kó ja̱koxi̱ boá ni xi katsáyá, kó kuii̱ be nga ja̱koxi̱ ni xi tjítsó, tsi̱'e̱ nga ko̱jo jún s'i̱jinjnú.
Nga̱t'a̱ kuí nii̱ kamá tsi̱'e̱ nga jatjosón ni xi tsó xo̱jo̱n eén Néná nínga bi tsoó: “Nde ngojín ṉdaa̱ chját'o.”
Kó bi tsó ingo ndíé xo̱jo̱n eén Néná: “Skotsíjee̱n kui jaá nda̱ xi kananguis'iee̱n ki̱cha̱yojoó.”
Nguije kamá kui nii̱, ngo nda̱ xi 'mí Kosie̱ xi chji̱a̱ni na̱xi̱ńdá Arimatea̱ xi xta̱ tsi̱'e̱ Kjisoo̱ kamá, tanga akójiín yojoo̱ xta̱ judíoo̱ nga̱t'a̱ katsakjónní, 'niú tsí'aá Pilatoo̱ tsi̱'e̱ nga tsja̱ndieé nga kjo̱jo yojo k'iee̱n Kjisoo̱, kó Pilatoo̱ katsjá kjo̱a̱. S'e̱ jachó kui ngu̱i̱ndiee̱ kó kijíjo̱ yojo k'iee̱n Kjisoo̱.
Kó ti jachó nda̱ xi 'mí Nikodemoo̱ xi ngo ndi̱ya jachókoón Kjisoo̱ nga jñoó, jachó kui ngu̱i̱ndiee̱ kó ya'a ma ra tsi ta kantié kilo̱ ni sije̱n xi 'mí mirra̱ ko̱jo áloe̱.
Nga jó kui jaá iskjíbé yojo k'iee̱n Kjisoo̱, kó ítsakjájón ngo ṉjñonńtjibé xi indyiaá ni sije̱n, xikó kji'i kjo̱a̱xcha̱á xta̱ judíoo̱.
Kó ki̱a̱ ngu̱i̱ndie nínga akjat'a kro̱ Kjisoo̱ kis'ijña ngo ngu̱i̱ndie nínga 'bítji̱e̱ ni tjié, kó ki̱a̱ kis'ijña ngo nga̱tsjo tja̱tsi̱e̱, nínga kji̱e̱ jmíjín xi je akjaya.
Ki̱a̱ ik'íjñaya yojoo̱ Kjisoo̱, kjo̱a̱a̱ nga je jachó ni̱xtjii̱n s'ué paskuaa̱ xi ts'én xta̱ judíoo̱, ko̱jo kjo̱a̱a̱ nga tiña tikón kui nga̱tsjo̱ó.
Ni̱xtjin tjoón xomanaa̱, na̱ Riya̱ Lenaa̱ nga achichí tajño̱ó, nde kji̱e̱ ndajín sisi̱én nga kijí nga̱tsjo̱ó, kó kamábe nga ndi̱jo̱ xi kji'ixtioo̱ nga̱tsjo̱ó je katjo'óxín.
Kós'e̱ tsanga ma kijíkoón Ximo̱ Peé ko̱jo ingo nda̱ xi xta̱ tsi̱'e̱ xi achichí tjó kamaá Kjisoo̱, kó bi katsoó:
–Nguiti jmíjín yojoo̱ Ndi̱a̱a̱ ngu̱i̱ya nga̱tsjo̱ó, kó yajínjne̱ ñá tsanguínjo̱.
Kó Peé ko̱jo nda̱ xi ingoo̱ xi xta̱ tsi̱'e̱ jatjo kó kijí nínga tikón nga̱tsjo̱ó.
Kó tsanga ma nga kijí ngajoó, tanga kui nda̱ xi ingo xi xta̱ tsi̱'e̱, 'niú ngase tsanga ta bo̱a̱jiín Peé, kó kui tjón jachó nga̱tsjo̱ó,
kó nga askotsijenjáya ngu̱i̱yaa̱ nga̱tsjo̱ó, kamábe nga ki̱a̱ síndo ṉjño xi ik'ítsakjájón Kjisoo̱, tanga ts'as'iénjín kui nda̱a̱.
S'e̱ jachó Ximo̱ Peé, kó ts'as'ien ngu̱i̱ya nga̱tsjo̱ó, kó kamábe ṉjño xi ik'ítsakjájón yojoo̱ Kjisoo̱ nga ki̱a̱ síndo,
kó nga ṉjño xi ik'íchínguí to̱ko̱ Kjisoo̱, ki̱a̱jín tikón nínga síndo ṉjño xi ngasee̱, xín tji̱e̱n tikón ch'o̱.
Kós'e̱ ts'as'ien ngu̱i̱ya nga̱tsjo̱ó ko̱jo nda̱ xi ingo xi xta̱ tsi̱'e̱ Kjisoo̱ xi jachójo̱ Peé, kui xi tjón jachó kui ngu̱i̱ndiee̱, kamábe, kó kis'ijii̱n.
Nga̱t'a̱ kji̱e̱ makjínjiín ni xi tsó xo̱jo̱n eén Néná, nga Kjisoo̱ kjo̱a̱'á'yá nguinií ngu̱i̱jii̱n xta̱ xi je jesoón.
Kó kui já xí xta̱ tsi̱'e̱ Kjisoo̱ kijíkón nguinií xkjín.
Tanga na̱ Riyaa̱ ndi̱tsee̱n kis'ijña, ki̱a̱ askandá t'a nga̱tsjo̱ó, kó tji̱e̱nga ts'énkjandá, kis'ijñando nga askotsijen ngu̱i̱yaa̱ nga̱tsjo̱ó,
kó ki̱a̱ kamábe jó ndítsjie xi ndyi̱yajá ṉjño tiboa, ngo xi tikón to̱ko̱ ko̱jo ngo xi tikón se nínga kis'ijña yojoo̱ Kjisoo̱.
Kó kui ndítsjiee̱ bi katsó:
–Xta̱chjón, ¿ánní nga tiche'é ji?
S'e̱ bi katsó kui xta̱chjo̱ón:
–Nga̱t'a̱ je tsanguínjo̱ Ndi̱a̱na, kó bejín an nínga tsanguínjo̱.
Nguije katsó kui nii̱, kats'énk'afóya, kó kamábe nga ki̱a̱ tikón Kjisoo̱, tanga kamákjínjiín nga kui xi'ba̱ xi Kjisoo̱.
S'e̱ Kjisoo̱ bi katsó:
–Xta̱chjón, ¿ánní nga tiche'é jí? ¿'Yá xi timindyisé ji?
–Tsi ji xi k'inje̱, t'íyéní nínga ik'íjñí yojoo̱, kó an kjuínjo̱ an yojoo̱.
S'e̱ bi katsó nguiní Kjisoo̱:
–¡Na̱ Riya̱!
Kats'énk'afóya nguiní na̱ Riyaa̱ kó bi katsoó nga tsíchji̱a̱jo én ebreo̱:
–¡Raboni! (Mostro̱, tsó kui eén).
Kjisoo̱ bi katsó:
–Ngata̱ ni'ínje̱jínní, nga̱t'a̱ kji̱e̱ fikónjáa̱n Na̱'mina, tanga tasá t'enchíi̱n ṉts'ié an, kó bi t'íi̱n nga je ts'énfikóo̱n Na̱'mina xi Na̱'mijnú nga, Néná xi Nejnú nga.
S'e̱ kijí na̱ Riya̱ Lenaa̱ tsi̱'e̱ nga ko̱tso̱yaa̱ xta̱ tsi̱'e̱ Kjisoo̱ nga kui je kamábe Ndi̱a̱a̱ kó nga kui xi katsáyaá kui nii̱.
Nguije kamájñoó kui ni̱xtjii̱n, ni̱xtjin tjoón xomanaa̱, tjíchjá nga̱ntjo̱a̱a̱ ngu̱i̱ndie nínga kamátikó xta̱ tsi̱'e̱ Kjisoo̱, nga̱t'a̱ katsakjónní xta̱ judíoo̱, kó ki̱a̱ jachó Kjisoo̱, kó nguije tikónjii̱n ngamasiee̱n kui jaá, bi katsó:
Ngat'iéjnú kjo̱a̱xió.
Kó nguije katsó kui nii̱, akoó tsja ko̱jo ni̱se̱e̱n. Kó xta̱ tsi̱'e̱ achichí tsja kamaá nga kamábe Ndi̱a̱a̱.
S'e̱ Kjisoo̱ ti bi ti katsó nguinií:
–Ngat'iéjnú kjo̱a̱xió ngayejejnú, xikó ts'én katsanguiyana Na̱'mina, ti bo̱a̱ ti ts'én sanguiyajnú'un jún.
Kó nguije bo̱a̱ katsó, askjonomójón xtaa̱, kó bi katsoó:
–Chjábejnú A̱sién Ni̱xtjii̱n Néná.
Ngayeje xta̱ xi si̱'anjetakónjnúu̱ jeé, Néná sa̱'ínjetakoón, kó ngayeje xta̱ xi si̱'anjetakónjínjnúu̱ jeé, Néná sa̱'ínjetakónjiín.
Tanga Tomaa̱, ngo nda̱ xi chji̱a̱ni já xí tiejoó, xi Nda̱'ni̱o̱ ki'mií nga, ki̱a̱jín tikón nga jachó Kjisoo̱.
Kó xta̱ tsi̱'e̱ xi ngasee̱ bi katsoó:
–Je kamáyajne̱ Ndi̱a̱a̱.
Tanga Tomaa̱ bi katsó:
–Tji̱e̱nga skuiejín an tixa̱a̱ karabo̱ xi ik'ieé tsja kó tji̱e̱nga sanguis'ienjín an ńjná ndsa̱ an, kó tji̱e̱nga sanguis'ienjín an ndsa̱ an ni̱se̱e̱n nínga kini'án'oón, s'i̱jinjínna.
Kó nguije ja'a jin ni̱xtjin nguijee̱, ti kamátikó nguiní xta̱ tsi̱'e̱ Kjisoo̱ ko̱jo Tomaa̱. Kó jachó Kjisoo̱ nga tjíchjá nga̱ntjo̱a̱a̱, kó Kjisoo̱ kasasien kixi̱ ngamasiee̱n kui jaá kó bi katsó:
–Ngat'iéjnú kjo̱a̱xió ngayejejnú.
S'e̱ Kjisoo̱ bi katsoó Tomaa̱:
–T'íjñí ji ńjná ndse̱ k'i̱e̱e̱, kó tsitsíjíi̱n ndsa̱ an, kó ndibéje̱boe'é ndse̱ kó nanguís'ín ji ni̱se̱nna. Ndajín tini'ín nga s'ijinjín kjimaa̱, tasá s'ijin ngatamaa̱.
S'e̱ Tomaa̱ bi katsó:
–¡Jí xí Ndi̱a̱na, kó jí xí Néná!
S'e̱ Kjisoo̱ bi katsó:
–¿A nga̱t'a̱ kamáyení Toma̱, a kuíni nga kis'ijii̱n? Achichí ra tsjaa̱ xta̱ xi kamábejínna, kó kis'ijii̱n.
tanga kui ni xi kjit'a k'i̱e̱e̱, tsi̱'e̱ nga s'i̱jinjnú nga Kjisoo̱ xi Kristoo̱, xi ndií Néná, kó si̱'ans'ijinjnú tsi̱'e̱ nga k'uiéjnú kjo̱a̱mindyion ngu̱i̱yaa̱ ja'eén kui.
Nguije kamá kui nii̱, Kjisoo̱ akó nguinií yojoo̱ xta̱ tsi̱'e̱ t'a ndáchíkoón Tiberia̱, kó bi kamá nga akoó yojoo̱ kui jaá:
Síndotikó Ximo̱ Peé, Tomaa̱ xi Nda̱'ni̱o̱ ki'mií nga, Natanae̱l xi chji̱a̱ni na̱xi̱ńdá Kana̱ nangui xi tikón ngu̱i̱jii̱n nangui Galilea̱ ko̱jo ndií Sebedeoo̱, ko̱jo ngui jó xta̱ tsi̱'e̱ Kjisoo̱.
Ximo̱ Peé bi katsoó kui jaá:
–Nda̱'ya ma ra ts'enfíkijen an.
S'e̱ bi katsó kui jaá:
–Tjián, konguínjo̱jne̱ ji̱n.
Kijí kui jaá, kó ts'as'ien ngo tjotso je, kó kui jñoó nde ngo tji̱o̱ kjíyajiín.
Nguije masisie̱én, jachó Kjisoo̱ t'a chji̱ndi̱e̱e̱ ndáchíkoón, tanga xta̱ tsi̱'e̱ kamábejín tsi Kjisoo̱ xi jachókoón.
S'e̱ Kjisoo̱ bi katsoó kui jaá:
–Jún bo̱a̱ ndí, ¿a jmíjín chiíjnú ni chinie?
Jmíjínjne̱ katsó kui jaá.
Kó Kjisoo̱ bi katsó:
–Tjienjnú nda̱'yajnú xtji̱e̱e̱n nga kixii̱ tjotso jee̱, kó ki̱a̱ kjo̱yajnú tji̱o̱.
S'e̱ kui jaá kats'én ni xi ki'mií, kó ta'ya kamaá nga ts'axié nda̱'yaa̱, nga̱t'a̱ achichí tji̱o̱ tsa'a.
S'e̱ kui nda̱ xi xta̱ tsi̱'e̱ xi achichí tjó kats'én Kjisoo̱, bi katsoó Peé:
–¡Ndi̱a̱a̱ boá!
Kós'e̱ Ximo̱ Peé, nga tsint'ié nga Ndi̱a̱a̱ xi'ba̱, tsajá ṉjñoo̱, nga̱t'a̱ ja̱ bo̱a̱ je ye'é ṉjñoo̱ kó ts'ajmijin yojoo̱ ngu̱i̱jin ndójoaa̱,
tanga xta̱ tsi̱'e̱ Kjisoo̱ xi ngase xi síndoyá ngu̱i̱ya tjotso jee̱ kijítji̱nguii̱ Peé, kó iskjifé nda̱'ya xi achichí tji̱o̱ ya'aa̱, nga̱t'a̱ ma ra tsi ta tiña úchán metro̱ nínga tikón t'a chji̱ndi̱e̱e̱.
Nga jachó kui jaá t'a chji̱ndi̱e̱e̱ ndáchíkoón, kamábe ngo ngu̱e̱'e nínga tjítsjó ngo tji̱o̱ ko̱jo ngo pan.
S'e̱ Kjisoo̱ bi katsó:
–Ndibájo̱jnú jó tji̱o̱ xi kandobájnú ngot'e̱ ma.
Kijíya Ximo̱ Peé tjotso jee̱ kó iskjifé nda̱'yaa̱ nínga kixií, tjikítsie ma tji̱o̱ yi'i nda̱'yaa̱, úchán ichítié ko̱jo ján tji̱o̱ yi'i ya'a, kó nda tsi achichí kjín ma, katjondiyájín nda̱'yaa̱.
S'e̱ Kjisoo̱ bi katsó:
–Ja̱bíjnú'un, kó chi̱ni̱e̱jnú.
Kó nde ngojín xta̱ tsi̱'e̱ xi kamámejeén asíyaá 'yá kuií bo̱a̱, nga̱t'a̱ be nga Ndi̱a̱a̱ xi'ba̱.
S'e̱ Kjisoo̱ jachó tiña, kó iskjíbé paa̱n kó katsjaá, kó ti bo̱a̱ ts'én katsjaá tji̱o̱o̱ nga.
Kuí xi'bi̱ xi ma jaán ndi̱ya nga Kjisoo̱ akoó yojoo̱ xta̱ tsi̱'e̱, nguije ja̱ bo̱a̱ je ja'á'yaá ngu̱i̱jii̱n xta̱ xi je jesoón.
Nguije iskjinie ṉño̱, Kjisoo̱ bi katsoó Ximo̱ Peé:
S'e̱ bi katsó Ximo̱ Peé:
–Jo̱o̱n, Ndi̱a̱, je ye ji nga tjóna ji.
S'e̱ Kjisoo̱ bi katsó:
–Chíi̱n cho̱tsa̱nga̱na.
S'e̱ bi katsó nguiní Kjisoo̱ xi ma jó ndi̱ya:
–Ximoo̱, ndií Jonaa̱, ¿a tjoó an?
S'e̱ bi katsó Peé:
–Jo̱o̱n, Ndi̱a̱, je ye nga tjóna ji.
S'e̱ Kjisoo̱ bi katsó:
–Te'ée̱ ndi̱xcho̱ cho̱tsa̱nga̱na.
S'e̱ xi ma ján ndi̱ya Kjisoo̱ asíyá nguinií Ximo̱ Peé nga bi katsó:
–Ximoo̱, ndií Jonaa̱, ¿a tjoó an?
S'e̱ Peé ndasen kamaá nga xi ma ján ndi̱ya nga Kjisoo̱ bi katsó:
–¿A tjoó an?
Kó bi katsó Peé:
–Ndi̱a̱, ji je ye ji ngayeje nii̱, kó ja̱ je ye ji nga tjóna ji.
S'e̱ Kjisoo̱ bi katsó:
–Chíi̱n cho̱tsa̱nga̱na.
Ja̱koxi̱, ja̱koxi̱ ni xi xiáan: Nga kji'a nga kjindí ngase ji ti jíni xi kichiejé ji ṉjñóo̱ ko̱jo ta nínga kamámejeénri k'in, tanga nguije ka̱maxchá ji, chjanínk'é ndse̱, kó kje̱'e xi sa̱'ínkajaá ṉjñóo̱, kó nínga mejénjiín k'uín kó ki̱a̱ konguínjoo̱.
Kjisoo̱ katsó kui nii̱ kjo̱a̱a̱ kóts'en nga ko̱ya Peé, kó nga bo̱a̱ ts'én tsja̱á kjo̱a̱je Néná. Kó nguije katsó kui nii̱, bi katsó ngase:
–Ndibétji̱nguiní.
Peé askotsijen nga̱xto̱n, kó kamábe nga tji̱nguii̱ nda̱ xi xta̱ tsi̱'e̱ Kjisoo̱ kui xi tjó kats'én, kui nda̱ xi ít'aa̱ to̱ko̱ ni̱se̱e̱n Kjisoo̱ kji'a nga iskjinie ṉño̱ nga kamájñoó nga kamá s'ué paskuaa̱ xi bi katsoó Kjisoo̱: “Ndi̱a̱, ¿'yá xí sa̱'ínk'as'iee̱n?”
Nga kamábe Peé kui nda̱a̱, bi katsoó Kjisoo̱:
–Ndi̱a̱, ¿kó kui nda̱a̱, mí xi sa̱'ín?
S'e̱ Kjisoo̱ bi katsó:
–Tsi mejénna nga k'uijñá kui nda̱a̱ ngaskande nga kji̱ndi̱bá an, ¿kó ji mí ndaseén? Ndibétji̱nguiní ji.
Kui eén ngayeje já ṉts'iee̱ xi tsint'ié, nga kui nda̱ xi xta̱ tsi̱'e̱ Kjisoo̱ kui xi tjó kamaá, ko̱yajín, tanga Kjisoo̱ jmí tsi katsó nga ko̱yajín, bi katsó: “Tsi mejénna an nga kui k'uijñá ngaskande nga kji̱ndi̱bá an, ¿kó ji mí ndaseén?”
Kuí xi'bi̱ nda̱ xi xta̱ tsi̱'e̱ Kjisoo̱ xi katsáyá ngayeje kui nii̱, kó kuí xí kats'én'indó kui nii̱, kó je ya ñá nga ja̱koxi̱ ni xi katsáyá.
Kó achichí ma ni xi tjín ngase xi kats'én Kjisoo̱, ni xi tsi xo̱jo̱n akjat'a nga ngo nga ngo, ts'enkjó an nga nde kis'iénjínra̱ xo̱jo̱n xi tjín nga̱sondiee̱. Bo̱a̱ kji'i.
ngaskande ni̱xtjin nga kijí ndi'ak'ajmi ján, nguije ja̱ bo̱a̱ je katsjaá kjo̱a̱botíxoma já apostro̱ xi je ja'ájin nga A̱sién Ni̱xtjii̱n Néná kats'énkjién,
kui já apostro̱ xi akoó yojoo̱, nguije k'ien kó ja'á'yaá, kó bo̱a̱ ts'én akó cha̱n cha̱a̱n chi̱bo̱a̱ nga tikón, yichán ni̱xtjin akoó yojoo̱ Kjisoo̱ kui jaá kó tsíchji̱a̱jo kjo̱a̱a̱ xikó ts'én ko̱tíxoma Néná.
Kó kji'a nga síndotikó ko̱jo já apostroo̱, Kjisoo̱ atíxomaa̱ tsi̱'e̱ nga kjo̱tjojín na̱xi̱ńdá Jerusale̱n, kó bi katsoó:
–Chiyájnúu̱ nga kjo̱tjosón ni xi katsó Na̱'mii̱ nga ka̱ma, xikó ts'én je tsíchji̱a̱jojnú'un.
Nga̱t'a̱ ja̱koxi̱ boá nga Juaa̱ ndójoa atíndání xtaa̱, tanga ngui chiboa ni̱xtjin kó jún sa̱tíndánijnú A̱sién Ni̱xtjii̱n Néná.
Kós'e̱ kui já xi kamátikójo̱ Kjisoo̱, bi ts'én asíyaá:
–Ji Ndi̱a̱, ¿a kui ni̱xtjii̱n nga ko̱e̱'ée̱ nga xta̱ xi chji̱a̱ni Israe̱l ko̱tíxomaa̱ nangui xi tsi̱'e̱?
Kó Kjisoo̱ bi katsoó kui jaá:
–Júnjín tsoboájnú nga xcha̱jnú chi̱bo̱a̱ ko̱jo ni̱xtjin nga sa̱'ínkjatjosón Na̱'mii̱ ni xi je índa, ni xi ngototo kui botixómaá nga sa̱'ín,
tanga kji'a nga kjo̱e̱'ekónjnú A̱sién Ni̱xtjii̱n Néná, sa̱kójnú nga'niuú, kó ka̱ma chistiko̱na ka̱majnú kó jmí tsi ta na̱xi̱ńdá Jerusale̱n tsi, ko̱jo ngayeje nangui Judea̱, ko̱jo nangui Samaria̱, ko̱jo ngaskande nínga fet'aa̱ t'ananguii̱.
Kó nguije katsó kui nii̱, kamábe ngayeje kui já apostroo̱ kóts'en kachjanink'a Kjisoo̱ kó ngo ṉdi̱ yí'má, kó nguiti kamábejín ngase kui jaá.
Kó tji̱e̱nga ndyi̱kotsijen ndá ndaá kui jaá nk'a ján, kamábe nga sa kjin sa kjin kijí Kjisoo̱, kó jó já xi ndyi̱yajá ṉjño tiboa je'ekoón kui já apostroo̱,
kó bi katsoó:
–Já Galilea̱, ¿mí kjo̱a̱a̱ nga nk'a ján ndyi̱tsitsijenjnú? Ti kuíni Kjiso̱ xi'bi̱ xi kis'ijñajo̱jnú xi je tsanguínjo̱ ndi'ak'ajmi ján xi kji̱ndi̱bá nguiní xikó ts'én kamáyajnú nga kijí ndi'ak'ajmi ján.
Kós'e̱ jatjoni ki̱a̱ tji̱ngu̱i̱ xi 'mí oliboo̱, s'e̱ kijí nguiní na̱xi̱ńdá Jerusale̱n, ngo kilometro̱ kijíyase, xi tsjandié kjo̱a̱kitii̱ nga monguín ndsa̱ko nga ngo ni̱xtjin ndikón.
Kó nga jachó na̱xi̱ńdaá, kijínijínguí nk'aa̱ kui ndi'a nínga síndo kui jaá, nínga síndo Peé ko̱jo Juaa̱, ko̱jo Sandiyaá, ko̱jo Jandree̱, ko̱jo Nguiripee̱, ko̱jo Tomaa̱, ko̱jo Bartolomee̱, ko̱jo Matioo̱, ko̱jo Sandiyá ndií Alfeoo̱, ko̱jo Ximoo̱ nda̱ xi Chi̱ni̱ ki'mií nga, ko̱jo Judaa̱, ṉts'i̱e̱ Sandiyaá.
Ngayeje kui jaá kamátikó nga 'niú kis'iṉdo nga tsíchji̱a̱a̱ Néná kui ko̱jo tjín ínchjín, ko̱jo na̱ Riyaa̱ na̱aa̱ Kjisoo̱ ko̱jo já ṉts'i̱e̱.
Kui ni̱xtjin ján, Peé jastjíe̱n ngamasiee̱n kui já ṉts'iee̱, ma ra tsi ta úchán ko̱jo kan xi kamátikoó, kó bi katsoó:
–Jún ṉts'ie, chjiénga jatjosón ni xi kjit'a xo̱jo̱n eén Néná nga A̱sién Ni̱xtjii̱n Néná kats'énkíchji̱a̱ Ndabii̱ kjo̱a̱a̱ Judaa̱, nga kui xi kitsjientjoón xta̱ xi katsoboá Kjisoo̱,
nga̱t'a̱ Judaa̱ nijan kamájo̱ná, kó ti kasakoo̱ kui xaá nga.
Tanga kui, kijí kó ts'atsie ngo t'anangui kui to̱n xi kamáchjínií kjo̱a̱a̱ ni xi ndajín xi kats'én, s'e̱ kaxaxixtien kó kat'osén to̱ko̱, kó kitjiyá masien masien, kó ngayeje tsi'ee̱ jatjo.
Kó kui nii̱ kamábe ngayeje xta̱ na̱xi̱ńdá Jerusale̱n, kuíni nga kui ngu̱i̱ndiee̱ Aséldama̱ katsoó, nga én tsi̱'e̱ kui jaá, ngu̱i̱ndiee̱ jín, tsó kui eén.
Nga̱t'a̱ bo̱a̱ ts'én kjit'a xo̱jo̱n eén Néná xi 'mí Salmoo̱:
Ngas'ietiya ndi'aa̱,
kó nga jmíjín xi k'uíndo'yá.
Kó ti bi tsó nga:
Kje̱'e xi nga kjíbé xaá.
Kó chjiénga, nga kui já xi ngatsjé ni̱xtjin k'i̱e̱ síndojo̱jne̱, nga kis'ijñajin ngasejne̱ Ndi̱a̱ Kjisoo̱,
ndeskande nga Juaa̱ atíndá Kjisoo̱, kó ngaskande ni̱xtjin nga tsanguínjo̱ ndi'ak'ajmi ján, nga ngo kui jaá xi nijan ngatamajo̱ná chistiko̱ nga ja'á'yaá Kjisoo̱.
Kó bi katsó kui jaá nga tsíchji̱a̱a̱ Néná:
–Ji Ndi̱a̱, ji xi ye ngayeje ini̱ma̱a̱ xtaa̱, takejne̱ 'yání nga jó kui jaá xi je kachje'éjin ji,
tsi̱'e̱ nga k'uijñá ngu̱i̱ndiee̱ xá apostro̱ xi íjñámasien Judaa̱, tangat'aa̱ nga kats'énkjatjosónjín, nga kijí ngu̱i̱ndie xi katsoboaá kui.
Kó kui jaá katsatonyáni 'yání ngajoó xi sa̱ko̱ó kui xaá, kó Matíaa̱ katjo'ójin, kó kui kamáxki̱jo xi ngui tiengo já apostroo̱.
Kó nga jachó ni̱xtjii̱n s'ué Pentekostee̱, ngayeje xta̱ xi s'ijii̱n Kjisoo̱ kis'iṉdotikó xtín,
kó ta niján ma kjindibáni ndi'ak'ajmi ján nga janie xikoó ngo tjo̱'niú xi kanda'yá ngayeje ngu̱i̱ya ndi'a nínga síndo kui xtaa̱,
kó ki̱a̱ kamáya ni xi ja̱ kon najen ma kon, xikoó ndi'í, xi kamákabisoón, kó nga̱són to̱ko̱ nga ngo nga ngo kui xtaa̱ kis'iṉdosón kui nii̱,
kó ngayejee̱ nga ts'as'iée̱n A̱sién Ni̱xtjii̱n Néná, kó íts'i̱yanii̱ nga tsíchji̱a̱ ja̱ kje̱'e ja̱ kje̱'e én, xikó ts'én katsjaa̱ A̱sién Ni̱xtjii̱n Néná nga ku̱i̱chji̱a̱.
Kó ki̱a̱ na̱xi̱ńdá Jerusale̱n kis'iṉdo xta̱ judío̱ xi bendikón Néná, xi ngayeje són nga̱sondiee̱ kjindibáni.
Kó nga kanda'yá kui nii̱, kamátikó xta̱ kjiín, kó nde bejín mí ni xi sa̱'ín, nga̱t'a̱ ńgó ńgó tsíchji̱a̱ én tsi̱'e̱.
Kó achichí kijíndikoón kó bi katsó nga asíyaá xkjín:
–¿A xta̱ Galilea̱jín ngayeje xta̱ xi ndyi̱chji̱a̱ kui eén?
¿Kóts'en nga, nga ngo nga ngo ñá kanda'yáa̱ nga tsa̱ñá én xí tsíchji̱a̱?
Nga̱t'a̱ k'i̱e̱ síndojinná xta̱ xi chji̱a̱ni Partia̱, xta̱ xi chji̱a̱ni Media̱, xta̱ xi chji̱a̱ni Elaa̱m, xta̱ xi ndokjo̱a̱ ñá Mesopotamia̱, xta̱ xi chji̱a̱ni Judea̱, xta̱ xi chji̱a̱ni Kapadosia̱, xta̱ xi chji̱a̱ni Ponto̱, xta̱ xi chji̱a̱ni Asia̱,
xta̱ xi chji̱a̱ni Frijia̱, xta̱ xi chji̱a̱ni Panfilia̱, xta̱ xi chji̱a̱ni Ejipto̱, xta̱ xi chji̱a̱ni nangui Libia̱ xi tiña manii̱ na̱xi̱ńdá Sirene̱. Ti bo̱a̱ ti ts'én tjín xta̱ xi chji̱a̱ni Roma̱, tjín xi xta̱ judío̱, kó tjín xi xta̱ judío̱jín tanga s'ijii̱n Néná,
ti bo̱a̱ ti ts'én tjín xta̱ xi chji̱a̱ni Kreta̱ ko̱jo xta̱ xi chji̱a̱ni Arabia̱. Ngayejee̱ nga kanda'yáa̱ ñá nga ndyi̱chji̱a̱ én tsa̱ñá kjo̱a̱a̱ kókji'i kjo̱a̱ndikón xi ts'én Néná.
Kó ngayejee̱ nga achichí kijíndikoón kó nde bejín mí ni xi sa̱'ínkjó, s'e̱ ja̱ k'i̱e̱ ja̱ ngaján bi katsoó xkjín:
–¿Mí xi mejeén tsó kui nii̱?
Tanga tjín xi ta tsajnókie nga bi katsó:
–Ch'i̱ kui jaá.
Tanga Peé ko̱jo já apostro̱ xi ngui tiengoo̱ kixindyia kixi̱, kó Peé 'niú tsíchji̱a̱ nga bi katsó:
–Jún já judío̱ ko̱jo ngayeje jún xi tindyiónjnú na̱xi̱ńdá Jerusale̱n, ngatamayajnú kui nii̱ kó nda nda'yájnú én xi kuichjiájojnú'un.
Nga̱t'a̱ bo̱a̱jín kji'i xikó ts'én ndyi̱ni'ánkjójnú, ch'i̱jín kui jaá, nga̱t'a̱ s'e̱ tsi chi̱bo̱a̱ nijan nga tajño̱ó,
tanga kuí nii̱ xi katsó nda̱ chji̱ni̱e̱'e̱én Néná xi 'mí Joe̱l nga bi katsó:
Bi ka̱ma nga kju̱i̱e̱t'a ni̱xtjii̱n, tsó Néná,
skitjójón an A̱sién Ni̱xtjinna ngayeje xta̱,
ndí xi̱'injnú ko̱jo ndí ínchjínjnú
ku̱i̱chji̱a̱ xikoó chji̱ni̱e̱'énna,
jakjíndí xo̱ngojnú kjín to̱ko̱ya ni ko̱ko̱ó,
Kó moso̱na xi xi̱'in ko̱jo xi ínchjiín,
skitjójón an A̱sién Ni̱xtjinna kui ni̱xtjin ján,
kó ku̱i̱chji̱a̱ xikoó chji̱ni̱e̱'énna.
Kó nk'aa̱ ndi'ak'ajmii̱ koko an kjo̱a̱ndikón,
kó koko an chi̱bo̱a̱ nguindie t'ananguii̱,
kó jín, ndi'í ko̱jo ṉdi̱ k'uié.
Ts'ueé s'i̱jñó,
kó saá xikoó tsi jín ka̱ma,
nguindiee̱ ni̱xtjin nga kji̱ndi̱bá Ndi̱a̱ná,
ni̱xtjin je, ni̱xtjin tsjakji'i.
Kó kjo̱tjo'a ngayeje xta̱ xi sa̱'ínkjién ja'eén Ndi̱a̱ná nga ku̱i̱chji̱a̱a̱.
Jún bo̱a̱ já xi chji̱a̱ni Israe̱l, nda'yájnú kui én xi xian an: Kjisoo̱ nda̱ xi chji̱a̱ni na̱xi̱ńdá Nasare̱t, ngo nda̱ xi Néná akójnú nga kis'iee̱ nga'niú ko̱jo nga tsie kjo̱a̱ndikón xí kats'én ngu̱i̱ya tsja nga kis'ijñajo̱jnú, xikó ts'én ti juún je yajnú,
kuí nda̱a̱, xi kini'ánk'as'ien nga ja̱ bo̱a̱ je índa Néná nga bo̱a̱ ka̱maa̱, kuí xí ik'íta'niújnú ko̱jo xi kini'ánk'iénjnú, nga kini'ánk'as'ienjnú ngu̱i̱ya tsja xta̱ xi ndajín nga akjat'a kro̱,
kuí xí Néná kats'énkja'á'yaá, nga ja'áxiín ngu̱i̱ya tsja kjo̱a̱bo̱yaa̱, nga̱t'a̱ kjo̱a̱bo̱yaa̱ kamájiín nga kui íjña'niú.
Nga̱t'a̱ nda̱ re Ndabii̱ bi katsó kjo̱a̱a̱ kui:
Ngatsjé ni̱xtjin kamábe an nga kje̱n an tikón Ndi̱a̱a̱,
nga̱t'a̱ kuí xí tikónt'a ndsa̱ fojní an tsi̱'e̱ nga jmíjín xi sa̱'íntíyana.
Kuíni nga achichí tsja máa̱ ini̱ma̱na,
kó ndso̱'boa an tsja kis'iee̱.
Kó ngaskande kotíjña an nga k'uiéna kjo̱a̱chiyá.
Nga̱t'a̱ k'uijñí masienjínní ki̱a̱ ngu̱i̱ndiee̱ kjo̱a̱bo̱yaa̱
ti nde ko̱e̱'éndiéjín ji nga kjo̱tson yojoo̱
nda̱ xi tsjie nguindyikin ji.
Jí xi akakení ndi̱ya̱á kjo̱a̱mindyioo̱n,
kó achichí kjo̱a̱tsja tiboe'éní nga kje̱n ji tikón an.
Jún ṉts'ie, ka̱ma bi xianjnú'un kjo̱a̱a̱ nda̱ xi tji̱e̱ xcháná xi 'mí Ndabii̱ nga jmí tsi ta k'ien tsi, kis'inijín nga, kó nga̱tsjo̱ó k'i̱e̱ tikónjinná ngaskande kui ni̱xtjin xi'bi̱.
Tanga nga nda̱ chji̱ni̱e̱'e̱én Néná kamá Ndabii̱, Néná xi katsáyatjoón nga ngo nda̱ xi xta̱ tji̱e̱e̱ kui xi ko̱tíxomaa̱ Israe̱l.
Ndabii̱, nguindiee̱ kamábe nga kjo̱a̱'á'yaá Kristoo̱ ko̱jo nga ki̱a̱jín k'uijñá yojoo̱ ngu̱i̱ndiee̱ kjo̱a̱bo̱yaa̱, ti nde kjo̱tsonjín yojoo̱.
Kuí Kjiso̱ xi'bi̱ xi Néná kats'énkja'á'yaá, kó ji̱n xi chistiko̱ ji̱n.
Nga̱t'a̱ kuijín Ndabii̱ xi kijí ndi'ak'ajmi ján, tanga ti kuíni xi bi katsó:
Bi katsoó Ndi̱a̱ná, Ndi̱a̱na:
“Ti̱ndyint'ení nga fojnína nínga botixoma an,
ngaskande nga k'uíndo an nguindie ndsa̱ki kondra̱ tse̱.”
Ngatama be cha̱n cha̱n ngayeje xta̱ Israe̱l, nga ti kuíni Kjiso̱ xi'bi̱ xi jún akjat'ajnú kro̱, kó Néná kuí xí kats'én nga Ndi̱a̱ná ko̱jo Kristoo̱ kamá.
Nga tsint'ié kui eén ngayeje xta̱ xi kamátikó ki̱a̱, achichí on kamaá ini̱ma̱a̱ kó bi katsó nga asíyaá Peé ko̱jo já apostro̱ xi ngasee̱:
–Jún ṉts'ie, ¿mí xi si̱'án ji̱n 'ne̱?
Kó Peé bi katsoó kui jaá:
–Ti'ank'oyajnú yojojnú, kó ja'eén Jesukristoo̱ nga ni'ánkjién nga satíndájnú nga ngo nga ngojnú, tsi̱'e̱ nga Néná sa̱'ínjetakoón jéjnú, kó bo̱a̱ ts'én sa̱kójnú A̱sién Ni̱xtjin xi Néná tsja̱ajnú.
Nga̱t'a̱ kuí nii̱ xi katsáyatjón Néná nga tsja̱ajnú jún ko̱jo ndíjnú, ko̱jo xta̱ xi kjin síndo, ko̱jo ngayeje xta̱ xi Ndi̱a̱ná ku̱i̱chji̱a̱a̱.
Kó kui eén ko̱jo kjín to̱ko̱ya én xi kats'énkjién Peé nga tsíchji̱a̱jo ko̱jo nga atíxomaa̱ xtaa̱ nga bi katsoó:
'Na̱xié'ájnú yojojnú ngu̱i̱jii̱n kui xta̱ xi ts'én ni xi ndajiín.
Kó bo̱a̱ ts'én, kui xta̱ xi iskjíbé kui eén, atíndá yojoo̱, kó kamá ra tsi ta ngui ján mi̱ xta̱ xi kis'ijii̱n Néná.
Kó tanisién kamá'niátakón ni xi akóyá já apostroo̱, kó ta ngo tsa'a xkjín, ko̱jo kamátikó xtín nga iskjinie ko̱jo nga kats'e, ko̱jo nga tsíchji̱a̱a̱ Néná.
Kó ngayeje xtaa̱ kijíndikoón kjo̱a̱a̱ kjo̱a̱ndikón ko̱jo chi̱bo̱a̱ xi kats'én Néná ngu̱i̱ya tsja já apostroo̱.
Kó ngayeje xta̱ xi kis'ijii̱n Néná 'niú tsa'a xtín yojoo̱, kó ngayeje ni xi kis'iee̱ ta tsi̱'e̱ yeje kamá,
kó atíñá ni xi tjiín, kó too̱n kats'énkabii̱ xtaa̱ xikó ts'én kamáchjieén nga ngo nga ngo.
Kó ndyiojón ndyiojón kamátikó ki̱a̱ na̱ngo̱xi̱i̱, kó xki̱ ndi'a akjángá paa̱n kó iskjinie xtín nga tsja kamaá ko̱jo nga nda kamá ini̱ma̱a̱,
nga kats'éntsjaá Néná, kó kis'iee̱ kjo̱a̱ndaa̱ ngayeje xta̱ na̱xi̱ńdaá. Kó ndyiojón ndyiojón Ndi̱a̱ná kats'énkjín kui xta̱ xi je tsíchji̱a̱a̱ nga ts'axié'á.
Ngo ndi̱ya Peé ko̱jo Juaa̱ kijí na̱ngo̱xi̱ chi̱bo̱a̱ ján nga kamánguixón, chi̱bo̱a̱ nga ndokjo̱a̱a̱ Néná.
Kó ngo nda̱ xi ni̱ma̱ se ngaskande koó nga katsen, ndyiojón ndyiojón tsanguínk'íjña ngu̱i̱xtio nga̱ntjo̱a̱ na̱ngo̱xi̱ xi 'mí Tsjakji'ii̱, tsi̱'e̱ nga ku̱i̱'aa̱ to̱nchji̱e̱ xta̱ xi 'bos'ien na̱ngo̱xi̱i̱,
kó kui nda̱a̱ nga kamábe nga Peé ko̱jo Juaa̱ je ma k'as'ien na̱ngo̱xi̱i̱, tsí'aá to̱nchji̱e̱.
Kó Peé ko̱jo Juaa̱ asko'á ndá ndá kui nda̱a̱, s'e̱ bi katsó Peé:
–Tsitsíjinjne̱.
Kó kui nda̱ ni̱ma̱a̱ asko'á ndá ndá kui jaá, nga̱t'a̱ askoyá nga to̱n tsja̱á.
Kó Peé bi katsoó:
–Jmí to̱ntiboa, jmí to̱nsiniéjínna xi tsjaa̱, tanga ni xi tjínna tsjaa̱: Ja'eén Jesukristoo̱ nda̱ xi chji̱a̱ni Nasare̱t ts'enkjién an nga bi t'íxiaán, ti̱sítji̱n kó tiṉtje̱.
Kó iskjíbé tsja fojní kó kats'énkjastjíe̱n, kó tji̱e̱nmá kasakonga'niuú ngu̱i̱ya se ko̱jo ṉdato'oo̱ se,
kó nda̱ ni̱ma̱ see̱ iskjínk'á ma nga kasasien kixi̱ kó tji̱e̱nmá kistso'bá, s'e̱ ts'as'ienjo̱ Peé ko̱jo Juaa̱ ngu̱i̱ya na̱ngo̱xi̱i̱, kistso'bá kó iskjínk'á iskjítsiña nga kats'éntsjaá Néná.
Kó kamáya nga kui nda̱a̱ xi kis'ijña nga̱ntjo̱a̱a̱ na̱ngo̱xi̱ xi 'mí Tsjakji'ii̱ nga tsí'á to̱nchji̱e̱ kó xtaa̱ achichí kijíndikoón ko̱jo katsakjónní kjo̱a̱a̱ ni xi kamaá.
Nda̱ ni̱ma̱ xi je kamándayaa̱ ta ki̱a̱ kistso'bátji̱ngui'niúrií Peé ko̱jo Juaa̱. Ngayeje xta̱ na̱xi̱ńdaá kijíndikoón kui nii̱, kó tsanga ma nga kijítji̱nguii̱ nínga tikón ngo ngu̱i̱ndie xi 'mí Pórtikoo̱ Salomoo̱, nínga síndo kui jaá.
Nga kamábe Peé kui nii̱, bi katsoó xta̱ na̱xi̱ńdaá:
–Já xi chji̱a̱ni Israe̱l, ¿ánní nga kjifíndikónkonjnú kui nii̱? ¿Kó mí kjo̱a̱a̱ nga jún ndyi̱tsitsijendájne̱ ji̱n, xikoó tsi nga'niú tsa̱ji̱n ko̱jo tsi tangat'anii̱ nga yandíkónjne̱ Néná tsi kuíni nga kamándaya kui nda̱a̱?
Néná xi tsi̱'e̱ Abraa̱m, xi tsi̱'e̱ Isaa̱ ko̱jo xi tsi̱'e̱ Jako̱b, Néná xi tsi̱'e̱ xta̱ tji̱e̱ xcháná, kui xi katsjaá kjo̱a̱je Kjisoo̱, kui xi ndií, kui nda̱ xi jún kini'ánk'as'ienjnú ko̱jo xi kini'ánch'ojnú nguindyi̱ko̱n xtitjón Pilatoo̱, kji'a nga ja̱ bo̱a̱ je bo̱a̱ katsó nga ku̱i̱'íjñandé.
Tanga jún nguindiee̱ nga chji̱a̱'ajnú nga s'i̱jña ndé, nga̱t'a̱ nda̱ xi tsjie ko̱jo nda̱ xi kixi̱ kamá, kó tasá jún kichjiá'ájnú nga ik'íjñandé ngo nda̱ xi ts'enk'ién ini̱ma̱.
Kó bo̱a̱ ts'én kini'ánk'iénjnú xi tsjáná kjo̱a̱mindyioo̱n, kui xi Néná kats'énkja'á'yaá kó ji̱n xi chistiko̱jne̱.
Kó tangat'anii̱ nga s'ijinjne̱ Kjisoo̱, nga kui nda̱ xi'bi̱, kui xi ndyi̱yajnú ko̱jo xi ja̱ bo̱a̱ je yajnú, kasakonga'niuú, kó tangat'anií nga s'ijii̱n Kjisoo̱, kuíni nga kamándaya cha̱n cha̱n kui nda̱a̱ nguindyikónjnú.
Kó ngot'e̱ 'ne̱ já ṉts'ie, je be an nga yajínjnú ni xi kini'ánjnú jún ko̱jo já xí botixómaá.
Tanga Néná bi ts'én kats'énkjatjosón ni xi katsáyatjón nínga kats'énkíchji̱a̱ ngayeje já chji̱ni̱e̱'e̱én nga Kristoo̱ chjiénga tsie kjo̱a̱ni̱ma̱ kjo̱a̱'atio.
Kuíni nga, ti'ank'oyajnú yojojnú, kó Néná ti'ansenjnúu̱, tsi̱'e̱ nga kui sa̱'ínkjié jéjnú, kó kji̱ndibáchonjnú Ndi̱a̱a̱ nga ni̱xtjin xi nda,
kó Néná sa̱nguíyajnú Kjisoo̱, kui xi ndeskande koó nga ítjats'ennii̱ nii̱ nga ja'ájin nga Kristo̱jnú ka̱ma,
kui xi je taxá bo̱a̱ kji'ini nga ndi'ak'ajmii̱ k'uijñá ngaskande ni̱xtjin nga ka̱mandaya ngayeje nii̱, kui ni xi katsó Néná nga kats'énkíchji̱a̱ já chji̱ni̱e̱'én tsjiee̱ xi kis'iṉdo ni̱xtjin xchá ján.
Nga̱t'a̱ Moisee̱ bi katsoó xta̱ xi xcháná: “Kuí Néná xi Ndi̱a̱ná xi kjo̱a̱'ájin ngu̱i̱jii̱n ṉts'iéjnú ngo nda̱ chji̱ni̱e̱'e̱én Néná xikoó an, kuí xí nda'yájnúu̱ ngayeje ni xi ku̱i̱chji̱a̱.
Kó ngayeje xta̱ xi ku̱i̱nt'iejiín ni xi ka̱tso̱ kui nda̱ chji̱ni̱e̱'e̱én Néná, si̱'ankjie ngu̱i̱jii̱n xta̱ na̱xi̱ńdaá.”
Kó ngayeje já chji̱ni̱e̱'e̱én Néná ndeskande xi ya'anii̱ Samuee̱l nga tsíchji̱a̱ kó katsáyá ni xi kjima kui ni̱xtjin xi'bi̱.
Jún boá xi xikoó tsi ndií já chji̱ni̱e̱'e̱én Néná, ko̱jo ni xi índajo̱ Néná xta̱ tji̱e̱ xcháná nga bi katsoó Abraa̱m: “Ngayeje xta̱ na̱xi̱ńdá xí tjín nga̱sondiee̱ nda ka̱mata'in ngat'aa̱ xta̱ tji̱e̱ xi k'uieé ji.”
Kji'a nga Néná kats'énkja'á'yaá ndií, tjón jún katsanguiyajnú, tsi̱'e̱ nga kats'énchikonñéjnú, ko̱jo tsi̱'e̱ nga bo̱a̱ ts'én nga ngo nga ngojnú nguiti jmí ni ch'o kji'i si̱'ánjínjnú.
Kó tji̱e̱nga Peé ko̱jo Juaa̱ ndyi̱chji̱a̱jo xta̱ na̱xi̱ńdaá, jachó já chiná'mii̱ ko̱jo nguito̱ko̱o̱ jajún xi konda na̱ngo̱xi̱i̱ ko̱jo já saduseoo̱,
achichí kamáxtií kui jaá nga̱t'a̱ Peé ko̱jo Juaa̱ ndyi̱bokoyaá xta̱ na̱xi̱ńdaá nga xtaa̱ foa'á'yá nguinií nguije fesón xikó ts'én ja'á'yaá Kjisoo̱,
kó kandobá kui jaá kó kananguis'ien ndo̱bo̱a̱ya ngaskande nga kamánguindyiojón nga̱t'a̱ nga je kamánguixón kui ni̱xtjii̱n.
Tanga kjín ma xta̱ xi tsint'ié kui eén xi kis'ijii̱n, kó ma ra tsi ta ún mi̱ nga ta soboá já xi̱'in.
Kó nga kamánguindyiojón kamátikó ki̱a̱ na̱xi̱ńdá Jerusale̱n já xí botixómaá, já xchá nguito̱ko̱o̱ na̱xi̱ńdaá, já chji̱ni̱e̱kjo̱a̱kitii̱,
ko̱jo nguito̱ko̱o̱ chiná'mi xi 'niú nk'a xaá xi 'mí Anáa̱, ko̱jo Kaifaa̱, ko̱jo Juaa̱, ko̱jo Rijaá, ko̱jo ngayeje xi xkjín ma já nguito̱ko̱o̱ chiná'mii̱,
kó ngamasiee̱n kui xtaa̱ índo kui jaá, kó bi katsoó nga asíyaá:
–¿Mí xá xi tjínjnú? Kó, ¿'Yá xi katsanguiyajnú nga kui nii̱ ni'ánjnú?
Kós'e̱ Peé nga 'niú tjíjii̱n A̱sién Ni̱xtjii̱n Néná bi katsoó kui jaá:
–Jún já xi botixómá ko̱jo xta̱ xi xchá:
Jún ndyi̱bosíyajnú kjo̱a̱a̱ kjo̱a̱nda xi kini'aán ngo nda̱ xi oo̱n, tsi̱'e̱ nga xcha̱jnú kóts'en kamándaya,
Kuí Kjiso̱ xi'bi̱ xi ndi̱jo̱ xi kats'énch'ó já chji̱ni̱e̱xo̱ó, tanga kui boá xi kamá ndi̱jo̱ nga'niuú ndi'aa̱.
Kó jmíjín ingo ngase xi ka̱maa̱ k'o̱xié'á xtaa̱, nga̱t'a̱ Néná katsanguiyajín kje̱'e ngase kui nga̱sondiee̱ xi ka̱maa̱ k'o̱xié'aná.
Kós'e̱ kji'a nga kamábe jáxaá nga katsakjónjín nga tsíchji̱a̱ Peé ko̱jo Juaa̱, kamákjiín nga kui já apostroo̱ jmí xo̱jo̱n kamájiín, kó achichí kijíndikoón kó kamábe nga Kjisoo̱ kis'iṉtso̱majo̱.
Kó nga kamábe nga kui nda̱ xi kamándayaa̱ ki̱a̱ nijan tikónjo̱ kui jaá, nde kamájín ngo ni katsó kondraa̱.
Kós'e̱ katsjá kjo̱a̱ nga ka'naxié Peé ko̱jo Juaa̱ nínga kamátikó kui xtaa̱ kó ja̱ k'i̱e̱ ja̱ ngaján ndyi̱foyáni,
nga bi katsó:
–¿Mí xi si̱'anjo̱ kui jaá? Nga̱t'a̱ ja̱koxi̱ nga ngo chi̱bo̱a̱ kats'én, kó ngayeje xta̱ xi síndo na̱xi̱ńdá Jerusale̱n xi kamábe, kó ka̱majín bo̱a̱jín kji'i k'uín,
tanga ta tsi̱'e̱ nga nguiti ka̱ma tsiejín ngase kui nii̱ ngu̱i̱jii̱n xta̱ na̱xi̱ńdaá, tasá ku̱i̱ndyiandikóo̱n, tsi̱'e̱ nga nguiti ingojín xi ku̱i̱chji̱a̱jo ngase kjo̱a̱a̱ ja'eén Kjisoo̱.
Kó kandokjo̱a̱a̱, s'e̱ katse'eé kjo̱a̱ tsi̱'e̱ nga nguiti chiíjín ku̱i̱chji̱a̱ ko̱jo nga nguiti ko̱kóyajín ngase kjo̱a̱a̱ Kjisoo̱.
Tanga Peé ko̱jo Juaa̱ bi katsó nga tsíchji̱a̱:
–Bo̱a̱ t'ínjnú tsi kixi̱ nguindyi̱ko̱n Néná nga jún xi ko̱nda'yá'énjne̱ nguindiee̱ nga Néná xi ko̱nda'yá'énjne̱,
nga̱t'a̱ ka̱majín nga nguiti ko̱ndókjo̱a̱jínjne̱ ni xi je kamáya ji̱n ko̱jo ni xi je kanda'yá ji̱n.
S'e̱ jáxaá indyiándikoón kui já apostroo̱ s'e̱ índondé, kó jmí ni kasakojiín xi sa̱'ínjénií, nga̱t'a̱ ngayeje xta̱ na̱xi̱ńdaá katsjaá kjo̱a̱je Néná kjo̱a̱a̱ ni xi kats'én Peé ko̱jo Juaa̱,
nga̱t'a̱ kui nda̱ xi kamándaya nga kamá kui kjo̱a̱ndikoón, tjín raá ts'atio yichán nó.
Kó nguije kis'iṉtsomandé Peé ko̱jo Juaa̱ kijíkón nguinií xkjín kó katsáyá yejee̱ ni xi katsoó já nguito̱ko̱o̱ chiná'mii̱ ko̱jo já xchá nguito̱ko̱o̱ na̱xi̱ńdaá.
Kó kui jaá nguije tsint'ieé ni xi katsó, ngayejee̱ tsíchji̱a̱ xtiín Néná nga bi katsó:
–Ji Ndi̱a̱, xi botíxome ji, ji xi kini'índe ndi'ak'ajmii̱, t'ananguii̱, ndáchíkoón, ko̱jo ngayeje ni xi tjiín kui nii̱,
nga bi kase nga kini'ínkíchji̱e̱ mosóo̱ xi 'mí Ndabii̱ nga kananguiyée̱ A̱sién Ni̱xtjíi̱n:
¿Mí kjo̱a̱a̱ nga ndyi̱kjandayáxchán xta̱ xi tjín nga̱sondiee̱?
¿Mí kjo̱a̱a̱ nga xta̱ na̱xi̱ńdaá taxkiya ndyi̱ts'enkjó ngo ni xi jmí ni chjíjiín?
Kamátikó já re ko̱jo xta̱ xi botixómaá t'ananguii̱,
nga ndyi̱ts'enxchán kondraa̱ Ndi̱a̱a̱,
ko̱jo kondraa̱ Kristo̱ xi ja'ájin kui.
Nga̱t'a̱ nga ja̱koxi̱ nga ngo tjín kats'én yojoo̱ Erodee̱, Ponsio Pilatoo̱, xta̱ xi Israe̱ljín ko̱jo xta̱ Israe̱l, k'i̱e̱ kui na̱xi̱ńdaá nga kondra̱ kijií nda̱ tsjie ko̱jo moso̱ xi 'mí Kjisoo̱, kui xi ji kachje'éjin ji nga Kristoo̱ ka̱ma,
tsi̱'e̱ nga sa̱'ín ni xi ja̱ bo̱a̱ je ik'índe ko̱jo ja̱ bo̱a̱ je bo̱a̱ kase nga bo̱a̱ ka̱ma.
Kó ngot'e̱ 'ne̱, Ndi̱a̱, tsitsíjíi̱n nga ndyi̱mindyiándíkón, kó te'ée̱ nga'niú ngayeje mosóo̱ tsi̱'e̱ nga stsa̱kjonjín nga ku̱i̱chji̱a̱ ée̱n.
Tjienníjne̱ ndse̱ tsi̱'e̱ nga nga'niúu̱ ka̱mandayani xta̱ xi oo̱n kó nga ja'eén Kjisoo̱, ndí xi tsjiée̱, ka̱makjién nga ka̱ma chi̱bo̱a̱ ko̱jo kjo̱a̱ndikón.
Kó nguije kamá nga tsíchji̱a̱a̱ Néná, ngu̱i̱ndie nínga síndotikó jatsié, kó ngayeje kui xtaa̱ ts'as'iée̱n A̱sién Ni̱xtjii̱n Néná, kó nde nguiti jmí ndikón kis'iejínnii̱ nga tsíchji̱a̱ eén Néná.
Kó xta̱kjín xi kis'ijii̱n eén Néná, ta ngo ini̱ma̱ ko̱jo ngo kjo̱a̱kjíntakón tsi kamá, kó nde ngojín xi tsi̱'e̱ soboá kamaá ni xi kis'iee̱, nga̱t'a̱ ta tsi̱'e̱ yeje kamá ni xi kis'iee̱ nga ngo nga ngo.
Kó bo̱a̱ ts'én nga nde ngojín kui jaá xi kamáchjieén ngo ni, nga̱t'a̱ ngayeje xi kis'iee̱ k'ijñá ko̱jo ndi'a, atíñá,
kó kui too̱n jachók'índo nguindie se já apostroo̱ tsi̱'e̱ nga kui jaá xi kats'énkabisoón xtaa̱ xikó ts'én kamáchjieén nga ngo nga ngo.
Kó Kosiee̱ ngo nda̱ lebita̱ xi chji̱a̱ni tji̱ngu̱i̱ Chipre̱, kui xi Bernabee̱ katsoó já apostroo̱ (ndií xi ts'endajónná, tsó kui ja'eén),
kui nda̱a̱ ngo nangui kis'ijñaa̱, kó atíñá, kó kui too̱n já apostroo̱ kijíjoo̱.
Tanga kis'ijña ngo nda̱ xi 'mí Ananía̱, ko̱jo chjo̱ón, xi 'mí na̱ Safira̱ xi atíñá ngo xo'ba xi tikoón,
kó kui nda̱a̱ ko̱jo chjo̱ón nijan kamá nga índa nga kats'énk'as'ien yejejiín já apostroo̱ too̱n ni xi atíñá.
Tanga Peé bi katsoó:
–Ananía̱, ¿ánní nga xindajín Satanaa̱ ts'as'iée̱n ngu̱i̱jii̱n ini̱máa̱ nga ik'índiseje̱ ji A̱sién Ni̱xtjii̱n Néná nga kachjábé ji ngo tjín kui too̱n ni xi akatíñí?
¿A tse̱jín kamá kui xo'baa̱? Kó nguije akatíñí, ¿a tse̱jín kamá kui too̱n? ¿Ánní nga bo̱a̱ kji'i ni xi ik'íjñijin ini̱máa̱? Nga̱t'a̱ jmí tsi xta̱ xi ik'índiseje̱, Néná xi kich'íṉche̱je.
Kó nga tsint'ié kui eén Ananíaa̱, ja̱ kó ts'áka s'e̱ k'ien tji̱'ni̱u̱, kó achichí katsakjónní ngayeje xta̱ xi tsint'ié kui ni xi kamaá.
Kó ja̱ kó kjindibá já xo̱ngo xi íxtié yojoo̱ Ananíaa̱, s'e̱ kijíkanijín.
Ja'a ra tsi ta ján ora̱, s'e̱ jachó chjo̱ón kui nda̱ xi k'iee̱n, kó nde bejín mí ni xi kamaá.
Kó Peé bi katsoó:
–T'íyéní, ¿a bo̱a̱ kji'i akatíñájnú kui xo'ba xi akatíñájnú?
Kó bi katsó kui xta̱chjo̱ón:
–Jo̱o̱n, bo̱a̱ kji'i.
S'e̱ Peé bi katsoó:
–¿Ánní nga bo̱a̱ ts'én ik'índajnú nga kachjat'ayákónjnú A̱sién Ni̱xtjii̱n Ndi̱a̱a̱? Ján'a̱n, ki̱a̱ ndyi̱ndibá já xi kijíkanijín xi̱'íi̱n, kó ti bo̱a̱ ti ts'én ko̱e̱je̱kanijiín ji nga.
Ti kji'a ts'áka na̱ Safiraa̱ nguindie se Peé kó k'ien tji̱'ni̱u̱, kó nguije ts'as'ien já xo̱ngo̱ó ngu̱i̱yaa̱, je kji'ijñak'ien, kó ts'axié s'e̱ kijíkanijín t'a nínga kji'ijña ndie xi̱'ii̱n.
Kó achichí katsakjónní ngayeje xta̱ na̱ngo̱xi̱i̱ ko̱jo ngayeje xta̱ xi tsint'ié kui nii̱.
Kó kui já apostroo̱ achichí kjín chi̱bo̱a̱ ko̱jo kjo̱a̱ndikón xí kats'én ngu̱i̱jii̱n xta̱ na̱xi̱ńdaá, kó ngayeje xtaa̱ ki̱a̱ kamátikó xtín nínga tikón ngu̱i̱ndie xi 'mí Pórtikoo̱ Salomoo̱.
Xta̱ xi ngasee̱, nde nguiti ingojín xi nijan kamátikójo̱, tanga xta̱ na̱xi̱ńdaá 'niú ton ton kamábendikón kui já apostroo̱,
kó xta̱ xi je tjis'ijii̱n Ndi̱a̱a̱ ta sa sá kamákjín, bo̱a̱ kji'i xi xi̱'in kó bo̱a̱ kji'i xi ínchjín,
kó ngaskande ngu̱i̱ya ndi̱yatié ka'naxié xta̱ xi oo̱n, nga akjajñasón ṉcha̱n tsi̱'e̱ nga, nga kjo̱a̱'a Peé, nde ta tji̱nk'i̱e̱én xi kjo̱a̱'anié kui xta̱ xi oo̱n.
Ti bo̱a̱ ti ts'én xta̱ xi síndo t'a tiñaa̱ na̱xi̱ńdá Jerusale̱n jachójo̱ xta̱ xi oo̱n, ko̱jo xta̱ ndyi̱ts'enní'iín a̱sién ni̱xtjin xi ndajín, kó ngayejee̱ nga kamándaya.
Kó já nguito̱ko̱o̱ chiná'mi xi 'niú nk'a xaá ko̱jo xta̱ xi chji̱a̱ni já saduseoo̱ kamáchi̱ni̱,
kuíni nga kandobá já apostroo̱ s'e̱ tsanguínjo̱ ndo̱bo̱a̱ya̱á na̱xi̱ńdaá.
Tanga ngo ndítsjiee̱ Néná iskjíx'á nga̱ntjo̱a̱ ndo̱bo̱a̱ya̱á nga jñoó, s'e̱ índondé, kó bi katsoó:
–Tanguínjnú na̱ngo̱xi̱ ján kó t'íni̱jmijnúu̱ xta̱ na̱xi̱ńdaá eén Néná xi tsjá kjo̱a̱mindyioo̱n.
Kós'e̱, chiná'mi xi 'niú nk'a xaá ko̱jo xta̱ xi nijan síndojo̱, tsíchji̱a̱a̱ xta̱ xi xchá xi chji̱a̱ni Israe̱l kó kamátikó ngayeje jáxaá, kó katsanguiya jajuún nga kijíchja'á já apostroo̱ nínga síndoyá ndo̱bo̱a̱ya̱á.
Tanga nga jachó jajún xi kondaa̱ je nguiti jmíjín xi síndo ngu̱i̱ya ndo̱bo̱a̱ya̱á, kó tji̱e̱nmá kijí'oyá nguiní nga katsáyá,
nga bi katsó:
–Ndo̱bo̱a̱ya̱á tjíchjá cha̱n cha̱n, kó jajún xi ndyi̱kondaa̱ takó bo̱a̱ ts'én ndyi̱a̱ kixi̱ ki̱a̱ nga̱ntjo̱a̱a̱, tanga nga kachjáx'ájne̱ nga̱ntjo̱a̱ ndo̱bo̱a̱ya̱á ta'yajín xi kasakojne̱ ngu̱i̱yaa̱.
Nga tsint'ié kui eén nda̱ nguito̱ko̱ xi konda na̱ngo̱xi̱i̱, ko̱jo já nguito̱ko̱o̱ chiná'mii̱, ja̱ k'i̱e̱ ja̱ ngaján asíyaá xkjín nga bo̱a̱ katsoó nga ñá tji̱e̱n kjo̱chó kui ni xi kjimaa̱.
Ta kji'a ma jachó ngo nda̱, xi bi katsó:
–A yajnú 'ne̱, kui já xi kananguis'ienjnú ndo̱bo̱a̱ya, je síndo nguiní na̱ngo̱xi̱i̱ nga ndyi̱bokoyaá xta̱ na̱xi̱ńdaá.
Kós'e̱ nda̱ nguito̱ko̱o̱ jajuún ko̱jo jajún xi kondaa̱ kijíngase, tanga jmí ni kats'énjo̱jín, nga̱t'a̱ nga katsakjónní tsi xtaa̱ ndi̱jo̱ k'o̱ya.
Kji'a nga jachójo̱, kijíjo̱ nguindyi̱ko̱n jáxaá, kó nguito̱ko̱o̱ chiná'mi xi 'niú nk'a xaá, bi katsoó:
–Ji̱n je tanisién 'niú akatíxomajne̱ nga nguiti chiíjín ko̱ndókjo̱a̱ni̱jmijnú kjo̱a̱a̱ Kjisoo̱ nga ko̱ko̱yajnú, kó ngayeje na̱xi̱ńdaá ik'íkitsiejnú kui ni xi akakoyájnú, kó mejénjnú nga ji̱n xi s'i̱niéjne̱ nga kini'ánk'ién Kjisoo̱.
Peé ko̱jo já apostroo̱ xi ngasee̱ bi katsó:
–Chjiénga Néná xi ko̱nda'yá'énjne̱ nguindiee̱ nga xtaa̱ xi ko̱nda'yá'énjne̱.
Kui Néná xi tsi̱'e̱ xta̱ tji̱e̱ xcháná xi kats'énkja'á'yaá Kjisoo̱, kui Kjiso̱ xi jún kini'ánk'iénjnú nga akjat'ajnú kro̱.
Kui Kjisoo̱ xi Néná iskjinink'a kó katsjaá ngo ngu̱i̱ndie nga kis'ijñat'aa̱ tsja fojnií, kó katsjaá xá nga kui xi k'o̱xié'á xtaa̱, tsi̱'e̱ nga xta̱ xi chji̱a̱ni Israe̱l sa̱'ínk'oyá yojoo̱ kó Néná sa̱'ínjetakoón jé xí ndyi̱ts'en.
Kó ji̱n xí chistikoo̱ kui nii̱, ko̱jo A̱sién Ni̱xtjii̱n Néná, kui A̱sién Ni̱xtjin xi Néná katsjaá kui xta̱ xi ndyi̱nt'ié'eén.
Kó kui jaá nga tsint'ié kuí nii̱, achichí kamáxtií kó kamámejeén kats'énk'ién já apostroo̱.
Kós'e̱ ngu̱i̱jii̱n kui jáxaá kis'ijña ngo nda̱ fariseo̱ xi 'mí Gamaliel, ngo nda̱ mostroo̱ kjo̱a̱kitii̱ xi tanisién kamábendikón xta̱ na̱xi̱ńdaá, kó kui nda̱a̱ jastjíe̱n kó tsí'á kjo̱a̱ tsi̱'e̱ nga ko̱'na̱xié ngotjón ndi̱tsee̱n já apostroo̱,
kó jaskan bi katsó:
–Jún bo̱a̱ já Israe̱l, nda nda ma ti'ankjójnú ni xi si̱'ánjnúu̱ kui jaá.
Nga̱t'a̱ nguindiee̱ kui ni̱xtjii̱n kistso'bá nda̱ xi 'mí Teudaa̱, nga tanisién 'niú je katsoó yojoo̱, kó kamájo̱ ra tsi ta nijún úchán já xi̱'in, tanga kini'ánk'ién, kó ngayeje já xi nijan kamá kastsojoboa ngayejee̱, kó ta ki̱a̱ tji̱e̱n je.
Kó jaskan, ni̱xtjin nga katjo'ó'yá xki̱i̱ xta̱, kistso'bá nguiní Judaa̱ nda̱ xi chji̱a̱ni Galilea̱, kó kjín xta̱ xi kis'iṉtso̱matjingui nguinií, kó ti bo̱a̱ ti ts'én kini'ánk'ién nguiní, kó ngayeje xta̱ xi kis'iṉtso̱matjinguii̱ kastsojoboa yeje nguiní.
Kó kuíni nga bi xianjnú'un, xióchonjnúu̱ kui jaá, kó ngata̱ kuijín ni'ánjo̱jnú, nga̱t'a̱ tsi tsi̱'e̱ xtaa̱ ni xi ndyi̱'bínda xi ndyi̱ts'en, kju̱i̱e̱ kjo̱a̱,
tanga tsi tsi̱'e̱ Néná kui xaá, ka̱majínjnú si̱'ankjiéjnú. Chónjnú yojojnú nga̱t'a̱ tsi ta Néná xi ndyi̱bixkánjo̱jnú. Kó kui jaá kats'énseén ni xi ki'mií.
S'e̱ kandokjo̱a̱a̱ já apostroo̱, nguije ja̱ bo̱a̱ je akjaa̱, 'niú ik'íjñaá nga nguiti chiíjín ku̱i̱chji̱a̱ ngase kjo̱a̱a̱ ja'eén Kjisoo̱, s'e̱ ik'índondé nguijee̱.
Kó kui já apostroo̱ a ta chichí tsja tjiín nga jataxie nínga síndo jáxaá, tangat'aa̱ nga Néná katsjaá nga ja'atio kjo̱a̱ni̱ma̱ kjo̱a̱a̱ nga tsinti'é'eén Kjisoo̱.
Kó ndyiojón ndyiojón ki̱a̱ ndi̱tsee̱n na̱ngo̱xi̱i̱ ko̱jo xki̱ ndi'a akóyá ko̱jo íni̱jmi éntjatsi̱e̱e̱ Néná nga Kjisoo̱ xi Kristoo̱.
Kui ni̱xtjin ján, nguije kamákjín xta̱ xi s'ijii̱n Kjisoo̱, xta̱ griegoo̱ atíjétá'ín xta̱ ebreoo̱ nga bo̱a̱ katsó nga ndajín ts'én kjimasee̱n ínchjín k'án xi je jesón xi̱'ii̱n xi griego̱ nga tjíni'ánkabisoón ni xi skji̱ni̱e̱ ndyiojón ndyiojón.
Kós'e̱ kui já apostro̱ xi tiejoó ítikó ngayeje xta̱ xi s'ijii̱n Kjisoo̱, kó bi katsó:
–Ndajín kji'i nga k'uijñá masien ji̱n eén Néná, tsi̱'e̱ nga si̱'ansenjne̱ yamíxaa̱.
Kó ji̱n takó ko̱ndókjo̱a̱jne̱ Néná ko̱jo takó k'uini̱jmi̱jne̱ eén.
Tsja kamaá kui nii̱ ngayeje xta̱ xi kamátikoó, kó tsangasejin Ixtibaa̱, nda̱ xi 'niú s'ijii̱n Néná ko̱jo xi 'niú tjíjii̱n A̱sién Ni̱xtjii̱n Néná, ko̱jo Nguiripee̱, ko̱jo Prókoroo̱, ko̱jo Nikanoo̱r, ko̱jo Timoo̱n, ko̱jo Parmenaa̱, ko̱jo Ndikoraa̱ ngo nda̱ Antiokía̱ xi judío̱jín, tanga kats'énjo̱'o kjo̱a̱s'ijii̱n Néná,
kui jaá xi tsanguínjo̱ nínga síndo já apostroo̱ tsi̱'e̱ nga tsíchji̱a̱tjé kó yejénnié tsja.
Kó eén Néná sa kjin sa kjin kanda'yá, kó 'niú kamákjín ngase xta̱ xi s'ijii̱n Kjisoo̱ ki̱a̱ na̱xi̱ńdá Jerusale̱n, kó ti bo̱a̱ ts'én kjín já chiná'mii̱ xi kats'énjo̱'o kjo̱a̱s'ijii̱n nga.
Kó Ixtibaa̱, ngo nda̱ xi kis'iee̱ kjo̱a̱nda ko̱jo nga'niuú Néná, tsie kjo̱a̱ndikón ko̱jo chi̱bo̱a̱ xi kats'én ngu̱i̱jii̱n xta̱ na̱xi̱ńdaá.
Tanga ngo xtín xta̱ xi chji̱a̱ni ndi'a nínga ndokjo̱a̱ eén Néná xi tsi̱'e̱ moso̱ xi kastiñá ngas'e̱ tanga xi je síndondé ngot'e̱ ko̱jo xta̱ xi chji̱a̱ni na̱xi̱ńdá Sirene̱, ko̱jo na̱xi̱ńdá Alejandría̱, ko̱jo nangui Silisia̱ ko̱jo nangui Asia̱, íts'i̱yanii̱ nga askjotíjo̱ Ixtibaa̱,
kó kamájín xi kats'eén, nga̱t'a̱ nga tsíchji̱a̱ kis'iee̱ kjo̱a̱kjínkón ko̱jo A̱sién Ni̱xtjii̱n Néná.
Kós'e̱ íchjií já xi bo̱a̱ ka̱tso̱ nga kuí ma xi tsint'ié nga ch'o katsoó kjo̱a̱kitii̱ Moisee̱ ko̱jo nga ch'o katsoó Néná.
Kó bo̱a̱ ts'én kats'énkjaán xta̱ na̱xi̱ńdaá, ko̱jo já xchá nguito̱ko̱o̱ na̱xi̱ńdaá, ko̱jo já chji̱ni̱e̱kjo̱a̱kitii̱ tsi̱'e̱ nga katsoboá Ixtibaa̱, s'e̱ kijíjo̱ nínga síndo jáxaá,
kó tsangase chistiko̱ ndiso xi bi katsó:
–Kui nda̱a̱ ta ngongá ch'o tjítsoó na̱ngo̱xi̱ tsjiená ko̱jo kjo̱a̱kitii̱.
Ji̱n ma xi kanda'yájne̱ nga bo̱a̱ katsó nga kui xó Kjiso̱ xi chji̱a̱ni na̱xi̱ńdá Nasare̱t xi sa̱'ínkjatsón na̱ngo̱xi̱i̱, kó ko̱síkjo xó kjo̱a̱xchá xi katsjáná Moisee̱.
Kós'e̱ ngayeje jáxá xi síndotikó kui ngu̱i̱ndiee̱, asko'á ndá ndá Ixtibaa̱, kó kamábe kje̱n nga ja̱ kji'i kje̱n ndítsjie ma kji'i.
Kó chiná'mi xi 'niú nk'a xaá bi katsoó Ixtibaa̱:
–¿A bo̱a̱ kji'i ni xi katsó kui jaá?
Kó Ixtibaa̱ bi katsó:
–Jún ṉts'ie, ko̱jo jún xi na̱'mijnú, nda'yájnú'un: Kui Néná xi tjiín kjo̱a̱jee̱, akoó yojoo̱ xta̱ tji̱e̱ xcháná xi 'mí Abraa̱m kji'a nga kis'ijña nangui Mesopotamia̱ nguindiee̱ nga ko̱e̱je̱ nangui Ara̱n,
kó Néná bi katsoó: “Tja̱tje ji nanguíi̱ ko̱jo nanguii̱ xta̱ xingu̱i̱ kó t'en ji kui nangui xi kokóo.”
Kós'e̱ Abraa̱m jatjoni nangui xi 'mí Kaldea̱, kó ki̱a̱ kis'ijña nangui Ara̱n, kó nguije k'ien na̱'mii̱, Néná kjindibájo̱ Abraa̱m kui nangui xi'bi̱, nínga tindyiónjnú ngot'e̱.
Kó Néná nde chií nangui katsjájiín, ngaskande nínga ko̱sién ngo se katsjájiín, tanga katsáyatjoón nga tsja̱á nga tsi̱'e̱ ka̱ma kui nanguii̱ ko̱jo nga jaskan tsi̱'e̱ xta̱ tji̱e̱e̱ ka̱ma, nda tsi kui ni̱xtjin ján Abraa̱m kji̱e̱ jmí ndíjiín.
Kó Néná bo̱a̱ katsoó nga xta̱ tji̱e̱e̱ k'uíndo xikoó xta̱ xi kje̱'e nangui síndo, kó nga moso̱ xi stiñá ka̱ma ko̱jo nga ch'o ka̱mata'in nijún úchán nó.
Kó Néná bi katsoó: “An sa̱'ínjée̱ kui na̱xi̱ńdá nínga moso̱ xi stiñá sa̱'ín, kó nguije kamá kui nii̱ kjo̱tjo kui ngu̱i̱ndiee̱, kó k'i̱e̱ sa̱'índíkónná kui ngu̱i̱ndie xi'bi̱.”
Kó Néná índajo̱ Abraa̱m tsi̱'e̱ nga sa̱'ín ni xi 'mí sirkunsisioo̱n, kó kuíni nga Abraa̱m kis'iee̱ ngo ndí xi 'mí Isaa̱, kó xi ma jin ni̱xtjin nga katsen kats'eén sirkunsisioo̱n, kó Isaa̱ ti bo̱a̱ ti kats'énjo̱ ndií, kui xi ki'mí Jako̱b, kó Jako̱b ti bo̱a̱ ti kats'énjo̱ nga tiejó ndií, kui xi xta̱ xi tji̱e̱ xcháná.
Kó já ṉts'i̱e̱ Kosiee̱ kamáchi̱ni̱ kó xta̱ xi chji̱a̱ni nangui Ejipto̱ atíñaá. Tanga kui nda̱a̱ Néná kis'ijñajo̱,
kó kui Néná ts'axié'á ngayeje kjo̱a̱ni̱ma̱ xi ja'ajin, kó katsjaá kjo̱a̱nda ko̱jo kjo̱a̱kjínkón nguindyi̱ko̱n nda̱ faraoo̱n nda̱ re xi chji̱a̱ni nangui Ejipto̱, kó kui nda̱ ree̱ katsjaá Kosiee̱ nga kui xi kamá xtitjoón nangui Ejipto̱ ko̱jo nga kui xi ko̱tíxoma ngayeje ndi'aa̱.
Tanga kjindibá ngo kjindiá 'niú ngayeje nangui xi chji̱a̱ni Ejipto̱ ko̱jo nangui Kanaán, kó tsie kjo̱a̱ni̱ma̱ xi ja'a xta̱ tji̱e̱ xcháná nga̱t'a̱ kasakojiín ni xi iskjinie.
Kó nga tsint'ié Jako̱b nga tjín to ndso̱ko̱a̱n ṉño̱ ki̱a̱ nangui Ejipto̱, katsanguiyatjón tjón xta̱ tji̱e̱ xcháná,
xi ma jó ndi̱ya, Kosiee̱ akoó yojoo̱ já ṉts'i̱e̱, kó bo̱a̱ ts'én kamábe nda̱ faraoo̱n ñá nangui kjindibáni Kosiee̱.
Kó Kosiee̱ tsíchji̱a̱a̱ Jako̱b xi na̱'mii̱ ko̱jo ngayeje xta̱ xkjín tsi̱'e̱ nga ko̱e̱je̱k'índo nangui Ejipto̱ kó ichítié ko̱jo kan ún kamá kui xtaa̱.
Kó tsanguínjo̱ ṉdaa̱ Jako̱b ki̱a̱ nangui Sikee̱m, kó ki̱a̱ ik'índonijín kui nga̱tsjo xi Abraa̱m ts'atsiee̱ ndií Amoo̱r ki̱a̱ nangui Sikee̱m.
Kó xikó ts'én kjimatiña ni̱xtjin nga kjo̱tjosón ni xi katsoó Néná Abraa̱m, xta̱ xi chji̱a̱ni Israe̱l ta sa sá kamákjín ki̱a̱ na̱xi̱ńdá Ejipto̱,
ngaskande nga Ejipto̱ atíxoma kje̱'e nda̱ re xi kamábejín 'yá kuií xi Kosiee̱.
Kui nda̱ ree̱ achichí maña̱ kamá, kó ndajín kats'énjo̱ xta̱ tji̱e̱ xcháná, kats'eén kjo̱a̱'niú tsi̱'e̱ nga índomasien, tsi̱'e̱ nga ko̱ya ndí xi̱xii̱ xi s'e̱ katsee̱n, kó nga nguiti ka̱makjínjín ngase.
Kó kui ni̱xtjin ján katsen nda̱ xi 'mí Moisee̱, ngo ndí xi achichí tsja kamaá Néná, kó xi xchaá ján sá kats'énxchá ki̱a̱ ndi'aa̱,
kó nga ik'íjñámasien kui ndií, tsakjin xo̱ngo̱ó nda̱ faraoo̱n iskjíbé kó kats'énxchá xikoó tsi ndí tsi̱'e̱.
Kó bo̱a̱ ts'én Moisee̱ akakoyaá ngayeje kjo̱a̱kjínkón xi máa xta̱ xi chji̱a̱ni Ejipto̱, kó ngo nda̱ xi 'niú chji̱ni̱e̱ kamá nga̱t'a̱ kis'iee̱ nga'niú én xí tsíchji̱a̱ ko̱jo ni xi kats'én.
Kó kji'a nga je ts'as'ien yichán nó Moisee̱, kats'énkjó ini̱ma̱a̱ nga ko̱e̱je̱katsijee̱n xkjín, kui xi xta̱ Israe̱l.
Kó nga kamábe Moisee̱ nga ngo nda̱ xi chji̱a̱ni Ejipto̱ tjíts'en'oón ngo nda̱ xi ngo nangui mani Moisee̱, ts'axié'á, kó kats'énk'ién kui nda̱a̱.
Moisee̱ kats'énkjó nga xta̱ Israe̱l kamákjiín nga Néná katsjaa̱ nga'niú kuí nga kui xi k'o̱xié'á, tanga bo̱a̱jín ts'en kats'énkjó kui xtaa̱.
Kó nga kamánguindyiojón Moisee̱ kamábe nga jó já ndyi̱kján, kó tji̱e̱nmá kats'énk'íxió nga bi katsoó: “Jún bo̱a̱ já, xi ta ngo ṉts'iéjnú, ¿mí kjo̱a̱a̱ nga ti juún ndyi̱ni'án'ónjnú xingu̱i̱jnú?”
Tanga kui nda̱ xi ts'énkjánjo̱ nda̱ xi ingoo̱, katsanguiṉña Moisee̱ kó bi katsoó: “¿'Yá xi katsjaá xá nga ji xi ko̱tixome ko̱jo tsi ji ne ndi'amasien kats'eén kjo̱a̱a̱ ji̱n?
¿A mejeénri si̱'ink'inní xikó ts'én kini'ínk'ín ngojña̱ nda̱ xi chji̱a̱ni nangui Ejipto̱?”
Nguije tsint'ié ni xi ki'mií Moisee̱, tsanga xtji̱e̱e̱n nangui Madia̱n, kó ki̱a̱ kis'ijña xikoó tsi ngo xta̱ xi kje̱'e nangui chji̱a̱ni, kó ki̱a̱ kis'iee̱ jó ndí.
Nguije ja'a yichán nó nga jachók'íjñá kui ngu̱i̱ndie kixií, ki̱a̱ tiña tji̱ngu̱i̱ Sinaíi̱, ngo ndítsjiee̱ Néná akoó yojoo̱ ngu̱i̱jin ndi'ií ngo yá sarsa̱ xi tjítí.
Kó Moisee̱ achichí kijíndikoón ni xi tjibókoo̱, kó kijíkatsijen tiñaa̱ tsi̱'e̱ nga nda sku̱i̱e̱, kó ki̱a̱ tsint'ieé nda̱a̱ Ndi̱a̱ná xi bi katsoó:
“An boá xi Nee̱ xta̱ xi xcháa̱, Nee̱ Abraa̱m, Nee̱ Isaa̱ ko̱jo Nee̱ Jako̱b.” Kó Moisee̱ íts'i̱yanii̱ nga jatsiéndíkón kó nde kamámejénjiín nga askotsijen.
Kó Ndi̱a̱ná bi katsoó Moisee̱: “Chje̱'éxín ji tji̱xíndié xi kji'iyaa̱ ndsa̱ki, nga̱t'a̱ ngu̱i̱ndie tsjie boá nínga tasín ji.
Je kamábe cha̱n cha̱n an nga tanisién tsie kjo̱a̱ni̱ma̱ ndyi̱foa'atio xta̱ na̱xi̱ńdána xi síndo nangui Ejipto̱, kó je tsint'iée̱ nga ndyi̱kjandá nga ndyi̱chji̱a̱, kó kuíni nga kjindibáña an tsi̱'e̱ nga k'oxié'á an. Kó ngot'e̱ 'ne̱ ndibé ji nga̱t'a̱ nangui Ejipto̱ sanguiyaa ji.”
Nga̱t'a̱ kuí Moise̱ xi'bi̱, xi kats'énmejénjín kui jaá nga bi katsó: “¿'Yá xi katsjaá xá nga ji xi ko̱tixome ko̱jo tsi ji xi ne ndi'amasien kats'eén?”, Néná xi katsanguiya kui nda̱a̱ nga xá ko̱jo nga kui xi sa̱'índéjnú xikó katsoó kui ndítsjie xi kamábe ngu̱i̱jii̱n yá sarsaa̱.
Kó kuí Moisee̱ xi ts'axié kui xtaa̱ ki̱a̱ nangui Ejipto̱ nguije kats'én kjo̱a̱ndikón kui nangui ján, ki̱a̱ ndáchíkón inií, ko̱jo ki̱a̱ nangui kixií yichán nó.
Kó ti kuíni kui Moisee̱ xi bo̱a̱ katsoó xta̱ Israe̱l: “Néná kui xi Ndi̱a̱ná sa̱'ínkjastjíe̱n ngu̱i̱jii̱n ṉts'iéjnú ngo chji̱ni̱e̱'e̱én xikoó an.”
Kó kuí bí Moisee̱ xi kamátikójo̱ xtaa̱ ko̱jo xta̱ tji̱e̱ xcháná ki̱a̱ nangui kixií, kó katsáyaá én xí katsó ndítsjiee̱ Néná nga tsíchji̱a̱jo ki̱a̱ ngu̱i̱jii̱n tji̱ngu̱i̱ Sinaíi̱. Kó kui én xi tsja̱aná, eén kjo̱a̱mindyioo̱n boá.
Kó xta̱ tji̱e̱ xcháná tsint'ié'énjín, kó kats'énch'ó Moisee̱ nga kui xi tikóntjón, kó tasá kamámejeén nga ko̱e̱je̱'oyá nguiní nangui Ejipto̱,
kó xta̱ Israe̱l bi katsoó nda̱ xi 'mí Aaroo̱n: “Tasá ti'indejne̱ ne xi ko̱kójne̱ ndi̱yajne̱, nga̱t'a̱ yajínjne̱ mí ni xi kamaá kui Moisee̱ xi ts'axiéjne̱ nangui Ejipto̱.”
Kó bo̱a̱ ts'én kats'énda ngo ndií cho̱yojo kó katsjaá kjo̱a̱tjó kui a̱sie̱én, kó kats'éntsjaá ni xi kats'énda tsja.
Kó Néná íjñámasien kui xtaa̱, kó tasá katsjaá kjo̱a̱ nga kui ṉño xi tjín nk'a ján kats'éndikón, xikó ts'én kjit'a xo̱jo̱n xi kats'énda já chji̱ni̱e̱'e̱én Néná nínga bi tsoó:
Xta̱ Israe̱l,
¿A an xí katse'éjnú'un kjo̱a̱tjó yichán nó ki̱a̱ nangui kixií?
ko̱jo a̱sie̱én ṉñóo ne Renfaa̱n,
a̱sie̱én ne xi ti juún kini'ándajnú
tsi̱'e̱ nga kini'ándikónjnú.
Kó kuíni nga ngot'e̱ 'ne̱ kjin sa̱'inkjíjnú'un, ts'ationii̱ nangui Babilonia̱.
Xta̱ tji̱e̱ xcháná kis'ijñaa̱ ngo ngu̱i̱ndie ndikón ki̱a̱ nangui kixií xi akó nga Néná índajo̱ xta̱ na̱xi̱ńdaá, xikó ts'én Néná katsáyaá Moisee̱ nga sa̱'índa, xikó kji'i xi akakoo̱,
kui xi xta̱ tji̱e̱ xcháná ta katse'érií nga jachójo̱ nda̱ xi 'mí Josuee̱ kji'a nga iskjíbé t'ananguii̱ xta̱ xi Israe̱ljín, kui xi Néná ts'axié nguindyi̱ko̱n xta̱ tji̱e̱ xcháná, ngaskande nga kamá re Ndabii̱,
kui nda̱ xi nda ts'ákaa̱ Néná nga kamábe kjo̱a̱ndaa̱, kó Ndabii̱ tsí'aá Néná nga sa̱'índa ngo ngu̱i̱ndie ndikón tsi̱'e̱ Nee̱ nda̱ xi mí Jako̱b.
Nda̱ xi 'mí Salomoo̱ xi kats'éndaa̱ ngo ndi'a,
tanga Néná xi tikón ndi'ak'ajmi ján, ki̱a̱jín tikón ngu̱i̱ya ndi'a xi ts'énda tsja xtaa̱, xikó tsó nda̱ chji̱ni̱e̱'e̱én Néná:
Ndi'ak'ajmi ján boá nínga botíxoma an,
kó t'ananguii̱ boá nínga bosien an ndsa̱ko an.
¿Mí ndi'a xi si̱'andajnú'un? Tsó Ndi̱a̱ná,
¿Kó ñání ngu̱i̱ndie nínga sa̱'inkja'yá an?
¿A mí tsi ndsa̱ an xí kats'énda ngayeje kui nii̱?
Kó bi katsó ngase Ixtibaa̱:
Tanga jún tajá tokójnú ko̱jo ini̱ma̱jnú ko̱jo tji̱bo̱a̱nijonjnú, ngatsjé ni̱xtjin nga ndyi̱monguínjnúu̱ kondra̱ A̱sién Ni̱xtjii̱n Néná, xikó ma kats'én xta̱ xi xchájnú.
¿'Yání bo̱a̱ nda̱ chji̱ni̱e̱'e̱én Néná xi ch'ojín kats'énjo̱ xta̱ tji̱e̱ xchájnú? Kó kats'énk'ién xta̱ xi katsáyá nga kjo̱e̱'e ngo nda̱ xi kixi̱, xi ti juún ngot'e̱ 'ne̱ kini'ánk'as'ienjnú ngu̱i̱ya tsja xta̱ jé kó kini'ánk'iénjnú,
jún xi ndítsjiee̱ Néná katsjájnú kjo̱a̱kitii̱ Néná, kó kanda'yá'énjínjnú.
Kó nga tsint'ié kui eén, kats'énxchán kó ngaskande iskjinieya ma ṉdaṉ'ni̱u̱ ngayeje kui xtaa̱ kondraa̱ Ixtibaa̱.
Tanga Ixtibaa̱ kis'ikitsie maá A̱sién Ni̱xtjii̱n Néná, kó askotsijen ndi'ak'ajmi ján, s'e̱ kamábe kjo̱a̱jee̱ Néná, kó kamábe Kjisoo̱ nga ki̱a̱ tikónt'a tsja fojnií Néná,
kó bi katsó Ixtibaa̱:
–¡Tsitsíjenjnú! Ts'énbé an nga tji̱e̱ntixa̱ ndi'ak'ajmi ján, kó ts'énbé an nga ndií nda̱ xi̱'ii̱n tsja fojnií Néná tikón.
Kós'e̱ kui xtaa̱ ta íchjá tsi tji̱bo̱a̱nijon, kó achichí 'niú tsíchji̱a̱ nga kjíts'uié Ixtibaa̱.
Kó ts'axié Ixtibaa̱ ngu̱i̱jin na̱xi̱ńdá 'niuú nga kijík'aya ndi̱jo̱ nga kats'énk'ién, kó chistikoo̱ kijítsjaá ṉjñoo̱ ngo nda̱ xo̱ngo xi 'mí Saulo̱.
Kó tji̱e̱nga tjifóya ndi̱jo̱ Ixtibaa̱, bi katsó nga tsíchji̱a̱a̱ Néná:
–Ji Ndi̱a̱ Kjiso̱, chjábe ji ini̱ma̱na.
Kó asién tikoó, s'e̱ achichí 'niú askandáyá nga bi katsó:
–¡Ji Ndi̱a̱, ngata̱ ki̱a̱jín ch'iée̱ xki̱ jé xi ndyi̱ts'enjona kui xtaa̱!
Kó nguije bo̱a̱ katsó, k'ien 'ne̱ nguijee̱.
Kui ni̱xtjii̱n íts'i̱yanii̱ nga 'niú ikiyotji̱nguii̱ xta̱ na̱ngo̱xi̱ xi chji̱a̱ni Jerusale̱n, kó ngayeje xta̱ na̱ngo̱xi̱i̱ kastsojoboa nga kijí nangui xi chji̱a̱ni Judea̱ ko̱jo Samaria̱, ta kuí tsi já apostroo̱ xi kastsojoboajín.
Kó tjín xta̱ xi bendikón Néná kui ngu̱i̱ndiee̱ xi kijíkanijín Ixtibaa̱, kó 'niú askandátjé.
Kó nda̱ xi 'mí Sauloo̱ tjíts'énkjié xta̱ na̱ngo̱xi̱i̱, kó xki̱ ndi'a ts'as'iennié nga ts'axié nga ífé kjo̱a̱'niú xi chjoón xi xi̱'in nga katsanguis'ien ndo̱bo̱a̱ya.
Tanga kui xta̱ na̱ngo̱xi̱ xi kastsojoboaa̱ katsáyá éntjatsi̱e̱e̱ Néná nínga jachó ko̱jo nínga kis'iṉtso̱ma.
Kó Nguiripee̱ kijí xtji̱e̱e̱n na̱xi̱ńdá Samaria̱ kó ki̱a̱ íni̱jmi kjo̱a̱a̱ Kristoo̱.
Kó ngayeje xta̱ na̱xi̱ńdaá xi kamátikó nga asiénnijoo̱n én xí tsíchji̱a̱ kó kamábe ngayeje kjo̱a̱ndikón xí kats'én.
Nga̱t'a̱ achichí kjín xta̱ xi síndojii̱n a̱sién ni̱xtjin xi ndajín, xi askandáyá ma nga jatjojii̱n, kó ti bo̱a̱ ti ts'én kamándayaa̱ kjín xta̱ xi ni̱ma̱, xi majín fostjíe̱n ko̱jo xi majín fí,
kó achichí kjo̱a̱tsja kis'iee̱ kui xta̱ na̱xi̱ńdá ján.
Tanga kui ngu̱i̱ndiee̱ ki̱a̱ kis'ijña ngo nda̱ xi 'mí Ximo̱, nda̱ xi tji'e kamá ngas'e̱, kó kjín xta̱ xi chji̱a̱ni nangui Samaria̱ xi ts'aṉcha̱jo nga 'niú nda kamaá yojoo̱,
kui nda̱a̱ ngayeje xta̱ xi xchá xi kjindí xi asiénnijoo̱n én xí tsíchji̱a̱, kó bi katsó:
–Kuí xi'bi̱ nga'niú xi jee̱ Néná.
Kó xtaa̱ 'niú asiénnijoo̱n, nga̱t'a̱ je kjín nónií nga ts'aṉcha̱jo xtaa̱ kjo̱a̱a̱ kjo̱a̱tji'e xi kamaá.
Tanga nga kis'ijii̱n éntjatsi̱e̱ xi tsíchji̱a̱ Nguiripee̱ nga katsáyá kjo̱a̱a̱ nga ko̱tíxoma Néná ko̱jo kjo̱a̱a̱ ja'eén Jesukristoo̱, xi xi̱'in ko̱jo xi ínchjín atíndá yojoo̱.
Ndeskande ti kui Ximo̱ tji'ee̱ kis'ijii̱n, kó atíndá yojoo̱ nga, kó kui Ximoo̱ ngatsjé ni̱xtjin kistso'bájo̱ Nguiripee̱ nga índikón nga kamábe chi̱bo̱a̱ ko̱jo kjo̱a̱ndikón xí kats'én Nguiripee̱.
Kji'a nga je tsint'ié já apostro̱ xi síndo na̱xi̱ńdá Jerusale̱n nga xta̱ xi chji̱a̱ni nangui Samaria̱ je kats'énjo̱'o nga iskjíbé eén Néná, kananguiya Peé ko̱jo Juaa̱ kui nanguii̱,
kó nguije jachó kui já apostroo̱ tji̱e̱nmá tsíchji̱a̱tjé kui xta̱ xi je kis'ijii̱n eén Néná tsi̱'e̱ nga sa̱ko̱ó A̱sién Ni̱xtjii̱n Néná,
nga̱t'a̱ nde kji̱e̱ ngojín kui jaá xi je je'enié A̱sién Ni̱xtjii̱n Néná, ta s'e̱ tsi kastindání ja'eén Kjisoo̱.
Kós'e̱ Peé ko̱jo Juaa̱ íjñasoón tsja kui jaá, kós'e̱ bo̱a̱ ts'én ngayejee̱ nga kasakoo̱ A̱sién Ni̱xtjii̱n Néná.
Kó nga kamábe Ximoo̱ nga já apostro̱ Peé ko̱jo Juaa̱ ta íjñasónrií tsja xtaa̱ nga katsjaá A̱sién Ni̱xtjii̱n Néná, kamámejeén nga to̱n tsja̱á,
kó Ximoo̱ bi katsó:
–Te'éjnú'un kui nga'niú xi tjínjnú, tsi̱'e̱ nga ko̱jo an ka̱mana tsjáa̱ A̱sién Ni̱xtjii̱n Néná xta̱ xi k'uijñásóo̱n ndsa̱ an.
Tanga Peé bi katsoó:
–¡Ngachaja ji ko̱jo tóon, nga̱t'a̱ tini'ínkjé ji nga stiñá kjo̱a̱ndaa̱ Néná!
Jmí ni yejín ji kjo̱a̱a̱ ni xi kjima k'i̱e̱e̱, nga̱t'a̱ kixi̱jín tikón ini̱máa̱ nguindyi̱ko̱n Néná.
Ti'ink'oyé ji ni ch'o kji'i tse̱, kó 'niú chji̱e̱'ée̱ Néná tsi ta'a nga sa̱'ínjetakoón ni xi bo̱a̱ ts'én ik'íjin ini̱máa̱,
nga̱t'a̱ ts'énbéñaá ji nga tsie kjo̱a̱ndasen ko̱jo tsie kjo̱a̱ch'o kji'i tiṉtje̱jin.
S'e̱ bi katsó Ximoo̱:
–'Niú ndokjo̱a̱jnúu̱ Ndi̱a̱ná kjo̱a̱a̱ an, tsi̱'e̱ nga bo̱a̱jín ka̱mana kui ni xi ki'míjnú'un.
Kó kui jaá jaskan nguije tsíchji̱a̱jo xta̱ na̱xi̱ńdaá kjo̱a̱a̱ 'yání xi Kjisoo̱ ko̱jo kjo̱a̱a̱ eén Néná, kijí'oyá nguiní na̱xi̱ńdá Jerusale̱n, kó kui já apostroo̱ íni̱jmi éntjatsi̱e̱e̱ Néná kjín na̱xi̱ńdá xi chji̱a̱ni nangui Samaria̱.
–Ti̱sítji̱n kó t'en ji kui ndi̱ya xi fí xtji̱e̱e̱n na̱ngui, kui ndi̱ya xi 'bítsi̱yanii̱ na̱xi̱ńdá Jerusale̱n ngaskande nga fochó na̱xi̱ńdá Gasa̱.
Kuí ndi̱ya̱á xi foa'a xtji̱e̱e̱n nangui kixií.
S'e̱ Nguiripee̱ jastjíe̱n kó kijí kui ndi̱ya xi ki'mií, kó ki̱a̱ kasakoo̱ ngo nda̱ xi chji̱a̱ni nangui Etiopía̱ xi 'niú nk'a xaá xi ts'énkoón too̱n na̱ reinaa̱ nangui xi 'mí Kandase̱. Kui nda̱a̱ kijí na̱xi̱ńdá Jerusale̱n nga kijíts'endikón Néná,
kó je ts'énfí'oyá nguiní nanguii̱ nga tjiyá ngo karro̱ xi tso'bájo̱, kó tjíts'enyá ngo xo̱jo̱n xi kats'én'indó nda̱ chji̱ni̱e̱'e̱én Néná xi 'mí Isayaa̱.
Kó A̱sién Ni̱xtjii̱n Néná bi katsoó Nguiripee̱:
–T'en ji kó t'enchín tiñáa̱ kui karroo̱.
Kó nguije jachó tiña Nguiripee̱ tsint'ié nga kui nda̱ Etiopíaa̱ tjíts'enyá xo̱jo̱n xi kats'én'indó nda̱ chji̱ni̱e̱'e̱én Néná xi 'mí Isayaa̱, kós'e̱ Nguiripee̱ bi katsó nga asíyaá kui nda̱a̱:
–¿A kjimakjiín ji ni xi ti'ni'ínyé?
S'e̱ bi katsó kui nda̱ Etiopíaa̱:
–¿Ja̱ kóts'en ka̱makjínna nga jmíjín xi ndyi̱tsáyana kó tsó kui eén?
Kó kichjiá'aá Nguiripee̱ nga ts'as'ien ngu̱i̱ya karroo̱, kó ki̱a̱ kis'ijñat'aa̱.
Kó ki̱a̱ nínga tjíts'enyá kui nda̱a̱ xo̱jo̱n eén Néná bi tsó:
Tsanguínjo̱ xikoó ngo cho̱tsa̱nga̱ xi fí ni'ánk'ién,
ko̱jo xikoó ngo cho̱tsa̱nga̱ xi kjandayájín
nguije sikón nguindyi̱ko̱n xta̱ xi botie tsja̱a̱,
kó ti nde bo̱a̱ ts'én iskjíx'ájín ts'oa.
Ch'o kamáta'in kó ch'o ki'mií, kó jmíjín xi kixi̱ kats'énseén.
Jmíjín xi ku̱i̱chji̱a̱ kjo̱a̱a̱ xta̱ tji̱e̱e̱,
nga̱t'a̱ kachje'éxiín kjo̱a̱mindyioo̱n k'i̱e̱ kui t'ananguii̱.
Kó kui nda̱ xi chji̱a̱ni nangui Etiopíaa̱ bi katsó nga asíyaá Nguiripee̱:
–'Niú mí'aá t'íyéní, ¿'yá xi tjítsó nda̱ chji̱ni̱e̱'e̱én Néná, a ti kuíni xi tjítsoó yojoo̱ axa̱ kje̱'e xi tsó?
Kós'e̱ Nguiripee̱ iskjíbénií nínga tjíts'enyá xo̱jo̱n eén Néná nga tsíchji̱a̱jo kjo̱a̱a̱ éntjatsi̱e̱ tsi̱'e̱ Kjisoo̱.
Kó nga ndyi̱fí ngu̱i̱ya ndi̱ya̱á, jachó ngo ngu̱i̱ndie nínga tjín ndójoa kó bi katsó kui nda̱ Etiopía̱ xi tso'bájo̱ Nguiripee̱:
–Tjín ndójoa k'i̱e̱, ¿mí xi 'bíchjaá nga ka̱ma sa̱tíndá an?
S'e̱ Nguiripee̱ bi katsó:
–Tsi ngayeje ini̱máa̱ nga s'ijii̱n, ka̱ma.
Kó kui nda̱a̱ bi katsó:
–S'ijinna nga Jesukristoo̱ xi ndií Néná.
Kós'e̱ kats'énkasién karroo̱, s'e̱ ngajoó jatjajen nga ts'as'ienjin ngu̱i̱jin ndójoaa̱, kós'e̱ Nguiripee̱ atíndá kui nda̱ Etiopíaa̱.
Tanga Nguiripee̱ ki̱a̱ jachó na̱xi̱ńdá xi 'mí Asoto̱ kó ja'a xki̱ nangui nga katsáyá éntjatsi̱e̱e̱ Néná, ngaskande nga jachó na̱xi̱ńdá Sesarea̱.
Tanga kui nda̱ xi 'mí Sauloo̱ nga takó ts'énmindyiándíkoón nga sa̱'ínk'ién ngayeje xta̱ xi s'ijii̱n Ndi̱a̱ná, jachó nguindyi̱ko̱n nguito̱ko̱o̱ chiná'mi xi 'niú nk'a xaá,
kó jachókí'á ngo xo̱jo̱n tsi̱'e̱ nga ko̱e̱'éndieé nga ko̱e̱je̱ ki̱a̱ ndi'a nínga ndokjo̱a̱ eén Néná xi tjín Damasko̱, kó ko̱ngase xi chjoón xi xi̱'in xi tjimátji̱ngui ndi̱ya tja̱tsi̱e̱e̱ Néná tsi̱'e̱ nga ko̱e̱je̱jo ndo̱bo̱a̱ya ki̱a̱ Jerusale̱n.
Tanga nguije kamátiñaa̱ Sauloo̱ nga makjachó ma Damasko̱, ta niján ma kjindibáni ndi'ak'ajmi ján ngo ndi'í xi kitínié,
kó Sauloo̱ ts'áka t'ananguii̱, kós'e̱ tsint'ieé ngo nda̱ xi bi katsoó:
–Saulo̱, Saulo̱, ¿mí kjo̱a̱a̱ nga an timiyitji̱nguiní?
S'e̱ bi katsó Sauloo̱:
–¿'Yá jií bo̱a̱, Ndi̱a̱?
Kó bi katsó kui nda̱ xi tsíchji̱a̱a̱:
–An boá xi Kjisoo̱, kó ti an boá xi timiyitji̱nguiní.
Tanga ti̱sítji̱n kó titjás'i̱n ngu̱i̱jin na̱xi̱ńdá 'niuú, kó ki̱a̱ k'uiyaá ni xi chjiénga si̱'in ji.
Kó já xi nijan tjimájo̱ Sauloo̱ achichí katsakjónní, nga̱t'a̱ ja̱koxi̱ nga ti tsint'ié kui nda̱ xi tsint'ié Sauloo̱, tanga kamábejín 'yání xi tsíchji̱a̱a̱.
Kós'e̱ nguije jastjíe̱n Sauloo̱ nga kji'ijñatójó t'ananguii̱, iskjíx'á ndyi̱ko̱n tanga nguiti ka̱majín kamábe, kó kuíni nga kachjábénguí tsi̱'e̱ nga tsanguínjo̱ Damasko̱.
Kó ki̱a̱ kis'ijña ján ni̱xtjin nga kamájín kamábe, kó jmí ni iskjiniejín, ti nde jmí ni xi kats'ejín.
Kó ki̱a̱ na̱xi̱ńdá Damasko̱ kis'ijña ngo nda̱ xi s'ijii̱n Kristoo̱ xi 'mí Ananía̱, kó kui nda̱a̱ Ndi̱a̱ná akoó yojoo̱ nga bi katsoó:
–¡Ananía̱!
Kó bi katsó kui nda̱a̱:
–K'i̱e̱ tikón an Ndi̱a̱.
Kó Ndi̱a̱a̱ bi katsoó:
–Ti̱sítji̱n ji, kó t'en ji kui ndi̱yatié xi 'mí Ndi̱ya Kixii̱, kó ki̱a̱ ndi'aa̱ Judaa̱ tasíye ji nda̱ xi 'mí Sauloo̱ xi kjindibáni na̱xi̱ńdá Tarso̱, nga̱t'a̱ kui nda̱a̱ Néná ts'énchji̱a̱a̱ ki̱a̱a̱,
kó je akakoo̱ nga ngo nda̱ xi 'mí Ananía̱ xi kjo̱chókoón kó kui ku̱i̱'íjñasoón tsja, tsi̱'e̱ nga ka̱matsijen nguinií.
Kó Ananíaa̱ bi katsoó Ndi̱a̱ná:
–Ji Ndi̱a̱, je kjín ma xi katsáyána kjo̱a̱a̱ kui nda̱a̱ ko̱jo kjo̱a̱a̱ ngayeje ni xi ndajín xi kats'énjo̱ xta̱ na̱xi̱ńdá tsjiée̱ ki̱a̱ Jerusale̱n,
kó k'i̱e̱e̱ já nguito̱ko̱o̱ chiná'mii̱ je katsjaá kjo̱a̱ tsi̱'e̱ nga kjo̱jo ndo̱bo̱a̱ya ngayeje xta̱ xi ts'enkáxoma ja'ée̱n.
Tanga Ndi̱a̱ná bi katsoó:
–¡T'enchíi̱n! Nga̱t'a̱ nga kuí nda̱a̱ xi je ja'ajin an tsi̱'e̱ nga kuichji̱a̱jo kjo̱a̱a̱ an xta̱ xi Israe̱ljín, ko̱jo re, ko̱jo ngayeje xta̱ xi chji̱a̱ni Israe̱l,
nga̱t'a̱ an xí kokóo̱ kókji'i tsie kjo̱a̱ni̱ma̱ kjo̱a̱'atio tangat'anii̱ ja'énna.
Kós'e̱ kijí Ananíaa̱ kó ts'as'ien ki̱a̱ ndi'a nínga tikón Sauloo̱, kó íjñasoón tsja Sauloo̱ kós'e̱ bi katsoó:
–Nda̱ ṉts'ie Saulo̱, Ndi̱a̱ Kjisoo̱ kui xi akoó yojoo̱ ngu̱i̱ya ndi̱ya nínga kjindibé, kuí xí katsanguiyana tsi̱'e̱ nga ka̱matsijen nguinií kó k'uijñájii̱n A̱sién Ni̱xtjii̱n Néná.
kó nguije iskjinie ni chinie, kasakonga'niú nguinií. Kó kjín ni̱xtjin kamaá nga kis'ijñajii̱n xta̱ xi s'ijii̱n Kristoo̱ xi síndo Damasko̱.
Kó Sauloo̱ ti kji'a íni̱jmi ki̱a̱ ndi'a nínga ndokjo̱a̱ eén Néná nga Kjisoo̱ xi ndií Néná.
Kó ngayeje xta̱ xi tsint'ieé, kijíndikoón kó bi katsó:
–¿A kuijín xi'bi̱ xi tsangatji̱nguii̱ xta̱ xi s'ijii̱n Kjisoo̱ ki̱a̱ Jerusale̱n? ¿Kó a ti kuijínní xi'bi̱ xi je'e k'i̱e̱e̱ tsi̱'e̱ nga stso̱bo̱a̱ ngase xta̱, kó sa̱'ínk'as'iee̱n já nguito̱ko̱o̱ chiná'mii̱?
Tanga Sauloo̱ kis'ie ngasee̱ nga'niú nga tsíchji̱a̱ nga akoó nga kui Kjisoo̱ xi Kristoo̱. Kó kats'éntsabéjii̱n xta̱ judío̱ xi síndo Damasko̱.
Kó jaskan nguije ja'a kjín ni̱xtjin, já judíoo̱ índa xtín tsi̱'e̱ nga sa̱'ínk'ién Sauloo̱,
tanga tjín xi katsáyaá Sauloo̱ kui nii̱. Kó kui jaá nga ni̱xtjin ko̱jo nga ni̱xtji̱e̱n askondá nga̱ntjo̱a̱ xi tjichjá'yáni kui na̱xi̱ńdaá tsi̱'e̱ nga si̱'ank'ien,
tanga xta̱ tsi̱'e̱ Kjisoo̱ ngo ni̱se̱nya íyá Sauloo̱ kó nguije jñoó kats'énkjatjajen nga̱xto̱n xó xi tjichjá'yáni na̱xi̱ńdá Damasko̱.
Kó nga jachó Sauloo̱ na̱xi̱ńdá Jerusale̱n, kamámejeén kamátikójo̱ xta̱ xi je kis'ijii̱n Kjisoo̱, tanga ngayeje kui xtaa̱ katsakjónní, nga̱t'a̱ kis'ijinjiín nga ko̱jo kui je xta̱ tsi̱'e̱ Kjisoo̱.
Tanga kui nda̱ xi 'mí Bernabee̱ kijíjo̱ Sauloo̱ nga jachókakoó já apostroo̱, kó íni̱jmi̱í kóts'en Sauloo̱ kamábe Ndi̱a̱ná ngu̱i̱ya ndi̱ya nínga kjindibáni, kó nga Néná tsíchji̱a̱jo, kó nga ki̱a̱ Damasko̱ Sauloo̱ chiíjín katsakjónní nga tsíchji̱a̱ kjo̱a̱a̱ Kjisoo̱.
Kó Sauloo̱ ki̱a̱ kis'ijñajo̱ kui jaá ki̱a̱ na̱xi̱ńdá Jerusale̱n nga kijí ko̱jo nga kjindibá, kó katsakjónjín nga tsíchji̱a̱ eén Néná,
kó tsíchji̱a̱jo ko̱jo askjoyáni nga kats'énkjién ja'eén Ndi̱a̱ná nga ísejo̱ já judío̱ xi chji̱a̱ én griegoo̱, tanga kui jaá kats'énkjó nga sa̱'ínk'ién Sauloo̱.
Kó nguije tsint'ié kui eén já ṉts'iee̱, kijíjo̱ Sauloo̱ na̱xi̱ńdá Sesarea̱, s'e̱ nguije jachó kui ngu̱i̱ndiee̱ katsanguiya na̱xi̱ńdá Tarso̱.
Tji̱e̱nga ngayeje xta̱ na̱ngo̱xi̱ xi chji̱a̱ni nangui Judea̱, nangui Galilea̱ ko̱jo nangui Samaria̱ kis'iee̱ kjo̱a̱xió ko̱jo kasakonga'niuú kó kamándikoón Néná nga kis'iṉdo, kó A̱sién Ni̱xtjii̱n Néná katsjá nga'niuú kui xtaa̱.
Kó Peé kijíkatsijee̱n xta̱ xi s'ijii̱n Kjisoo̱ xi síndo xki̱ nangui, kó ti bo̱a̱ ts'én kijíkatsijee̱n kui xta̱ tsjie xi síndo na̱xi̱ńdá xi 'mí Lida̱.
Kó ki̱a̱ kasakoo̱ ngo nda̱ xi 'mí Enea̱ xi je ts'énya'a jin nó nga kji'ijña nga kamájín kijí.
Kó Peé bi katsoó:
–Enea̱, Jesukristoo̱ xi tjíts'éndáyaá, ti̱sítji̱n kó chja̱'á'yé ji ṉcháa̱n.
Kó Eneaa̱ tji̱e̱nmá jastjíe̱n.
Kó ngayeje xta̱ xi síndo na̱xi̱ńdá Lida̱ ko̱jo na̱xi̱ńdá Saro̱n kamábe nga kamándaya Eneaa̱, kó kis'ijii̱n Ndi̱a̱ná.
Kui ni̱xtjin ján na̱xi̱ńdá Jope̱ kis'ijña ngo na̱ xi xta̱ tsi̱'e̱ Kjisoo̱ xi 'mí Tabita̱ (na̱ Dorka̱, tsó kui eén nga én griego̱). Kó kui xta̱chjo̱ón ngatsjé ni̱xtjin kats'én ni xi nda kó asíko̱jo xta̱ ni̱ma̱ xi jmí to̱n jiín.
Kui ni̱xtjin ján, kui naa̱ kamá'oón kó k'ien. S'e̱ nguije kini'ángóyá ik'íjñá yojoo̱ ngo ndí ngu̱i̱ya'ma xi tikón nk'aa̱ ngo ndi'a.
Kó na̱xi̱ńdá Jope̱ tiña manii̱ na̱xi̱ńdá Lida̱ nínga tikón Peé, kó kui xta̱ xi s'ijii̱n nga tsint'ié nga ki̱a̱ tikón, katsanguiya jó já xi bi katsoó Peé:
–Ti'in ngo kjo̱a̱nda tsá t'enje̱jne̱ na̱xi̱ńdá Jope̱.
Kó Peé tji̱e̱nmá kijíjo̱ kui jaá, kó nguije jachó, tsanguínjo̱ ki̱a̱ ndí ngu̱i̱ya'ma nínga kji'ijñak'ien na̱ Dorkaa̱, kó ngayeje ínchjín k'án xi je k'ien xi̱'ii̱n askandá nga ja'atjiyajoo̱n Peé, kó akoó ngayeje xtjí ko̱jo ṉjño ndio xi kats'énda na̱ Dorkaa̱ nga kis'ijña nga̱sondie.
Kó Peé ts'axié ndi̱tsen ján ngayeje xta̱ xi síndo kui ngu̱i̱ndiee̱, kó asién tikoó, kó tsíchji̱a̱a̱ Néná, s'e̱ jaskan askotsijee̱n nínga kji'ijña ini̱ma̱a̱ s'e̱ bi katsó:
–Na̱ Dorka̱, ¡Ti̱sítji̱n!
Kó kui naa̱ ja̱ kó iskjíx'á ndyi̱ko̱n, kó nga kamábe Peé, kis'ijñando.
Kó Peé tji̱e̱nmá iskjíbé tsja na̱ Dorkaa̱ nga kats'énkjastjíe̱n, s'e̱ tsíchji̱a̱a̱ xta̱ xi s'ijii̱n Kjisoo̱ ko̱jo ínchjín k'aán, kó akó na̱ Dorkaa̱ nga je ja'á'yaá.
Kó Peé kjín ni̱xtjin kis'ijña kui na̱xi̱ńdaá, ki̱a̱ ndi'aa̱ nda̱ xi 'mí Ximoo̱, nda̱ xi ts'éntie tji̱xi̱ín choo̱.
Ki̱a̱ na̱xi̱ńdá Sesarea̱ kis'ijña ngo nda̱ xi 'mí Kornie̱, nda̱ nguito̱ko̱o̱ jajún xi 'mí Italianaa̱,
kui nda̱a̱ ko̱jo xta̱ ndi'aa̱ kamábendikón ton ton Néná, kó tsie to̱nchji̱e̱ katsjá nga asíko̱jo xta̱ na̱xi̱ńdaá, kó ngatsjé ni̱xtjin tsíchji̱a̱a̱ Néná.
Ngo ni̱xtjin nga ma ra tsi ta chi̱bo̱a̱ ján nga kamánguixón akakoo̱ ngo ni: kamábe xikoó tsi ngu̱i̱jin ńjñá ján nga ngo ndítsjiee̱ Néná ts'én'bos'ien nínga tikón, kó bi katsoó:
–¡Kornie̱!
Kó Korniee̱ ta askotsijendárií kui ndítsjiee̱, kó achichí katsakjon nga asíyaá, s'e̱ bi katsoó:
–¿Mí xi machjieén Ndi̱a̱?
Kós'e̱ bi katsó ndítsjiee̱:
–Nga tindokjo̱e̱e̱ Néná ko̱jo nga tibosíke̱je ngayeje xta̱ ni̱ma̱ xi jmí to̱njiín, je jachó kui nii̱ nguindyi̱ko̱n Néná.
Kó ngot'e̱ 'ne̱ nanguíye ji já ki̱a̱ na̱xi̱ńdá Jope̱, tsi̱'e̱ nga kji̱ndi̱bájo̱ ngo nda̱ xi 'mí Ximo̱ xi ti Peé 'mií nga.
Ki̱a̱ tikón ndi'aa̱ ngo nda̱ xi ti Ximo̱ 'mí, xi ts'éntie tji̱xi̱ín cho̱, kó ki̱a̱ t'a ndáchíkoón tikón ndi'aa̱.
Kó nguije kijí kui ndítsjie xi tsíchji̱a̱jo Korniee̱, tsíchji̱a̱a̱ jó já mosoo̱ tsi̱'e̱ nga sa̱'ínseén ko̱jo ngo nda̱jun xi kamábendikón ton ton Néná,
kó nguije íni̱jmi yejee̱ kui nii̱, katsanguiya tji̱'ni̱u̱ na̱xi̱ńdá Jope̱.
Nga kamánguindyiojón mején nga ma ndis'ué, tji̱e̱nga tjimáya ndi̱ya kui jaá nga mején makjachó na̱xi̱ńdá Jope̱, Peé tsíchji̱a̱a̱ Néná nga̱són nk'aá ngo ndi'a.
Kó 'niú kamábojoó kó kamámejeén iskjinie ni chinie, kó tji̱e̱nga tjíni'ánchján ni xi skji̱ni̱e̱, akakoo̱ ngo ni:
Kamábe nga katjox'a ndi'ak'ajmi ján, kó ts'éndibájén t'ananguii̱ ngo ni xi ja̱ kji'i ṉjñonńtjibé je kji'i xi xikoó tsi tjín xi ndyi̱tsofó'niú nga nijún nijon,
kó ki̱a̱ ngu̱i̱yaa̱ kui ṉjñoo̱ ndyi̱a̱ ngayeje to̱ko̱ya cho̱ xi nijún se tjín, ko̱jo cho̱ xi 'bifé yojoo̱, ko̱jo ngayeje to̱ko̱ya ni̱sie xi tjín nk'a ján.
Kó Peé tsint'ié ngo nda̱ xi bi katsó:
–¡Ti̱sítji̱n Pé, ti'ink'in ji kui choo̱ kó chini̱ ji!
Tanga Peé bi katsó:
–Jmí Ndi̱a̱, kji̱e̱ ngo ndi̱ya kjíni̱e̱ an ngo ni xi taxkiya ko̱jo ni xi ndándí.
S'e̱ bi katsó nguiní kui nda̱a̱ xi ma jó ndi̱ya:
–Ni xi Néná je kats'éntsjie nguindyi̱ko̱n kui, ngata̱ ni ndándíjín sée̱.
Ján ndi̱ya kamá kui nii̱, kó kui ṉjñonńtjibeé tji̱e̱nmá katjo'ó'yá nguiní ndi'ak'ajmi ján.
Kó tji̱e̱nga Peé nde bejín mí xi sa̱'ínkjó kjo̱a̱a̱ mí ni xi mejeén tsó kui ni xi akakoo̱, kui já xi katsanguiya Korniee̱ kui xi je ndyi̱bosíya ndi'a nínga tikón Ximoo̱, jachó nga̱ntjo̱a̱a̱.
Kó asíyá tsi ki̱a̱ tikón kui nda̱ xi 'mí Ximoo̱ kui xi ti Peé ki'mií nga.
Kó tji̱e̱nga Peé takó tjíts'énkjó ni xi kamábe, A̱sién Ni̱xtjii̱n Néná bi katsoó:
–Ján'a̱n ján ma já xi ndyi̱mongasee̱.
Ti̱sítji̱n, titjaje̱n, kó nga jó nga jánjín 'bíjñíi̱ ini̱máa̱ nga k'uínje̱ kui jaá, nga̱t'a̱ an xí katsanguiya an.
–An boá xi ndyi̱mindyiséjnú'un, ¿mí xá ndyi̱foé'e̱jnú?
Kó kui jaá bi katsoó:
–Nda̱ jun nguito̱ko̱ xi 'mí Korniee̱ xi katsanguiyajne̱, ngo nda̱ xi kixi̱ ko̱jo xi bendikón Néná xi nda tjindókjo̱a̱ kjo̱a̱a̱ kui ngayeje na̱xi̱ńdaá xta̱ judíoo̱, kó ngo ndítsjiee̱ Néná katsáyaá kui nda̱a̱ nga ku̱i̱chji̱a̱a̱ ji, tsi̱'e̱ nga k'uín ji ndi'aa̱ kó kui ku̱i̱nt'ie̱é ni xi ko̱ndókjo̱e̱je.
Kós'e̱ Peé kats'énk'as'ien ngu̱i̱ya ndi'a nínga tikón, kó kui jaá ki̱a̱ kamaá ngo ni̱xtji̱e̱n. S'e̱ nga kamánguindyiojón Peé kijíjo̱ kui jaá kó nijan kijíjo̱ já ṉts'ie xi síndo na̱xi̱ńdá Jope̱.
Kó nga kamánguindyiojón jachó na̱xi̱ńdá Sesarea̱ nínga je ndyi̱koyaa̱ Korniee̱ ko̱jo xta̱ tsi̱'e̱ ko̱jo já amingoo̱.
Kó nguije ts'as'ien Peé kui ndi'aa̱, Korniee̱ tji̱e̱nmá kats'énk'as'ien kó asién tikoó kje̱n Peé nga kats'éndikón.
Tanga Peé tji̱e̱nmá kats'énkjastjíe̱n Korniee̱ kó bi katsó:
–Tasin kixi̱ ji, nga̱t'a̱ ti xta̱ an xikoó ji.
Kó tji̱e̱nga tsíchji̱a̱jo kui nda̱a̱ ts'as'ienjo̱ ngu̱i̱ya ndi'aa̱, kó ki̱a̱ kamábe nga kjín ma xta̱ xi je síndotikó.
Kó Peé bi katsoó kui xtaa̱:
–Je yajnú nga ji̱n xi xta̱ judío̱ ji̱n tsjandiéjínjne̱ kjo̱a̱kitijne̱ nga si̱'ankamajo̱jne̱ xta̱ xi kje̱'e nangui, tanga Néná akóna nga ka̱majín tsi taxkiya ko̱jo tsi tsjiejín xiáa̱n ngo xta̱,
kuíni nga nguije kandokjo̱a̱na tji̱e̱nmá kjindibá an, kó mejénna sku̱i̱e̱ an mí kjoaá nga an kandokjo̱a̱jnú'un.
Kó bi katsó Korniee̱:
–Nijún ni̱xtjin tjínnií nga akakona ngo ni, mején ti kuii̱ chi̱bo̱a̱, k'i̱e̱ ndi'ana tikón an nga ts'énchji̱a̱a̱ Néná nga chi̱bo̱a̱ ján nga kamánguixoón, nga kamábe an ngo nda̱ xi ts'ényajá ngo ṉjño 'na̱,
kó bi katsóna: “Kornie̱, je kanda'yá nga tindokjo̱e̱e̱ Néná kó chji̱e̱e̱ je tjíni'ánkja'átsjien nguindyi̱ko̱n Néná.
Nanguíye ji xta̱a̱ na̱xi̱ńdá Jope̱ tsi̱'e̱ nga kji̱ndi̱bájo̱ nda xi 'mí Ximoo̱ kui xi ti Pé 'mií nga, xi tikón ndi'aa̱ nda̱ xi ingo xi 'mí Ximoo̱ xi ts'éntie tji̱xi̱ín cho̱ kui xi t'a ndáchíkoón tikón ndi'aa̱.”
Kó kuíni nga tji̱e̱nmá katsanguiya an nga kijíndyiseé, kó ji kini'ín kjo̱a̱nda nga kjindibé. Ngot'e̱ 'ne̱ k'i̱e̱ tindyión xtín ngayeje ñá nguindyi̱ko̱n Néná kó mejénjne̱ ko̱nda'yájne̱ ngayeje ni xi je katsoó Néná nga k'uiyéjne̱.
Kó Peé bi katsó nga tsíchji̱a̱:
–Ngot'e̱ 'ne̱ makjínna nga ja̱koxi̱ nga Néná skjánjín ts'énjo̱ xtaa̱,
tasá ngayeje na̱xi̱ńdá tsja maá Néná kjo̱a̱a̱ ngayeje xta̱ xi bendikón ko̱jo xi ni xi kixi̱ ndyi̱ts'en.
Néná xí katsanguiyaa̱ eén xta̱ Israe̱l nga katsáyá éntjatsi̱e̱e̱ kjo̱a̱xioó ngat'aa̱ Jesukristoo̱, nga kui xi Ndi̱a̱ xi tsa̱ñá.
Jún je yajnú ni xi ik'íni̱jmi̱í ngayeje na̱xi̱ńdá xi chji̱a̱ni nangui Judea̱, nga íts'i̱yanii̱ ngaskande nangui Galilea̱, jaskan nguije Juaa̱ katsáyá nga chjiénga, nga sa̱tíndá,
ko̱jo nga Néná katsjaá nga'niú ko̱jo A̱sién Ni̱xtjii̱n Néná kui Kjiso̱ xi chji̱a̱ni Nasare̱t, kó kuí Kjisoo̱ xi kistso'bá nga kats'én ni xi nda ko̱jo nga kats'éndaya ngayeje xta̱ xi tsie kjo̱a̱ni̱ma̱ ndyi̱foa'a xi kjimani'ii̱n tangat'anii̱ xindajín diabloo̱, nga̱t'a̱ Kjisoo̱ Néná kistso'bájo̱,
kó ji̱n xí chistiko̱ ji̱n kjo̱a̱a̱ ngayeje kjo̱a̱nda xi kats'én Kjisoo̱ nangui Judea̱ ko̱jo na̱xi̱ńdá Jerusale̱n, kós'e̱ jaskan kini'ánk'ién nga akjat'a kro̱.
Kó kuí Kjisoo̱ xi Néná kats'énkja'á'yaá xi ma ján ni̱xtjin, kó katsjá kjo̱a̱ nga Kjisoo̱ akójne̱ yojoo̱,
jmí tsi ngayeje xta̱ na̱xi̱ńdaá xi akoó yojoo̱, ta ji̱n tsi xi kamáyajne̱, ji̱n xi ja̱ bo̱a̱ je ja'ájinjne̱ Néná nga chistiko̱ kamájne̱, kó ji̱n kichiniejo̱ ko̱jo ki'yójo̱jne̱ jaskan nguije ja'á'yaá.
Kó kuí xí atíxomajne̱ tsi̱'e̱ nga k'uini̱jmi̱jne̱ xta̱ na̱xi̱ńdaá nga kuí Néná xi katsjaá xá Kjisoo̱ nga kui xi ne ndi'amasiee̱n xta̱ xi síndo ko̱jo xi je jesón ka̱ma.
Ngayeje já chji̱ni̱e̱'e̱én Néná ja̱ bo̱a̱ je tsíchji̱a̱ kjo̱a̱a̱ Kjisoo̱, kó bo̱a̱ ts'én tsíchji̱a̱ nga ngayeje xta̱ xi s'ijii̱n kui, sa̱ko̱ó kjo̱a̱jetakoón jeé.
Takó ts'énchji̱a̱ ngase Peé, nga A̱sién Ni̱xtjii̱n Néná kjindibánié ngayeje xta̱ xi ndyi̱bosiennijón kui eén.
nga̱t'a̱ nga kje̱'e én ndyi̱chji̱a̱ kui xtaa̱ nga kats'éntsjaá Néná.
Kós'e̱ Peé bi katsoó:
–¿A tjín xi tsja̱ndiéjín nga sa̱tíndá kui xta̱ xi je katse'eé A̱sién Ni̱xtjii̱n Néná xikoó ji̱n?
Kó bo̱a̱ katsoó Peé nga sa̱tíndá xtaa̱ nga̱t'a̱ je kis'ijii̱n Ndi̱a̱ná Jesukristoo̱. Kós'e̱ kichjiá'aá Peé tsi̱'e̱ nga k'o̱ndíya ngasee̱ nga k'uijñá kui ngu̱i̱ndiee̱.
Tsint'ié já apostroo̱ ko̱jo já ṉts'ie xi chji̱a̱ni nangui Judea̱ nga ko̱jo xta̱ xi judío̱jiín je kats'énjo̱'o eén Néná nga.
Kó nga jachó nguiní Peé na̱xi̱ńdá Jerusale̱n já xi s'ijii̱n nga chjiénga si̱'aa̱n sirkunsisioo̱n xtaa̱, tsi̱'e̱ nga xta̱a̱ Néná ka̱ma, tsíchji̱a̱ta'in Peé kó bi katsoó nga asíyaá:
¿Mí kjo̱a̱a̱ nga ki̱a̱ k'ichíi̱n xta̱ xi kji̱e̱ ni'ánjiín sirkunsisioo̱n, kó mí kjo̱a̱a̱ nga ṉño̱ kichinieje̱ nga?
Kós'e̱ Peé íni̱jmi̱í ngaskande nga íts'i̱yanii̱ ngayeje ni xi kamaá, kó bi katsoó:
–Kji'a nga tikón an na̱xi̱ńdá Jope̱, tji̱e̱nga ts'énchji̱a̱a̱ Néná ngo ni akakona xi ja̱ kji'i ṉjñonńtjibé je kji'i, xi tjí'niú nga nijún nijon xi ts'éndibájén ndi'ak'ajmi ján ngaskande nínga tikón an,
kó askotsijen ndá ndáa̱ ni xi ndyi̱a̱ ngu̱i̱yaa̱, kó kamábe an nga ndyi̱a̱ ngayeje to̱ko̱ya cho̱ xi tjín nijún se xi tjín t'ananguii̱, ko̱jo cho̱ tamá, ko̱jo cho̱ xi 'bifé yojoo̱, ko̱jo ni̱sie xi tjín nk'a ján.
Kó ti tsint'ie an ngo nda̱ xi bi katsóna: “Ti̱sítji̱n Pé, ti'ink'in ji kui choo̱ kó chini̱ ji.”
Kó bi kixian an nguijee̱: “¡Jmí Ndi̱a̱! Nga̱t'a̱ kji̱e̱ sa chií kjíni̱e̱ an ni xi taxkiya ko̱jo ni xi ndándí.”
Kó kui nda̱ xi kanda'yáni ndi'ak'ajmi ján xi ma jó ndi̱ya bi katsó nguinína: “Ni xi Néná je kats'éntsjie nguindyi̱ko̱n kui, ngata̱ ni ndándíjín sée̱.”
Ján ndi̱ya bo̱a̱ kamá, s'e̱ jaskan ti kijínijínguí nguiní ngayeje kui nii̱ ndi'ak'ajmi ján.
Kó ti kji'a ján já xi kjindibáni na̱xi̱ńdá Sesarea̱ jachó ngasena ndi'a nínga tikón an.
Kó A̱sién Ni̱xtjii̱n Néná katsanguiyana nga, nga jó nga jánjín k'uijñáa̱ ini̱ma̱na an nga kjuínjo̱ an kui jaá. Kó bo̱a̱ ti ts'én jun ma já ṉts'ie xi kats'énkamajo̱na nga kijíjo̱na, kó jáchójne̱ ndi'aa̱ nda̱ xi 'mí Korniee̱.
Kó kuí xí íni̱jmijne̱ nga ngu̱i̱ya ndi'aa̱ kamábe ngo ndítsjiee̱ Néná xi jachókoón kó bi katsoó: “Nanguíye ji já ki̱a̱ na̱xi̱ńdá Jope̱ tsi̱'e̱ nga kji̱ndi̱bájo̱ kui nda̱ xi 'mí Ximoo̱ xi ti Pé 'mií nga,
kuí xí bo̱a̱ ka̱tso̱o̱ kóts'en kjo̱tjo'áa̱ yojóo ji ko̱jo xta̱ xi síndo ndi'áa̱.”
Kó nguije íts'i̱yanii̱ nga tsíchji̱a̱jo an, A̱sién Ni̱xtjii̱n Néná kjindibánié kui jaá, xikó kamáná ñá nga tjón tjón.
Kós'e̱ bo̱a̱ ts'én ja'átsjienna ni xi katsóna Ndi̱a̱ná: “Ja̱koxi̱ nga Juaa̱ ndójoa xi atíndání, tanga jún A̱sién Ni̱xtjii̱n Néná xi sa̱tíndánijnú.”
Nda kji'i tsi Néná xi katsjaá kui xtaa̱ kui kjo̱a̱nda xi katsjáná ñá xi je kis'ijinná Ndi̱a̱ná Jesukristoo̱, ¿kós'e̱ 'yání an, nga tsjandiéjáa̱n ni xi sa̱'ín Néná?
Kó nguije tsint'ié kui nii̱ xta̱ na̱ngo̱xi̱ xi chji̱a̱ni na̱xi̱ńdá Jerusale̱n, xioó kis'iṉdo, kó katsjaá kjo̱a̱je Néná nga bi katsó:
–¡Ko̱jo kui xta̱ xi Israe̱ljín katsjaá Néná nga sa̱'ínk'oyá yojoo̱ kjo̱a̱a̱ jé xí ndyi̱ts'en tsi̱'e̱ nga k'uieé kjo̱a̱mindyion!
Ngot'e̱ 'ne̱, xta̱ xi kastsojoboa tangat'anii̱ nga ikiyotji̱nguii̱ kjo̱a̱a̱ Ixtibaa̱, ja'a nangui Fenisia̱ ko̱jo tji̱ngu̱i̱ Chipre̱ xi tikónjin ngu̱i̱jin ndáchíkoón, ko̱jo na̱xi̱ńdá Antiokía̱. Ki̱a̱ kandokjo̱a̱jo eén Néná kui xi xta̱ judíoo̱, tanga jmí tsi ko̱jo kje̱'e xta̱.
Tanga tjín já xi s'ijii̱n Néná xi chji̱a̱ni tji̱ngu̱i̱ Chipre̱ ko̱jo na̱xi̱ńdá Sirene̱ xi jachó na̱xi̱ńdá Antiokía̱ kó tsíchji̱a̱jo xta̱ xi chji̱a̱ én griego̱ nga íni̱jmi̱í éntjatsi̱e̱e̱ Ndi̱a̱ná Kjisoo̱.
Kó Néná katsjaá nga'niú nga asíko̱jo kui jaá, kó bo̱a̱ ts'én kjín xta̱ xi kis'ijii̱n nga, kós'e̱ kats'énjo̱'o Ndi̱a̱ná.
Kó kui xta̱ na̱ngo̱xi̱ xi chji̱a̱ni na̱xi̱ńdá Jerusale̱n tsint'ié kui nii̱, kó katsanguiya kui nda̱ xi 'mí Bernabee̱ na̱xi̱ńdá Antiokía̱,
kó nga jachó, kamábe kjo̱a̱ndaa̱ Néná kó tsja kamaá, kó 'niú atíxomaa̱ ngayeje xtaa̱ tsi̱'e̱ nga ngayeje ini̱ma̱a̱ nga 'niú ka̱ma'niátakón Ndi̱a̱ná,
nga̱t'a̱ Bernabee̱ ngo nda̱ xi tanisién nda ini̱ma̱ kamá, kó 'niú kistso'bájo̱ A̱sién Ni̱xtjii̱n Néná ko̱jo 'niú kis'ijii̱n. Kó achichí kjín xta̱ xi kats'énjo̱'o nga kis'ijii̱n Ndi̱a̱ná.
Kó nguije kasakoo̱ kijíjo̱ na̱xi̱ńdá Antiokía̱. Kó ki̱a̱ kis'iṉdojo̱ xta̱ na̱ngo̱xi̱i̱ ngo nó ndo̱jo, nínga kjín xta̱ akóyaá. Kó Antiokía̱ boá nínga tjón tjón xta̱ kristiano̱ ki'mií xta̱ xi kis'ijii̱n Kjisoo̱.
Kó kui ni̱xtjin ján tjín já chji̱ni̱e̱'e̱én Néná xi jatjoni na̱xi̱ńdá Jerusale̱n ngaskande nga jachó na̱xi̱ńdá Antiokía̱.
Kó ngo kui jaá xi 'mí Agabo̱ xi bo̱a̱ katsó nga A̱sién Ni̱xtjii̱n Néná xó xi katsáyaá nga ngo kjindiá 'niú xi k'uié ngayeje són t'ananguii̱, kó bo̱a̱ kamá kui ni̱xtjin ján nga kis'ijña xtitjoón na̱xi̱ńdá Roma̱ nda̱ xi 'mí Klaudioo̱.
Kós'e̱ xta̱ xi je kis'ijii̱n Kjisoo̱ xi chji̱a̱ni na̱xi̱ńdá Antiokía̱ bo̱a̱ katsó nga sa̱nguíyaá chji̱e̱ ṉts'ié xi síndo na̱xi̱ńdá Judea̱, xikó ts'én kasakoo̱ nga ngo nga ngo nga tsja̱a kui chji̱e̱e̱,
kó kui nii̱ kats'én kui xtaa̱, kó Bernabee̱ ko̱jo Sauloo̱ katsanguiyajo̱ kui chji̱e̱e̱, tsi̱'e̱ xta̱ xi xchá xi chji̱a̱ni nangui Judea̱.
Kó kui ni̱xtjin ján nda̱ re Erodee̱ katsoboá chiboa xta̱ na̱ngo̱xi̱i̱ tsi̱'e̱ nga sa̱'ín'oón.
Kó ki̱cha̱ kats'énk'iénni Sandiyaá, ṉts'i̱e̱ Juaa̱.
Kó nga kamábe nga tsja kamaá xta̱ judíoo̱ kui nii̱, ti bo̱a̱ ti ts'én katsoboá Peé. Kuí ma ngu̱i̱jii̱n s'ué nga chinie pan xi jmí nisanjiín.
Kó nguije katsoboá, katsanguis'ien ndo̱bo̱a̱ya, kó nijún tjín jajún askondá, xi xki̱ nijún ndyi̱ya'a yojoo̱ nga ngo tjín, kó kats'énkjó kui nda̱ re Erodee̱ nga nguije ja'a s'ué paskuaa̱ sa̱'ínjeé Peé nguindyi̱ko̱n xta̱ na̱xi̱ńdaá.
Kó kuíni nga Peé 'niú kichindá ngu̱i̱ya ndo̱bo̱a̱ya̱á, tanga xta̱ na̱ngo̱xi̱i̱ 'niú ton ton tsíchji̱a̱tjé Peé nga tsíchji̱a̱a̱ Néná.
Kó ngo ni̱xtji̱e̱n nguindiee̱ nga Erodee̱ sa̱'ínjeé Peé nguindyi̱ko̱n xta̱ na̱xi̱ńdaá, Peé kji'ifé ngamasiee̱n jó jajún, nga tjitá'niú jó ń'niú ki̱cha̱, tji̱e̱nga jajún xi ngasee̱ ndyi̱konda nga̱ntjo̱a̱ ndo̱bo̱a̱ya̱á.
Kó ta niján ma jachókoón ngo ndítsjiee̱ Néná, kó ngu̱i̱ya ndo̱bo̱a̱ya̱á ngo ndi'í kats'éntsijen yeje, kó kui ndítsjiee̱ kats'énjo̱ nguindie ni̱se̱e̱n Peé, kats'énkja'aá, s'e̱ bi katsoó:
–¡Tsá ti̱sítji̱n!
Kó tji̱e̱nmá ixónguí ń'niú ki̱cha̱ xi ndyi̱ya'a tsja Peé.
Kó kui ndítsjiee̱ bi katsó ngasee̱:
–Che̱je ṉjñóo̱, ko̱jo tjaye tji̱xíndiée̱.
Kó bo̱a̱ kats'én Peé. Kó ti bi ti katsó nguiní kui ndítsjiee̱:
–Che̱jekjé ṉjño xi fot'e nga̱xten kó ndibétji̱nguiní.
Kó Peé kijítji̱nguii̱ ndítsjiee̱, kó nde bejín tsi ja̱koxi̱ ko̱jo tsi bo̱a̱jín kji'i ni xi tjíts'én ndítsjiee̱. Ta ngo ni xi ta tjibókorií kjimaa̱ Peé.
Nguije ja'at'áa̱ jajún xi tjoón ko̱jo xi ma jó xi ndyi̱konda ndo̱bo̱a̱ya̱á, jachót'aa̱ nga̱ntjo̱a̱ ki̱cha̱ xi tikón kje̱n ndi̱yatieé, kui nga̱ntjo̱a̱a̱ ta katjox'a soboá, s'e̱ jataxie. Jaskan nguije ja'a ngo ndi̱yatié, kó kui ndítsjiee̱ íjñá soboá.
Kós'e̱ Peé kamákjiín kó bi katsó:
–Ngot'e̱ 'ne̱ nga ja̱koxi̱ nga be an nga Néná katsanguiya ndítsjiee̱ tsi̱'e̱ nga k'o̱xié'ana ngu̱i̱ya tsja Erodee̱ ko̱jo ngayeje ni xi mejeén sa̱'ínjo̱na xta̱ judíoo̱.
Kó nguije kamákjiín Peé ni xi kamaá, tji̱e̱nmá kijí ndi'aa̱ na̱ Riyaa̱, na̱aa̱ nda̱ xi 'mí Juaa̱, xi ti Marko̱ ki'mií nga, nínga achichí kjín ma xta̱ xi je síndotikó nga ndyi̱chji̱a̱a̱ Néná.
Kó nga jachó Peé tsíchji̱a̱ t'a nga̱ntjo̱a̱ xi tikón kje̱n ndi̱yatieé, kó ngo tsakjin xo̱ngo xi 'mí Rode̱ xi kats'énseén,
kó nga tsint'ié nga nda̱a̱ Peé, achichí tsja kamaá, kó nguindiee̱ nga skjíx'á nga̱ntjo̱a̱a̱, tasá tsanga ma nga kijí'oyá nguiní ngu̱i̱ya ján nga kijítsáyá nga Peé xi sikón t'a nga̱ntjo̱a̱a̱.
Tanga kui jaá bi katsoó kui tsakji̱ín:
–¡A tsabeéri!
Tanga ja̱koxi̱ nga Peé, katsó. Kó kui jaá bi katsó:
–Kuijín bo̱a̱, ta ndítsjiee̱ boá.
Tanga Peé, ta tsja tsi akoó nga xió ti̱ndyiónjnú katsoó kui jaá, kós'e̱ íni̱jmi kóts'en Ndi̱a̱ná ts'axiéni ngu̱i̱ya ndo̱bo̱a̱ya̱á. Kó bi katsó ngase:
–T'íni̱jmijnúu̱ kui nii̱ Sandiyaá ko̱jo ṉts'ié xi ngasee̱.
S'e̱ jaskan jatjo kui ndi'aa̱ kós'e̱ kijí kje̱'e ngu̱i̱ndie.
Kó nguije kisisie̱én, ngo kjo̱a̱xti kis'iee̱ jajuún, nga̱t'a̱ kamábejín ni xi kamá kjo̱a̱a̱ Peé.
Tanga Erodee̱ katsjá kjo̱a̱ nga ikindyisé nguiní Peé, kó nga kasakojín, jajuún ik'ínieé ni xi kamaá, s'e̱ katsjá kjo̱a̱ nga kini'ánk'ién jajún xi ndyi̱konda ndo̱bo̱a̱ya̱á. Jaskan nguije ja'a kui nii̱ Erodee̱ jatjo nangui Judea̱ kós'e̱ na̱xi̱ńdá Sesarea̱ kijík'íjñá.
Kó nda̱ re Erodee̱ achichí kats'énxchánjo̱ xta̱ xi chji̱a̱ni na̱xi̱ńdá Tiro̱ ko̱jo na̱xi̱ńdá Sido̱n, kó kui xtaa̱ índa nga kijíkoón Erodee̱. Kó kui xta̱ na̱xi̱ńdaá kamá xi kats'én nga nda tsa'a Blastoo̱, ngo nda̱ xi 'niú nk'a xaá xi nijan ma Erodee̱, kó kui xtaa̱ tsangui kjo̱a̱xió, nga̱t'a̱ na̱xi̱ńdá Tiro̱ ko̱jo na̱xi̱ńdá Sido̱n ki̱a̱ sakoó ni xi iskjinie xi kats'e kui na̱xi̱ńdaá nda̱ ree̱.
Kó ngo ni̱xtjin kui nda̱ re Erodee̱ tsíchji̱a̱a̱ xtaa̱ nga yajá ṉjño ndaa̱, kós'e̱ kis'ijña són nínga botixómá, s'e̱ tsíchji̱a̱yajii̱n,
kó ngayeje xtaa̱ askandáyá ma nga bi katsó:
–¡Kui xi ts'énchji̱a̱a̱, xta̱jín bo̱a̱, Néná boá!
Ti kuii̱ chi̱bo̱a̱ ngo ndítsjiee̱ Néná katsjaá ngo chi'in Erodee̱, nga̱t'a̱ katsjájiín kjo̱a̱je Néná, kó chi̱ndo kats'énkjié nga k'ien.
Tanga eén Ndi̱a̱ná kjifítsié nga tjí'míyaá xtaa̱ ngayeje són nga̱sondiee̱.
Kó Bernabee̱ ko̱jo Sauloo̱ nguije kamá xaá ki̱a̱ na̱xi̱ńdá Jerusale̱n, ti kijí'oyá nguiní nga nijan kijíjo̱ Juaa̱, kui nda̱ xi ti Marko̱ ki'mií nga.
Kó ngu̱i̱jii̱n xta̱ na̱ngo̱xi̱ xi kis'iṉdo na̱xi̱ńdá Antiokía̱ kis'ie já chji̱ni̱e̱'e̱én Néná ko̱jo já mostro̱, kó kui boá xi Bernabee̱, Ximoo̱ nda̱ xi ti Jmá ki'mií nga, Rsioo̱ xi chji̱a̱ni na̱xi̱ńdá Sirene̱, Menaee̱m kui nda̱ xi nijan kamáxchá Erodee̱, xi kis'ijña xá nangui Galilea̱, ko̱jo Sauloo̱.
Ngo ni̱xtjin tji̱e̱nga síndotikó nga ndyi̱ts'endikón Ndi̱a̱ná ko̱jo nga síndo kjindiá, A̱sién Ni̱xtjii̱n Néná bi katsó:
–T'íjñit'axínní Bernabee̱ ko̱jo Sauloo̱ tsi̱'e̱ nga sa̱'ín kui xá xi tsíchji̱a̱ñáa̱.
Kós'e̱ nguije tsíchji̱a̱a̱ Néná ko̱jo nguije ja'a nga kis'iṉdo kjindiá, ngayeje kui xta̱ na̱ngo̱xi̱i̱ íjñasoón tsja, s'e̱ kats'énkjí.
A̱sién Ni̱xtjii̱n Néná katsanguiya Bernabee̱ ko̱jo Sauloo̱ nga kijí nangui xi 'mí Seleusia̱, s'e̱ ki̱a̱ iskjíbé nga kijíya ngo tjotso je xi kijíjo̱ tji̱ngu̱i̱ Chipre̱.
Nga jachó na̱xi̱ńdá Salamina̱ xi tikónt'a ndáchíkoón, ki̱a̱ íts'i̱yanii̱ nga íni̱jmi eén Néná ngu̱i̱ya ndi'a nínga chji̱a̱ eén Néná xta̱ judíoo̱. Kó ki̱a̱ kis'ijñajo̱ Juaa̱ tsi̱'e̱ nga asíko̱jo.
Kó ja'atjinde ngayeje tji̱ngu̱i̱ Chipre̱ ngaskande nga jachó nínga 'mí Pafo̱, ki̱a̱ kui ngu̱i̱ndiee̱ kasakoo̱ ngo nda̱ tji'e judío̱ xi 'mí Barjesu̱, nda̱ chji̱ni̱e̱'én ndiso,
kó kui tji'ee̱ nda tsa'a nda̱ xtitjón xi 'mí Serjio Pauloo̱, ngo nda̱ xi achichí kjínkón kamá. Kui nda̱ xtitjón xi 'mí Serjio Pauloo̱ katsanguiyakja'á Bernabee̱ ko̱jo Sauloo̱, nga̱t'a̱ kamámejeén tsint'ié eén Néná.
Tanga nda̱ tji'ee̱, (xi ti Elima̱ ki'mí nga én griegoo̱), katsjandiéjín kó íchjaá tsi̱'e̱ nga nda̱ xtitjoón s'i̱jinjiín eén Néná.
Kós'e̱ Sauloo̱, kui nda̱ xi ti Pablo̱ ki'mí nga, xi 'niú tjíjii̱n A̱sién Ni̱xtjii̱n Néná, asko'á ndá ndá kui nda̱ tji'ee̱,
s'e̱ bi katsoó:
–¡Ji chi ndiso, ji xi tjikítsiee̱ ngayeje kjo̱a̱ndiso ko̱jo ni xi ndajín, ndií xindajín diabloo̱ ko̱jo kondraa̱ ngayeje ni xi kixi̱! ¿Mí kjo̱a̱a̱ nga ji tini'ínkjatsén ji ndi̱ya kixii̱ Ndi̱a̱ná?
Ngot'e̱ 'ne̱ Ndi̱a̱ná ko̱tíjeé nga ku̱i̱ndyin ti̱ka̱ ji, kó kjín ni̱xtjin nga xche̱jín ji ts'ueé.
Ti kuii̱ chi̱bo̱a̱ Elimaa̱ kamájñoó ndyi̱ko̱n, kó tsangase ngo xi iskjíbenguí tsi̱'e̱ nga kijíjo̱, nga̱t'a̱ tanisién 'niú kamáti̱ka̱.
Kó nga kamábe kui nii̱ nda̱ xtitjoón, kijíndikoón ni xi akóyá Pabloo̱ kjo̱a̱a̱ Ndi̱a̱ná, kó kis'ijii̱n Ndi̱a̱ná.
Pabloo̱ ko̱jo xta̱ xi nijan tso'bájo̱ ki̱a̱ Pafo̱ iskjíbé ngo tjotso je xi kijíya nga kijí na̱xi̱ńdá Perje̱, xi chji̱a̱ni nangui Panfilia̱, tanga Juaa̱ ki̱a̱ íjñámasien kui jaá kó kijí'oyá nguiní na̱xi̱ńdá Jerusale̱n.
Kó kui jaá ki̱a̱ na̱xi̱ńdá Perje̱ ja'a nga jachó na̱xi̱ńdá Antiokía̱ xi chji̱a̱ni nangui Pisidia̱, kó ngo ni̱xtjin ndikón ts'as'ien ngu̱i̱ya ndi'a nínga ndokjo̱a̱ eén Néná kó kis'iṉdonié yáxiríe̱ xi síndo kui ngu̱i̱ya ndi'aa̱.
–Jún já ṉts'ie, tsi tjínjnú ngo ni xi k'uinjnúu̱ kui xtaa̱ tsi̱'e̱ nga sa̱kó nga'niú ngasee̱, ndokjo̱a̱jnú ngot'e̱.
Kós'e̱ Pabloo̱ jastjíe̱n kó yején tsja tsi̱'e̱ nga xió k'uíndo kui xtaa̱ kó bi katsó:
–Jún xta̱ Israe̱l ko̱jo xta̱ xi judío̱jínjnú, tasiénnijúnjnú'un.
Néná xi chji̱a̱ni Israe̱l kuí boá xi ja'ájin xta̱ tji̱e̱ xcháná tsi̱'e̱ nga ngo na̱xi̱ńdá 'niú ka̱ma kji'a nga takó kje̱'e nangui síndo ki̱a̱ nangui Ejipto̱, kó jaskan nga nga'niú xi tsi̱'e̱ Néná ts'axié kui xtaa̱ kui nangui ján.
Kó Néná kats'énchíkjo̱a̱ ni xi kats'én kui xtaa̱ ki̱a̱ nangui kixií mején yichán nó,
kó yito na̱xi̱ńdá 'niú kats'énkjié xi chji̱a̱ni nangui Kanaán, tsi̱'e̱ nga katsjaá kui nanguii̱ xta̱ xi xcháná.
Kui ni xi kamaá, mején nijún úchán ichítié nó ts'andíyaá, kós'e̱ jaskan Néná katsjaá xta̱xá ngaskande nga jachó ni̱xtjin nga kamá nda̱ chji̱ni̱e̱'e̱én Néná nda̱ xi 'mí Samuee̱l.
Kó jaskan kui xtaa̱ tsí'á ngo nda̱ re xi ko̱tíxomaa̱, kó Néná yichán nó katsjaá nda̱ re xi 'mí Sau̱l ndií nda̱ xi 'mí Sii̱ xi chji̱a̱ni xta̱ tji̱e̱e̱ Benjaa̱.
Jaskan Néná ja'áxiín xaá Sau̱l kó Ndabii̱ íjñá ngajoo̱, kó bi katsó Néná kjo̱a̱a̱ Ndabii̱: “Je kasakona nga Ndabi̱ xi ndií Isaíi̱ ngo nda̱ xi nda kasasiee̱n ini̱ma̱na, kuí boá xi sa̱'ín ngayeje ni xi mejénna.”
Xta̱ tji̱e̱e̱ Ndabii̱ kjindibáni Kjisoo̱, kui xi katsanguiya Néná tsi̱'e̱ nga k'o̱xié'á xta̱ Israe̱l xikó katsó nga katsáyatjón.
Nguindiee̱ nga ko̱kó yojoo̱ Kjisoo̱ kjo̱a̱a̱ ni xi sa̱'ín, Jua Bautistaa̱ íni̱jmi̱í ngayeje xta̱ Israe̱l tsi̱'e̱ nga sa̱tíndá kó bo̱a̱ ts'én xcha̱ nga je kats'énk'oyá yojoo̱ jé xi kats'én.
Nguije makjatjosón xá xi tjíts'én Jua Bautistaa̱, bi katsó: ¿'Yá ni an, kóts'en ndyi̱ni'ánkjójnú jún? “Ánjín bo̱a̱ xi ndyi̱chiyájnú'un, jaskanní ndibá xi kui, kó ngaskande an sakójínna kui kjo̱a̱ndaa̱ nga skjíndóo̱ ń'niuú tji̱xíndieé.”
Jún já ṉts'ie, xi xta̱ tji̱e̱e̱ Abraa̱m ko̱jo ngayeje jún xi xta̱ xi judío̱jínjnú tanga xi yandíkónjnú Néná, ñá boá xi kananguiyaná kui én xi k'o̱xié'aná.
Nga̱t'a̱ xta̱ na̱xi̱ńdá xi síndo Jerusale̱n ko̱jo xta̱ xi botixómaá, kamábejín 'yání xi Kjisoo̱, ti nde kamákjínjiín kui én xí tsíchji̱a̱ já chji̱ni̱e̱'e̱én Néná xi ni'ánya xki̱ ni̱xtjin ndikón ki̱a̱ ndi'a nínga ndokjo̱a̱ eén Néná, kó bo̱a̱ ts'én kats'énkjatjosón én xi ja̱ bo̱a̱ je tsíchji̱a̱ já chji̱ni̱e̱'e̱én Néná nga kats'énjeé Kjisoo̱,
kó nda tsi jmí kjo̱a̱ kasakojiín nga si̱'ank'ien, kui xtaa̱ tsí'áa̱ Pilatoo̱ tsi̱'e̱ nga kats'énk'ién.
Kó nguije jatjosón ngayeje ni xi chji̱a̱ xo̱jo̱n eén Néná, ts'enje̱nguit'a kroo̱, kó kijík'íjñá yojoo̱ ngo nga̱tsjo̱ó.
Tanga Néná kats'énkja'á'yaá ngu̱i̱jii̱n xta̱ xi je jesoón,
kó kjín ni̱xtjin nga Kjisoo̱ akoó yojoo̱ xta̱ xi nijan kistso'bájo̱ nga jatjojo̱ nangui Galilea̱ kós'e̱ kijíjo̱ na̱xi̱ńdá Jerusale̱n, kó ngot'e̱ 'ne̱ kuí jaá xi chistiko̱ nguindyi̱ko̱n xta̱ na̱xi̱ńdaá.
Kó kuíni nga ji̱n ndyi̱'bíni̱jmijne̱ kui éntjatsi̱e̱e̱, kui én xi katsáyatjoón Néná xta̱ tji̱e̱ xcháná,
kui xi Néná je kats'énkjatjosoón ndií kui xtaa̱, ko̱jo ñá, nga kats'énkja'á'yaá Kjisoo̱, xikó ts'én kjit'a xo̱jo̱n eén Néná ki̱a̱ Salmo̱ xki̱ xi ma jó nínga bi tsó: “Ji xi ndína ji, kó an xí Na̱'míi̱ an, ngot'e̱.”
Kó nga kats'énkja'á'yaá ngu̱i̱jii̱n xta̱ xi jesoón, bo̱a̱ kats'én tsi̱'e̱ nga nguiti sa̱'ínkjatsónjín yojoo̱, xikó ts'én ts'énchji̱a̱ xo̱jo̱o̱n nínga bi tsó: “Tsjáa̱ an ni xi tsjie ko̱jo ni xi kixi̱ xi kixiyatjóo̱n Ndabii̱.”
Kó kuíni nga bi tsó kje̱'e salmoo̱: “Ko̱e̱'éndiéjín ji nga kjo̱tson yojoo̱ nda̱ tsjiee̱.”
Nga̱t'a̱ nga ja̱koxi̱ Ndabii̱ kats'énkjatjosoón ti kui xta̱ tsi̱'e̱, xikó katsoó Néná nga sa̱'ín, kós'e̱ jaskan nguije k'ien, ki̱a̱ nijan kis'inijínjo̱ xi xchaá, kó yojoo̱ jatson.
Tanga yojoo̱ kui nda̱ xi Néná kats'énkja'á'yaá, jatsonjín.
Kó bo̱a̱ ts'én jún já ṉts'ie, chjiénga xcha̱jnú, nga tji'bíni̱jmijnú nga tangat'anii̱ Kjisoo̱ nga sa̱kójnú kjo̱a̱ni'ánjetakoón jéjnú,
kó nga ngayeje xi ngu̱i̱yaa̱ kjo̱a̱kitii̱ Moisee̱ kamákixi̱jínni nguindyi̱ko̱n Néná, tanga tangat'anii̱ Kjisoo̱ nga ka̱makixi̱ xi s'i̱jii̱n kui.
'Niú nda chónjnú yojojnú tsi̱'e̱ nga júnjín k'o̱kaniéjnú ni xi kats'én'indó já chji̱ni̱e̱'e̱én Néná xi bi tsoó:
Tsitsíjenjnú jún xi mojnóchajnú eén Néná,
ngatjíndikónjnú kó ngachajajnú,
ngo ni xi s'ijinjín ka̱majnú,
tsi tjín xi ko̱tso̱yani̱jmijnú.
Kji'a nga jatjo Pabloo̱ ko̱jo já xi nijan tjimájo̱ ki̱a̱ ndi'a nínga ndokjo̱a̱ eén Néná, xta̱ xi judío̱jín tsí'aá nga ni̱xtjin ndikón xi ingoo̱ ku̱i̱chji̱a̱jo nguiní ngase xtaa̱ kjo̱a̱a̱ kui nii̱.
Kó nguije kijí xta̱ xi síndo ndi'a nínga ndokjo̱a̱ eén Néná, achichí ma xta̱ judío̱ ko̱jo xta̱ xi judío̱jín tanga xi bendikón Néná xi kijítji̱nguii̱ Pabloo̱ ko̱jo Bernabee̱, kó kui jaá 'niú atíxomaa̱ kui xtaa̱ tsi̱'e̱ nga jmí ni̱xtjin ku̱i̱'íjñámasien kjo̱a̱ndaa̱ Néná xi je kasakoo̱.
Ni̱xtjin ndikoón xomana̱ xi ingoo̱ mején ngayeje xta̱ na̱xi̱ńdaá kamátikó tsi̱'e̱ nga tsint'ieé eén Néná.
Tanga nga kamábe já judíoo̱ kui xta̱ kjiín, kamá'onkon, kó íts'i̱yanii̱ nga ch'o katsoó Pabloo̱ nga bo̱a̱ katsoó nga bo̱a̱jín kji'i ni xi ts'énchji̱a̱.
Kós'e̱ Pabloo̱ ko̱jo Bernabee̱ takó tsíchji̱a̱ nga katsakjónjín nga bi katsoó:
–Tjínjne̱ ngo kjo̱a̱'niú nga ja̱koxi̱ nga jún tjón ko̱ndókjo̱a̱jojne̱ eén Néná, jún xi xta̱ judío̱ jún, tanga nga ti juún ndyi̱'míjnú ko̱jo nga s'ijinjínjnú nga sa̱kójnú kjo̱a̱mindyion ngatsjé ni̱xtjii̱n, tasá kui xta̱ xi judío̱jiín konguínchonjne̱.
Nga̱t'a̱ bo̱a̱ ts'én katsanguiyajne̱ Ndi̱a̱ná nga bi katsó:
Ijñáñaá xikoó ngo ndi'í tsi̱'e̱ ngayeje xta̱ xi tjín nga̱sondiee̱,
tsi̱'e̱ nga k'uiyée̱ kóts'en k'oxié'á an xta̱ xi síndo ngayeje són t'ananguii̱.
Nga tsint'ié kui eén xta̱ xi judío̱jiín, achichí tsja kamaá kó katsjaá kjo̱a̱je eén Néná, kó kis'ijin yejee̱ xta̱ xi je katjo'ójii̱n nga sa̱ko̱ó kjo̱a̱mindyion ngatsjé ni̱xtjii̱n,
kó bo̱a̱ ts'én ki'míya eén Néná ngayeje nangui.
Tanga kui já judíoo̱ tsíchji̱a̱jo ínchjín xi nda ini̱ma̱a̱ ko̱jo xi yandíkón ko̱jo já xi̱'in xi 'niú yandíkón na̱xi̱ńdaá, kó indyiá'á tsi̱'e̱ nga tsangatji̱nguii̱ Pabloo̱ ko̱jo Bernabee̱ tsi̱'e̱ nga kjo̱tjo kui nanguii̱.
Tanga kui jaá nguije ikiyotji̱nguii̱ ítsanie xa̱ xi yajájón se tsi̱'e̱ nga íjñá ngo chi̱bo̱a̱ nga ndajín kji'i ni xi kats'én kui xtaa̱, s'e̱ kijí nangui Ikonio̱.
Kó xta̱ tsi̱'e̱ Néná achichí tsja kamaá nga kis'ikitsiee̱ A̱sién Ni̱xtjii̱n Néná.
Nga jachó Pabloo̱ ko̱jo Bernabee̱ na̱xi̱ńdá Ikonio̱, ts'as'ien ngajoó ngu̱i̱ya ndi'a nínga ndokjo̱a̱ eén Néná xi chji̱a̱ni já judíoo̱, kó ki̱a̱ tsíchji̱a̱jo xtaa̱ kjo̱a̱a̱ Kjisoo̱, kó kjín ma xta̱ xi kis'ijii̱n xi judío̱ ko̱jo xi chji̱a̱ én griego̱.
Tanga xta̱ judíoo̱ xi kis'ijinjiín én xí tsíchji̱a̱ Pabloo̱ ko̱jo Bernabee̱ indyiá'á xta̱ xi judío̱jiín tsi̱'e̱ nga ch'o ko̱a̱'a̱ kui já ṉts'iee̱.
Kuíni nga, achichí tsie kamaá kui ngu̱i̱ndiee̱ kó 'niú kamá'niátakón Ndi̱a̱ná nga íni̱jmi̱í xtaa̱ kjo̱a̱a̱ kjo̱a̱tjoó Néná. Kó Ndi̱a̱ná akó nga ja̱koxi̱ kui nii̱ nga katsjaá nga'niú tsi̱'e̱ nga sa̱'ín chi̱bo̱a̱ ko̱jo kjo̱a̱ndikón.
Kó xta̱ xi chji̱a̱ni kui na̱xi̱ńdaá jó tjín kats'én yojoo̱ ngo tjín xi nijan kamá xta̱ judíoo̱, s'e̱ ngo tjín xi nijan kamá já apostroo̱.
Tanga xta̱ xi judíoo̱ ko̱jo xta̱ xi judío̱jiín nijan kamá já xí botixómaá, kó kjíts'uieé kui jaá tsi̱'e̱ nga ndajín sa̱'ínjo̱ ko̱jo nga k'o̱ya ndi̱jo̱,
kó nga kamábe Pabloo̱ ko̱jo Bernabee̱ kui ni xi ka̱mata'in, jatjo'ma kó na̱xi̱ńdá Listra̱ ko̱jo Derbe̱ kijí, na̱xi̱ńdá xi chji̱a̱ni nangui Likaonia̱, ko̱jo nangui xi tiña manii̱ kui ngu̱i̱ndiee̱,
kó ki̱a̱ katsáyá éntjatsi̱e̱e̱ Néná.
Kó ki̱a̱ na̱xi̱ńdá Listra̱ kis'ijña ngo nda̱ xi ni̱ma̱ xi majín fotso'bá, xi jmí ni̱xtjin kamá kistso'bá nga̱t'a̱ ndeskande koó nga katsen nga ni̱ma̱ se, kui nda̱a̱ ngo yáxiríe̱ tikónnié.
Nga tsint'ieé én xi ts'énchji̱a̱ Pabloo̱, Pabloo̱ asko'á ndá ndá kó kamábe nga kui nda̱a̱ 'niú s'ijii̱n Néná nga ka̱mandaya,
kó Pabloo̱ 'niú tsíchji̱a̱jo kui nda̱a̱ nga bi katsoó:
–¡Ti̱sítji̱n kó t'íjñí na̱xo̱ ndsa̱ki!
Kó kui nda̱a̱ ta niján ma iskjínk'á kó kasasien kixi̱, s'e̱ kamá kistso'bá.
Kós'e̱ nga kamábe kui xta̱ na̱xi̱ńdaá ni xi kats'én Pabloo̱ askandáyá ma nga tsíchji̱a̱ én Likaonia̱ nga bi katsó:
Kó Bernabee̱ ne Seuu̱ ki'mií, kó Pabloo̱ ne Erme̱ ki'mií, nga̱t'a̱ nga kuí xí tsíchji̱a̱ ma.
Kó chiná'mii̱ ne Seuu̱, xi tikón na̱ngo̱xi̱i̱ nga bitjas'i̱e̱n na̱xi̱ńdaá, jachójo̱ cho̱yojo xi̱'in ko̱jo naxó tsjakon, kó kui chiná'mii̱ ko̱jo xta̱ na̱xi̱ńdaá kamámejeén kats'énk'as'iee̱n kjo̱a̱tjó.
Tanga nga kamákjiín já apostro̱ Bernabee̱ ko̱jo Pabloo̱ ni xi ka̱mata'in ngaskande iskjíndiyájón maá ṉjñoo̱, s'e̱ kijíngajii̱n xtaa̱ kós'e̱ askandáyá nga bi katsó:
–¡Jún já! ¿Mí kjo̱a̱a̱ nga bi kji'i ni xi ndyi̱ni'ánjnú? A yajínjnú nga xta̱ ji̱n xikoó jún, ja̱ kuíni nga jé'e ji̱n nga k'uini̱jmi̱jne̱ éntjatsi̱e̱e̱ Néná tsi̱'e̱ nga k'uijñá masienjnú kui ni xi ni'ánjnú xi jmí ni chjíjiín, kó tasá Néná tindyi̱sé nguiníjnú, kui Néná xi tikón ja̱koxi̱i̱, xi kats'énda ndi'ak'ajmii̱, t'ananguii̱, ndáchíkoón ko̱jo ngayeje ni xi tjiín,
kui xi kje̱'e ni̱xtjin katsjandié nga ngayeje xtaa̱ kja̱ kijí kja̱ kijí ndi̱ya̱á nga ngo nga ngo,
nda tsi ngatsjé ni̱xtjin akoó xtaa̱ kjo̱a̱nda xi ts'én tsi̱'e̱ nga xcha̱ 'yání xi kui, nga̱t'a̱ kuí xí tsanguiyajnú stseé tsi̱'e̱ nga nda ka̱maxchá ni xi 'bítji̱e̱jnú, kó kuí xí tsjájnú nga nda xi̱ni̱e̱ nga nda s'i̱o̱jnú ko̱jo nga k'uieé kjo̱a̱tsja ini̱ma̱jnú.
Kó nda tsi kui nii̱ katsó, tanga takó achichí ni'in kamaá nga íchjaá xtaa̱ nga si̱'ank'as'iee̱n kjo̱a̱tjó.
Kó ta kji'a ma jachó já judío̱ xi chji̱a̱ni na̱xi̱ńdá Antiokía̱ ko̱jo na̱xi̱ńdá Ikonio̱ xi indyiá'á xtaa̱ tsi̱'e̱ nga kje̱'e ts'én kats'énkjó, kós'e̱ ndi̱jo̱ akjaya Pabloo̱ kó nguije kis'ijii̱n nga je k'ien katsó, iskjifé nga ts'axié ngu̱i̱jin na̱xi̱ńdaá.
Tanga ngayeje xta̱ xi je s'ijii̱n Kjisoo̱ kamátikónié Pabloo̱, kó Pabloo̱ jastjíe̱n kó ti kijí nguiní ngu̱i̱jin na̱xi̱ńdaá, kó nga kamánguindyiojón kijí Pabloo̱ ko̱jo Bernabee̱ na̱xi̱ńdá Derbe̱.
Jaskan nguije íni̱jmi éntjatsi̱e̱e̱ Néná na̱xi̱ńdá Derbe̱ nínga kjín xta̱ kats'éns'ijin eén Néná, kijí nguiní na̱xi̱ńdá Listra̱, na̱xi̱ńdá Ikonio̱ ko̱jo na̱xi̱ńdá Antiokía̱,
kó ki̱a̱ katsjá nga'niuú xta̱ xi s'ijii̱n Kjisoo̱, kó 'niú tsíchji̱a̱jo tsi̱'e̱ nga sa̱'íns'ijin kó bo̱a̱ katsoó nga chjiénga tsie kjo̱a̱ni̱ma̱ ku̱i̱tjatió tsi̱'e̱ nga ku̱i̱tjás'i̱e̱n nínga botixómá Néná.
Kó Pabloo̱ ko̱jo Bernabee̱ xki̱ na̱ngo̱xi̱ katsjaá xá xta̱ xi xchá xi k'uíndotjoón na̱ngo̱xi̱i̱, kó nguije tsíchji̱a̱a̱ Néná ko̱jo nguije ja'a nga kats'én kjindiá, Ndi̱a̱ná kats'éngat'aa̱ kui xta̱ xi je kis'ijii̱n.
Pabloo̱ ko̱jo Bernabee̱ ja'a nangui Pisidia̱, ngaskande nga jachó nangui Panfilia̱,
kó nguije katsáyá eén Néná na̱xi̱ńdá Perje̱, kijí na̱xi̱ńdá Atalía̱,
ki̱a̱ kijíya ngo tjotso je tsi̱'e̱ nga jachó na̱xi̱ńdá Antiokía̱, na̱xi̱ńdá nínga kichjiá'átjeé Néná nga tsja̱á kjo̱a̱ndaa̱ tsi̱'e̱ xá xi je kats'én.
Kó nguije jachó na̱xi̱ńdá Antiokía̱, ítikó xta̱ na̱ngo̱xi̱i̱ kó íni̱jmi̱í ngayeje ni xi kats'én Néná ngu̱i̱ya tsja kui jaá, ko̱jo nga Néná xi kats'én nga xta̱ xi judío̱jiín je s'i̱jii̱n Kjisoo̱ nga.
Kó Pabloo̱ ko̱jo Bernabee̱ achichí tsie ts'andíyaá nga kis'iṉdojo̱ xta̱ xi je kis'ijii̱n Kjisoo̱.
Kui ni̱xtjin ján tjín xta̱ xi chji̱a̱ni nangui Judea̱ xi kijí na̱xi̱ńdá Antiokía̱ kó ki̱a̱ íts'i̱yanii̱ nga akóyaá ṉts'iee̱ nga kjo̱tjo'ájiín yojoo̱ tsi si̱'ánjiín sirkunsisioo̱n xikó kji'i kjo̱a̱xchá xí íjñá Moisee̱.
Pabloo̱ ko̱jo Bernabee̱ 'niú askjoyáni kui nii̱ ko̱jo kui jaá, kó tichaa̱n Pabloo̱ ko̱jo Bernabee̱ kis'indonda ko̱jo kje̱'e ngase xta̱ xi katse'éxaá tsi̱'e̱ nga kijí na̱xi̱ńdá Jerusale̱n nga kijík'índa kui kjo̱a̱a̱ ko̱jo já apostroo̱ ko̱jo xta̱ xi xchaá na̱ngo̱xi̱ xi chji̱a̱ni kui na̱xi̱ńdá ján.
Kó kui jaá, nguije kats'énkjíyindi̱ya xta̱ na̱ngo̱xi̱i̱ ja'a nangui Fenisia̱ ko̱jo nangui Samaria̱, kó katsáyaá kóts'en xta̱ xi judío̱jiín íjñámasien kjo̱a̱xcha̱á kós'e̱ kats'éns'ijin Néná, kó ngayeje ṉts'iee̱ achichí tsja kamaá nga tsint'ié kuí nii̱.
Kó nga jachó na̱xi̱ńdá Jerusale̱n, ki̱a̱ ndyi̱koyaa̱ xta̱ na̱ngo̱xi̱i̱ ko̱jo já apostroo̱ ko̱jo xta̱ xi xchaá, kó katsáyaá ngayeje ni xi kats'én Néná ngu̱i̱ya tsja kui jaá.
Tanga tjín xta̱ fariseo̱ xi je kis'ijii̱n eén Néná xi jastjíe̱n s'e̱ bi katsó:
–Chjiénga si̱'aa̱n sirkunsisioo̱n kui xta̱ xi je kis'ijii̱n eén Néná xi judío̱jiín, kó 'niú k'uijñáa̱ nga sa̱'ínkjatjosón kjo̱a̱kitii̱ Moisee̱.
Kó ítikó yojoo̱ já apostroo̱ ko̱jo xta̱ xi xchaá tsi̱'e̱ nga askjoyáni kui kjo̱a̱a̱.
Kó nguije tsie askjoyáni kui kjo̱a̱a̱, jastjíe̱n Peé, kó bi katsoó:
–Jún já ṉts'ie, jún je yajnú nga je tsienii̱ nga Néná ja'ájinna ngu̱i̱jii̱n jún tsi̱'e̱ nga xiyáa̱ éntjatsi̱e̱e̱ Néná xta̱ xi judío̱jiín tsi̱'e̱ nga s'i̱jii̱n.
Kó Néná xí be ini̱ma̱ná akó nga tjoó xtaa̱, nga̱t'a̱ katsjaá A̱sién Ni̱xtjii̱n Néná xikó ts'én katsjáná ñá,
kó Néná skjánjín tjíts'énná ñá ko̱jo kui jaá, nga̱t'a̱ ti je kats'éntsjie ini̱ma̱a̱ nguije kis'ijii̱n Néná nga.
Ngot'e̱ 'ne̱, ¿mí kjo̱a̱a̱ nga Néná ndyi̱chjat'ayákónjnú nga kjo̱a̱'niú ndyi̱ni'ánjnúu̱ kui xta̱ xi tsi̱'e̱ Néná nga ko̱a̱'anijín ngo ch'ia xi ngaskande ñá ko̱jo xta̱ tji̱e̱ xcháná kamájiín tsa'anijín?
Kó ngayeje xtaa̱ nga xió kis'iṉdo tji̱e̱nga tsint'ieé Bernabee̱ ko̱jo Pabloo̱ nga íni̱jmi kjo̱a̱a̱ ngayeje chi̱bo̱a̱ ko̱jo kjo̱a̱ndikón xí kats'én Néná ngu̱i̱ya tsja kui jaá ngu̱i̱jii̱n xta̱ xi judío̱jín.
Kó nguije xió kis'iṉdo kui jaá Sandiyaá bi katsó:
–Jún já ṉts'ie, nda'yámajnú'un:
Ximoo̱ íni̱jminá kó kats'én Néná nga tjón tjón nga kamáni̱ma̱a̱ xta̱ xi judío̱jiín, ko̱jo nga ja'ájin nga na̱xi̱ńdá xi tsi̱'e̱ Néná ku̱i̱chji̱a̱ni.
Kó kui nii̱, ti bo̱a̱ ti tsó xikó ts'én ít'a xo̱jo̱n já chji̱ni̱e̱'e̱én Néná nínga bi tsó:
Jaskan nguije kamá kui nii̱, kjoé'e̱ nguiñá an
kó kjoé'e̱ ts'endáya ngu̱i̱ndie ndikoón Ndabii̱ xi jatsoo̱n,
kó sa̱'indaya an xó xi je ixóndoó,
kó ti sa̱'inkjastjíe̱n nguiní an kui ndi'aa̱,
tsi̱'e̱ nga xta̱ xi ngasee̱ ko̱ngase Ndi̱a̱ná,
ko̱jo ngayeje xta̱ xi Israe̱ljín
xi je kamátsjie ngu̱i̱yaa̱ ja'énna,
bi tsó Ndi̱a̱ná xi bokó ngayeje kui nii̱ ndeskande ni̱xtjin xchá ján.
Kuíni nga an xi xian an nga ka̱majín si̱'anxtii̱ xta̱ xi Israe̱ljín xi je íjñámasien kjo̱a̱xcha̱á tsi̱'e̱ nga Néná je ko̱e̱je̱tji̱ngui,
ta ka̱ma ta ngo tsi xo̱jo̱n si̱'andáa̱ nínga k'uiyáa̱ tsi̱'e̱ nga ku̱i̱'íjñát'axiín yojoo̱ ngayeje ni xi ndándí xi chji̱a̱ni ngo a̱sie̱én ngo ne xi ts'énda xtaa̱, kó nga sa̱'ínkamajo̱jín xi tondo̱, ko̱jo nga skji̱ni̱e̱jín yojoo̱ cho̱ xi ni'ánxíndo nga ni'ánk'ién ko̱jo yojo xi ndyi̱a̱a̱ jín.
Nga̱t'a̱ ngaskande ni̱xtjin xchá ján, Moisee̱ índo xki̱ na̱xi̱ńdá xta̱ xi ku̱i̱'íni̱jmi nga sa̱'ínyá kjo̱a̱kitii̱ ngu̱i̱ya ndi'a nínga ndokjo̱a̱ eén Néná xki̱ ni̱xtjin ndikón.
Kós'e̱ nda kasasiee̱n já apostroo̱ ko̱jo xta̱ xi xchaá ko̱jo ngayeje xta̱ na̱ngo̱xi̱i̱, nga ja'ájin já xi chji̱a̱ni kui já xi̱'ii̱n xi katsanguiya na̱xi̱ńdá Antiokía̱ xi nijan kijíjo̱ Pabloo̱ ko̱jo Bernabee̱, Judaa̱ nda̱ xi ti Barsaba̱ 'mií nga, ko̱jo nda̱ xi 'mí Silaa̱ xi achichí kamáyandikón ngu̱i̱jii̱n já ṉts'iee̱,
kó kui jaá xi kananguiyajo̱ ngo xo̱jo̱n xi bi tsó:
“Ji̱n xi já apostro̱ ji̱n ko̱jo xta̱ xi xchá xi ṉts'ie majnú, tinde bo̱a̱ t'ínjnú já ṉts'ie xi xta̱ xi judío̱jín xi síndo na̱xi̱ńdá Antiokía̱, nangui Siria̱ ko̱jo nangui Silisia̱.
Je kanda'yájne̱ nga tjín xta̱ xi ti k'i̱e̱ jatjojinná, kui xi jmí kjo̱a̱ katse'éjiín, kó kui xi ndyi̱ts'enxtií ini̱ma̱jnú, nga katsanguiya nga si̱'ánjnú sirkunsisioo̱n ko̱jo nga si̱'ankjatjosónjnú kjo̱a̱kitii̱.
Nda tsakínjne̱, nga ik'índajne̱ nga kachje'éjinjne̱ já xi̱'in xi tjójne̱ kuíni nga kananguiyachonjne̱ jún Bernabee̱ ko̱jo Pabloo̱,
já xi je kitsjienkon yojoo̱ tangat'anii̱ ja'eén Ndi̱a̱ná Jesukristoo̱.
Kó kuíni nga ki̱a̱ kananguiyajne̱ Judaa̱ ko̱jo Silaa̱, kó kuí jaá xi kuí ma xi ku̱i̱chji̱a̱jojnú jún tsi̱'e̱ nga ko̱tso̱ya yejejnú ti kuii̱ ni xi'bi̱.
Nga̱t'a̱ je nda tsakiín A̱sién Ni̱xtjii̱n Néná ko̱jo ji̱n tsi̱'e̱ nga taxkiya si̱'ánjínjnú ngo ni, ta kuí tsi ni xi xikoó xi'bi̱:
Nga xi̱ni̱e̱jínjnú yojoo̱ cho̱ xi je kini'ánk'as'iee̱n ngo a̱sie̱én ngo ne xi ts'énda xtaa̱, ko̱jo nga xi̱ni̱e̱jínjnú jín ko̱jo yojoo̱ cho̱ xi kini'ánxíndo ko̱jo nga ka̱majín tondo̱ ka̱majnú. Tsi si̱'ankjatjosónjnú ngayeje kui nii̱, nda kji'i ni xi ndyi̱ni'ánjnú. Nda ngas'iejnú.”
Kó bo̱a̱ ts'én kui jaá nguije kats'énkixot'a xkjín, kijí na̱xi̱ńdá Antiokía̱ kó ítikó ngayeje xta̱ na̱ngo̱xi̱i̱ nga kats'énk'as'ien kui xo̱jo̱o̱n.
Kó nguije kats'ényá xta̱ na̱ngo̱xi̱i̱ kui xo̱jo̱o̱n, achichí tsja kamaá nga kui eén xi kats'éndajoo̱n.
Kó nga já chji̱ni̱e̱'e̱én Néná kamá Judaa̱ ko̱jo Silaa̱, kats'éndajoo̱n ko̱jo katsjá nga'niuú ṉts'iee̱ nga tsíchji̱a̱jo,
kó nguije ja'a kjín ni̱xtjin, kui ṉts'iee̱ xió kats'énkixot'a kui jaá nga kijí'oyá nguiní nangui nínga síndo xta̱ xi katsanguiya.
Kó Pabloo̱ ko̱jo Bernabee̱ ko̱jo kjín ngase xta̱ takó kis'iṉdo ra na̱xi̱ńdá Antiokía̱ nga akóyá ko̱jo nga íni̱jmi éntjatsi̱e̱e̱ Néná.
Nguije ja'a kjín ni̱xtjin, Pabloo̱ bi katsoó Bernabee̱:
–Tjianchóo̱n ingo ndi̱ya ngayeje ṉts'ié xi síndo ngayeje na̱xi̱ńdá nínga je ik'íni̱jmi eén Néná, tsi̱'e̱ nga xcha̱ kóts'en síndo.
Kó Bernabee̱ kamámejeén nga nijan kijíjo̱ Juaa̱, kui nda̱ xi ti Marko̱ ki'mií nga,
tanga Pabloo̱ kasasienjiín nga kjo̱jo, nga̱t'a̱ Markoo̱ nangui Panfilia̱ índomasien kó nguiti kamámejénjiín nga kats'én xá xi ki'mií.
Kó Pabloo̱ ko̱jo Bernabee̱ ndse̱je̱njín kamá kós'e̱ kja̱ xín kja̱ xín kijí nga ngo nga ngo, kó Bernabee̱ kijíjo̱ Markoo̱ nga kijíya ngo tjotso je tji̱ngu̱i̱ Chipre̱.
Tanga Pabloo̱ ja'ájin Silaa̱, kó jatjo kui ngu̱i̱ndiee̱ nguije já ṉts'iee̱ tsíchji̱a̱tjé nga kats'énk'as'ien ngu̱i̱ya tsja Néná,
kó kui jaá ja'a nangui Siria̱ ko̱jo nangui Silisia̱, nga katsjá nga'niuú xta̱ na̱ngo̱xi̱i̱.
Kó nga jachó Pabloo̱ nangui Derbe̱ ko̱jo Listra̱ ki̱a̱ kasakoo̱ ngo nda̱ xi s'ijii̱n Kjisoo̱ kui xi 'mí Timo̱, ndií ngo xta̱chjón xi judío̱ xi ti bo̱a̱ ti ts'én s'ijii̱n Kjisoo̱ nga, kó na̱'mii̱ nda̱ griego̱ boá,
kó já ṉts'ie xi chji̱a̱ni nangui Listra̱ ko̱jo nangui Ikonio̱ achichí nda tsíchji̱a̱ kjo̱a̱a̱ kui nda̱a̱.
Pabloo̱ kamámejeén kijíjo̱ Timoo̱, tanga nguindiee̱ nga kjo̱jo kats'eén sirkunsisioo̱n tsi̱'e̱ nga ch'ojín ka̱maa̱ xta̱ judío̱ xi síndo kui ngu̱i̱ndiee̱, nga̱t'a̱ ngayeje kui jaá be nga na̱'mii̱ Timoo̱ nda̱ griego̱ boá.
Kó xikó ts'én ndyi̱foa'a ngayeje na̱xi̱ńdá kats'énk'as'iee̱n kjo̱a̱botíxoma xi je ja̱ bo̱a̱ índajo̱ já apostroo̱ ko̱jo xta̱ xi xchaá na̱ngo̱xi̱i̱ xi chji̱a̱ni na̱xi̱ńdá Jerusale̱n nga sa̱'ínkjatjosón kui xtaa̱.
Kó bo̱a̱ ts'én kui xta̱ na̱ngo̱xi̱i̱ 'niú kis'ijin ngasee̱ Kjisoo̱, kó ndyiojón ndyiojón kamákjín ngase.
Kó nga ja'a nangui Frijia̱ ko̱jo Galasia̱, A̱sién Ni̱xtjii̱n Néná katsjandiéjiín nga tsíchji̱a̱ eén Néná nangui Asia̱,
kó nga jachó tsindioó nangui Misia̱ kamámejeén nga ko̱e̱je̱ nangui Bitinia̱, tanga A̱sién Ni̱xtjii̱n Néná katsjandiéjiín nga ki̱a̱ kijí.
Kó nga ja'a tiña nangui Misia̱, jatjajen nga jachó na̱xi̱ńdá Troa̱.
Kó nga jñoó Pabloo̱ akakoo̱ ngo ni, nínga kamábe ngo nda̱ xi chji̱a̱ni nangui Masedonia̱ xi sikón kixi̱ nga 'niú tsí'aá nga bi katsoó: “Titjé chií ji nangui Masedonia̱ kó tasíke̱jejne̱.”
Kó nguije akakoo̱ kui nii̱ Pabloo̱, tji̱e̱nmá ik'íjñandajne̱ yojojne̱ nga konguínjne̱ nangui Masedonia̱, nga̱t'a̱ je yajne̱ nga ja̱koxi̱ boá nga Néná ki̱a̱ ts'énchji̱a̱jne̱ tsi̱'e̱ nga k'uini̱jmi̱jne̱ éntjatsi̱e̱e̱ Néná kui ngu̱i̱ndiee̱.
Kó ki̱a̱ na̱xi̱ńdá Troa̱ kachjábéjne̱ ngo tjotso je xi tsanguinyájne̱ tsi̱'e̱ nga jáchó kixi̱ kixi̱jne̱ tji̱ngu̱i̱ Samotrasia̱, kó nga kamánguindyiojón jáchójne̱ na̱xi̱ńdá Neápoli̱,
kó tsanguínjne̱ xtji̱e̱e̱n Filipo̱, na̱xi̱ńdá 'niú xi tjón xi chji̱a̱ni nangui Masedonia̱, ko̱jo ngo kolonia̱ nínga síndo kjín xta̱ Roma̱ kó ki̱a̱ kixindyionjne̱ kjín ni̱xtjin.
Kó ngo ni̱xtjin ndikón jataxiejne̱ na̱xi̱ńdaá, nga tsanguínjne̱ t'a ndejeé', nínga kini'ánkjójne̱ nga ki̱a̱ tikón ngo ngu̱i̱ndie nínga ndokjo̱a̱a̱ Néná, kó ki̱a̱ kixindyionjne̱ kó ki̱a̱ kandokjo̱a̱jojne̱ eén Néná ínchjín xi kamátikó kui ngu̱i̱ndiee̱.
Kó ngo kui xta̱chjo̱ón xi 'mí na̱ Lidia̱, xi chji̱a̱ni na̱xi̱ńdá Tiatira̱ xi botiñá ṉjño nda ṉjño tsjakon xi a̱sién koán ndyi̱ya'a, kui xta̱chjo̱ón 'niú kamábendikón Néná kó tsint'ié eén, kó Ndi̱a̱ná kats'én'inda ini̱ma̱a̱ tsi̱'e̱ nga asiénnijoo̱n én xí tsíchji̱a̱ Pabloo̱.
Kó nga kastindá kui xta̱chjo̱ón ko̱jo xta̱ ngu̱i̱ya ndi'aa̱, jaskan 'niú tsí'ájne̱ nga bi katsó:
–Tsi jún xi bo̱a̱ 'míjnú nga ja̱koxi̱ nga an s'ijinna Ndi̱a̱ná, ndibá ni̱'ankja'yájnú ndi'ana.
Kó 'niú kats'énjne̱ nga ki̱a̱ ku̱i̱ndyionjne̱ ndi'aa̱.
Kó nga ndyi̱monguínjne̱ ndi̱ya nga ndyi̱monguín ndokjo̱a̱jne̱ Néná, ki̱a̱ kasakojne̱ ngo tsakjin xi ts'énxájo̱ ngo a̱sién ni̱xtjin xi kot'asoón xtaa̱, moso̱ kamá kui tsakji̱ín kó achichí to̱n kats'én ndi̱a̱a̱ nga askot'asón.
Kó kui tsakji̱ín tji̱e̱nmá kijítji̱nguijne̱ ji̱n ko̱jo Pabloo̱ kó askandáyá ma nga bi katsó:
–¡Kui jmi̱i̱, Néná xi tikón ndi'ak'ajmi ján ndyi̱ts'enxájo kó kuí xí ndyi̱tsáyajnú ndi̱ya xi k'o̱xié'ájnú!
Kui tsakji̱ín kjín ni̱xtjin nga ta soboá bo̱a̱ katsó, ngaskande nga nguiti kichikjo̱a̱jiín Pabloo̱ kó kamáxtií kós'e̱ bi katsoó kui a̱sién ni̱xtjin xindajín xi tikónjii̱n kui tsakji̱ín:
Kó ti kji'a jatjo kui a̱sién ni̱xtjii̱n.
Tanga ndi̱a̱a̱ kui tsakji̱ín kamábe nga nguiti sa̱'ínjín ngase to̱n tangat'aa̱ nga sa̱'ínxá kui tsakji̱ín, kó katsoboá Pabloo̱ ko̱jo Silaa̱, kós'e̱ kijíjo̱ nguindyi̱ko̱n jáxaá, ki̱a̱ nínga tikón ndi̱tsen ndo̱bo̱a̱xa̱á,
kó jachójo̱ nínga síndo ne ndo̱bo̱a̱xa̱á, s'e̱ bi katsó:
–Kui já judíoo̱ achichí ndyi̱ts'enxtí k'i̱e̱ na̱xi̱ńdáná,
kó ndyi̱bokoyá kjo̱a̱xcha̱á ni xi tsjandiéjín kjo̱a̱kitii̱ nga ka̱ma si̱'án, nga̱t'a̱ nga na̱xi̱ńdá Roma̱ ndokjo̱a̱ ñá.
Kó bo̱a̱ ts'én xta̱ na̱xi̱ńdaá kondra̱ kijií kui jaá, kó já ne ndo̱bo̱a̱xa̱á katsjá kjo̱a̱ tsi̱'e̱ nga kachja'áxiín ṉjño xi ndyi̱yajá s'e̱ akjaa̱ ń'niú,
kó nguije akja tsa̱nga̱ tsa̱ngaa̱, akja'ya ndo̱bo̱a̱ya, kó katse'eé kjo̱a̱ nda̱ xi konda ndo̱bo̱a̱ya̱á nga 'niú nda skondá,
kui nda̱ xi katse'eé kjo̱a̱a̱, katsanguis'ien kui jaá ngaskande ngu̱i̱ya 'niuú ndo̱bo̱a̱ya̱á, s'e̱ ikít'a se Pabloo̱ ko̱jo Silaa̱ jó yá yi'i.
Tanga mején ma ra masien ni̱xtji̱e̱n, tji̱e̱nga Pabloo̱ ko̱jo Silaa̱ ndyi̱chji̱a̱a̱ ko̱jo ndyi̱siee̱ só xi ndaa̱ Néná, kó tji̱e̱nga já xi nijan síndojo̱ ngu̱i̱ya ndo̱bo̱a̱ya̱á ndyi̱nt'ie,
ta niján ma kjindibá ngo kjo̱a̱ndikón 'niú xi ítsanieyá ngayeje xoó ndo̱bo̱a̱ya̱á, kó ti kji'a katjox'a ngayeje nga̱ntjo̱a̱a̱ ndo̱bo̱a̱ya̱á, kó ngayeje já xi ndyi̱a̱'niú ndo̱bo̱a̱ya̱á katjondó ń'niú ki̱cha̱ xi síndota'niúní.
Kó nga ja'áa nda̱jun xi ts'énkonda ndo̱bo̱a̱ya̱á, kamábe nga je tji̱e̱ntixa̱ nga̱ntjo̱a̱a̱ ndo̱bo̱a̱ya̱á, kó ts'axié ki̱cha̱ xi kjit'aa̱, kó ti kuii̱ tjíts'énk'ién yojoo̱ katsaki, nga̱t'a̱ kats'énkjó nga je ra jatjo chejé já xi síndo'niú ndo̱bo̱a̱ya̱á.
Tanga Pabloo̱ 'niú tsíchji̱a̱ nga bi katsó:
–¡Ngata̱ jmí ni ni'ínjíi̱n yojóo, nga̱t'a̱ k'i̱e̱ tindyionyejejne̱!
Kós'e̱ kui nda̱juu̱n ndo̱bo̱a̱ya̱á tsí'á ngo ndi'í xi kats'éntsijee̱n, s'e̱ ts'as'ien manga manga ngu̱i̱ya ndo̱bo̱a̱ya̱á, kó kjifotsié ma nga ts'éntsakjónní, s'e̱ asién tikoó kje̱n nínga síndo Pabloo̱ ko̱jo Silaa̱,
kó ts'axié nga jó kui jaá ndo̱bo̱a̱ya̱á kós'e̱ bi katsó nga asíyaá:
–Jún bo̱a̱ já, ¿mí xi sa̱'in an tsi̱'e̱ nga kjo̱tjo'a an?
Kó kui jaá bi katsó:
–Ti'ins'ijin ji Ndi̱a̱ná Jesukristoo̱, kó kjo̱tjo'a ji ko̱jo xta̱ ngu̱i̱ya ndi'áa̱.
Kó kandokjo̱a̱jo eén Néná kui nda̱ xi konda ndo̱bo̱a̱ya̱á ko̱jo ngayeje xta̱ xi síndo ndi'aa̱.
Kó kui nda̱a̱, ti kuii̱ chi̱bo̱a̱a̱ ni̱xtji̱e̱e̱n aniéjón nínga oo̱n Pabloo̱ ko̱jo Silaa̱, kós'e̱ kui ko̱jo ngayeje xta̱ ngu̱i̱ya ndi'aa̱ kastindá.
S'e̱ jaskan kijíjo̱ ndi'aa̱ kós'e̱ katsjaá ni chinie, kó kui nda̱juu̱n ko̱jo xta̱ ngu̱i̱ya ndi'aa̱ achichí tsja kamaá nguije kis'ijii̱n Néná.
Nga kamánguindyiojón nga tajñó ngasee̱, já ne ndo̱bo̱a̱xa̱á katsanguiya jajún xi ko̱e̱je̱tsáyaá nda̱jun xi konda ndo̱bo̱a̱ya̱á tsi̱'e̱ nga k'o̱xié Pabloo̱ ko̱jo Silaa̱.
Kó nda̱jun xi konda ndo̱bo̱a̱ya̱á bi katsoó Pabloo̱:
–Já ne ndo̱bo̱a̱xa̱á je katsjána kjo̱a̱ nga k'oxiéjnú'un, kó je ka̱ma xió konguínjnú.
Tanga Pabloo̱ bi katsoó jajuún:
–Ji̱n xi já Roma̱ ji̱n, ik'iéjne̱ ko̱jo akjajne̱ nguindyi̱ko̱n xta̱ na̱xi̱ńdaá ngu̱i̱ndiee̱ nga k'uiyájne̱ mí jé xi kini'ánjne̱, kós'e̱ kananguis'ienjne̱ ndo̱bo̱a̱ya, ¿a kó ngot'e̱ 'ne̱ mejeén já ne ndo̱bo̱a̱xa̱á nga k'o̱xié'májne̱? ¡Tanga jmí! Kui ngatjandiba k'axié soboájne̱.
Kó jajuún kijíts'enkint'ié já ne ndo̱bo̱a̱xa̱á kui nii̱, kós'e̱ achichí katsakjónní nguije tsint'ié nga na̱xi̱ńdá Roma̱ chji̱a̱ni kui jaá.
S'e̱ já ne ndo̱bo̱a̱xa̱á ts'axié ndo̱bo̱a̱ya̱á kui jaá kó 'niú tsí'áa̱ tsi̱'e̱ nga kjo̱tjo ngu̱i̱jii̱n na̱xi̱ńdaá.
Kó nguije jatjo ndo̱bo̱a̱ya Pabloo̱ ko̱jo Silaa̱ kijí ndi'aa̱ kui xta̱chjo̱ón xi 'mí na̱ Lidiaa̱, kós'e̱ nguije kamábe já ṉts'iee̱ katsjá nga'niuú, s'e̱ jatjo kui ngu̱i̱ndiee̱.
Kó Pabloo̱ xikó ts'én ngaá, nga xki̱ ni̱xtjin ndikón fí ndi'a nínga ndokjo̱a̱ eén Néná, ján ni̱xtjin ndikón kijí síkijí nínga askjotíjo̱ xta̱ judíoo̱ xikó tsó xo̱jo̱n eén Néná,
nínga katsáyaá kui xtaa̱ nga Kristoo̱ chjiénga takó ko̱ya, kós'e̱ kjo̱a̱'á'yá nguinií ngu̱i̱jii̱n xta̱ xi jesoón, kó bi katsoó:
–Ti kuíni Kjiso̱ xi ts'én'bini̱jmijnú'un xi Kristoo̱.
Kó tjín xta̱ judío̱ xi kis'ijii̱n kó nijan kamájo̱ Pabloo̱ ko̱jo Silaa̱, kó ti bo̱a̱ ti ts'én kjín xta̱ griego̱ xi kamábendikón Néná ko̱jo achichí ínchjín xi 'niú ya kui ngu̱i̱ndiee̱.
Tanga tangat'anii̱ kui ni xi kamaá nga xta̱ judío̱ xi s'ijinjiín Néná achichí kamáchi̱ni̱, kó ítikó já xi ch'okon máa̱ yojoo̱ xi taxá 'bítso̱maya ndi̱yatié tsi̱'e̱ nga kis'ie kjo̱a̱se ko̱jo kjo̱a̱ch'o kji'i na̱xi̱ńdaá, kó kui jaá ts'as'iennié ndi'aa̱ nda̱ xi 'mí Jasoo̱n nga tsangase Pabloo̱ ko̱jo Silaa̱, tsi̱'e̱ nga k'o̱xié ko̱jo sa̱'ínk'as'iee̱n xta̱ na̱xi̱ńdaá,
tanga nga kasakojiín Pabloo̱ ko̱jo Silaa̱ kui ngu̱i̱ya ndi'aa̱, ta kuí nda̱ xi 'mí Jasoo̱n ko̱jo ngui chiboa já ṉts'ie xi iskjifé iskjíṉña nga kijíjo̱ nguindyi̱ko̱n xta̱xá xi chji̱a̱ni kui na̱xi̱ńdaá, kó bi katsó kui jaá nga askandáyá:
–¡Kuí já bí xi ndyits'enkjátsón ngayeje són nga̱sondiee̱, kó ti je je'e k'i̱e̱e̱ nga,
kó kui nda̱ xi 'mí Jasoo̱n katsjandieé nga kats'énk'as'ien ndi'aa̱! ¡Ngayeje kui jaá nga ndyi̱foa'atjé kjo̱a̱botíxomaa̱ nda̱ xtitjón xi 'mí Sesaa̱, nga̱t'a̱ bo̱a̱ ndyi̱tsó nga ndyi̱chji̱a̱, nga tikón xó ingo nda̱ re xi 'mí Kjiso̱!
Kó nga tsint'ié kuí nii̱ xta̱ na̱xi̱ńdaá ko̱jo jáxaá 'niú ngase kamákjaán,
tanga nda̱ xi 'mí Jasoo̱n ko̱jo já xí ngasee̱ ngo to̱n íchjí xi íjñangui yojoo̱, kós'e̱ kini'ánkjíndé.
Kó ti kji'a, nguije kamájñoó, já ṉts'ie xi síndo kui na̱xi̱ńdaá kats'énkjí Pabloo̱ ko̱jo Silaa̱ ki̱a̱ na̱xi̱ńdá Berea̱, kó nguije jachó kui jaá kijí ki̱a̱ ndi'a nínga chji̱a̱ eén Néná xta̱ judíoo̱,
kó kui xta̱ judíoo̱ nda ngase xta̱ ta bo̱a̱jínnii̱ xi síndo na̱xi̱ńdá Tesalónika̱, nga̱t'a̱ achichí tsja kamaá nga tsint'ieé eén Néná, kó ndyiojón ndyiojón iskjít'oyá xo̱jo̱n eén Néná kui já judíoo̱ ta tsi̱'e̱ nga sku̱i̱e̱ tsi kjeén nga ja̱koxi̱ én xi tjí'míyaá.
Kó bo̱a̱ ts'én achichí kjín ma kui xtaa̱ xi kis'ijii̱n, kó ti bo̱a̱ ti ts'én kjín ma xta̱ griego̱ xi bo̱a̱ ti ts'én kis'ijii̱n nga, xi ínchjín ko̱jo xi xi̱'in xi 'niú ya kui na̱xi̱ńdaá.
Tanga nguije kamábe xta̱ judío̱ xi chji̱a̱ni na̱xi̱ńdá Tesalónika̱ nga Pabloo̱ ko̱jo ki̱a̱ íni̱jmi eén Néná na̱xi̱ńdá Berea̱, kijí kui nangui ján kó ti bo̱a̱ ti ts'én kats'énse ko̱jo indyiátsabeé xta̱ kjiín.
Kuíni nga já ṉts'ie xi chji̱a̱ni kui ngu̱i̱ndiee̱ tji̱e̱nmá katsáyaá Pabloo̱ tsi̱'e̱ nga tsá ko̱e̱je̱ nínga tikónt'a ndáchíkoón, tji̱e̱nga Silaa̱ ko̱jo Timoo̱ takó kis'iṉdo na̱xi̱ńdá Berea̱.
Kó kui xta̱ xi nijan tso'bájo̱ Pabloo̱ kijíjo̱ ngaskande na̱xi̱ńdá Atena̱, tanga Pabloo̱ katsjaá kjo̱a̱ kui jaá nga ko̱e̱je̱'oyá nguiní na̱xi̱ńdá Berea̱ kó nga ko̱tso̱yaa̱ Silaa̱ ko̱jo Timoo̱ nga tsá ko̱e̱je̱ na̱xi̱ńdá Atena̱.
Tji̱e̱nga Pabloo̱ ts'énkoyaa̱ Silaa̱ ko̱jo Timoo̱ ki̱a̱ na̱xi̱ńdá Atena̱, Pabloo̱ achichí kamáxtií nga̱t'a̱ kui xta̱ na̱xi̱ńdaá achichí a̱sie̱én ngo ne xi ts'énda xtaa̱ kats'éndikón.
Kó kuíni nga askjotíjo̱ já judíoo̱ ko̱jo kje̱'e xta̱ xi bendikón Néná ki̱a̱ ndi'a nínga ndokjo̱a̱ eén Néná, kó bo̱a̱ ts'én ndyiojón ndyiojón fotí ki̱a̱ ndi̱tsen nínga matikó xta̱ na̱xi̱ńdaá.
Kó tjín xta̱ xi kjínkón xi 'mí filósofo̱ xi iskjít'oyá ni xi akóyá já xi 'mí Epikúreo̱, ko̱jo xi iskjít'oyá ni xi akóyá já xi 'mí estoiko̱ xi íts'i̱yanii̱ nga askjotíjo̱ Pabloo̱, kó tjín xi bi katsó:
–¿Mí ni xi ts'énchji̱a̱ kui nda̱ xi tá se chji̱a̱a̱?
Kó kje̱'e xi bi katsó:
–Ma raá tsi kui nda̱a̱ xi ts'én'bini̱jmi kjo̱a̱a̱ Ne xi tja̱tsi̱e̱.
Kui nii̱ xi katsó kui jaá nga̱t'a̱ nga Pabloo̱ íni̱jmi éntjatsi̱e̱e̱ Kjisoo̱ ko̱jo kjo̱a̱a̱ nga ja'á'yá nguinií.
Kó tsanguínjo̱ Pabloo̱ nínga síndo jáxá xi 'niú nk'a xaá xi botixómaá na̱xi̱ńdá Atena̱, kó bi ts'én asíyá kui jaá:
–¿A ka̱ma xcha̱jne̱ mí ni tja̱tsi̱e̱ xi kjoé'e̱kakoyéjne̱?
Nga̱t'a̱ ni tja̱tsi̱e̱ ko̱jo ni xi makjínjínjne̱ xi tindokjo̱e̱jejne̱ kó mejénjne̱ xcha̱jne̱ mí ni xi tsó kui nii̱.
Nga̱t'a̱ ngayeje xta̱ xi chji̱a̱ni na̱xi̱ńdá Atena̱ ko̱jo xta̱ xi ki̱a̱jín chji̱a̱ni, xi kis'iṉdo kui ngu̱i̱ndiee̱, ta soboá ni tja̱tsi̱e̱ xi s'e̱ kjima xi kamámejeén tsint'ié.
Kó Pabloo̱ tji̱e̱nmá jastjíe̱n ngu̱i̱jii̱n xta̱xá xi chji̱a̱ni na̱xi̱ńdá Atena̱, kó bi katsoó:
–Jún bo̱a̱ já xi chji̱a̱ni Atena̱, je kamákjínna nga jún kjén nga ta yandíkónjnú ne xi síndojnú.
Kui Ne xi kats'énda nga̱sondiee̱ ko̱jo ngayeje ni xi tjiín, kui xi Ndi̱a̱a̱ ndi'ak'ajmii̱ ko̱jo t'ananguii̱, ki̱a̱jín tikón ngu̱i̱ya ndi'a na̱ngo̱xi̱ xi kats'énda xtaa̱,
ti nde tsja xtaa̱ chjiénjiín nga sa̱'ínseén, xikoó tsi ngo ni chjieén, nga̱t'a̱ kuí xí Néná xi tsjáná ngayeje kjo̱a̱mindyion ko̱jo tjo̱ xi ndyi̱jnájén, ko̱jo ngayeje nii̱.
Kó ta ngo xta̱ xi ngo jín ngo yojo kats'énkjínni ngayeje xta̱ na̱xi̱ńdaá, tsi̱'e̱ nga k'uíndo ngayeje són t'ananguii̱, kó bo̱a̱ ts'én katsjaá chi̱bo̱a̱ mí ni̱xtjin kó ñá ngu̱i̱ndie nínga k'uíndo,
tsi̱'e̱ nga ko̱ngase Néná, kó tsi ta'a sa̱'ínjo̱ nga sa̱ko̱ó, nda tsi nga ja̱koxi̱ nde kjinjín tikónná Néná nga ngo nga ngo ñá.
Nga̱t'a̱ tangat'anií Néná nga tindyión, ko̱jo nga ndyi̱ni'ántíyá, ko̱jo xikó katsó xta̱ chji̱ni̱e̱jnú xi kats'éndaya eén nga bi katsó: “Ñá boá xi xta̱ tji̱e̱e̱ Néná.”
Kó ja̱ kuíni tsi xta̱ tji̱e̱e̱ Néná ñá, ka̱majín bo̱a̱ ts'én si̱'ankjó nga Néná xikoó tsi ngo a̱sién xi to̱nsinié, xi to̱ntiboa, ko̱jo tsi ndi̱jo̱ xi xta̱ kats'énda xikó ts'én makjiín.
Kuíni nga Néná kats'énjetakoón kje̱'e ni̱xtjin ngayeje kjo̱a̱jñótokoó xtaa̱, tanga ngot'e̱ 'ne̱ tajñá ngu̱i̱ndiení ts'énbotixómáná tsi̱'e̱ nga si̱'ank'oyá yojoná kó xcha̱ndíkón kui,
nga̱t'a̱ nga Néná je ja'ájin ngo ni̱xtjin nga kixi̱ ts'én ko̱tíjeé xtaa̱ kui nga̱sondiee̱, kó je ja'ájin ngo nda̱ xi sa̱'ín kui nii̱, kó je íjñá chi̱bo̱a̱ná ngayeje ñá, kji'a nga kats'énkja'á'yaá ngu̱i̱jii̱n xta̱ xi je jesoón.
Kó nga tsint'ié kui xtaa̱ nga foa'á'yaá xta̱ xi fesoón, tjín xi tsajnókie Pabloo̱, kó kje̱'e xi bi katsó:
–Tasá kje̱'e ni̱xtjin ko̱nda'yá nguiní ji̱n kjo̱a̱a̱ ni xi t'íse.
Kó bo̱a̱ ts'én Pabloo̱ ja'ajin masien masiee̱n kui jaá.
Tanga tjín xi kis'ijii̱n kó kijítji̱nguii̱, ngu̱i̱jii̱n kui jaá ki̱a̱ tso'bájo̱ kui nda̱ xi 'mí Nisioo̱ ngo nda̱ xi ti tjiín xá na̱xi̱ńdá Atena̱, ko̱jo ngo xta̱chjón xi 'mí na̱ Dámari̱ ko̱jo kjín ngase xta̱.
Jaskan nguije kamá kui nii̱, Pabloo̱ jatjo na̱xi̱ńdá Atena̱ s'e̱ kijí na̱xi̱ńdá Korinto̱.
Kó ki̱a̱ kasakoo̱ ngo nda̱ judío̱ xi 'mí Akila̱, xi chji̱a̱ni nangui Ponto̱, ngu̱i̱chí ngu̱i̱ndie ni̱xtjin, Akilaa̱ ko̱jo chjo̱ón xi 'mí na̱ Prisilaa̱ nangui Italia̱ kjindibáni, nínga jatjo, nga̱t'a̱ nda̱ xi atíxomaa̱ Roma̱ xi 'mí Klaudioo̱ katsjá kjo̱a̱ nga ka'naxié ngayeje xta̱ judío̱ xi síndo na̱xi̱ńdá Roma̱, kó Pabloo̱ kijíkoón kui xtaa̱,
kó nga ti kuíni xá kats'én kui jaá, nga kats'énda ndi'aṉjño ndichjon, ki̱a̱ kis'ijñajo̱ tsi̱'e̱ nga nijan kats'énxájo̱ kui jaá.
Kó xki̱ ni̱xtjin ndikón Pabloo̱ fí ki̱a̱ ngu̱i̱ya ndi'a nínga ndokjo̱a̱ eén Néná, nínga tsíchji̱a̱jo ko̱jo kats'én'indakon tsi̱'e̱ nga s'i̱jii̱n eén Néná xta̱ xi judío̱ ko̱jo xi griego̱.
Kó nga jachó Silaa̱ ko̱jo Timoo̱ nga kjindibáni nangui Masedonia̱, Pabloo̱ ta kui xá kats'én nga íni̱jmi eén Néná ko̱jo nga akoó xta̱ judíoo̱ nga ja̱koxi̱ nga Kjisoo̱ boá xi Kristoo̱.
Tanga kui xtaa̱ ta kje̱'e ts'én kats'énkjó, kós'e̱ ch'o katsó, s'e̱ Pabloo̱ ítsanie xa̱a̱ ṉjñoo̱ nga akó nga ch'o kamaá ni xi ki'mií, kó bi katsoó:
–Ti júnní ndyi̱mindyijnúu̱ jé yojojnú nga xcha̱jajnú, ánjín kónna ni xi ka̱majnú, nga̱t'a̱ tsjie an, ngot'e̱ 'ne̱ tasá xta̱ xi judío̱jín xi kjuinkóo̱n.
Kó jatjo Pabloo̱ ki̱a̱ ndi'a nínga ndokjo̱a̱ eén Néná, kós'e̱ kijí ndi'aa̱ ngo nda̱ xi 'mí Tisio Justo̱, xi achichí kamábendikón Néná, xi tikón tiña t'a ndi'a nínga ndokjo̱a̱ eén Néná.
Kó kui nda̱ xi 'mí Krispoo̱, xi nguito̱ko̱o̱ ndi'a nínga ndokjo̱a̱ eén Néná, ko̱jo xta̱ ngu̱i̱ya ndi'aa̱ kis'ijii̱n Ndi̱a̱ná, kó ti bo̱a̱ ti ts'én kjín ma xta̱ xi chji̱a̱ni na̱xi̱ńdá Korinto̱ xi nguije tsint'ieé Pabloo̱ kis'ijii̱n kós'e̱ kastindá.
Kó ngo ni̱xtji̱e̱n, Ndi̱a̱ná bi katsoó Pabloo̱ nga akoó ngo ni:
–Ngata̱ ndakinjín ma ji, takó ndokjoé ra ji énna kó ngata̱ fokjejín ndso̱'boe,
nga̱t'a̱ an tso'bájoo̱ kó jmíjín xi kó sa̱'ínjoo̱, nga̱t'a̱ achichí je kjín ma xta̱ xi je tsa'a̱n xi síndo kui na̱xi̱ńdaá.
Kó bo̱a̱ ts'én Pabloo̱ ngo nó ko̱jo jun sá kamaá nga kis'ijña na̱xi̱ńdá Korinto̱, nga akóyaá kui xtaa̱ eén Néná.
Tanga kui ni̱xtjin ján nga kamá xtitjoón nangui Akaya̱ nda̱ xi 'mí Galioo̱n, xta̱ judíoo̱ kamátikó xtín nga kijií kondra̱ Pabloo̱, kós'e̱ kijíjo̱ ngu̱i̱ndie nínga botíjeé,
kó bi katsoó nda̱ xtitjoón:
–Kui nda̱a̱ ta kui xá tso'bání nga tjíts'én indakon xtaa̱ tsi̱'e̱ nga sku̱i̱e̱ndíkón Néná, tanga jmí tsi xikó tjítsó kjo̱a̱kitii̱.
Ta s'e̱ tsi ku̱i̱chji̱a̱ Pabloo̱ katsaki nga tji̱e̱nmá kui nda̱ xi 'mí Galioo̱n bi katsoó xta̱ judíoo̱:
tanga tsi ta kjo̱a̱a̱ nga ta én tsi, ko̱jo kjo̱a̱a̱ ja'én, ko̱jo tsi kjo̱a̱a̱ kjo̱a̱kiti tsa̱jún, tasá ti juún ti'andajin so̱bo̱a̱jnú, nga̱t'a̱ mejénjínna nga an skongajin an kjo̱a̱a̱ kui nii̱.
Kó xtitjoón tsangatji̱nguii̱ kui xtaa̱ ki̱a̱ ngu̱i̱ndie nínga botíjeé.
Kós'e̱ katsoboá xtín kui xta̱ judíoo̱ nda̱ xi 'mí Sóstenee̱, nguito̱ko̱o̱ ndi'a nínga ndokjo̱a̱ eén Néná, s'e̱ ik'ieé ki̱a̱ kje̱n ngu̱i̱ndie nínga ni'ánjeé, tanga nda̱ xtitjón xi 'mí Galioo̱n nde nguiti ki̱a̱jín kats'énseén kui nii̱.
Kó achichí kjín ni̱xtjin kamá ngasee̱ Pabloo̱ nga kis'ijña na̱xi̱ńdá Korinto̱. S'e̱ jaskan nguije kats'énkixot'a já ṉts'iee̱, nijan kijíjo̱ na̱ Prisilaa̱ ko̱jo Akilaa̱ nga kijíya ngo tjotso je nga kijí nangui Siria̱, kó ki̱a̱ na̱xi̱ńdá Senkrea̱ nga tikón ngase Pabloo̱, nguindiee̱ nga ko̱e̱je̱, íjón taka takaa̱ to̱ko̱, tsi̱'e̱ nga kats'énkjatjosón ngo ni xi je tsíchji̱a̱tjón nga sa̱'ín.
Kó nguije jachó na̱xi̱ńdá Éfeso̱, Pabloo̱ ki̱a̱ índo na̱ Prisilaa̱ ko̱jo Akilaa̱, s'e̱ kijí ndi'a nínga ndokjo̱a̱ eén Néná nínga askjotíjo̱ xta̱ judío̱ xi ki̱a̱ kamátikó kui ngu̱i̱ndiee̱.
Kó kui xtaa̱ 'niú tsí'aá Pabloo̱ tsi̱'e̱ nga kjín ngase ni̱xtjin ka̱maa̱ nga nijan k'uíndojo̱, tanga kamájo̱'ójiín,
tasá kats'énkixot'a kui jaá, kós'e̱ bi katsó ngasee̱:
–Tsi ta'a Néná xi bo̱a̱ tsó, kjoé'e̱katsijén nguiníjnú'un ingo ndi̱ya.
S'e̱ jatjoni na̱xi̱ńdá Éfeso̱ Pabloo̱ nga kijíya ngo tjotso je,
kó nguije jachó na̱xi̱ńdá Sesarea̱, kijí na̱xi̱ńdá Jerusale̱n nínga kijí ts'en tínde xta̱ na̱ngo̱xi̱i̱, s'e̱ jaskan kijí xtji̱e̱e̱n na̱xi̱ńdá Antiokía̱.
Kó nguije ja'a ni̱xtjin, Pabloo̱ kijí kó kistso'bá nguiní ingo ndi̱ya nga ngo nga ngo ngu̱i̱ndie xi chji̱a̱ni nangui Galasia̱ ko̱jo Frijia̱, nínga katsjá nga'niuú ngayeje xta̱ xi tsi̱'e̱ Néná.
Kui ni̱xtjin ján jachó na̱xi̱ńdá Éfeso̱ ngo nda̱ judío̱ xi 'mí Apolo̱ xi chji̱a̱ni na̱xi̱ńdá Alejandría̱, ngo nda̱ kjínkón xi tanisién 'niú kamábe xo̱jo̱n eén Néná.
Kuí nda̱a̱ xi akakoyaá kjo̱a̱a̱ ndi̱ya̱á Ndi̱a̱ná Kjisoo̱, kó kis'iee̱ ngo a̱sién ni̱xtjin xi achichí tsjats'én tsíchji̱a̱ nga nda akóyá cha̱n cha̱n kjo̱a̱a̱ Ndi̱a̱a̱, nda tsi ta kuí tsi kjo̱a̱botíndaá Juaa̱ xi kamábe,
kó kui nda̱a̱ jmíjín xi katsakjónní nga tsíchji̱a̱ ki̱a̱ ndi'a nínga ndokjo̱a̱ eén Néná, tanga nga tsint'ieé na̱ Prisilaa̱ ko̱jo Akilaa̱, kijíjo̱ t'axín kós'e̱ katsáyá nda ndaa̱ kjo̱a̱a̱ ndi̱ya̱á Néná.
Kó kui nda̱a̱ kamámejeén ja'a nangui Akaya̱, kó já ṉts'iee̱ katsjaá nga'niú kó kats'éndaa̱ ngo xo̱jo̱n xta̱ xi s'ijii̱n Kjisoo̱ xi síndo kui nangui ján, tsi̱'e̱ nga nda ts'én sa̱'ínseén Apoloo̱, nguije jachó nangui Akaya̱ 'niú asíko̱jo ngayeje xtaa̱ kui xi tangat'anii̱ kjo̱a̱ndaa̱ Néná nga je kis'ijii̱n.
Apoloo̱ 'niú tsíchji̱a̱jo já judíoo̱ xi kis'ijinjiín Kjisoo̱ kó ki̱a̱ iskjíbénií xo̱jo̱n eén Néná nga akoó nga ja̱koxi̱ nga Kjisoo̱ xi Kristoo̱.
Kó tji̱e̱nga nga nda̱ xi 'mí Apoloo̱ kis'ijña na̱xi̱ńdá Korinto̱, Pabloo̱ ja'ajin na̱xii̱ s'e̱ jachó nguiní ngaskande na̱xi̱ńdá Éfeso̱, nínga kasakoo̱ kjín xta̱ xi je s'ijii̱n Kjisoo̱,
xi bi katsoó nga asíyaá:
–¿A kis'ijñajinjnú jún A̱sién Ni̱xtjii̱n Néná kji'a nguije kis'ijinjnú eén Néná?
Kó kui xtaa̱ bi katsó:
–Nde kji̱e̱ chií nda'yájne̱ kjo̱a̱a̱ A̱sién Ni̱xtjii̱n Néná.
Kós'e̱ Pabloo̱ bi katsó:
–¿Kó mí kjo̱a̱botíndá xi katse'éjnú?
Kó bi katsó kui xtaa̱:
–Kjo̱a̱a̱ xikó ts'én atíndá Juaa̱ boá.
S'e̱ bi katsoó Pabloo̱:
–Jo̱o̱n, Juaa̱ atíndá ngayeje xta̱ xi kats'énk'oyá yojoo̱, kó katsáyaá kui xtaa̱ nga sa̱'íns'ijin xi jaskan kji̱ndi̱bákoón kui, kó kuí Kjisoo̱ xi'ba̱.
Kó nguije tsint'ié kui nii̱, tji̱e̱nmá kastindá yejeni ja'eén Ndi̱a̱ná Kjisoo̱.
Kó nguije Pabloo̱ íjñasoón tsja, ti bo̱a̱ ti ts'én kjindibánié A̱sién Ni̱xtjii̱n Néná, kós'e̱ tsíchji̱a̱ tji̱'ni̱u̱ én xi makjínjínná, kó tsíchji̱a̱ xikoó chji̱ni̱e̱'e̱én Néná.
Kó Pabloo̱ ján sá kamaá nga kijí ki̱a̱ ndi'a nínga ndokjo̱a̱ eén Néná, nínga jmí ndikón kis'iejiín nga tsíchji̱a̱ eén Néná, kó tsíchji̱a̱jo ko̱jo kats'én'indakon ngayeje xtaa̱ kjo̱a̱a̱ xikó ts'én botixómá Néná.
Tanga tjín xta̱ xi tangat'anii̱ kjo̱a̱kitikjo̱a̱a̱ nga kis'ijinjiín én xi kandokjo̱a̱jo, kó ch'o ts'én tsíchji̱a̱ nguindyi̱ko̱n xtaa̱ kjo̱a̱a̱ ndi̱ya tja̱tsi̱e̱e̱, tanga Pabloo̱ ts'axié t'axín yojoo̱ kó kijíjo̱ ngayeje xta̱ na̱ngo̱xi̱i̱ ki̱a̱ na̱xko̱ya̱á kui nda̱ xi 'mí Tiranoo̱, nínga ndyiojón ndyiojón akóyá kui eén.
Kó jó nó kamaá nga ta kui xá kats'én, kó kuíni nga bo̱a̱ ts'én ngayeje xta̱ xi síndo nangui Asia̱ xi judío̱ ko̱jo xi griego̱ tsint'ié eén Ndi̱a̱ná Kjisoo̱.
Kó Néná achichí kjo̱a̱ndikón kats'én ngu̱i̱ya tsja Pabloo̱,
ngaskande poñoo̱ ko̱jo ṉjño xi kats'énkjién Pabloo̱ tsanguínjoo̱ ngayeje xta̱ xi oo̱n, kó kamándaya ngayeje chi'in xi koo̱n, kó bo̱a̱ ti ts'én a̱sién ni̱xtjin xi ndajín xi kis'iṉdojii̱n yojoo̱ xtaa̱ jatjo.
Tanga tjín xta̱ judío̱ xi kis'iṉtso̱maya ndi̱yatié ján xi ts'axié a̱sién ni̱xtjin xi ndajín xi tjíjii̱n ngu̱i̱jin yojoo̱ xtaa̱, kó kamámejeén kats'énkjién ja'eén Ndi̱a̱ Kjisoo̱, kó bi katsoó kui a̱sién ni̱xtjii̱n:
–¡Ja'eén Ndi̱a̱ná Kjisoo̱ xi íni̱jmi Pabloo̱, an xí ts'énchji̱a̱jojnú'un nga tji̱taxi̱e̱jinjnú ngu̱i̱jin yojoo̱ xtaa̱!
Kui nii̱ xi kats'én nga yito ndií ngo nda̱ judío̱ xi 'mí Eseba̱, kui xi nguito̱ko̱o̱ chiná'mi kamá ma ra.
Tanga kui a̱sién ni̱xtjin xi ndajiín bi katsoó nga tsíchji̱a̱:
–Be an Kjisoo̱, kó ti be an 'yání Pabloo̱, tanga jún, ¿'yání jún?
Kó kui nda̱ xi tjíjii̱n ngu̱i̱jin yojoo̱ kui a̱sién ni̱xtjin xi ndajiín kjíts'uieé kui jaá, kó nga tanisién tsie nga'niú tjiín, kats'eén kui jaá, 'niú askjanjo̱ kós'e̱ kui jaá tsanga kji'ixtí nguije kini'án'oón.
Kó ngayeje xta̱ xi síndo na̱xi̱ńdá Éfeso̱ xi judío̱ ko̱jo xi griego̱, nguije tsint'ié kui nii̱, achichí katsakjónní, kó bo̱a̱ ts'én 'niú kamáya ngase ja'eén Ndi̱a̱ Kjisoo̱.
Kó achichí kjín ma xta̱ xi je kis'ijii̱n eén Néná xi katsáyá nguindyi̱ko̱n na̱xi̱ńdaá ngayeje ni xi ndajín kji'i xi kats'én ngas'e̱.
Kó ti bo̱a̱ ti ts'én kjín ma xta̱ xi iskjít'oyá kjo̱a̱tji'e xi jachójo̱ xo̱jo̱n xi kats'énkjién kó nguindyi̱ko̱n xta̱ na̱xi̱ńdaá ítí ngayeje kui xo̱jo̱o̱n. Nga kichisoón kótjín to̱n tjínnií kui xo̱jo̱o̱n, tjín raá tsi ta ichítié mi̱ to̱ntiboa.
Kó bo̱a̱ ts'én eén Néná sa kjimatsie sa kjimatsie ngase, kó kjimaya nga'niuú.
Kó nguije jatjosón kui nii̱, Pabloo̱ kamámejeén kijí na̱xi̱ńdá Jerusale̱n nga ja'a nangui Masedonia̱ ko̱jo Akaya̱, kó bo̱a̱ katsó nga jaskan nguije kijí na̱xi̱ńdá Jerusale̱n ko̱e̱je̱ na̱xi̱ńdá Roma̱.
Kó katsanguiya nangui Masedonia̱ jó já xi bosikójo, kui xi 'mí Timoo̱ ko̱jo Erastoo̱, tji̱e̱nga Pabloo̱ kjín ni̱xtjin kamá ngasee̱ nga kis'ijña nangui Asia̱.
Kui ni̱xtjin ján kis'ie na̱xi̱ńdá Éfeso̱ ngo kjo̱a̱xti tsie kjo̱a̱a̱ ndi̱ya tja̱tsi̱e̱e̱.
Nga̱t'a̱ ngo nda̱ xi 'mí Demetrio̱ xi kats'énda ni to̱ntiboa xi ja̱ kon na̱ngo̱xi̱i̱ na̱ ne Artemisaa̱ kon, kó achichí to̱n kats'én já xi kats'énxájo̱ kui nda̱a̱,
kó kui Demetrioo̱ ítikó já xi ti kuii̱ xá ts'én, kó bi katsoó:
–Jún bo̱a̱ já, ja̱ je yajnú nga tsi̱'e̱ nga nda ku̱i̱ndyión, kui xáná xi ts'éntsjáná to̱n,
kó je yajnú, kó je nda'yájnú nga kui nda̱ xi 'mí Pabloo̱ jmí tsi ta Éfeso̱ tsi nga ts'énchji̱a̱, mején ngayeje nangui Asia̱ nga je akjángá achichí kjín xta̱ nga bo̱a̱ katsoó nga kui xó ne xi ts'énda xtaa̱, nénájín xó boá.
Kó kjén nga ta ndikón kji'i kui én xi ts'énchji̱a̱ kui nda̱a̱, nga̱t'a̱ xáná ka̱marií nguindie ján ko̱e̱je̱, kó ti bo̱a̱ ti kji'inii̱ na̱ngo̱xi̱i̱ na̱ ne Artemisaa̱ ka̱marií nga nguiti 'niújín xcha̱ ja'eén, kó bo̱a̱ ts'én ka̱ma ch'o ngayeje nga'niuú kui na̱ ne xi ni'ándikón ngayeje nangui Asia̱ ko̱jo mején ngayeje nga̱sondiee̱.
Nguije tsint'ié kui nii̱, achichí kats'énxchán xta̱ na̱xi̱ńdaá, kó askandáyá ma nga bi katsó:
–¡Tsie ngatamaa̱ Artemisaa̱, na̱ nee̱ xta̱ xi chji̱a̱ni na̱xi̱ńdá Éfeso̱!
Kó ngayeje xta̱ na̱xi̱ńdaá nga nde nguiti kamábejín mí xi sa̱'ín kui xtaa̱, kó bo̱a̱ ts'én kui xtaa̱ kjíts'uieé nda̱ xi 'mí Gayoo̱ ko̱jo Aristarkoo̱, kui xi já xi chji̱a̱ni nangui Masedonia̱ xi nijan kijíjo̱ Pabloo̱, kó kachjafé kui jaá ngaskande ngu̱i̱ndie nínga matikó xtaa̱.
Kó Pabloo̱ kamámejeén ts'as'ienjii̱n xtaa̱, tsi̱'e̱ nga ku̱i̱chji̱a̱jo, tanga xta̱ xi je s'ijii̱n eén Néná katsjandiéjiín.
Kó ti bo̱a̱ ti ts'én ngu̱i̱jii̱n jáxá xi chji̱a̱ni nangui Asia̱ kis'iṉdojin já xi nda tsa'a Pabloo̱ xi katsanguiya tsáyaá tsi̱'e̱ nga ki̱a̱jín sa̱nguínjin yojoo̱.
Tjín xi askandáyá ngo ni, kó tjín xi kje̱'e katsó nga askandáyá, nga̱t'a̱ ngayeje xtaa̱ je xtii̱, kó kjín ngase ma xi nde bejín mí kjo̱a̱a̱ nga kamátikó.
Tanga nga kamákjiín kui xtaa̱ nga ti judío̱ní kui nda̱a̱, ma ra tsi ta jó ora̱ nga askandáyá ngayeje kui xtaa̱ nga bi katsó:
–¡Tsie ngatamaa̱ Artemisaa̱, na̱ nee̱ xta̱ xi chji̱a̱ni na̱xi̱ńdá Éfeso̱!
Kós'e̱ nguije kixixió xta̱ na̱xi̱ńdaá, nda̱ xi ts'énda xo̱jo̱o̱n, bi katsoó:
–Jún bo̱a̱ já xi ndokjo̱a̱jnú na̱xi̱ńdá Éfeso̱, ¿kó 'yá nda̱ xi bejín nga xta̱ na̱xi̱ńdá Éfeso̱ kuí xí ndyi̱konda na̱ngo̱xi̱i̱ na̱ ne Artemisaa̱ ko̱jo a̱sién xi kjindibáni nk'a ján?
Xikoó kui nii̱, nga jmíjín xi bo̱a̱jín kji'i ka̱tso̱, jún xió ra ti̱ndyiónjnú, kó nga jmí ni ni'ánjínjnú tsi tjónjín nda si̱'ankjójnú.
Nga̱t'a̱ nga kui já xi jún jé'e̱jojnú jmí tsi ngo ni xi ndajín kji'i kats'én, ti nde jmí tsi ch'o ts'én ndyi̱chji̱a̱ kjo̱a̱a̱ na̱ngo̱xi̱i̱ na̱ ne Artemisaa̱.
Tsi Demetrioo̱ ko̱jo xta̱ xi nijan ndyi̱ts'enxájo tjiín ngo ni xi ku̱i̱chji̱a̱ kondraa̱ kui jaá, ja̱ kui xá síndoni jáxaá ko̱jo ndi'a ndo̱bo̱a̱xa̱á, ki̱a̱ ngatatiéjéta'ín xkjín kó ki̱a̱ ngat'axié'á yojoo̱ ja̱ k'i̱e̱ ja̱ ngaján.
Kó tsi tjín ngase kje̱'e ni xi chji̱a̱'ajnú, chjiénga ngu̱i̱jii̱n nga ka̱matikó ngayeje xta̱ na̱xi̱ńdaá ko̱jo jáxaá, nga k'uíndajnú.
Kjo̱a̱a̱ kui ni xi kamá ngot'e̱ tsi ndajín ni̱xtjin tjín xta̱ xi ko̱tíjétá'ínná nga ñá xi ndyi̱'bítsié kui kjo̱a̱xtii̱, kó nde ta yajín kó k'uíi̱n tsi tjín xi ko̱síyaná mí kjo̱a̱a̱ nga íts'i̱yanii̱ kui kjo̱a̱xtii̱.
Kó nguije tsíchji̱a̱ kui eén, kats'énkixot'a xta̱ xi kamátikoó.
S'e̱ nguije kamá kui kjo̱a̱xtii̱, Pabloo̱ tsíchji̱a̱a̱ xta̱ xi s'ijii̱n Kjisoo̱ kó nguije katsjaá kjo̱a̱botíxoma ko̱jo nguije janíkjá, kats'énkixot'a, s'e̱ kijí nangui Masedonia̱.
Kó nguije ja'a ngayeje kui ngu̱i̱ndie ján nga kijítsjanga'niuú nga tsie én tsíchji̱a̱jo já ṉts'iee̱, jaskan jachó nangui Gresia̱,
nínga ján sá kamaá nga kis'ijña, kó tsijen kamaá nga tjín ni xi ndyi̱'bínda xta̱ judíoo̱ nguije ma kjíya ma ngo tjotso je nga ko̱e̱je̱ nangui Siria̱ kó tasá kats'énkjó nga kjo̱a̱'a nguiní ingo ndi̱ya nangui Masedonia̱.
Kó nijan kijíjo̱ nda̱ xi 'mí Sópatee̱r ndií Piroo̱ xi chji̱a̱ni na̱xi̱ńdá Berea̱, ko̱jo nda̱ xi 'mí Aristarkoo̱ ko̱jo nda̱ xi 'mí Sekoón xi chji̱a̱ni nangui Tesalónika̱, ko̱jo nda̱ xi 'mí Gayoo̱ xi chji̱a̱ni Derbe̱ ko̱jo Timoo̱, ko̱jo nda̱ xi 'mí Tíkikoo̱ ko̱jo Trófimoo̱ xi chji̱a̱ni nangui Asia̱.
Kui jaá kijítjón kó ki̱a̱ askoyájne̱ na̱xi̱ńdá Troa̱,
kó ji̱n, nguije ja'a ni̱xtjin nga chinie pan xi jmí nisanjiín, jatjojne̱ na̱xi̱ńdá Filipo̱ nga tsanguinyájne̱ ngo tjotso je, kó xi ma ún ni̱xtjin jachótji̱nguijne̱ na̱xi̱ńdá Troa̱ nínga yito ni̱xtjin kamájne̱ nga kixindyionjne̱ ki̱a̱.
Kó nga ni̱xtjin tjoón xomanaa̱ kamátikójne̱ nga akakjangajne̱ paa̱n, kó Pabloo̱ tsíchji̱a̱jo xta̱ xi s'ijii̱n Kjisoo̱, tanga kjo̱a̱a̱ nga kamánguindyiojón ko̱e̱je̱, kuíni nga ngaskande masien ni̱xtji̱e̱n jachoó nga tsíchji̱a̱jo já ṉts'iee̱.
Kó ki̱a̱ kixindyiontikójne̱ ngo ngu̱i̱ya'maa̱ ngo ndi'a nk'a, nínga achichí ndi'ixó xi tjítí tjín.
Kó ngo nda̱ xo̱ngo xi 'mí Eutiko̱ tikónt'a nga̱ntjo̱a̱ masienkjaá ndi'aa̱, kó kjo̱a̱a̱ nga Pabloo̱ achichí ts'andíyaá nga tsíchji̱a̱, tichaa̱n kamáńjñaá kui nda̱a̱ s'e̱ kis'ifé, kó kjindibájén nga ts'ákanguí ngaskande xi ma ján tíkjaá kui ndi'a nk'aa̱, kó je k'ien nga kachjanink'a.
Tanga Pabloo̱ jatjajen kó kaxaxixtienñé kui nda̱a̱, s'e̱ janíkjá, kó bi katsoó já ṉts'iee̱:
–¡Ngata̱ ndakonjín majnú tikón kui nda̱a̱!
S'e̱ jaskan Pabloo̱ ti kijínijínguí nguiní kui ndi'a nk'aa̱ nínga akjángá paa̱n, iskjinie, kó takó tsíchji̱a̱ ngaskande nga kisisie̱én, s'e̱ kijí nguijee̱.
Kó kui nda̱ xi ts'ákanguií, je tikón nga tsanguínjo̱, kó kui ni xi kamaá achichí katsjánga'niú ngasee̱ kui xtaa̱.
Kó ji̱n tsanguíntjónjne̱ kó ngo tjotso je tsanguinyájne̱ ngaskande na̱xi̱ńdá Aso̱n nga tsanguínchja'ájne̱ Pabloo̱, nga̱t'a̱ bo̱a̱ ts'én kis'inda nga kamámejeén nga ndi̱ya ndsa̱ko kijí.
Kó nguije kasakojne̱ Pabloo̱ na̱xi̱ńdá Aso̱n nijan tsanguinyájne̱ ngo tjotso je kó tsanguínjne̱ na̱xi̱ńdá Mitilene̱.
Nguije jatjojne̱ kui ngu̱i̱ndiee̱, nga kamánguindyiojón ikitjajne̱ t'a tji̱ngu̱i̱ xi 'mí Kío̱, s'e̱ ingo ni̱xtjin ngase kamájne̱ nga jáchójne̱ na̱xi̱ńdá xi 'mí Samo̱, kó nguije kixindyionjne̱ na̱xi̱ńdá Trojilio̱, ti ingo ni̱xtjin kamá nguiníjne̱ nga jáchójne̱ na̱xi̱ńdá Mileto̱.
Nga̱t'a̱ Pabloo̱ bo̱a̱ katsó nga tsiejín k'o̱ndíyaá nangui Asia̱, kó kamámejénjiín ja'a na̱xi̱ńdá Éfeso̱, nga̱t'a̱ tsá kamámejeén nga kjo̱chó na̱xi̱ńdá Jerusale̱n, nga̱t'a̱ tsi ka̱ma ki̱a̱ kjo̱a̱'aa̱ ni̱xtjii̱n s'ué Pentekostee̱.
Nga kis'ijña Pabloo̱ na̱xi̱ńdá Mileto̱, tsíchji̱a̱a̱ xta̱ xi xchaá na̱ngo̱xi̱ xi chji̱a̱ni na̱xi̱ńdá Éfeso̱.
Kó nguije jachókoón kui xta̱ xi xchaá, bi katsoó:
nga k'i̱e̱ ni̱ma̱ tikónjinjnú'un nga tjíts'ensée̱n Ndi̱a̱ná, nga ts'énkjandá an nga ts'énchji̱a̱ an nga ts'énfoa'ajin an kjo̱a̱ni̱ma̱ kjo̱a̱tjó tangat'anii̱ ni xi mejeén sa̱'ínjo̱na xta̱ judíoo̱.
Tanga jmí ni̱xtjin ijñámasien an nga ini̱jmijnú'un nganda tsa̱jún, nga ts'énbokoyájnú'un nguindyi̱ko̱n xta̱ na̱xi̱ńdaá ko̱jo nga ts'énfikónjnú'un ndi'ajnú,
kó xta̱ xi judío̱ ko̱jo xta̱ xi judío̱jín ts'énxiyáa̱ nga sa̱'ínk'oyá yojoo̱ kó sku̱i̱e̱ Néná kó nga s'ijii̱n Ndi̱a̱ná Jesukristoo̱.
Kó ngot'e̱ 'ne̱ ts'énfí an na̱xi̱ńdá Jerusale̱n, nínga tjíts'énna kjo̱a̱'niú A̱sién Ni̱xtjii̱n Néná, kó nde bejín an mí ni xi ka̱mana ki̱a̱a̱,
ta ngototo nga A̱sién Ni̱xtjii̱n Néná ts'éntsáyána nga ngayeje na̱xi̱ńdá 'niú, ndo̱bo̱a̱ya si̱'ankjína ko̱jo nga tsie kjo̱a̱ni̱ma̱ xi kjo̱a̱'atio an.
Tanga an, jmí ndasenjínna yojona, ti nde jmí ni tsjakji'i mí'ájáa̱n kjo̱a̱mindyioo̱n, nga̱t'a̱ tsjakji'ina ngaskande nga kjóchot'áa̱ xá xi sa̱'ínkjatjosón an xi katsjána Ndi̱a̱ná Kjisoo̱, nga xiyá an éntjatsi̱e̱e̱ tsi̱'e̱ kjo̱a̱ndaa̱ Néná.
Kó kui nga ngot'e̱ 'ne̱ 'niú kixi̱ tikón an nga nde ingojín jún, xi je ini̱jmíi̱ éntjatsi̱e̱e̱ nínga botixómá Néná xi sku̱i̱e̱ ngase kje̱n an.
Kuíni nga ngot'e̱ 'ne̱ xiyájnú'un nga jmíjínna jé tsi xcha̱jajnú,
nga̱t'a̱ je kasayajnú'un ngayeje ni xi mejeén sa̱'ín Néná, kó jmí ni i'majínjnú'un.
Kó bo̱a̱ ts'én nda chónjnú yojojnú kó chónjnú ngayeje xta̱ na̱ngo̱xi̱i̱, nínga A̱sién Ni̱xtjii̱n Néná katsjájnú ngo xá nga stsitsíjenjnúu̱ tsi̱'e̱ nga jún xi xchindájnú xta̱ na̱ngo̱xi̱i̱ Ndi̱a̱ná, kui xi jiín ndí tsi̱'e̱ íchjítjéni.
Nga̱t'a̱ nga je be an nga nguije kjuin an, kjo̱e̱'e kje̱'e xi xikó maá cho̱lobo̱ tamá nga ka̱mamejeén sa̱'ínkjié xta̱ na̱ngo̱xi̱i̱,
kó ngaskande ti juún tjín xi kjo̱tjojin xi ko̱kóya kjo̱a̱ndiso, tsi̱'e̱ nga xta̱ tsi̱'e̱ Néná ki̱a̱ ko̱e̱je̱tji̱nguii̱.
Kuíni nga ti̱ndyiondajnú, kó ti'ankja'átsjienjnú nga ján nó kamána nga ni̱xtjin ko̱jo nga ni̱xtji̱e̱n nga askandájo̱ majnú'un nga atixomajnú'un nga ngo nga ngojnú.
Kó ngot'e̱ 'ne̱, já ṉts'ie, mí'átjée̱ Néná kjo̱a̱a̱ jún ko̱jo éntjatsi̱e̱e̱ kjo̱a̱ndaa̱ kui xi tjiín nga'niú tsi̱'e̱ nga 'niú ngase s'i̱jinjnú Néná kó tsja̱ajnú jún ngayeje ni xi katsáyá nga tsja̱á xta̱ tsjiee̱.
Jmí to̱ntiboa, ti nde jmí to̱nsinié, ti nde jmí ṉjñoo̱ xtaa̱ kamámejénjínna,
tasá ti juún kamáyajnú nga ni xi kamáchjiénna ko̱jo xta̱ xi kis'iṉdojo̱na, ndsa̱ an xí kats'énxá nga kasakojne̱ kui nii̱.
Ngatsjé ni̱xtjin akoyájnú'un nga bo̱a̱ ts'én si̱'anxá ko̱jo nga ko̱siko̱jó xta̱ xi ni̱ma̱ tjimá, kó ti'ankja'átsjienjnú kui én xí tsíchji̱a̱ Ndi̱a̱ná Kjisoo̱ xi bi tsó: “Achichí ra tsjakji'i ngase nga ñá ko̱e̱'é, ta bo̱a̱jínnii̱ nga ñá ko̱e̱'éná.”
Jaskan nguije bo̱a̱ katsó nga tsíchji̱a̱ Pabloo̱ tji̱e̱nmá asién tikoó, s'e̱ nijan tsíchji̱a̱a̱ Néná ko̱jo kui xtaa̱.
Kó ngayeje kui xtaa̱ askandá ma nga janíkjá ko̱jo nga katsjaá ngo ndsó t'anijon Pabloo̱,
achichí ndasen kis'iṉdo kui xtaa̱, nga̱t'a̱ bo̱a̱ katsoó Pabloo̱ nga nguiti sku̱i̱e̱jínni. S'e̱ nijan kijíjo̱ ngaskande t'a tjotso jee̱.
Kji'a nguije ik'íjñájne̱ já ṉts'iee̱, tsanguinyájne̱ ngo tjotso je, kó tsanguín ndojójne̱ ngaskande tji̱ngu̱i̱ xi 'mí Ko̱s, kó bo̱a̱ ts'én nga kamánguindyiojón tsanguínjne̱ tji̱ngu̱i̱ xi 'mí Roda̱, kó ki̱a̱ tsanguínni ji̱n ngaskande nga jáchójne̱ na̱xi̱ńdá xi 'mí Pátara̱.
Kó ki̱a̱ kasakojne̱ ngo tjotso je xi ts'énfí nangui Fenisia̱, kó kui tsanguinyájne̱.
Kó nga ikitjajne̱ kamáyajne̱ tji̱ngu̱i̱ Chipre̱, kó xtji̱e̱e̱n ndsa̱ skónjne̱ kis'ijña kui tji̱ngu̱i̱i̱ ngaskande nga jáchójne̱ nangui Siria̱, nga̱t'a̱ kui tjotso je xi tindyionyájne̱ ch'ia kats'énkjatjajen ki̱a̱ na̱xi̱ńdá Tiro̱, kó ki̱a̱ jáchójne̱.
Kó ki̱a̱ kasakojne̱ xta̱ xi s'ijii̱n Kjisoo̱, kó yito ni̱xtjin kamájne̱ nga kixindyionjo̱jne̱ ki̱a̱a̱, kó kui xtaa̱ A̱sién Ni̱xtjii̱n Néná katsáyatjoón nga ki'míyaá kjo̱a̱a̱ Pabloo̱ nga tasá ko̱e̱je̱jín na̱xi̱ńdá Jerusale̱n, kó katsáyaá Pabloo̱ kui nii̱.
Kó nguije ja'a xi ma yito ni̱xtjin, tsanguínjne̱, kó ngayeje kui jaá kijíjo̱ chjo̱ón ko̱jo ndií, nínga kijíjo̱jne̱ ngaskande ndi̱tsee̱n na̱xi̱ńdaá, kó ki̱a̱ nga̱nde ndáchíkoón ikindyia yejejne̱ tikójne̱ ko̱jo kandokjo̱a̱jne̱ Néná.
Jaskan nguije kini'ánkixot'ajne̱ xingu̱i̱jne̱, tsanguinyájne̱ tjotso jee̱, kó kui jaá kijí'oyá nguiní ndi'aa̱.
Kó nguije jet'ajne̱ nga tsanguínjne̱ ngu̱i̱jin ndáchíkoón nga tsanguínni ji̱n na̱xi̱ńdá Tiro̱ ngaskande na̱xi̱ńdá Tolemaida̱, nínga kini'ántindejne̱ já ṉts'iee̱, ngo ni̱xtjin kamájne̱ nga kixindyionjo̱jne̱ ki̱a̱a̱.
Kó nga kamánguindyiojón tsanguínjne̱ kó bo̱a̱ ts'én jáchójne̱ ngaskande na̱xi̱ńdá Sesarea̱, kó tsanguínjne̱ ndi'aa̱ Nguiripee̱, nda̱ xi chji̱a̱ eén Néná, kui xi ma yitoni já xi asíko̱jo já apostroo̱, kó ki̱a̱ kixindyionjo̱jne̱ kui nda̱a̱.
Nguiripee̱ nijún ínchjín xo̱ngo tjiín, kui ínchjiín xi tsíchji̱a̱ xikoó chji̱ni̱e̱'e̱én Néná.
kui nda̱ xi nga jachókónjne̱, iskjíbé tji̱xi̱ín Pabloo̱, íta'niú tsja ko̱jo se, s'e̱ bi katsó:
–A̱sién Ni̱xtjii̱n Néná bi katsó nga ki̱a̱ xó na̱xi̱ńdá Jerusale̱n xta̱ judíoo̱ bi xó ts'én ku̱i̱'íta'niú nda̱ xi tsi̱'e̱ kui tji̱xi̱ín, kós'e̱ sa̱'ínk'as'ien xó ngu̱i̱ya tsja xta̱ xi judío̱jiín.
Kó nga kanda'yájne̱ kui eén, ji̱n ko̱jo xta̱ xi chji̱a̱ni na̱xi̱ńdá Sesarea̱ 'niú kichjiá'ájne̱ Pabloo̱ tsi̱'e̱ nga ko̱e̱je̱jín na̱xi̱ńdá Jerusale̱n.
Kós'e̱ Pabloo̱ bi katsójne̱:
–¿Mí kjoaá nga ndyi̱cha'ájnú, kó ngaskande an kjimandasee̱n ini̱ma̱na? An je tikónda an nga jmí tsi ta k'uí'niútsína ko̱jo tsi ngaskande nga ni'ánk'iénna ki̱a̱ na̱xi̱ńdá Jerusale̱n tangat'anii̱ ja'eén Ndi̱a̱ná Kjisoo̱.
Kó nga kamá'indakónjínjne̱, tasá bi ki'míjne̱:
–Ngatama ni xi mejeén Ndi̱a̱ná nga ka̱ma.
Jaskan nguije kamá kui nii̱, ik'índajne̱ yojojne̱, s'e̱ tsanguínjne̱ na̱xi̱ńdá Jerusale̱n.
Kó tjín xta̱ xi s'ijii̱n eén Néná xi nijan kijíjo̱jne̱ xi chji̱a̱ni na̱xi̱ńdá Sesarea̱, kui xtaa̱ xi kijíjo̱jne̱ ndi'aa̱ ngo nda̱ xi chji̱a̱ni tji̱ngu̱i̱ Chipre̱ xi 'mí Mnaso̱n, nda̱ xi je tsienii̱ nga s'ijii̱n eén Néná, kuí xí tsja̱ndiéjne̱ nga ku̱i̱ndyionjne̱ ndi'aa̱ katsaki.
Kó nga jáchójne̱ na̱xi̱ńdá Jerusale̱n, já ṉts'iee̱ achichí tsja kamaá nga jáchochonjne̱.
Kó nga kamánguindyiojón Pabloo̱ nijan kijíjo̱jne̱ nga tsanguínchonjne̱ Sandiyaá, kó ti ki̱a̱ síndo ngayeje xta̱ xi xchaá na̱ngo̱xi̱i̱.
Kó nguije Pabloo̱ kats'éntinde, katsáyá cha̱n cha̱a̱n nga ngo nga ngo ni xi kats'én Néná ngu̱i̱ya tsja tsi̱'e̱ ngu̱i̱jii̱n xta̱ xi judío̱jiín.
Kó nguije tsint'ié kui xtaa̱, katsjaá kjo̱a̱je Néná, s'e̱ bi ki'mií Pabloo̱:
–Nda kji'i nda̱ ṉts'ie, já je ye ji nga ngu̱i̱jii̱n xta̱ judíoo̱ ta mi̱jín ra ma xta̱ xi je kis'ijii̱n eén Néná, kó ngayeje kui xtaa̱ achichí ndyi̱ts'enchíni̱t'aa̱ kjo̱a̱kitii̱ Moisee̱.
Kó tjíni'ánkint'ié kjo̱a̱a̱ ji xta̱ xi judío̱ xi síndo ngu̱i̱jii̱n xta̱ xi judío̱jín nga ngayejee̱ nga tibokoyée̱ nga ku̱i̱'íjñát'axín kjo̱a̱kitii̱ Moisee̱, kó bo̱a̱ t'ísée̱ nga ka̱majín sa̱'iín sirkunsisioo̱n jakjíndií, ti nde ka̱majín sa̱'ín kjo̱a̱xchá xi tjínná.
¿Mí xi si̱'án 'ne̱? Takó sku̱i̱e̱ xtaa̱ nga jé'e ji.
Tasá nda ngase nga si̱'in ji kui nii̱: K'i̱e̱ ngu̱i̱jinná nijún ma já xi síndojinná xi chjiénga sa̱'ínkjatjosón ngo ni xi katsáyatjoón Néná nga sa̱'ín.
T'enje̱ ji, nijan ti'antsjiejónjnú yojojnú kó t'íchjíi̱ to̱n xi kju̱i̱e̱e̱ tsi̱'e̱ nga kui jaá ka̱ma ku̱i̱'íjón taka takaa̱ to̱ko̱, kó bo̱a̱ ts'én sku̱i̱e̱ ngayejee̱ nga ja̱koxi̱jín ni xi tjí'mí kjo̱a̱a̱ ji, kó nga tasá ji tini'ínkjatjosén kjo̱a̱kitii̱.
Kó kjo̱a̱a̱ xta̱ xi judío̱jín xi je kis'ijii̱n eén Néná, je kini'án'indójne̱ ngo xo̱jo̱n, nínga ki'míyajne̱ nga ka̱majín skji̱ni̱e̱ yojoo̱ cho̱ xi je kini'ánk'as'iee̱n a̱sie̱én ngo ne xi ts'énda xtaa̱, ti nde ka̱majín skji̱ni̱e̱ jiín ko̱jo yojoo̱ cho̱ xi ni'ánxíndo nga ni'ánk'ién, kó ti bo̱a̱ ti ts'én ka̱majín tondo̱ ka̱ma.
Kós'e̱ bo̱a̱ ts'én Pabloo̱ kijíjo̱ nga nijún kui jaá, kó nga kamánguindyiojón nijan kats'éntsjiejón yojoo̱, kós'e̱ jaskan ts'as'ien na̱ngo̱xi̱i̱ tsi̱'e̱ nga katsáyaá kji'aní nga kju̱i̱e̱t'a ni̱xtjin nga kjo̱tjosón ni xi katsáyatjón nga sa̱'ín, ko̱jo kjo̱a̱a̱ kji'ání nga sa̱'ínk'as'ien chji̱e̱e̱ nga ngo nga ngo kui jaá.
Kó nguije makjie xi yito ni̱xtjii̱n, chiboa já judíoo̱ xi chji̱a̱ni nangui Asia̱ kamábe Pabloo̱ ngu̱i̱ya na̱ngo̱xi̱i̱, kó kui jaá xi indyiákjaán xta̱ na̱xi̱ńdaá. Kós'e̱ kjíts'uieé Pabloo̱,
kó askandáyá ma nga bi katsó:
–¡Jún bo̱a̱ já Israe̱l, tasíke̱jejne̱! Kuí nda̱ xi'bi̱ xi tso'bá tajñá nanguiní nga ts'énbokoyaá xtaa̱ ngo ni kondraa̱ xta̱ nanguiná, xi kondra̱ tikoón kjo̱a̱kitii̱ Moisee̱ ko̱jo kondra̱ tikoón kui na̱ngo̱xi̱i̱, kós'e̱ bo̱a̱ ts'én ngot'e̱ k'i̱e̱ tjíts'énk'ás'ién kui na̱ngo̱xi̱i̱ xta̱ griego̱, kó kuí boá nga xi tjíts'éndándí kui ngu̱i̱ndie tsjiee̱ Néná.
Nga̱t'a̱ ngu̱i̱ndie ni̱xtjin kamáya Pabloo̱ ki̱a̱ na̱xi̱ńdaá nga tso'bájo̱ nda̱ xi 'mí Trófimoo̱ xi chji̱a̱ni na̱xi̱ńdá Éfeso̱, kó kats'énkjó kui xtaa̱ nga Pabloo̱ xi kijíjo̱ ki̱a̱ na̱ngo̱xi̱i̱.
Kó ngayeje xta̱ na̱xi̱ńdaá kamákjaán, kó tsá kamátikó xta̱ kjiín, kó kandobá Pabloo̱ kó kachjafé kachjaṉña nga ka'naxié ndi̱tsen na̱ngo̱xi̱i̱, kó ja̱ kó íchjá nga̱ntjo̱a̱a̱.
Kó nguije ma ni'ánk'ién ma Pabloo̱, jachoó én nda̱ nguito̱ko̱o̱ jajún xi chji̱a̱ni na̱xi̱ńdá Roma̱ nga ngayeje xta̱ na̱xi̱ńdá Jerusale̱n kamáxtií,
kó kui nda̱ nguito̱ko̱o̱ tji̱e̱nmá ítikó jajún ko̱jo jajún xi nk'a xaá kó tsanga ma nga kijí nínga síndotikó xtaa̱, kó xta̱ na̱xi̱ńdaá nguije kamábe nguito̱ko̱o̱ jajuún ko̱jo jajuún, nguiti ye'éjínnii̱ Pabloo̱.
Kós'e̱ nda̱ nguito̱ko̱o̱ jajuún kijíkón tiñaa̱, kó katsoboá Pabloo̱ s'e̱ katsjaá kjo̱a̱ jajuún nga jó ń'niú ki̱cha̱ ik'íta'niú, kó asíyá 'yá kuií bo̱a̱, kó mí ni xi kats'én.
Tanga tjín xta̱ xi ndyi̱kjandayá ma nga ngo ni tsíchji̱a̱ kó kje̱'e xi kje̱'e katsó, kó ngaskande nda̱ nguito̱ko̱o̱ jajuún nde kamájiín kats'éndajin kui kjo̱a̱a̱ tangat'anii̱ nga achichí se ndyi̱ts'en xta̱ na̱xi̱ńdaá, kó kuíni nga katsjá kjo̱a̱ nga tsanguínjo̱ Pabloo̱ ki̱a̱ ndi'a nínga síndo jajuún.
nga̱t'a̱ ngayeje kui xtaa̱ ki̱a̱ tjimátji̱nguii̱ nga ndyi̱kjandayá ma nga bi katsó:
–¡Ngat'ien Pabloo̱!
Nguije si̱'ank'as'ien ma ki̱a̱ ngu̱i̱ya ndi'aa̱ jajuún, Pabloo̱ bi ts'én asíyaá nda̱ nguito̱ko̱o̱ jajuún:
–¿Ji, a ka̱ma kuichji̱a̱jo ngotjoón?
S'e̱ bi katsó nda̱ nguito̱ko̱o̱ jajuún:
–¿A maári ndokjo̱a̱ én griego̱?
¿A jijín kui nda̱ xi chji̱a̱ni nangui Ejipto̱ xi je tsienii̱ nga íts'i̱yanii̱ nga ts'axié ngo kjo̱a̱xchán, kó jatjojo̱ nijún mi̱ jajúnk'ijñaá ki̱a̱ nangui kixií?
S'e̱ Pabloo̱ bi katsoó:
–Nda̱ judío̱ an, kó na̱xi̱ńdá Tarso̱ xi chji̱a̱ni nangui Silisia̱ katsen an, ngo nda̱ xi chji̱a̱ni ngo na̱xi̱ńdá xi 'niú chjínií, tanga ngo kjo̱a̱nda mí'aá, te'éndié chiíní nga kuichji̱a̱jo an xta̱ na̱xi̱ńdaá.
Kó nga nda̱ nguito̱ko̱o̱ jajuún katsjá kjo̱a̱ nga tsíchji̱a̱, s'e̱ Pabloo̱ tji̱e̱nmá kasasien kixi̱ ki̱a̱ xókíjoo̱n kó ta tsja yejeén xtaa̱ tsi̱'e̱ nga xió kis'iṉdo, kó kji'a nguije xió kis'iṉdo xtaa̱, én ebreo̱ tsíchji̱a̱jo nga bi katsó:
–Jún já ṉts'ie ko̱jo já xchá, nda'yájnú ni xi kuichjiájojnú'un nga kuichji̱a̱tjé an yojona.
Kó nga tsint'ié xta̱ na̱xi̱ńdaá nga én ebreo̱ tsíchji̱a̱jo Pabloo̱, xió ngase kis'iṉdo, s'e̱ bi katsó ngase nga tsíchji̱a̱jo:
–Nda̱ judío̱ an, ki̱a̱ katsen an na̱xi̱ńdá Tarso̱, xi chji̱a̱ni nangui Silisia̱, tanga k'i̱e̱ kamáxchá an na̱xi̱ńdá Jerusale̱n kó kui nda̱ chji̱ni̱e̱ xi 'mí Gamaliel xí akóyána, xikó tsó kjo̱a̱kitii̱ xta̱ tji̱e̱ xcháná, chi̱ni̱ an kjo̱a̱a̱ Néná xikó ndyi̱ni'ánjnú xi jún kui ni̱xtjin xi'bi̱.
Ngas'e̱ tsangatji̱nguíi̱ nga sa̱'ínk'ién an xta̱ xi tjimátji̱ngui kui ndi̱ya tja̱tsi̱e̱e̱, kó katsoboa an kós'e̱ katsanguis'ien an ndo̱bo̱a̱ya xi xi̱'in ko̱jo xi ínchjín.
Kó chiná'mi xi 'niú nk'a xaá ko̱jo ngayeje xta̱ xi xchaá xi chistiko̱ kjo̱a̱a̱ kui nii̱, kó kuí jaá xi katsjána ngo xo̱jo̱n tsi̱'e̱ já ṉts'ie xi judío̱ xi chji̱a̱ni na̱xi̱ńdá Damasko̱, kó kijí an kui ngu̱i̱ndie ján nga kijíngase an xta̱ xi s'ijii̱n Kjisoo̱ tsi̱'e̱ nga kjoé'e̱jo an k'i̱e̱ na̱xi̱ńdá Jerusale̱n, kó k'i̱e̱ ka̱majeé.
Kó tji̱e̱nga ts'énfí an ndi̱ya̱á, kó nguije makjachó tiña an na̱xi̱ńdá Damasko̱, mején ndis'ué rá, ngo ndi'í 'niú xi kjindibáni ndi'ak'ajmi ján xi ta niján ma ja'atjiyajonna,
kó ts'ákatójó an t'ananguii̱, kó tsint'ie an ngo nda̱ xi bi katsóna: “Saulo̱, Saulo̱, ¿mí kjo̱a̱a̱ nga an timiyitji̱nguiní?”
Kó an bi kixiáa̱n nga asíyaá kui xi ts'énchji̱a̱jona: “¿'Yá ji bo̱a̱ Ndi̱a̱?” Kó kui nda̱a̱ bi katsóna: “An boá xi Kjisoo̱, xi chji̱a̱ni na̱xi̱ńdá Nasare̱t, an xí timiyitji̱nguiní.”
Kui já xi nijan tjimájo̱na kamábe ja̱koxi̱ ndi'ií, tanga tsint'iéjiín nda̱ xi ts'énchji̱a̱jona.
Kó bi kixiáa̱n: “¿Mí xi mejeén nga sa̱'in an Ndi̱a̱?” Kó Ndi̱a̱a̱ bi katsóna: “Ti̱sítji̱n kó takó t'en ra ji na̱xi̱ńdá Damasko̱ kó ki̱a̱ k'uiyaá ngayeje ni xi si̱'in ji.”
Kó nda̱a̱ ndi'ií kui kjo̱a̱jee̱ kats'énti̱ka̱na, kó kuíni já xi nijan tso'bájo̱ an iskjíbenguína nga kijíjo̱na ngaskande na̱xi̱ńdá Damasko̱.
Kó ki̱a̱ kui nguindiee̱ tikón ngo nda̱ xi 'mí Ananía̱, ngo nda̱ xi 'niú ni̱ma̱ máa xta̱ ko̱jo xi 'niú kamábendikón kjo̱a̱kitii̱ Moisee̱, ngayeje xta̱ judío̱ xi síndo na̱xi̱ńdá Damasko̱ kjén nga ta nda tsíchji̱a̱ kjo̱a̱a̱ kui nda̱a̱,
kó jachókónna kó nguije je'ekón tiñana bi katsóna: “Nda̱ ṉts'ie Saulo̱, ngatamatsijen nguinií.” Kós'e̱ ti kji'a kamátsijenna, kó kamábe an nda̱ xi 'mí Ananíaa̱.
Kó bi katsó ngasena: “Kuí Nee̱ xta̱ tji̱e̱ xcháná xi ja'ájii̱n ji tsi̱'e̱ nga xchi̱e̱ ji ngayeje ni xi mejeén sa̱'ín, ko̱jo tsi̱'e̱ nga xchi̱e̱ ji Kjisoo̱ xi kixii̱, kó ko̱nda'yé ji nda̱a̱ nga ts'oa ma xi ku̱i̱chji̱a̱joo̱,
nga̱t'a̱ ji xi ka̱ma ji chistiko̱ tsi̱'e̱ ngayeje xtaa̱ kó bo̱a̱ ts'én k'uiyé ji ni xi xchi̱e̱ ko̱jo ni xi ko̱nda'yé ji.
Kó ngot'e̱ 'ne̱, nguiti chiyéjín ngase, ti̱sítji̱n, tatíndé yojóo kó taníjín ngayeje jée̱ nga si̱'inkaxome ji ja'eén Néná.”
Kó nguije kijí nguiní an na̱xi̱ńdá Jerusale̱n, kijí an na̱ngo̱xi̱i̱ nga tsíchji̱a̱a̱ Néná kó ki̱a̱ akakona ngo ni.
Kamábe an Néná nga bi katsóna: “Tsá ti'íi̱n yojóo kó tsá titjaxi̱e̱ ji na̱xi̱ńdá Jerusale̱n, nga̱t'a̱ jmíjín xi s'i̱jii̱n ni xi ko̱ndókjo̱e̱ kjo̱a̱a̱ an.”
Kó an bi kixiáa̱n: “Ndi̱a̱, je be ngayeje kui xtaa̱ nga an xí kistso'bá an ngayeje ndi'a nínga ndokjo̱a̱ eén Néná kó kijíjo̱ an ndo̱bo̱a̱ya kui xta̱ xi kis'ijii̱n ji, kó kats'en'óo̱n,
Kó Néná bi katsóna: “Je ka̱ma k'uín ji 'ne̱, nga̱t'a̱ kjin nangui nínga sanguiyaa ji nínga síndo xta̱ xi judío̱jín.”
Kó ngaskande k'i̱e̱ tji̱e̱n jachó nga tsíchji̱a̱ Pabloo̱, s'e̱ íts'i̱yanii̱ nga askandáyá ma xta̱ na̱xi̱ńdaá nga bi katsó:
–¡Kui nda̱a̱ chjiénjín nga k'uijñá ngase! ¡Tasá ti'ank'iénjnú nguiti mejénjínjne̱ xcha̱ ji̱n nga k'uijñá ngase!
Kó nga askandáyá kui xtaa̱ ítsanie ma ṉjñoo̱ nga ndyi̱'bojmi xa̱a̱ ngu̱i̱jin a̱sie̱én,
nda̱ nguito̱ko̱o̱ jajuún katsjá kjo̱a̱ tsi̱'e̱ nga ko̱nanguís'ién Pabloo̱ ngu̱i̱ya ndi'aa̱ jajuún kó katsjá kjo̱a̱ nga kjoaá tsi̱'e̱ nga ku̱i̱e̱je̱nts'oa mí kjo̱a̱a̱ nga xta̱ na̱xi̱ńdaá ndyi̱kjandayá nga ch'oo̱ kui.
Tanga nguije tjitá'niú tsi̱'e̱ nga kjoaá, Pabloo̱ bi katsó nga asíyaá nda̱ nguito̱ko̱o̱ jajuún xi nk'a ngase xaá xi tikónjin ki̱a̱a̱:
–¿A tsjandiéjnú kjo̱a̱kitii̱ nga ka̱ma kjoájnúu̱ ngo nda̱ Roma̱, kó ngase nga kji̱e̱ sakójínjnú ngo jé xi kats'én?
Kó nga tsint'ié kuí nii̱, kui nda̱jun nguito̱ko̱ xi nk'a ngase xaá kijítsáyaá nda̱jun nguito̱ko̱ xi ingoo̱, nga bi katsoó:
–¿Mí xi si̱'in ji? A yejín nga kui nda̱a̱, nda̱ Roma̱ boá.
S'e̱ nda̱jun nguito̱ko̱o̱ kijíkón tiñaa̱ Pabloo̱, kó bi katsó nga asíyaá:
–¿A kjén xoó nga nda̱ Roma̱ ji?
S'e̱ Pabloo̱ bi katsó:
–Jo̱o̱n.
Kó nda̱jun nguito̱ko̱o̱ bi katsoó:
–An achichí to̱n kis'inguina nga nda̱ Roma̱ kamá an.
Kó Pabloo̱ bi katsó:
Tanga an ki̱a̱ katsen an ngo na̱xi̱ńdá xi chji̱a̱ni Roma̱, kuíni nga nda̱ Roma̱ an.
Tanga nguije bo̱a̱ katsó, kui já xi ko̱'on Pabloo̱ tji̱e̱nmá kitsjuien, kó ngaskande ti kui nda̱ nguito̱ko̱o̱ jajuún, nguije tsint'ié nga Pabloo̱ nda̱ Roma̱ boá, katsakjónní nga̱t'a̱ ngaskande ń'niú ki̱cha̱ ma ik'íta'niú.
Nga kamánguindyiojón, nda̱jun nguito̱ko̱o̱, kamámejeén sku̱i̱e̱ cha̱n cha̱n mí kjo̱a̱a̱ nga ndyi̱bonguíta'in Pabloo̱ já judíoo̱, s'e̱ ja'áxiín ń'niú ki̱cha̱ xi tjitá'niúní, kó ítikó ngayeje já nguito̱ko̱o̱ chiná'mii̱ ko̱jo ngayeje jáxá nguito̱ko̱o̱, s'e̱ jachójo̱ Pabloo̱ nguindyi̱ko̱n kui jáxaá.
Kó Pabloo̱ askotsijen ndá ndaá ngayeje jáxaá kós'e̱ bi katsoó:
–Jún já ṉts'ie, ngaskande ngot'e̱ nda ts'én tikón kjo̱a̱kjíntakónna kó tsjats'én tikón an nguindyi̱ko̱n Néná.
Kó chiná'mi xi 'niú nk'a xaá xi 'mí Ananíaa̱, katsjaá kjo̱a̱ xta̱ xi síndo t'a tiñaa̱ Pabloo̱ tsi̱'e̱ nga ts'axtio ts'oa.
Kós'e̱ Pabloo̱ bi katsoó:
–¡Néná ku̱i̱'eé ji, jókje̱n! Xi ja̱ kui xá tindyin ni ji ki̱a̱a̱ tsi̱'e̱ nga ka̱majéna xikó tsó kjo̱a̱kitii̱, ¿kó ánní nga tibitjatjée̱n xikó tsó kjo̱a̱kitii̱ nga tjín xi tinanguiye ji tsi̱'e̱ nga ku̱i̱'éna?
Kó xta̱ xi síndo ki̱a̱a̱ bi katsoó Pabloo̱:
–¿Ánní bi ts'én ch'o sée̱ chiná'mi xi 'niú nk'a xaá xi chji̱a̱ni Néná?
Kó Pabloo̱ bi katsó:
–Jún ṉts'ie, bejín an tsi chiná'mi xi 'niú nk'a xaá kui nda̱a̱, nga̱t'a̱ je kjit'a xo̱jo̱n eén Néná nínga bi tsoó: “Ngata̱ ch'ojín sée̱ xta̱xá xi botixómaá nangui tse̱.”
Kó nga kamákjiín Pabloo̱ nga ngu̱i̱jii̱n kui jáxaá tjín xi chji̱a̱ni xta̱ saduseo̱ ko̱jo kje̱'e xi chji̱a̱ni xta̱ fariseo̱, bi katsó nga 'niú tsíchji̱a̱:
Kó nguije tsíchji̱a̱ kui nii̱ Pabloo̱, xta̱ fariseoo̱ ko̱jo xta̱ saduseoo̱ íts'i̱yanii̱ nga tsíchji̱a̱tijo xkjín, kós'e̱ jó tjín kamá kui xta̱ xi kamátikoó.
Nga̱t'a̱ xta̱ saduseoo̱ s'ijinjiín nga foa'á'yá nguinií xta̱ xi je jesoón, ko̱jo nga jmíjín xó ndítsjie ko̱jo a̱sién ni̱xtjin, tanga xta̱ fariseoo̱ s'ijinrií ngayeje kui nii̱.
Kó ngayeje xtaa̱ askandáyá xtín, kó tjín já xi chji̱ni̱e̱kjo̱a̱kiti, xi xta̱ fariseo̱ chji̱a̱ni, xi jastjíe̱n kó bi katsó:
–Kui nda̱a̱ jmí ni ch'o kji'i kats'énjín, ¿kó tsi ngo a̱sién ni̱xtjin ko̱jo tsi ngo ndítsjie tsíchji̱a̱jo ki?
Kó kui kjo̱a̱see̱ sa tsie sa tsie kjima, kó kuíni nga nda̱jun nguito̱ko̱o̱ katsakjónní tsi sa̱'ínxi̱ xta̱ na̱xi̱ńdaá Pabloo̱, kó katsanguiyakja'á jajún xi k'o̱xié Pabloo̱ tsi̱'e̱ nga k'o̱xié kui ngu̱i̱ndiee̱ kós'e̱ kjo̱jo nguiní ki̱a̱ ndi'aa̱ jajuún.
Ni̱xtji̱e̱n xi manguindyiojón, Ndi̱a̱ná akoó yojoo̱ Pabloo̱, kó bi katsoó:
–Ti'in 'niú takín Pablo̱, nga̱t'a̱ xikó ts'én kandokjo̱e̱ ji kjo̱a̱a̱ an k'i̱e̱ na̱xi̱ńdá Jerusale̱n, kó bo̱a̱ ti ts'én chjiénga ko̱ndókjo̱e̱je ji xta̱ na̱xi̱ńdá xi chji̱a̱ni Roma̱.
Kó nga kamánguindyiojón nga ni̱xtjii̱n, tjín xta̱ judío̱ xi nijan índa tsi̱'e̱ nga sa̱'ínk'ién Pabloo̱, kó ngaskande nguiboanéná katsó nga jmí ni skji̱ni̱e̱jín ko̱jo jmí ni k'uijín ngaskande nga sa̱'ínk'ién Pabloo̱.
Kó ts'atio yichán kamá já xi̱'in xi bo̱a̱ katsó,
xi kijíkoón já nguito̱ko̱o̱ chiná'mii̱ ko̱jo xta̱ xi xchá judíoo̱ kó bi katsoó:
–Ji̱n je ngaskande nguiboanéná ki'míjne̱ nga ta jmíjín ni xi xi̱ni̱e̱ ji̱n tji̱e̱nga kji̱e̱ ni'ánk'iénjínjne̱ Pabloo̱.
Ngot'e̱ 'ne̱ jún ko̱jo xi ngase jáxá nguito̱ko̱o̱, chji̱a̱'ajnúu̱ nda̱jun nguito̱ko̱o̱ tsi̱'e̱ nga ndyiojón ngatjandibajo̱ nguindyikónjnú Pabloo̱, ta tsi̱'e̱ nga ta ni xi si̱'anjo̱ ñá nga ko̱siyáa̱ kókji'i kjo̱a̱ xi tso'bá, kó ji̱n je ku̱i̱ndyiondajne̱ nga si̱'ank'ienjne̱ nguindiee̱ nga kjo̱e̱'e k'i̱e̱e̱.
Tanga ndií ndichja Pabloo̱ tsint'ié kui ni xi tjis'índata'in tsinii̱, kó tji̱e̱nmá kijí ndi'aa̱ jajuún kós'e̱ katsáyá tji̱'ni̱u̱ú Pabloo̱.
Pabloo̱ tsíchji̱a̱a̱ ngo nda̱ nguito̱ko̱o̱ jajún xi nk'a ngase xaá kó bi katsoó:
–T'enje̱ ji kui nda̱chií nínga tikón nda̱jun nguito̱ko̱o̱ nga̱t'a̱ tjín ni xi ko̱tso̱yaa̱.
Kó kui nda̱jun nguito̱ko̱o̱ xi 'niú nk'a xaá kijíjoo̱ kui nda̱chií nda̱jun nguito̱ko̱ xi ingoo̱ kó bi katsoó:
–Pabloo̱, kui nda̱ xi tji'yá ndo̱bo̱a̱ya̱á tsíchji̱a̱na kó tsí'ána nga kji̱ndi̱bájóo̱ k'i̱e̱e̱ kui nda̱chií, nga̱t'a̱ tjín xó ni xi ku̱i̱chji̱a̱joo̱ ji.
Kó nda̱jun nguito̱ko̱o̱ iskjíbé tsja kui nda̱chií, s'e̱ kijíjo̱ t'axín, kó bi katsó nga asíyaá:
–¿Mí ni xi k'uiyéní?
Kó kui nda̱chií bi katsó:
–Xta̱ judíoo̱ je índa xtín tsi̱'e̱ nga ku̱i̱'aa̱ ji nga ndyiojón ko̱nanguíye ji Pabloo̱ nínga síndo jáxá nguito̱ko̱o̱, ta tsi̱'e̱ nga ta ni xi si̱'anjo̱ nga ko̱síya cha̱n cha̱a̱n xoó mí ni xi tso'bání.
Tanga ngata̱ ni'íns'injinjíi̱n, nga̱t'a̱ ts'atio yichán ma já xi̱'in xi ndyi̱konda 'ma, kó kui jaá ngaskande nguiboanéná je katsó nga jmí ni skji̱ni̱e̱jín xó ko̱jo jmí ni k'uijín xó ngaskande nga sa̱'ínk'ién xó Pabloo̱, kó ngot'e̱ je síndonda nga ta ndyi̱koyárií ni xi se ji.
S'e̱ kui nda̱ nguito̱ko̱o̱ jajuún kats'énkjí nda̱chií, kó bo̱a̱ katsoó nga ta'yajín xi ko̱tso̱yaa̱ ni xi je katsáyaá kui nda̱juu̱n.
Kó kui nda̱jun nguito̱ko̱o̱ tsíchji̱a̱a̱ jó já nguito̱ko̱o̱ jajuún xi 'niú nk'a ngase xaá, kó katsjaá kjo̱a̱ nga ku̱i̱'índonda jó úchán jajún xi 'bítso̱mayise, ichítié ko̱jo kan jajún ndi̱je̱ ko̱jo jó úchán jajún xi boa'a yá yijó, tsi̱'e̱ nga ko̱e̱je̱ na̱xi̱ńdá Sesarea̱ nga ka̱ma chi̱bo̱a̱ nijan nga jñó,
kó ti bo̱a̱ ti ts'én katsjá kjo̱a̱ nga ik'íjñandaa̱ ngo ndi̱je̱ xi k'uijñásón Pabloo̱, kós'e̱ katsjá kjo̱a̱ tsi̱'e̱ nga nda kjo̱jo ko̱jo nga si̱'an'onjiín ngaskande nga kjo̱chójo̱ nínga tikón nda̱ xtitjón xi 'mí Firii̱.
Kó ngo xo̱jo̱n katsanguiyajo̱ kui jajuún xi bi tsó:
“Nda̱ Klaudio̱ Lisiaa̱, tsanguiyaa̱ tinde ji nda̱ xtitjón Firi̱.
Xta̱ judíoo̱ katsoboá kui nda̱a̱, kó je mejeén sa̱'ínk'ién katsaki, tanga nguije tsint'ie an nga na̱xi̱ńdá Roma̱ chji̱a̱ni, kijíjo̱ an jajúnna kós'e̱ ts'axié'á an,
nga̱t'a̱ kamámejénna skuie an mí kjo̱a̱a̱ xi tjifonguíta'in, kijíjo̱ an nguindyi̱ko̱n jáxá judíoo̱,
Tanga nga je kamábe an nga já judíoo̱ índa tsi̱'e̱ nga sa̱'ínk'ién, ki̱a̱ ts'éntsanguiyaa̱ ji, kó ti bo̱a̱ ti ts'én je tsí'áa̱ xta̱ xi ndyi̱bonguíta'in nga ki̱a̱ ngat'índa nguindyikin mí xi ch'onii̱ kui nda̱a̱.”
Kó bo̱a̱ ts'én jajuún, kats'én xikó kji'i ni xi je ki'mií, iskjíbé Pabloo̱ kó nga jñoó kijíjo̱ na̱xi̱ńdá Antípatri̱,
kó nga kamánguindyiojón, jajún xi 'bítso̱mayisee̱ kijí'oyá nguiní ndi'a nínga 'bíndo, kós'e̱ jajún ndi̱je̱e̱ kui xi kijíjo̱ Pabloo̱ takó kijí ra.
Kó nga jachó na̱xi̱ńdá Sesarea̱, kats'énk'as'iee̱n xo̱jo̱n xi ndyi̱ya'aa̱ xtitjoón kó ti bo̱a̱ ti ts'én kini'ánk'as'iee̱n Pabloo̱ nga.
Kó nguije kats'ényá xo̱jo̱o̱n, nda̱ xtitjoón asíyá ñá chji̱a̱ni Pabloo̱, kó nguije kamábe nga nangui Silisia̱ chji̱a̱ni,
bi katsoó:
–Kji'a boá kuint'iee̱ nguije kjo̱e̱'e kui xta̱ xi ndyi̱bonguíta'ii̱n ji.
Kós'e̱ katsjá kjo̱a̱ nga ki̱a̱ xchindá Pabloo̱ ndo̱bo̱a̱xa̱á Erodee̱.
Kó xi ma ún ni̱xtjin nguijee̱, nda̱ xi 'mí Ananíaa̱ xi chiná'mi xi 'niú nk'a xaá jachó na̱xi̱ńdá Sesarea̱ nínga tso'bájo̱ chiboa xta̱ xi xchá ko̱jo ngo nda̱ xi 'boxié'áná xi 'mí Tértulo̱, kui jaá jachókoón nda̱ xtitjoón tsi̱'e̱ nga ko̱ónguíta'in ngase Pabloo̱.
Kó nguije jachójoo̱ Pabloo̱, nda̱ xi 'mí Tértuloo̱ íts'i̱yanii̱ nga yínguíta'in, nga bi katsoó nda̱ xtitjón Firii̱:
–Ndok'óchji̱í ji, nda̱ xtitjón, nga xió kji'i nanguiná, kó ti bo̱a̱ ti ts'én ndok'óchji̱í nga̱t'a̱ tangat'anii̱ kjo̱a̱kjíntakóo̱n nga achichí ni xi nda kji'i kjima na̱xi̱ńdáná.
Ngatsjé ni̱xtjin kó ta són tjisákójne̱ ngayeje kui nii̱, tangat'anii̱ ji nda̱ xtitjón Firi̱, kó achichí ndok'óchji boe'éjne̱ ji.
Tanga tsi̱'e̱ nga tsiejín k'o̱ndíyajne̱ nga ko̱ndókjo̱a̱jojne̱ ji, 'niú mí'aá ngo kjo̱a̱nda tsi̱'e̱ nga ko̱nda'yé chiíjne̱ ngotjón.
Kui nda̱a̱ je 'niú ts'éntsjájne̱ kjo̱a̱xti, kó ngayeje són nga̱sondiee̱ tso'bá nga jó tjín tjíts'én xta̱ judíoo̱, ko̱jo nga kui xi nguito̱ko̱o̱ xta̱ xi chji̱a̱ni Nasare̱t tjíts'en yojoo̱,
kó ngaskande kamámejeén kats'éndándí na̱ngo̱xi̱jne̱, kó kuíni nga kandobájne̱.
Tanga nda̱xá xi 'mí Lisiaa̱ katsanguijin tsi̱'e̱ nga kats'énxchán kó ja'áxínyindsa̱jne̱,
nga katsanguiya xta̱ xi yínguíta'in tsi̱'e̱ nga kjo̱chókoón ji, kó ka̱ma ti jii̱ si̱'inkijints'oe, tsi̱'e̱ nga xchi̱e̱ ji nga ja̱koxi̱ ngayeje ni xi ndyi̱fonguita'injne̱.
Kó ngayeje xta̱ judío̱ xi síndo ki̱a̱a̱ ti nijan kamá kui jaá nga bo̱a̱ kji'i kui nii̱ katsó.
Nda̱ xtitjoón ta tsja yejeén Pabloo̱ tsi̱'e̱ nga ku̱i̱chji̱a̱, kó Pabloo̱ bi katsó:
–Achichí tsjatjínna nga kuichji̱a̱ an nga k'oxié'á an yojona nguindyikin ji, nga̱t'a̱ je be an nga je kjín nónií nga ji xi tindyin ne ndi'amasiee̱n kui na̱xi̱ńdaá.
Ti ji ka̱ma ko̱siye nga, nga s'e̱ tjín raá tsi ta tiejó ni̱xtjin nga kijíts'endikón an Néná na̱xi̱ńdá Jerusale̱n.
Kó ta'yajín xi kamábena nga tjín xi ts'énchji̱a̱tijo̱ an, ti nde jmí xta̱ ts'én mindyiatsabéjáa̱n ki̱a̱ ndi̱tsen na̱ngo̱xi̱i̱ ko̱jo ngu̱i̱ya ndi'a nínga ndokjo̱a̱ eén Néná ko̱jo tsi ki̱a̱ na̱xi̱ńdaá,
ti nde jmí chi̱bo̱a̱jiín kui xtaa̱ kjo̱a̱a̱ ni xi ndyi̱bonguíta'inna.
Tanga ngo tsi ni xi ku̱i̱e̱je̱nts'oa an, nga Ne xi tsi̱'e̱ xta̱ tji̱e̱ xchána xi tjíts'endikón an, xikó kji'i ndi̱ya tja̱tsi̱e̱e̱ xi kje̱'e tjín ndyi̱tsoó kui xtaa̱, nga̱t'a̱ s'ijinna ngayeje ni xi kjit'a xo̱jo̱n kjo̱a̱kitii̱ Néná ko̱jo xo̱jo̱n xi kats'én'indó já chji̱ni̱e̱'e̱én Néná,
kó ti bo̱a̱ ti ts'én s'ijinna xikó ts'én s'ijii̱n kui xtaa̱, kó ts'énkoyáa̱ nga Néná sa̱'ínkja'á'yaá xta̱ xi je jesoón, tsi xi kixi̱ ko̱jo tsi xi kixi̱jín.
Kó kuíni nga ta ngatsjé ni̱xtjin nga nda tikón kjo̱a̱kjíntakónna nga ch'ojín tjíts'en an nguindyi̱ko̱n Néná ko̱jo nguindyi̱ko̱n xtaa̱.
Jaskan nguije ja'a kjín nó nga kistso'bá an kje̱'e ngu̱i̱ndie, jé'e nguiñá an na̱xi̱ńdána tsi̱'e̱ nga tsja an chji̱e̱ ko̱jo kjo̱a̱nda,
kó kui nii̱ tjíts'en an ndi̱tsee̱n na̱ngo̱xi̱i̱ nga chiboa já judío̱ kamábena nga kats'entsjie an yojona xikó ts'én tikón nga si̱'an kui nii̱, kó nde kjínjín xta̱ xi tjimájo̱na ko̱jo jmí kjo̱a̱se kis'iejín,
kji'a nga kamábena já judío̱ xi chji̱a̱ni nangui Asia̱ ki̱a̱ na̱ngo̱xi̱i̱, kó kuí jaá xi chjiénga ka̱ma kjo̱e̱'e k'i̱e̱e̱ nga ko̱ónguíta'inna, tsi tjín ni xi tjiín kondra̱ tsa'a̱n.
axa̱ marií tsi kji'a nga kis'ijñajíi̱n 'niú tsíchji̱a̱ an nga bi kixiáa̱n: “Ngot'e̱ 'ne̱ jún ndyi̱ni'ánjéjnú'un tangat'anii̱ nga s'ijinna nga kjo̱a̱'á'yaá xta̱ xi je jesoón.”
Kó Firii̱ nguije tsint'ié kui nii̱, nga̱t'a̱ je 'niú je be cha̱n cha̱n kjo̱a̱a̱ ndi̱ya tja̱tsi̱e̱e̱, íjñát'axín kui kjo̱a̱a̱, s'e̱ bi katsó:
–Kji'a nga kjo̱e̱'e nda̱ nguito̱ko̱o̱ jajún xi 'mí Lisiaa̱, nda skuie ngase an kjo̱a̱ xi tsa̱jún.
Kós'e̱ Firii̱ katsanguiya nda̱jun nguito̱ko̱ xi nk'a ngase xaá tsi̱'e̱ nga takó ngat'íjñá 'niú rá Pabloo̱, tanga nga tsjandié chií nga ku̱i̱'íjñandé ko̱jo nga tsja̱á kjo̱a̱ nga ka̱ma kjo̱chókoón xta̱ xi nda be tsi̱'e̱ nga tsja̱á ni xi chjieén.
Kó nguije kjín ni̱xtjin ja'a, jachó nguiní Firii̱ nga nijan tso'bájo̱ chjo̱ón xi 'mí na̱ Drusilaa̱, xi xta̱chjón judío̱, kó Firii̱ katsanguiya nga kijíchja'aá Pabloo̱ kó tsint'ieé ni xi tsíchji̱a̱ Pabloo̱ kjo̱a̱a̱ kjo̱a̱s'ijii̱n Jesukristoo̱.
Tanga kji'a nga tsíchji̱a̱ Pabloo̱ kjo̱a̱a̱ nga chjiénga kixi̱ ku̱i̱ndyión nga jmí ni ch'o kji'i si̱'án ján, ko̱jo nga si̱'anchji̱ni̱e̱ so̱bo̱a̱ yojoná nga nda kji'i ni xi si̱'án, nga̱t'a̱ nga s'e̱ kjo̱chó ni̱xtjin nga Néná ko̱tso̱ya tsi nda ko̱jo tsi ndajín kini'án, s'e̱ Firii̱ achichí katsakjónní nga tsint'ié kuí nii̱, kós'e̱ bi katsó:
–Tasá t'en ji ngot'e̱, jaskan kuichji̱a̱ nguiñaá kji'a nga ka̱ma'ana.
Kó Firii̱ askoyaá nga Pabloo̱ to̱n tsja̱á, kuíni nga achichí kjín ndi̱ya tsíchji̱a̱a̱ tsi̱'e̱ nga kui ku̱i̱chji̱a̱jo.
Jó nó ja'a nga bo̱a̱ kamá, s'e̱ Firii̱ jaskan je xaá kó ngajoo̱ kis'ijña nda̱ xi 'mí Porsio Festoo̱, kó Firii̱ kamámejeén nga nda kis'ijñajo̱ xta̱ judíoo̱, kuíni nga ndo̱bo̱a̱ya íjñá ra Pabloo̱.
Nguije jachók'íjñá xtitjón nda̱ xi 'mí Festoo̱, xi ma ján ni̱xtjin jatjoni na̱xi̱ńdá Sesarea̱ kui nda̱a̱, s'e̱ kijí na̱xi̱ńdá Jerusale̱n.
Ki̱a̱ na̱xi̱ńdá Jerusale̱n já nguito̱ko̱o̱ chiná'mii̱ ko̱jo já judíoo̱ xi 'niú yandíkoón atíjétá'ín Pabloo̱,
kó ngo kjo̱a̱nda xi 'niú tsí'áa̱ xtitjoón, tsi̱'e̱ nga sa̱nguíya Pabloo̱ na̱xi̱ńdá Jerusale̱n, kó kui jaá índa nga ngu̱i̱ya ndi̱ya̱á sa̱'ínk'ién Pabloo̱.
Kuíni nga Festoo̱ bi katsoó kui jaá nga Pabloo̱ takó k'uijñá 'niú rá ndo̱bo̱a̱ya ki̱a̱ na̱xi̱ńdá Sesarea̱, nga̱t'a̱ ti kuii̱ Festoo̱ tjíts'énkjó nga jaskan ko̱e̱je̱ ki̱a̱a̱.
Kó bi katsoó:
–Xi tjín ngasee̱ xá ngu̱i̱jinjnú ngatjandibatjinguína kó tsi tjín ni xi ndajín kji'i kats'én kui nda̱a̱, tatíjéta'ínjnú.
Festoo̱ kamá raa̱ tsi jin ko̱jo tsi tie ni̱xtjin ki̱a̱ na̱xi̱ńdá Jerusale̱n, s'e̱ jaskan kijí nguiní na̱xi̱ńdá Sesarea̱, kó nga kamánguindyiojón jachók'íjñasón yáxiríe̱ ndikoón kó katsjá kjo̱a̱ nga tsanguínjoo̱ Pabloo̱.
Kó nguije ts'as'ien Pabloo̱ kui ngu̱i̱ndiee̱, já judío̱ xi kjindibáni na̱xi̱ńdá Jerusale̱n, achichí ni xi ndikón yínguíta'in Pabloo̱, tanga ngaskande ngojín kui jeé xi kasakoo̱ ngakixi̱,
tji̱e̱nga Pabloo̱ bi katsó nga ts'axié'á yojoo̱:
–An, nde ngojín jé tjíts'en an kondraa̱ kjo̱a̱kitii̱ já judíoo̱, ti nde kondraa̱ na̱ngo̱xi̱i̱, ti nde kondraa̱ xtitjoón na̱xi̱ńdá Roma̱.
Tanga Festoo̱ kamámejeén nga nda kis'ijñajo̱ já judíoo̱, s'e̱ bi katsó nga asíyaá Pabloo̱:
¿A mejeén k'uín ji na̱xi̱ńdá Jerusale̱n, tsi̱'e̱ nga ki̱a̱ sa̱'indajin an kjo̱a̱xtíi?
Kó Pabloo̱ bi katsó:
–K'i̱e̱ tikón an kje̱n ngu̱i̱ndie nínga botíjeé, kó k'i̱e̱ bí nínga chjiénga ka̱majéna. Xikó ts'én je nda ye ji nga ngojín ni xi ndajín kji'i tjíts'en an kondraa̱ já judíoo̱.
Tsi ngo jé kats'en an, kó tsi tangat'anii̱ kui nii̱ nga si̱'ank'ienna, tsakjonjín an nga ko̱ya an, tanga tsi ja̱koxi̱jín ni xi tjíbotijétá'ínna, ngojín xta̱ xi tjiín ngakixi̱ xi sa̱'ínk'as'ienna ngu̱i̱ya tsja kui jaá. Mí'á an nga ti kuii̱ nda̱ xtitjón Sesaa̱ xi ngats'énjéna.
Kós'e̱ Festoo̱ askjoyáni ko̱jo já xi tsáyaá ni xi ts'én, s'e̱ bi katsó:
–Tji̱e̱nga je kichjié'é ji nga nda̱ xtitjoón sa̱'ínjeé, ja̱ nda̱ xtitjoón k'uíchíi̱n tsobo̱a̱.
Nguije ja'a chiboa ni̱xtjin, nda̱ re Agripaa̱ ko̱jo chjo̱ón, xi 'mí na̱ Berenisee̱ kijí na̱xi̱ńdá Sesarea̱ nga kijí ts'en tínde Festoo̱.
Kó nga kjín ni̱xtjin nga ki̱a̱ kis'iṉdojo̱, Festoo̱ íni̱jmi̱í nda̱ re Agripaa̱ kjo̱a̱a̱ Pabloo̱, kó bi katsoó:
–K'i̱e̱ tikón ngo nda̱ xi Firii̱ íjñá ndo̱bo̱a̱ya,
tanga an bi kixiáa̱n nga jáxaá na̱xi̱ńdá Roma̱ ngájiín nga ts'énjeé nga sa̱'ínk'ién ngo xta̱ tsi tjónjín skjo̱ ndo̱bo̱a̱xá xi tjíbotijétá'iín ko̱jo xi ndyi̱botíjeé, tsi̱'e̱ nga k'o̱xié'á yojoo̱ kjo̱a̱a̱ ni xi tjíbotijétá'ínni.
Kó kuíni nga, nga je'e kui jaá k'i̱e̱e̱, nde askoyájáa̱n, nga̱t'a̱ nga kamánguindyiojón nga jachókatíjñasón an yáxiríee̱ ngu̱i̱ndie nínga botíjeé kijíchja'ána kui nda̱a̱,
tanga kui já xi jachó xi ko̱tíjétá'ín jmí ni tsíchji̱a̱jín kjo̱a̱a̱ jé xi kats'enkjó an nga kats'én Pabloo̱,
ta kuí tsi ni xi tsíchji̱a̱, kjo̱a̱a̱ na̱ngo̱xi̱ xi tso'bá ko̱jo kjo̱a̱a̱ ngo xó nda̱ xi 'mí Kjiso̱, xi je k'ien, kó tikón xó tjítsó.
Kó nga an nde bejín an mí ni xi sa̱'íi̱n kui kjo̱a̱a̱, s'e̱ asíyáa̱ Pabloo̱ tsi mejeén nga ko̱e̱je̱ na̱xi̱ńdá Jerusale̱n tsi̱'e̱ nga ki̱a̱ ka̱majeé kjo̱a̱a̱ kui ni xi tjíbotijétá'ínni.
Tanga kjo̱a̱a̱ nga Pabloo̱ tsí'á nga nda̱ xtitjoón Sesaa̱ sa̱'índajii̱n kjo̱a̱xtii̱, kó kuíni nga je katsja an kjo̱a̱ nga takó ngat'íjñá ra ndo̱bo̱a̱ya ngaskande nga ka̱ma sanguiyakóo̱n xtitjón Sesaa̱.
S'e̱ nda̱ Agripaa̱ bi katsoó nda̱ xi 'mí Festoo̱:
–Ko̱jo an mejénna kuint'iée̱ kui nda̱a̱ kó ka̱tso̱.
Kós'e̱ Festoo̱ bi katsoó:
–Ti ndyiojoón ka̱ma ko̱nda'yée̱.
Kó bo̱a̱ ts'én nga kamánguindyiojón, Agripaa̱ ko̱jo na̱ Berenisee̱ jachó ndikón ndikón ki̱a̱ ngu̱i̱ndie nínga botíjeé, kó nijan jachójo̱ já nguito̱ko̱o̱ jajún ko̱jo xta̱ xi 'niú yandíkón kui na̱xi̱ńdaá, kó Festoo̱ tsí'á nga kijíchja'á Pabloo̱.
Kós'e̱ Festoo̱ bi katsó:
–Nda̱ Re Agripa̱, ko̱jo já xi nijan síndojinná k'i̱e̱e̱, k'i̱e̱ tikónjnú kui nda̱a̱, kjo̱a̱a̱ kjín ma xta̱ judío̱ xi ndyi̱bonguíta'in, ki̱a̱ na̱xi̱ńdá Jerusale̱n ko̱jo k'i̱e̱ na̱xi̱ńdá Sesarea̱, kó 'niú ndyi̱mí'á nga si̱'ank'ien.
Tanga bejiín ko̱n an nga ngo jé xi 'niú kats'én nga si̱'ank'ien ma, tanga nga ti kuii̱ ts'énmí'á nga kui nda̱ xtitjón xi tikón Roma̱ nga ts'énjeé, kuíni nga ki̱a̱ ts'én tsanguiyakonñaa̱.
Tanga nga jmíjínna ni xi xian an kjo̱a̱a̱ kui, nda̱ xtitjón, tasá k'i̱e̱ jé'e̱jo an nguindyikin, nda̱ re Agripa̱, tsi̱'e̱ nga nguije ikindyisé ndi̱ya̱á skuie an kóts'en kuit'a an xo̱jo̱n xi sanguiyáa̱ nda̱ xtitjoón.
Nga̱t'a̱ ndajín kji'i mana nga ngo nda̱ xi tji'yá ndo̱bo̱a̱ya taxkiya sanguiya an kó xiyájín an mí kjo̱a̱a̱ xi tjíbotijétá'ínni.
Kó nda̱ re Agripaa̱ bi katsoó Pabloo̱:
–Ka̱ma ko̱ndókjo̱e̱ ji kóts'en ko̱'na̱xié'é yojóo.
Kós'e̱ Pabloo̱ iskjinink'a tsja kó bi katsó nga tsíchji̱a̱:
–Kjén nga ta tsjakji'ina nga ka̱ma kuichji̱a̱ an ngot'e̱ nguindyikin ji nda̱ re Agripa̱, tsi̱'e̱ nga k'oxié'á an yojona kjo̱a̱a̱ ngayeje ni xi ndyi̱bonguíta'inna xta̱ judíoo̱,
nga̱t'a̱ je ye yeje ji, nda̱ re, kjo̱a̱a̱ kjo̱a̱xchá xi tjiín xta̱ judíoo̱ ko̱jo kjo̱a̱a̱ ni ni'in xi chji̱a̱jo xkjín, ja̱ kuíni nga mí'á'ñaa̱ nga nda nda ma nda'yéní ni xi kuichji̱a̱ an.
Ngayeje xta̱ judíoo̱ be kóts'en kis'ijña an ki̱a̱ nanguina ko̱jo na̱xi̱ńdá Jerusale̱n ndeskande koó nga kjindí an.
Kó ti be, kó ka̱ma ko̱tso̱ya tsi mejeén, nga ndeskande koó ngas'e̱ nga xikó ts'én 'niú kjo̱a̱kiti xi tjiín na̱ngo̱xi̱i̱ nga kis'ijña an xikoó ngo nda̱ fariseo̱.
Kó ngot'e̱ 'ne̱, k'i̱e̱ tikón an tsi̱'e̱ nga si̱'anjéna, tangat'anii̱ nga ts'énkoyáa̱ kjo̱a̱a̱ ni xi Néná katsáyatjón nga tsja̱á xta̱ tji̱e̱ xcháná,
kó nga tiejó tji̱e̱e̱ xta̱ xi chji̱a̱ni Israe̱l ndyi̱koya nga Néná sa̱'ínkjatjosón kui nii̱, kó kuíni nga ndyi̱bendikón Néná kó ndyi̱ts'enseén Néná nga ni̱xtjin ko̱jo nga ni̱xtji̱e̱n. Tangat'anii̱ kui kjo̱a̱chiyaá, ji nda̱ re Agripa̱, nga xta̱ judíoo̱ ndyi̱bonguíta'inna ngot'e̱.
¡Mí ni! ¿Ánní nga s'ijinjínjnú nga Néná ts'énkja'á'yaá xta̱ xi je jesoón?
Ti an bo̱a̱ ts'én kats'enkjó an ngas'e̱ nga chjiénga tsie ni sa̱'in an tsi̱'e̱ nga si̱'ankjie an ngayeje xta̱ xi s'ijii̱n ja'eén Kjiso̱ xi chji̱a̱ni na̱xi̱ńdá Nasare̱t,
kó bo̱a̱ kats'en an ki̱a̱ na̱xi̱ńdá Jerusale̱n, kó já nguito̱ko̱o̱ chiná'mii̱ katsjána kjo̱a̱ nga kjín xta̱ tsjiee̱ Néná xi katsanguis'ien an ndo̱bo̱a̱ya, kó nda kasasienna nga kini'ánk'ién kui xtaa̱.
Kó kjín ndi̱ya kats'enjée̱ nga kats'ée̱n kjo̱a̱'niú tsi̱'e̱ nga ch'o ka̱tso̱ kjo̱a̱a̱ kjo̱a̱s'ijii̱n, kó kui nii̱ kats'en an ngayeje ngu̱i̱ya ndi'a nínga ndokjo̱a̱ eén Néná, kó achichí kamáxtína kondra̱ tsi̱'e̱ kui jaá nga̱t'a̱ ngaskande na̱xi̱ńdá xi xín tsangatji̱nguíi̱.
tanga ki̱a̱ ngu̱i̱ya ndi̱ya boá, nda̱ re Agripa̱, nga ndis'ueé, kamábe an ngo ndi'í xi kjindibáni ndi'ak'ajmi ján, ngo ndi'í xi 'niú ngase ta bo̱a̱jiín ndi'ií ts'ueé, xi kitíniéna an ko̱jo já xi nijan tjimájo̱na,
kó ngayejejne̱ nga ts'ákajne̱ t'ananguii̱, s'e̱ tsint'ie an ngo nda̱ xi chji̱a̱ én ebreo̱ xi bi katsóna: “Saulo̱, Saulo̱, ¿mí kjo̱a̱a̱ nga timiyitji̱nguiní? ¡Ti jiní xi ti'ni'ín'íi̱n yojóo, xikoó tsi ti jii̱ ti'bée̱ ngo nda'yańts'én yojóo!”
Kó an bi kixiáa̱n: “¿'Yá jií bo̱a̱ Ndi̱a̱?” S'e̱ Ndi̱a̱a̱ bi katsóna: “An boá xi Kjisoo̱, kó an boá xi timiyitji̱nguiní.
Tanga ti̱sítji̱n, kó tasin kixi̱, nga̱t'a̱ k'i̱e̱ akóo yojona tsi̱'e̱ nga tsjaxaá kó moso̱na ka̱ma ji ko̱jo chistikoo̱ ni xi je kamáye ngot'e̱ ko̱jo ni xi s'e̱ xchi̱e̱ nga kokóo yojona,
k'oxié'áñaá ngu̱i̱ya tsja xta̱ xi judío̱ ko̱jo xta̱ xi judío̱jín, kui xi ts'éntsanguiyáa̱ ji ngot'e̱,
tsi̱'e̱ nga chjéx'e ji ndyi̱ko̱n, kó nguiti nínga jñójín k'uitsóma ngase, tasá nínga tsijen ngat'ítso̱ma, tsi̱'e̱ nga nguiti kuijín nga'niuú xindajín Satanaa̱ k'uitsómatji̱nguii̱, nga tasá Néná ngat'ítso̱matji̱nguii̱, tsi̱'e̱ nga s'ijii̱n an, kó sa̱ko̱ó kjo̱a̱ni'ánjetakoón jeé ko̱jo kui ngu̱i̱ndie xi katsó Néná nga tsja̱á xta̱ xi je kats'éntsjie yojoo̱.”
Kó bo̱a̱ kji'i kui nii̱, nda̱ re Agripa̱, kó bo̱a̱ ts'én kats'enkjatjosón an ni xi akóna Néná xi kjindibáni ndi'ak'ajmi ján,
kó kuíni nga tjón ma xta̱ xi chji̱a̱ni na̱xi̱ńdá Damasko̱ katsáyáa̱ eén Néná, s'e̱ jaskan xta̱ xi chji̱a̱ni na̱xi̱ńdá Jerusale̱n ko̱jo ngayeje xta̱ xi chji̱a̱ni nangui Judea̱, kó ti katsáyáa̱ xta̱ xi judío̱jín nga, katsáyáa̱ tsi̱'e̱ nga sa̱'ínk'oyá yojoo̱ jé xí ndyi̱ts'en kó nga tasá Néná ko̱ngase ko̱jo nga sa̱'ín ni xi nda kji'i, kós'e̱ bo̱a̱ ts'én ko̱kó yojoo̱ nga ja̱koxi̱ nga je ndi̱ya̱á Néná tjimá.
Tangat'anii̱ kui nii̱ nga xta̱ judíoo̱ katsoboána ndi̱tsee̱n na̱ngo̱xi̱i̱, kó ngaskande kamámejeén nga kats'énk'iénna.
Tanga tangat'anii̱ nga Néná asíko̱jona kuíni nga kixi̱ tikón an ngot'e̱, nga ts'énchji̱a̱jo an kjo̱a̱a̱ ndi̱ya̱á Néná ngayeje xta̱, xi xchá xi kjindí, jmí ni̱xtjin nga kje̱'e ni xi ts'énchji̱a̱jo an kjo̱a̱a̱ ni xi tsíchji̱a̱ já chji̱ni̱e̱'e̱én Néná ko̱jo Moisee̱ nga tsíchji̱a̱ kjo̱a̱a̱ ni xi ka̱ma:
Nga Kristoo̱ chjiénga ko̱ya, tanga nga jaskan nguije k'ien, kuí xí tjón ka̱ma nga kjo̱a̱'á'yaá, kó nga kuí xí ku̱i̱'íni̱jmi kjo̱a̱a̱ ndi'ií, tsi̱'e̱ nga kjo̱tjo'áa̱ yojóo xta̱ na̱xi̱ńdaá ko̱jo xta̱ xi judío̱jiín.
Kó tji̱e̱nga Pabloo̱ bi tjítsó kjo̱a̱a̱ nga ts'én'boxié'á yojoo̱, nda̱ xi 'mí Festoo̱ ngaskande 'niú ma tsíchji̱a̱ nga bi katsó:
–¡Tsabeéri, Pabloo̱! Kjo̱a̱a̱ nga ta ja'atio nga tichjat'ayé ji xo̱jo̱n kuíni nga je kjimatsabé maá.
Tanga Pabloo̱ bi katsó:
–Tsabéjínna, ji nda̱ Festo̱, tasá ni xi ts'énchji̱a̱ an xi tjiín ngakixi̱ kó ja̱koxi̱ nga bo̱a̱ kji'i.
Ja̱ ki̱a̱ tikón ki̱a̱a̱ nda̱ re Agripaa̱ xi be nda nda kui nii̱, kó kuíni nga tsakjonjín an nga ts'énchji̱a̱ an nguindyi̱ko̱n kui, nga̱t'a̱ berií ko̱n an nga ja̱koxi̱ nga ko̱jo kui be ngayeje kui nii̱, nga̱t'a̱ jmí tsi ngo ngu̱i̱ndyióngu̱i̱nijon 'ma nínga kamá kui nii̱.
¿A s'ijii̱n ji nda̱ re Agripa̱ ni xi kats'én'indó já chji̱ni̱e̱'e̱én Néná? Je be an nga s'ijii̱n ji.
Kó nda̱ re Agripaa̱ bi katsoó:
–¿A tini'ínkjé nga xtaa̱ Kristoo̱ tji̱e̱nmá ka̱ma an nga?
Kó bi katsoó Pabloo̱ nguijee̱:
–Tsi tsie ko̱jo tsi chiboa ni̱xtjin, achichí ra nda kji'i tsi Néná xi bo̱a̱ ka̱tso̱ nga jmí tsi ta jí tsi xi s'ijii̱n nda̱ re, ko̱jo ngayeje xta̱ xi ndyi̱nt'iena ngot'e̱ xi nga s'ijii̱n nga, tsi̱'e̱ nga bo̱a̱ sa̱'ín xikó tjíts'en an, tanga nga kuijín ń'niú ki̱chaa̱ si̱t'a.
S'e̱ nguije tsint'ié kui eén, nda̱ re Agripaa̱, nda̱ xtitjoón, na̱ Berenisee̱ ko̱jo ngayeje xta̱ xi síndo ki̱a̱a̱ jastjíe̱n yeje,
s'e̱ kijíjo̱ t'axín xkjín nínga kijíchji̱a̱ kjo̱a̱a̱ kui nii̱, bi katsó nga tsíchji̱a̱jo xkjín:
–Kui nda̱a̱ jmí ni kats'énjín tsi̱'e̱ nga si̱'ank'ien ma, ti nde jmí kjo̱a̱jín nga ndo̱bo̱a̱ya ma k'uijñá.
Kó nda̱ re Agripaa̱ bi katsoó Festoo̱:
–Kamá kini'ánkjíndé kui nda̱a̱, tsi kuijín xi tsí'á nga nda̱ xtitjoón xi sa̱'ínjeé.
Kó nguije katse'é kjo̱a̱ nga katsanguiyajne̱ nangui Italia̱, Pabloo̱ ko̱jo já xi nijan kis'ijñajo̱ ndo̱bo̱a̱ya, kini'ánk'as'iee̱n ngo nda̱jun nguito̱ko̱ xi 'mí Julio̱ xi chji̱a̱ni jajuún nda̱ xtitjoón.
Kó tsanguinyájne̱ ngo tjotso je xi chji̱a̱ni na̱xi̱ńdá Adramitio̱ xi je makjí ma ki̱a̱ nangui Asia̱, kó ki̱a̱ nijan tikónjo̱jne̱ nda̱ xi 'mí Aristarkoo̱, xi chji̱a̱ni Tesalónika̱, na̱xi̱ńdá xi chji̱a̱ni nangui Masedonia̱,
kó nga kamánguindyiojón jáchójne̱ na̱xi̱ńdá xi 'mí Sido̱n, nínga nda̱ xi 'mí Julioo̱ achichí nda kats'énjo̱ Pabloo̱, nga̱t'a̱ katsjandieé nga kijíkatsijee̱n xta̱ xi nda ya'a ko̱jo nga nda kats'énseén kui xtaa̱.
kó nguije ikitjatjíyajonjne̱ na̱xi̱ńdá Sisilia̱ ko̱jo Panfilia̱, jáchójne̱ Mira̱ ngo na̱xi̱ńdá xi chji̱a̱ni nangui Lisia̱.
Kó nda̱ nguito̱ko̱o̱ jajuún ki̱a̱ kasakoo̱ ngo tjotso je xi chji̱a̱ni na̱xi̱ńdá Alejandría̱ xi ts'énfí nangui Italia̱, kó ki̱a̱ kats'énk'as'ienjne̱ kui tjotso jee̱ tsi̱'e̱ nga tsanguín ndojójne̱.
Achichí kjín ni̱xtjin nga inda inda kijí tjotso je xi timayajne̱, kó ta'ya jáchójne̱ kje̱n na̱xi̱ńdá Jnido̱, nga̱t'a̱ takó 'niú tji̱e̱n tjo̱o̱ ndáchíkoón, kó ki̱a̱ ikitjajne̱ kje̱n t'a na̱xi̱ńdá Salmo̱n nga ikitjatjíyajonjne̱ tji̱ngu̱i̱ Kreta̱,
kó ta'ya ts'énfí tjotso jee̱ t'a ndáchíkoón, s'e̱ jáchójne̱ ngo ngu̱i̱ndie xi 'mí Bueno Puerto̱, tiña na̱xi̱ńdá Lasea̱.
Kó nguije ja'a kjín ni̱xtjin, nguije nguiti majín ta chiboa miṉtja̱jin ndáchíkoón, nga̱t'a̱ je kjimatiña cho̱ṉch'a̱án, kuíni nga Pabloo̱ bi ts'én atíxomaa̱ kui jaá,
nga bi katsoó:
–Jún bo̱a̱ já, berií ko̱n an nga 'niú ndikón kji'i nga bi ts'én ndyi̱monguín, ko̱jo nga xcha̱ja tjotso jee̱ ko̱jo ch'ia xi ya'a, kó ngaskande tsi ndajín ni̱xtjin ngaskande ñá ko̱ya.
Tanga nda̱ nguito̱ko̱o̱ jajuún kats'én ngasee̱ xki̱ ni xi katsó nda̱ xi tsi̱'e̱ tjotso jee̱ ko̱jo nda̱ xi ts'énxájo̱ ta bo̱a̱jiín ni xi katsó Pabloo̱.
Kó nga kui ngu̱i̱ndie ján ndajín ma kji'i nga ki̱a̱ kjo̱a̱'aa̱ cho̱ṉch'a̱án, kó ta mején ngayejee̱ nga kats'énkjó nga tasá nda tsi kjo̱tjo ki̱a̱a̱ s'e̱ sa̱'ín kjo̱a̱'niú tsi̱'e̱ nga kjo̱chó na̱xi̱ńdá Fenise̱, ngo na̱xi̱ńdá xi tikónt'a ndáchíkón xi chji̱a̱ni Kreta̱, xi kis'ijñaa̱ ngo ngu̱i̱ndie nínga ka̱maa̱ nda ts'én kjo̱a̱'aa̱ cho̱ṉch'a̱án.
Kó kats'énkjó kui jaá nga takó ka̱ma ko̱e̱je̱ ndojó ra, nga̱t'a̱ je íts'i̱yanii̱ ngo ndí tjo̱ inda xi kitsjien xtji̱e̱e̱n na̱ngui, jatjo kó ki̱a̱ kijí xi ingoboaá tji̱ngu̱i̱ Kreta̱.
Tanga jaskan kjindibá ngo tjo̱'niú xtji̱e̱e̱n t'a tji̱ngu̱i̱i̱ xi ítsanieyá ma tjotso je xi 'mí Euroklidoo̱n,
kó tjo̱o̱ iskjifé tjotsojne̱, kó nguiti kamájínjne̱ ikjienda nga̱t'a̱ xtji̱e̱e̱n kje̱n ts'én be'é tjo̱o̱ ndáchíkoón, tasá chjínií katse'éndiejne̱ nga kijíjo̱jne̱ tjo̱o̱ ta nínga kamámejénrií.
Kós'e̱ ikitjajne̱ xtji̱e̱e̱n nga̱xto̱n ngo ndí tji̱ngu̱i̱ xi 'mí Klauda̱, nínga tjo̱o̱ nguiti 'niújín tji̱e̱n, kó achichí kjo̱a̱ni̱ma̱ kis'inguijne̱ nga kini'ánkijinjne̱ tjotso chichií,
nguije kats'énk'as'ien tjotso chichií ngu̱i̱ya tjotso jee̱, kui jaá íkjá ń'niú tjotso jee̱ tsi̱'e̱ nga katsjaa̱ nga'niú, kó achichí katsakjónní tsi ki̱a̱ kjojñá'niú tjotso jee̱ ngu̱i̱jin tsomí xi 'mí Sirtee̱, kós'e̱ yején ṉjñoo̱ tjotso jee̱, s'e̱ katsjandieé tsi̱'e̱ nga ta nínga mejénrií tjo̱o̱ kijíjo̱.
Tanga nga kamánguindyiojón 'niú ngase kitsjien tjo̱o̱, kó kuíni nga atítsojo ngayeje ch'ia xi ts'énya'a tjotso jee̱ ngu̱i̱jin ndáchíkoón,
kó xi ma jaán ni̱xtjin, ti kuii̱ jaá ts'ajmi ngándá yeje ngu̱i̱jin ndáchíkoón ni xi ni'ánkjién nga ni'ánxájo̱ tjotso jee̱.
Kó kjín ni̱xtjin nga nguiti kamáyajín ts'ueé ko̱jo ṉñóo, kó nga tanisién 'niú kamá tjo̱ xi kamánié ji̱n kó je nde nguiti ndyi̱chiyájínjne̱ tsi kjo̱tjo'a ngasejne̱ yojojne̱.
Kó nga je kjín ni̱xtjin nga nguiti ndyi̱chiniéjín ji̱n ṉño̱, tichaa̱n jastjíe̱n Pabloo̱ kós'e̱ bi katsó:
–Jún já, tsi jún xi kini'ánjnú'un xki̱ nga jatjoján tji̱ngu̱i̱ Kreta̱, ta sa ra bo̱a̱jín kamáná ñá ko̱jo tjotso je xi timaya.
Kó ngot'e̱ 'ne̱ te'énga'niújnúu̱ yojojnú, nga̱t'a̱ nde ngojín jún xi ko̱yajnú, nda tsi tjotso jee̱ xcha̱ja.
Nga̱t'a̱ kó ni̱xtji̱e̱n ngo ndítsjie xi katsanguiya Néná tsíchji̱a̱jona, kui Néná xi chjiá an ko̱jo xi tjíts'en an xaá,
kó bi katsóna: “Ngata̱ ndakinjín ma ji Pablo̱, nga̱t'a̱ chjiénga kjóchonchíi̱n nda̱ xtitjón xi 'mí Sesaa̱, kó Néná je katsjandieé ji ko̱jo ngayeje xta̱ xi nijan tjimájoo̱ ngu̱i̱jin ndaá nga ko̱yajínjnú.”
Kó kuíni já, te'énga'niújnúu̱ yojojnú, nga̱t'a̱ 'niákón an Néná kó bee̱ ko̱n an nga kjo̱tjosón kui ni xi tsíchji̱a̱jona kui ndítsjiee̱.
Tanga chjiénga ngo tji̱ngu̱i̱ kjojñá'niú tjotsoná.
Mejeén jó xomana̱ ja'a nga timajinjne̱ ndáchíkón xi 'mí Adriátikoo̱ nga kijíjo̱jne̱ k'i̱e̱ kijíjo̱jne̱ ján tjoó, nga mején ma ra masien ni̱xtji̱e̱n já xi ndyi̱ts'enxájo tjotso jee̱ kamábe nga je kjimatiñajne̱ t'a chji̱ndi̱e̱ nínga tikón ngo t'anangui.
Ts'achi̱bo̱a̱ kókji'i na̱nga̱ ndójoaa̱, kó kantji'ún ngo metro̱ nga na̱nga̱, kós'e̱ ngu̱i̱chí boa'á ngase ti ts'achi̱bo̱a̱ ma nguiní ingo ndi̱ya kó je kan yito Metro̱ tjiín nga na̱nga̱ ki̱a̱a̱.
Kó tangat'aa̱ nga ndyi̱tsakjoón tsi ndi̱jo̱ stíkjojójo̱, xtji̱e̱e̱n nga̱xto̱n tjotso jee̱ ts'ajmijin ngu̱i̱jin ndáchíkoón nijún ki̱cha̱tji̱ xi bojñá'niúní tjotso jee̱, kó kamámejeén nga tsá sisi̱én.
Kó já xi ts'énxájo̱ tjotso jee̱ kats'énkjó nga ko̱ngaa̱ tjotso jee̱, kó kuíni nga íts'i̱yanii̱ nga ts'enje̱ngui tjotso xi̱xii̱, tix'i̱a̱n ja̱ kats'én xi ki̱cha̱ xi ts'énkasién tjotso jee̱ ts'enje̱ngui xtji̱e̱e̱n to̱ko̱ tjotso jee̱ kats'én,
kó Pabloo̱ katsáyaá nda̱jun nguito̱ko̱o̱ ko̱jo jajuún kó bi katsoó:
Kós'e̱ bo̱a̱ ts'én jajuún tsatie ń'niuú tjotso chichií, kó ts'ajmijin ngu̱i̱jin ndáchíkoón.
Kó nguije tjisísi̱e̱én, Pabloo̱ tsíchji̱a̱jo ngayeje jaá tsi̱'e̱ nga skji̱ni̱e̱ chií ni chinie, kó bi katsoó:
–Je jó xomana̱nii̱ nga ndyi̱tsjayojoféjínjnú ko̱jo nga tindyión kjindiájnú.
Tasá ti'ánjnú ngo kjo̱a̱nda chi̱ni̱e̱ chiíjnú ni chinie, chjiénga bo̱a̱ si̱'ánjnú tsi mejénjnú ku̱i̱ndyionjnú, nga̱t'a̱ nde ngojín tsja̱tokó xcha̱ja.
Kó nguije tsíchji̱a̱ kui eén, Pabloo̱ iskjíbé ngo pan, kós'e̱ katsjaá ndok'óchji Néná nguindyi̱ko̱n ngayeje kui jaá, kó akjángá, s'e̱ iskjinie,
kó ngayejee̱ nga tsja kamaá kó ti iskjinie kui jaá nga.
Kó xi ndyi̱a̱jne̱ ngu̱i̱ya tjotso jee̱ jó úchán ichítié ko̱jo kan jun xta̱ majne̱ ngayejejne̱.
Kó jaskan nguije iskjinie ngayeje ni xi kamámejeén, ts'ajmijin to ndso̱ko̱a̱n ṉño̱o̱ ngu̱i̱jin ndáchíkoón tsi̱'e̱ nga kamáxtja̱ ngase tjotso jee̱.
Kó nguije kisisie̱én, já xi ts'énxájo̱ tjotso jee̱ nde kamábejín t'ananguii̱, tanga kamábe ngo t'a chji̱ndi̱e̱e̱ ndáchíkoón, kó kats'énkjó nga ki̱a̱ skjién boa'á t'a tjotso jee̱ kui ngu̱i̱ndiee̱.
Kó tsatie ń'niuú ki̱cha̱tji̱ xi bojñá'niúní tjotso jee̱, kó ki̱a̱ índomasien ngu̱i̱jin ndáchíkoón, kó kats'énxa̱n yejee̱ yándyindá xi ni'ánkjieén nga ni'ánkjí tjotso jee̱, s'e̱ iskjinink'a ṉjño xi tikón to̱ko̱ tjotso jee̱, kós'e̱ kats'énkjí tjotso jee̱ xtji̱e̱e̱n t'a chji̱ndi̱e̱e̱.
Tanga kui tjotso jee̱ jachó nínga jó nga'niuú ndójoaa̱ tjín, kó ki̱a̱ kis'inijín 'niú tsomií t'a chji̱ndi̱e̱e̱, kó to̱ko̱ tjotso jee̱ kasasienijín'niú ngu̱i̱jin tsomií, kó nguiti ka̱majín kamátíyaá, tji̱e̱nga xtji̱e̱e̱n tjats'en tjotso jee̱ je katjox'a nga ye'ét'aa̱ tjo̱o̱ ndáchíkoón.
Kó kui jajuún kamámejeén kats'énk'ién ngayeje já xi ndyi̱fí 'niuú, tsi̱'e̱ nga skji̱sónjín nga ko̱nga,
tanga nda̱ nguito̱ko̱o̱ jajuún, xi kamámejeén ts'axié'á Pabloo̱, katsjandiéjín nga si̱'ank'ien kui jaá, kó tasá katsjá kjo̱a̱ tsi̱'e̱ nga xi máa̱ chíkji̱so̱ón kui tjón ngat'ajmijin yojoo̱ ngu̱i̱jin ndójoaa̱ tsi̱'e̱ nga kjo̱chó nga̱són kixí ján,
kó xi majiín chíkji̱so̱ón, yátie ko̱jo xi̱i̱ tjotso jee̱ kats'énkjién nga iskjísón, kó ngayejee̱ nga jatjo'aa̱ yojoo̱ nga jachó t'a chji̱ndi̱e̱e̱.
Kó kji'a nguije jatjo'ajne̱ yojojne̱, kji'a nga kamáyajne̱ nga Malta̱ 'mí kui tji̱ngu̱i̱i̱.
Kó xta̱ xi síndo kui ngu̱i̱ndiee̱ kjén nga ta nda kats'énjo̱jne̱ ngayejejne̱, kó nga je stsé kjíboa'a ko̱jo nga achichí ṉch'án ngo ndi'í ítsié kós'e̱ tsíchji̱a̱jne̱ tsi̱'e̱ nga tsanguínkindyiont'ajne̱ kui ndi'ií.
Kó nguije Pabloo̱ ja'átikó chikín kixí xi ts'én mindyiájin ngu̱i̱jin ndi'ií kó ngo ye̱ xi ts'én mongaa̱ sibeé iskjiniee̱ tsja Pabloo̱.
Kó nga kamábe kui xta̱ xi chji̱a̱ni kui tji̱ngu̱i̱i̱ nga tsja Pabloo̱ tji̱e̱nguiboa'a kui ye̱e̱, bi katsó ja̱ k'i̱e̱ ja̱ ngajaán xkjín:
–Nda̱ ts'enk'ién ini̱ma̱ rá kui nda̱a̱, nga̱t'a̱ nda tsi jatjo'aa̱ yojoo̱ ngu̱i̱jin ndáchíkoón, tanga kjo̱a̱kixi̱i̱ Néná katsjandiéjiín nga k'uijñá ngase.
Tanga Pabloo̱ ki̱a̱ ítsaniejin ngu̱i̱jin ndi'ií kui ye̱e̱, kó jmí ni kamájiín.
Kó ngayeje kui xtaa̱ ndyi̱koyaa̱ nga ka̱ma ske ko̱jo tsi ta niján ma ko̱ya ndyi̱tsó, tanga jaskan ngu̱i̱chí sajín, nga kamábe nga jmí ni kamájiín, kje̱'e ni kats'énkjó nga ngo rá ne Pabloo̱ katsó.
Kó tiña kui ngu̱i̱ndiee̱ kjín xo'ba kis'ie xi tsi̱'e̱ ngo nda̱ xi nk'a xaá xi chji̱a̱ni kui tji̱ngu̱i̱i̱ xi 'mí Publio̱, xi kjén nga ta nda kats'énjo̱jne̱ nga kixindyionjne̱ ki̱a̱a̱ ján ni̱xtjin.
Kó na̱'mii̱ kui nda̱ xi 'mí Publioo̱ kji'ijña'on nga ṉt'e̱ ndyi̱a̱a̱ ko̱jo chi'in tji̱jmájín tjiín, kó Pabloo̱ kijíkatsijee̱n kó nguije tsíchji̱a̱a̱ Néná, íjñasoón tsja, kós'e̱ kamándaya.
Nguije kamá kui nii̱, je'ekoón Pabloo̱ kje̱'e ngase xta̱ xi oo̱n xi tjín kui tji̱ngu̱i̱i̱, kó bo̱a̱ ts'én ngayejee̱ nga kamándaya,
kó achichí nda kats'énjo̱jne̱ ngayeje kui xtaa̱, kó jaskan nguije ndyi̱monguín nguiníjne̱ ngu̱i̱ya tjotso jee̱, katsjájne̱ ngayeje ni xi kamáchjiénjne̱ tsi̱'e̱ ndi̱ya̱á.
Nguije kamájne̱ ján sá nga kixindyionjne̱ kui tji̱ngu̱i̱i̱, tsanguinyájne̱ ngo tjotso je xi ki̱a̱ ja'aa̱ cho̱ṉch'a̱án, xi chji̱a̱ni na̱xi̱ńdá Alejandría̱, xi kjit'a a̱sie̱én ne xi 'mí Kasto̱r ko̱jo Polu̱s.
Kó nga jáchójne̱ na̱xi̱ńdá xi 'mí Sirakusa̱, ján ni̱xtjin kamájne̱ nga kixindyionjne̱ ki̱a̱a̱,
kó ki̱a̱ jatjo nguiníjne̱ ngaskande nga jáchójne̱ na̱xi̱ńdá Rejio̱, kó ingo ni̱xtjin ngase kis'ie ngo tjo̱ xi kjindibá xtji̱e̱e̱n na̱ngui, kó ngaskande xi ingo ni̱xtjii̱n jáchójne̱ na̱xi̱ńdá Puteoli̱,
nínga kasakojne̱ já ṉts'ie xi bo̱a̱ katsójne̱ nga ngo xomana̱ ku̱i̱ndyionjo̱jne̱ ki̱a̱, kó bo̱a̱ ts'én ngaskande nga fet'a tsanguínjne̱ na̱xi̱ńdá Roma̱.
Kó nga jáchójne̱ na̱xi̱ńdá Roma̱, jajuún katsjandié nga xín kis'ijña Pabloo̱, tanga ta ngo nda̱jun xi askondá.
Kó nga ja̱ bo̱a̱ je ján ni̱xtjinnii̱ nga jachó na̱xi̱ńdá Roma̱, Pabloo̱ tsíchji̱a̱a̱ ngayeje xta̱ xi síndotjoón xta̱ judío̱ xi síndo na̱xi̱ńdá Roma̱, kó nguije kamátikó yeje kui jaá, bi katsoó:
–Jún já ṉts'ie, nde ngo ni tjíts'enjín an kondraa̱ xta̱ judíoo̱ ti nde kondraa̱ kjo̱a̱xchá xi tjiín xta̱ tji̱e̱ xcháná, tanga takó bo̱a̱ ts'én ki̱a̱ na̱xi̱ńdá Jerusale̱n kini'ánk'as'ienna ngu̱i̱ya tsja xta̱ Roma̱,
kui xta̱ xi jaskan nguije kats'énkijents'oana kamámejeén íjñandéna, nga̱t'a̱ jmí jé kasakojiín kjo̱a̱a̱ an tsi̱'e̱ nga si̱'ank'ienna,
tanga xta̱ judíoo̱ katsjandiéjín, kó kuíni nga tsí'á an nga nda̱ xtitjoón xi ko̱ngasee̱ tsi tjínna jé ko̱jo tsi jmíjínna, nda tsi jmíjínna ngo ni xi konguíta'in an xta̱ na̱xi̱ńdána.
Kó kuíni nga tsíchji̱a̱ yejejnú'un jún, tsi̱'e̱ nga skuiejnú'un kó xiyájnú'un, nga̱t'a̱ tangat'anií kui ni xi ndyi̱chiyáa̱ ñá xi xta̱ Israe̱l, kó kuíni nga bi ts'én tjitá'niú an k'i̱e̱e̱.
Kó kui jaá bi katsoó Pabloo̱:
–Ji̱n, nde ngo xo̱jo̱n tjinanguiyajínjne̱ xi chji̱a̱ni nangui Judea̱ xi chji̱a̱ kjo̱a̱a̱ ji, ti nde ngojín já ṉts'ie judío̱ xi ndyi̱ndibání ján xi ch'o ts'én ndyi̱chji̱a̱ kjo̱a̱a̱ kondra̱ tse̱.
Mejénjne̱ ko̱nda'yájne̱ kóts'en ni'ínkjé ji, nga̱t'a̱ je yajne̱ nga tajñání tjindókjo̱a̱ kjo̱a̱a̱ kondraa̱ kui ndi̱ya tja̱tsi̱e̱e̱.
Kó nguije ngo ni̱xtjin ik'íjñaá, achichí xta̱ jachókoón Pabloo̱, kui xi katsáyaá kjo̱a̱a̱ xikó ts'én ko̱tíxoma Néná ndeskande nga tajño̱ó ngaskande nga kamánguixoón, kamámejeén Pabloo̱ nga sa̱'ín'indakon kui xtaa̱ kjo̱a̱a̱ Kjisoo̱, nga kats'énkjién xo̱jo̱n kjo̱a̱kitii̱ Moisee̱ ko̱jo xo̱jo̱n xi kats'én'indó já chji̱ni̱e̱'e̱én Néná.
Kó tjín xi kis'ijii̱n ni xi katsó Pabloo̱, kó tjín xi kis'ijinjiín nga,
kó nga jmí ni índajín, ńgó ńgó kijí, kó Pabloo̱ ta bi tsi katsoó:
–Achichí nda tsíchji̱a̱jo xta̱ tji̱e̱ xchájnú A̱sién Ni̱xtjii̱n Néná nga kats'énkíchji̱a̱ nda̱ chji̱ni̱e̱'e̱én Néná xi 'mí Isayaa̱ nga bi katsó:
T'en ji kó t'íyée̱ kui xta̱ na̱xi̱ńdaá:
Nda tsi 'niú ko̱nda'yájnú, tanga ka̱makjínjínjnú,
ko̱jo ti nda tsi 'niú stsitsíjenjnú, nde xcha̱jínjnú,
nga̱t'a̱ tanisién 'niú tajá ini̱ma̱a̱ kui xta̱ na̱xi̱ńdaá,
kó kats'énxtiya yojoo̱,
kó íchjá ndyi̱ko̱n,
tsi̱'e̱ nga ka̱majín sku̱i̱e̱ ti nde ka̱majín ku̱i̱nt'ie,
ko̱jo ti nde kamákjínjiín,
tsi̱'e̱ nga ánjín kjo̱e̱'ekónna,
kó nga ka̱majín an sa̱'indaya an.
Jún ngatamayajnú nga ngot'e̱ 'ne̱ Néná ts'éntsjaá kjo̱a̱'naxié'aá xta̱ xi judío̱jín, kó tasá kui xi ku̱i̱nt'ie kui eén.
Kó nguije katsó kui nii̱, já judíoo̱ kijí, kó tsíchji̱a̱tijo xkjín.
Kó Pabloo̱ jó nó chi̱bo̱a̱ chi̱bo̱a̱ kamaá nga kis'ijña ngo ndi'a xi íchjí sá, nínga kats'énseén ngayeje xta̱ xi jachókoón,
kó nde jmíjín xi kats'énni'ii̱n nga íni̱jmi eén kjo̱a̱a̱ xikó ts'én ko̱tíxoma Néná, ko̱jo nga akóyá kjo̱a̱a̱ Ndi̱a̱ná Jesukristoo̱.
Ts'entíndejnú Pabloo̱, nda̱ xi Néná tsíchji̱a̱a̱ nga katsjáxaá tsi̱'e̱ nga apostro̱  ka̱ma an, kó íjñát'axínna tsi̱'e̱ nga k'uini̱jmi an éntjatsi̱e̱e̱ Néná.
Kuí eén xi katsáyatjón Néná nga tsja̱á nga kats'énkíchji̱a̱ já chji̱ni̱e̱'e̱én xikó ts'én tjít'a xo̱jo̱n én tsjiee̱ Néná.
Tanga nga ja'á'yaá Jesukristoo̱ ngu̱i̱jii̱n xta̱ xi je jesoón tangat'anií A̱sién Ni̱xtjii̱n Néná kó akó nga ja̱koxi̱ nga kui xi ndií Néná xi tjiín nga'niuú.
Tangat'aa̱ Jesukristoo̱ nga Néná katsjána kjo̱a̱ndaa̱ ko̱jo nga apostroo̱ kamá an, kó katsanguiyana tsi̱'e̱ nga tajñání k'uini̱jmíi̱ xtaa̱ tsi̱'e̱ nga s'i̱jii̱n ko̱jo ku̱i̱nt'ié'eén Ndi̱a̱ná.
Kó ngu̱i̱jii̱n kui xtaa̱ tindyionjinjnú jún. Ndi̱a̱ná Jesukristoo̱ tsíchji̱a̱jnú tsi̱'e̱ nga xta̱ tsi̱'e̱ ka̱majnú.
Ngayejejnú xi tindyiónjnú na̱xi̱ńdá Roma̱, ts'éntsanguiyájnú'un kui xo̱jo̱o̱n, jún xi ja'ájinjnú Néná nga xta̱ tsjiee̱ ka̱majnú. Néná xi Na̱'miná ko̱jo Ndi̱a̱ná Jesukristoo̱, nga tsjajnú kjo̱a̱ndaa̱ ko̱jo kjo̱a̱xioó.
Tjón ma ra tsjáa̱ ndok'óchji Néná tangat'aa̱ Jesukristoo̱ kjo̱a̱a̱ ngayejejnú, nga̱t'a̱ kjo̱a̱s'ijinjnú ngayeje són nga̱sondiee̱ nga tjindókjo̱a̱.
Néná kui xi ngayeje ini̱ma̱na nga tjíts'en an xaá nga ts'én'bini̱jmi an éntjatsi̱e̱e̱ ndií, be nga ngatsjé ni̱xtjin ts'énchji̱a̱tjejnú'un, kji'a nga chjiáa̱ kui.
Kó 'niú mí'áa̱ tsi mejeén Néná nga ka̱ma tsja̱ndiéna nga kjuinkátsijenjnú'un.
Nga̱t'a̱ mejénna skuiejnú'un tsi̱'e̱ nga tsjajnú'un ngo kjo̱a̱nda xi tsjá A̱sién Ni̱xtjii̱n tsi̱'e̱ nga 'niú ku̱i̱ndyionjnú.
Mejénna nga ja̱ k'i̱e̱ ja̱ ngaján ko̱e̱'é nga'niúu̱ xingu̱i̱ xikó ts'én s'ijinná.
Jún ṉts'ie, mejénna nga xcha̱jnú nga ant'e̱na nga mejénna nga kjuinkónjnú'un, tanga ngongá kji'a fotokjána kje̱'e ni xi bosíkjo ni xi je tjíndana. Mejénna kjuinkónjnú'un tsi̱'e̱ nga sa̱'in an ngu̱i̱jinjnú xá xi katsjána Jesukristoo̱, xikó kats'en an ngu̱i̱jii̱n xta̱ xi ngasee̱.
Chjiénga sa̱'in an kui xaá ngu̱i̱jii̱n ta'ya xta̱ní, xi griego̱ ko̱jo xi griego̱jín, xi kjínkón ko̱jo xi kjínkónjín.
Kó bo̱a̱ ts'én nga je tikónda an tsi̱'e̱ nga k'uini̱jmijnú'un éntjatsi̱e̱e̱ Jesukristoo̱ jún xi tindyiónjnú na̱xi̱ńdá Roma̱.
Nga̱t'a̱ soboájín mana kjo̱a̱a̱ éntjatsi̱e̱e̱ Néná xi 'bini̱jmi an, nga̱t'a̱ kuí xí nga'niuú Néná tsi̱'e̱ nga kjo̱tjo'a ngayeje xta̱ xi s'ijii̱n, xta̱ xi judío̱ ko̱jo xta̱ xi judío̱jín.
Nga̱t'a̱ éntjatsi̱e̱e̱ bokóní xikó ts'én nga Néná tsjaá xtaa̱ nga kixi̱ ka̱ma nguindyi̱ko̱n kui, tangat'anii̱ nga s'ijii̱n. Bo̱a̱ ma nga̱t'a̱ s'ijii̱n, xikó ts'én kjit'a xo̱jo̱n eén Néná: “Xi kixi̱ nguindyi̱ko̱n Néná, tangat'anií nga s'ijii̱n nga k'uijñá nga̱sondie.”
Néná ndeskande ndi'ak'ajmi ján bokóní kjo̱a̱xcha̱án kondra̱ tsi̱'e̱ ngayeje xta̱ xi bendikónjín ko̱jo xi ni xi kixi̱jín ndyi̱ts'en nguindyi̱ko̱n. Kuí xtaa̱ xi ndyi̱'bíchjaá nga xcha̱ ni xi ja̱koxi̱i̱.
Nga̱t'a̱ ni xi ya kjo̱a̱a̱ Néná, je be nda nda kui xtaa̱, nga̱t'a̱ ti kuíni Néná xi akoó.
Nga̱t'a̱ Néná ndeskande koó nga ítjats'ennii̱ nga kats'énda nga̱sondiee̱, ni xi yajín kjo̱a̱a̱ kui, xikoó nga'niú xi tjiín ngatsjé ni̱xtjin ko̱jo nga kui xi Néná, ka̱ma xcha̱ kui nii̱ kjo̱a̱a̱ ni xi je kats'énda. Kó kui xta̱ xi ndajiín ka̱majín bo̱a̱ ka̱tso̱ nga bejín ni xi ndyi̱ts'en.
Nga̱t'a̱ nda tsi xtaa̱ ja̱ bo̱a̱ je kamábe Néná, katsjájiín kjo̱a̱je xikoó nga kui xi Néná, ti nde katsjájiín ndok'óchji, tasá ni xi jmí ni chjíjiín xi kats'énkjó, kó tasá kats'éntajá ini̱ma̱a̱.
Xta̱ xi kjínkón katsoó yojoo̱, kó tasá xta̱ xi kitikjo̱a̱ kamá.
Kó asíkjo kjo̱a̱je tsjie xi tsi̱'e̱ kui Néná xi tikón ngatsjé ni̱xtjii̱n, kó kje̱'e ni kats'éndikón, ni xi kjiyojot'a a̱sie̱én xta̱, ni̱sie, cho̱ xi tjiín nijún se ko̱jo ye̱.
Kó kuíni nga Néná ki̱a̱ índomasien ngu̱i̱jii̱n ni ndándí xi kamámejeén ini̱ma̱a̱, nga ja̱ k'i̱e̱ ja̱ ngaján kats'énjo̱ yojoo̱ ni xi ch'o kji'i.
Asíkjo nga kjo̱a̱ndiso kats'én ni xi ja̱koxi̱i̱ Néná, kó tasá kats'éndikón ni xi kini'ándaa̱, nguindiee̱ nga Néná xi sa̱'índíkón, kui Néná xi kats'énda nga̱sondiee̱, kui xi ta kji'ání nga nga ni'ántsjaá. Bo̱a̱ kji'i.
Kó kuíni nga Néná índomasien nga̱t'a̱ kats'én ni xi soboá mana ñá nga ya, nga̱t'a̱ ngaskande ínchjiín nguiti xi xi̱'injín xi kats'éntsjajo̱ yojoo̱ xikó kji'i ndi̱ya̱á Néná,
ti bo̱a̱ ti kats'én já xi̱'ii̱n nguiti ínchjínjín xi kats'éntsjajo̱ yojoo̱ xikó kji'i ndi̱ya̱á Néná, kó íts'i̱yanii̱ nga ja̱ k'i̱e̱ ja̱ ngaján kats'énmején xkjín, nga̱t'a̱ kats'én ni xi soboá mana ñá nga ya, kó ndajín ts'én íchjí kjo̱a̱a̱ ni xi ndajín xi kats'én.
Kó nga akó kui xtaa̱ nga kamámejénjiín kats'énseén Néná, Néná índomasien tsi̱'e̱ nga kjo̱tson kjo̱a̱kjíntakoón, tsi̱'e̱ nga sa̱'ín ni xi majín ni'án.
Kats'én ngayeje to̱ko̱ya ni xi kixi̱jín, kats'én kjo̱a̱tondo̱, kamámejeén ni xi tsi̱'e̱jín, kis'iee̱ kjo̱a̱ton, kis'iee̱ kjo̱a̱'ontakón, kats'énk'ién xkjín, kis'iee̱ kjo̱a̱xti, ts'aṉcha̱jo xkjín, kats'én ni xi ndajín.
Tsíchji̱a̱ta'in xkjín, ch'o kamaá Néná, kats'én ni xi majín ni'án nguindyi̱ko̱n xtaa̱, ch'okon kamá, ti kuii̱ je ts'axié yojoo̱, kats'éntsijen ni xi ndajín, tsint'ié'énjiín xi xchaá.
Kitikjo̱a̱ kamá, kats'énkjatjosónjín xaá, kamábejín xikó kji'i ndi̱ya xi nda, jmíjín xi kamá'niuú, kó ni̱ma̱jín kamaá xkjín.
Je be kui xtaa̱ nga kjo̱a̱kitii̱ Néná tsó nga ngayeje xta̱ xi ts'én kuí nii̱ chjiénga ko̱ya, tanga jmí tsi ta takó bo̱a̱ ndyi̱ts'en tsi, ngaskande tsja máa̱ kjo̱a̱a̱ xta̱ xi ndyi̱ts'en kuí nii̱.
Tanga je yajne̱ nga Néná kixi̱ ts'én ko̱tíjeé xta̱ xi bo̱a̱ ndyi̱ts'e̱én.
Kó ji xi ti'bít'ejé kje̱'e xta̱ kó ti kui nii̱ tini'ín ndatsa ji nga, ¿a ka̱maári kjo̱tjo'áa̱ yojóo kjo̱a̱a̱ kjo̱a̱botíjeé Néná?
¿Axa̱ ni'ínch'i ji kjo̱a̱cho̱o̱n kjo̱a̱ndaa̱, kjo̱a̱chiyákjo̱a̱a̱ ko̱jo kjo̱a̱ndaxtaa̱ Néná, kó ni'ínkiejín ji yojóo kjo̱a̱a̱ kjo̱a̱nda xi ts'énbokoó ndi̱ya tsi̱'e̱ nga si̱'ink'oyé yojóo?
Tanga tangat'anii̱ kjo̱a̱kitikjo̱a̱a̱ ko̱jo nga ini̱máa̱ mejénjiín sa̱'ínk'oyá, kuíni nga ti'bítikíi̱ kjo̱a̱xchán yojóo ni̱xtjin nga Néná sa̱'ínxchán ko̱jo nga ko̱kó nga kixi̱ ts'én ko̱tíjé,
kji'a nga Néná ku̱i̱'íchjií nga ngo nga ngo xtaa̱ xikó kji'i ni xi kats'én.
Kjo̱a̱mindyion ngatsjé ni̱xtjin tsja̱á xta̱ xi ndyi̱koyakjo̱a̱ nga ta ngo nga ni xi nda ndyi̱ts'en kó nga ndyi̱mongase nga sa̱ko̱ó kjo̱a̱je, kjo̱a̱yandikón ko̱jo nga k'uíndo ngatsjé ni̱xtjin.
Tanga kjo̱a̱xcha̱án Néná ko̱tíjénií xta̱ xi kitikjo̱a̱a̱ ko̱jo xi ndyi̱ts'enkjátjosónjiín ja̱koxi̱i̱, nga tasá ni xi kixi̱jiín xi ndyi̱ts'enkjátjosoón.
Kjo̱a̱ni̱ma̱ ko̱jo kjo̱a̱boa sa̱ko̱ó ngayeje xta̱ xi ndajín ndyi̱ts'en, tsi xta̱ judío̱ ko̱jo tsi xta̱ judío̱jín.
Tanga kjo̱a̱je, kjo̱a̱yandikón ko̱jo kjo̱a̱xió sa̱ko̱ó ngayeje xta̱ xi ni xi nda ndyi̱ts'en, tsi xta̱ judío̱ ko̱jo tsi xta̱ judío̱jín.
Nga̱t'a̱ Néná skjánjín ts'énjo̱ xtaa̱.
Nga̱t'a̱ ngayeje xta̱ xi kats'énjé nga bejín kjo̱a̱kitii̱ Moisee̱, ti kuí xí xcha̱jani nga jmí tsi kjo̱a̱kitii̱ xi ka̱majénií. Kó ngayeje xi kats'énjé nga be kjo̱a̱kitii̱, ti kuí xí xcha̱jani nga kjo̱a̱kitii̱ xi ka̱majénií.
Nga̱t'a̱ jmí tsi xta̱ xi ta kuí tsi kjo̱a̱kitii̱ nt'ieé xi kixi̱ síndo nguindyi̱ko̱n Néná, kui boá xta̱ xi kixi̱ síndo xi ndyi̱ts'enkjátjosón kjo̱a̱kitii̱.
Nga̱t'a̱ kji'a nga xta̱ xi judío̱jín xi bejín kjo̱a̱kitii̱ ts'enkjátjosón ni xi tsó kjo̱a̱kitii̱ Néná, nda tsi bejín kui kjo̱a̱kitii̱, ti kuíni xi kjo̱a̱kiti kjimaa̱ ni xi ndyi̱ts'en.
Kó bokó nga ngu̱i̱jin ini̱ma̱a̱ tjít'a ni xi bokoyá kjo̱a̱kitii̱. Nga̱t'a̱ kji'a nga ts'énkjó ngo ni, je be tsi nda ko̱jo tsi ndajín kji'i kui nii̱. Kó kjo̱a̱kjíntakoón tsáyaá tsi nda ko̱jo tsi ndajín kji'i ni xi ndyi̱ts'en.
Bo̱a̱ ka̱ma ni̱xtjin nga Néná tsjaxaá Jesukristoo̱ nga kui xi ko̱tso̱ya tsi nda ko̱jo tsi ndajín kji'i ngayeje ni xi 'ma xi síndoo̱ xtaa̱, xikó tsó éntjatsi̱e̱e̱ Néná xi ts'én'bini̱jmijnú'un.
Tanga ji xi bo̱a̱ t'íse nga xta̱ judío̱ ji, kó nga kjo̱a̱kitii̱ kjima'nítakín, ko̱jo nga tsja máa nga Néná s'ijii̱n.
Je ye ji ni xi mejeén Néná nga si̱'in ji, kó ye ji mí ni xi nda nga̱t'a̱ kjo̱a̱kitii̱ bokoyaá ji.
Kó 'nítakín ji yojóo nga ji xi xikó maá ngo nda̱ xi ko̱ko̱ó ndi̱ya̱á ngo nda̱ xi ti̱ka̱, ko̱jo tsi ji xi xikoó ngo ndi'í tsi̱'e̱ xta̱ xi síndo jñoó.
Jí xi mostroo̱ xta̱ xi jmí ni bejín, ko̱jo mostroo̱ jakjíndí kjima ji, nga̱t'a̱ tikoón kjo̱a̱kitii̱ xikoó ngo ni xi kjínkón ko̱jo ni xi ja̱koxi̱.
Ji xi tibokoyée̱ kje̱'e xta̱, ¿ánní nga tasájín yojóo tibokoyée̱? Ji xi ti'bíni̱jmíi̱ xtaa̱ nga majín ni'ánchejé, ¿kó a ni'ínchejéjín ji?
Ji xi bo̱a̱ t'ísée̱ xtaa̱ nga majín ts'ént'aa̱ kjo̱a̱ xkjín, tanga, ¿a bo̱a̱jín tini'ín ji? Ji xi bo̱a̱ t'ísée̱ xtaa̱ nga ka̱majín ngo a̱sie̱én ngo ne xi ts'énda xtaa̱ sa̱'índíkón, ¿kó ji a tini'ínchejéjíi̱n na̱ngo̱xi̱i̱ a̱sie̱én ni xi Néná ndyi̱tsoó xtaa̱?
Ji xi achichí je 'naxié yojóo nga bo̱a̱ t'íse nga ye ji kjo̱a̱kitii̱ Néná, ¿a timiyiníjín ji kui kjo̱a̱kitii̱ nga tiyendikínjín ji Néná?
Nga̱t'a̱ bi ts'én kjit'a xo̱jo̱n eén Néná: “Tangat'anii̱ jún, nga xta̱ xi judío̱jín ch'o ndyi̱tsoó Néná.”
Nga ja̱koxi̱ tsi kini'ínkjatjosén ji kjo̱a̱kitii̱, sirkunsisioo̱n chjírií, tanga tsi kini'ínkjatjosénjín ji kjo̱a̱kitii̱ xikónií tsi jmíjiín sirkunsisioo̱n.
Tsi xta̱ xi judío̱jín kats'énjiín sirkunsisio̱n yojoo̱, tanga tsi ndyi̱ts'enkjátjosón ni xi tsó kjo̱a̱kitii̱ Néná, xikónií tsi kats'eén sirkunsisio̱n yojoo̱.
Kó tsi ngo xta̱ xi jmíjiín sirkunsisioo̱n, tanga ts'enkjátjosón cha̱n cha̱n kjo̱a̱kitii̱, kuí boá xi ko̱tso̱ya tsi nda ko̱jo tsi ndajín tini'ín ji, ji xi ye ji kjo̱a̱kitii̱ ko̱jo kjo̱a̱sirkunsisioo̱n kó tini'ínkjatjosénjín ji.
Nga̱t'a̱ jmí tsi yojoo̱ xi bokó 'yání xi judío̱, ti nde jmí tsi sirkunsisioo̱n xi ni'án ja̱koxi̱i̱ yojoo̱ xi ja̱koxi̱ nga kui xi sirkunsisio̱n.
Kuí xí xta̱ judío̱ xi xta̱ judío̱ ngu̱i̱ya yojoo̱ nga, kó sirkunsisio̱n xi ndaa̱ kuí xí xikoó tsi ngu̱i̱jin ini̱ma̱a̱ xtaa̱ nga kini'aán kó A̱sién ni̱xtjii̱n Néná xí bo̱a̱ ts'en, jmí tsi kjo̱a̱a̱ xikó tsó kjo̱a̱kitii̱. Néná boá xi ts'enjó'o xta̱ xi ja̱koxi̱ nga ngu̱i̱jin ini̱ma̱a̱ nga kini'aán sirkunsisioo̱n, kó jmí tsi xtaa̱.
¿Mí ni xi tjín ngasee̱ xta̱ judíoo̱ tsobo̱a̱? ¿Axa̱ mí chjí ngasenii̱ kjo̱a̱a̱ sirkunsisioo̱n?
Kó tsi tjín xta̱ judío̱ xi s'ijinjiín Néná, tanga, ¿kó a kuíni nga nguiti ka̱ma'niátakónjín ñá Néná?
¡Jmí!, Néná ngatsjé ni̱xtjin nga ja̱koxi̱ ni xi tsó, kó ngayeje xtaa̱ nga ndiso, xikó ts'én kjit'a xo̱jo̱n eén Néná:
Kixi̱ ka̱ma ji kjo̱a̱a̱ ni xi se jí,
kó ji si̱'in ji, kji'a nga xchít'aa̱ tsi nda ko̱jo tsi ndajín ni xi kini'ín ji.
Kó tsi kji'a nga ni'án ni xi kixi̱jín, kji'a bokó nga tanisién kixi̱ Néná. ¿Mí xi k'uín? ¿A kixi̱jín Néná nga botíjéná? (Ts'énchji̱a̱ an xikó ts'én ts'énkjó ngo xta̱.)
¡Jmí! Tsi kixi̱jín Néná, ¿kóts'en ka̱maa̱ Néná nga ko̱tíjeé xtaa̱?
Tanga tsi tangat'anii̱ kjo̱a̱ndisona nga Néná tsie ngase ja̱koxi̱ tsjá tsi̱'e̱ kjo̱a̱jee̱ kui, ¿mí kjo̱a̱a̱ nga ko̱tíjéna xikoó ngo xta̱ jé?
¿Ánní nga ka̱majín bi k'uín: Si̱'án ni xi ndajiín, tsi̱'e̱ nga kji̱ndi̱bá ni xi ndaa̱? Kuí ma ni xi'bi̱ xi tsó chiboa xtaa̱, ja̱koxi̱ xó nga kui xó nii̱ xi bokoyá ji̱n. Xi bo̱a̱ tsoó, nda kji'i nga kasatíjeé.
¿Kó mí ni xi mejeén tsó ngayeje kui nii̱? ¿A 'niú nda ngase ji̱n ta bo̱a̱jiín kui jaá? Jmí, nga̱t'a̱ je akakojne̱ nga xta̱ xi judío̱ ko̱jo xta̱ xi judío̱jiín ngayejee̱ nga ndyi̱ts'en jé.
Xikó ts'én kjit'a xo̱jo̱n eén Néná:
Nde ngojín xta̱ xi kixi̱ nguindyi̱ko̱n Néná.
Nde jmíjín xi kamákjiín,
Nde jmíjín xi mongase nga sku̱i̱e̱ Néná.
Ngayeje xtaa̱ nga xín ndi̱ya kijí, kó jmí ni chjíjiín ni xi kats'én.
Nde jmíjín xi ni xi nda ts'én, nde ngojín.
Ta soboá ni xi ndajín xi chji̱a̱, ts'oa xikó maá ngo nga̱tsjo xi tji̱e̱ntixa̱.
Naje̱n xí ndyi̱ts'enkjién nga ndyi̱'bindisó.
Xikónií tsi xaán ye̱ tjiín nguindie tji̱xi̱nts'oá.
Kó ts'oa tjikítsie ma én ch'o tsó ko̱jo kjo̱a̱xtinda.
Achichí tsá ma nga ts'enk'ién ini̱ma̱.
Ni xi je kini'ánkjié ko̱jo kjo̱a̱ni̱ma̱ índo xikó ts'én kis'iṉdo.
Kó nde kamábejín kjo̱a̱xioó.
Nde ts'énkjójín nga Néná xi chjiénga sku̱i̱e̱ndíkón.
Tanga je ya ñá ngayeje ni xi tsó kjo̱a̱kitii̱ nga tsi̱'e̱ xta̱ xi Néná katsjaá kui kjo̱a̱kitii̱ boá, tsi̱'e̱ nga ngayeje ts'oa xtaa̱ si̱chjá, kó ngayeje xtaa̱ kui nga̱sondiee̱ sa̱'ínkie yojoo̱ nga kats'énjé kó k'uíndo ngu̱i̱yaa̱ kjo̱a̱botíjeé Néná.
Nga̱t'a̱ jmí tsi kjo̱a̱a̱ ngo ni xi kats'én ngu̱i̱yaa̱ kjo̱a̱kitii̱ nga ngo xta̱ xi kixi̱ ka̱ma nguindyi̱ko̱n Néná, nga̱t'a̱ kjo̱a̱kitii̱ ta kuí tsi xi bokó nga xta̱ jé ñá.
Tanga ngot'e̱ 'ne̱, je akó Néná xikó ts'én kixi̱ xtaa̱ nguindyi̱ko̱n kui, kó jmí tsi kjo̱a̱kitii̱ xi máa̱ bo̱a̱ ts'en. Kó ngaskande xo̱jo̱n kjo̱a̱kitii̱ ko̱jo ni xi ít'a já chji̱ni̱e̱'e̱én Néná tsáyá kui nii̱.
Néná xta̱ kixi̱ ts'en ngayeje xta̱ xi s'ijii̱n Jesukristoo̱, nga̱t'a̱ Néná skjánjín ts'énjo̱ xtaa̱.
Ngayeje xtaa̱ nga kats'énjé kuíni nga nguiti tsoboájiín nga sa̱ko̱ó kjo̱a̱jee̱ Néná.
Tanga Néná tangat'anii̱ nga achichí tjoó ñá, kuíni nga ta katsjáná nga kixi̱ tindyión nguindyi̱ko̱n kui, ngat'aa̱ nga k'ien Kristo Kjisoo̱ je ts'axié'áná.
tsi̱'e̱ nga Néná akó kjo̱a̱kixi̱i̱ ni̱xtjin xi'bi̱, kó kixi̱ ka̱ma kui, kó bo̱a̱ ts'én kixi̱ sa̱'ín xi s'ijii̱n Kjisoo̱.
¿Kós'e̱ kó kamaá kui kjo̱a̱nk'atakón xi ts'énkjién xtaa̱? Je kini'ánkjié. ¿Mí kjo̱a̱a̱? Nga̱t'a̱ nga ni'ánkjatjosón kjo̱a̱kitii̱ tsjandié nga ni'ánkjién kjo̱a̱nk'atakoón, tanga kjo̱a̱s'ijii̱n tsjandiéjín.
Kuíni nga makjínná, nga Néná ts'énkixi̱ná tanga tangat'anií nga s'ijinná Kristoo̱, jmí tsi kjo̱a̱a̱ nga si̱'ankjatjosón ni xi tjít'a kjo̱a̱kitii̱.
¿Kó Néná a ta Nee̱ xta̱ judío̱ tsi? ¿A mí tsi ko̱jo Nee̱ xta̱ na̱xi̱ńdá xi ngasee̱ boá nga? Bo̱a̱ kji'i, ko̱jo Ne tsi̱'e̱ xta̱ na̱xi̱ńdá xi ngasee̱ boá nga.
Nga̱t'a̱ ta ngo tsi ma Néná, kó kuí xí sa̱'ínkixi̱ xta̱ judío̱ xi kini'aán sirkunsisioo̱n nga̱t'a̱ s'ijii̱n, kó ti sa̱'ínkixi̱ xta̱ xi ngasee̱ xi jmíjiín sirkunsisioo̱n nga̱t'a̱ ti s'ijii̱n nga.
Kós'e̱, ¿a tangat'anií kjo̱a̱s'ijii̱n nga si̱'anchjíjáa̱n kjo̱a̱kitii̱? ¡Jmí! Tasá ndyi̱ni'ánchjí ngasee̱ kjo̱a̱kitii̱.
¿Mí xi ka̱ma k'uín nga kasakoo̱ nda̱ xi tji̱e̱ xcháná xi ki'mí Abraa̱m?
Nga̱t'a̱ tsi Abraa̱m kamákixi̱ nguindyi̱ko̱n Néná tangat'anii̱ ni xi kats'én, tjínrií mí kjo̱a̱a̱ nga k'uieé kjo̱a̱je, tanga jmí tsi nguindyi̱ko̱n Néná.
Nga̱t'a̱ ¿mí ni xi tsó xo̱jo̱n eén Néná kjo̱a̱a̱ Abraa̱m? “Abraa̱m kis'ijii̱n Néná, kó Néná kamábe kjo̱a̱s'ijii̱n Abraa̱m kó kats'énjo̱'o xikoó ngo xta̱ xi kixi̱.”
Xikoó kji'a nga ngo xi ts'énxá, to̱n xi machjií jmí tsi ta boe'érií, ngo to̱n xi boe'eé kjo̱a̱a̱ xá xi je kats'én.
Tanga xta̱ xi ma 'niákónjín ni nda xi kats'én, nga tasá s'ijii̱n kui Néná xi ts'énkixi̱ xta̱ xi ndajiín, kuí kjo̱a̱s'ijii̱n xi boa'axki̱ Néná nga ts'enjó'o xikoó ngo xta̱ xi kixi̱.
Ndabii̱ katsó nga achichí ra tsjaa̱ ngo xta̱ xi Néná sa̱'ínkixi̱, tanga jmí tsi kjo̱a̱a̱ ni xi kats'én.
Kó bi katsó:
Achichí ra tsjaa̱ ngayeje xta̱ xi Néná sa̱'ínjetakoón ni xi ndajín kji'i xi kats'én,
kui xi ki̱a̱jín si̱'aa̱n xki̱ jeé.
Achichí ra tsjaa̱ xta̱ xi Ndi̱a̱ná ko̱a̱'axki̱jín jeé.
Kó kui kjo̱a̱tsjaa̱, ¿a ta kuí tsi tsi̱'e̱ xta̱ xi tjiín sirkunsisioo̱n, axa̱ ko̱jo tsi̱'e̱ xta̱ xi jmíjiín sirkunsisioo̱n nga? Nga̱t'a̱ bi 'mí: Néná tsa'a xki̱ kjo̱a̱s'ijii̱n Abraa̱m xikoó ngo xta̱ xi kixi̱.
¿Kóts'en nga Néná tsa'a xki̱? ¿A nga kini'aán sirkunsisioo̱n axa̱ nga kini'ánjiín? Jmí tsi nga kini'aán, tasá nga kji̱e̱ ni'ánjiín sirkunsisioo̱n.
Kó Abraa̱m kini'aán sirkunsisioo̱n xikoó ngo chi̱bo̱a̱ nga je kini'ánkixi̱, kó kui nii̱ xi katse'eé nguindiee̱ nga si̱'aa̱n sirkunsisioo̱n. Bo̱a̱ ts'en nga Abraa̱m xi kamá na̱'mii̱ ngayeje xta̱ xi s'ijii̱n Néná nda tsi jmíjiín sirkunsisioo̱n, tsi̱'e̱ nga kui xtaa̱ x'i̱a̱ xki̱ kjo̱a̱s'ijii̱n nga ka̱ma kixi̱.
Kó Abraa̱m kuí xí na̱'mii̱ xta̱ xi kini'aán sirkunsisioo̱n ko̱jo xi ndyi̱fítji̱ngui kjo̱a̱s'ijin xi akó nda̱ xi tji̱e̱ xcháná Abraa̱m nguindiee̱ nga kini'aán sirkunsisioo̱n.
Nga̱t'a̱ jmí tsi kjo̱a̱a̱ kjo̱a̱kitii̱ nga Abraa̱m ko̱jo xta̱ tji̱e̱e̱ katse'eé ni xi katsó Néná nga kui nga̱sondiee̱ tsi̱'e̱ ka̱ma, tangat'anií kjo̱a̱kixi̱i̱ kjo̱a̱s'ijii̱n.
Nga̱t'a̱ tsi kui xi ndyi̱ts'enkjátjosón kjo̱a̱kitii̱ xi sa̱ko̱ó ni xi katsáyatjón Néná nga tsja̱á, tsi bo̱a̱ kji'i, ja̱ jmí ni chjíjínraa̱ kjo̱a̱s'ijii̱n ko̱jo jmí ni chjíjínraa̱ ni xi katsó Néná nga tsja̱á.
Néná ko̱tíjeé xta̱ xi ndyi̱ts'enkjátjosónjín kjo̱a̱kitii̱. Tanga nínga jmí kjo̱a̱kitijín, ja̱ ti nde jmíjín xi ko̱tíjeé kjo̱a̱a̱ nga ndyi̱ts'enkjátjosónjín kjo̱a̱kitii̱.
Kó kuíni nga, ni xi katsáyatjón Néná nga tsja̱a, tangat'anií kjo̱a̱s'ijii̱n nga ta sakóná. Kó tangat'anií kui nii̱ nga ya nga sa̱ko̱ó ngayeje xi xta̱ tji̱e̱e̱ nda̱ xi 'mí Abraa̱m, jmí tsi ta kuí tsi xta̱ xi ngu̱i̱yaa̱ kjo̱a̱kitii̱ síndo, ko̱jo kuí tsi̱'e̱ xta̱ xi s'ijii̱n xikoó Abraa̱m, kui xi na̱'miná ngayeje ñá,
nguindyi̱ko̱n Néná, xikó ts'én kjit'a xo̱jo̱n eén, nínga Néná bi katsoó Abraa̱m: “Jí xi kats'ee̱n na̱'mii̱ kjín xta̱ na̱xi̱ńdá.” Abraa̱m kis'ijii̱n Néná, kui Néná xi ts'énkja'á'yaá xta̱ xi je jesoón ko̱jo nga kui xi ka̱maa̱ sa̱'índa ni xi kji̱e̱ jmíjín.
Abraa̱m nguije nguiti jmíjiín kjo̱a̱chiyá, kis'ijii̱n kó askoyákjo̱a̱ ni xi ki'mií kó kamá na̱'mii̱ kjín xta̱ na̱xi̱ńdá, xikó katsoó Néná nga “kjín ka̱ma xta̱ tji̱e̱e̱.”
Kó takó kis'ijii̱n Abraa̱m, nda tsi kamákjiín nga je mején ma k'ien, nga̱t'a̱ Abraa̱m je mején úchán nó tjiín, kó nguiti chi̱bo̱a̱jiín nga k'uié ngasee̱ ndí, kó chjo̱ón kui xi ki'mí na̱ Saraa̱ ndi̱ kamá.
Nde jó nde jánjín íjñaá ini̱ma̱a̱, nga̱t'a̱ je be nga Néná sa̱'ínkjatjosón ni xi katsáyatjoón. Tasá kasakonga'niuú kjo̱a̱s'ijii̱n nga katsjaá kjo̱a̱je Néná.
Abraa̱m be cha̱n cha̱n nga Néná tjiín nga'niú kó nga ka̱maa̱ sa̱'ínkjatjosón ni xi katsáyatjoón.
Kó nínga tsó xo̱jo̱n eén Néná nga kich'iáxki̱jín, jmí tsi ta kjo̱a̱a̱ kuí tsi Abraa̱m nga bo̱a̱ tsó.
Kui nii̱ kini'án'indó kjo̱a̱a̱ ñá nga, nga̱t'a̱ x'i̱a̱xki̱ná ñá, nga̱t'a̱ s'ijinná Néná, kui Néná xi kats'énkja'á'yaá Kjisoo̱ ngu̱i̱jii̱n xta̱ xi je jesoón.
Kui xi kini'ánk'as'ien tsi̱'e̱ nga si̱'ank'ien, tangat'anii̱ jéná, kó ja'á'yaá tsi̱'e̱ nga sa̱'ínkixi̱ná nguindyi̱ko̱n Néná.
Ja̱ kuíni nga Néná kats'énjo̱'oná xikoó xta̱ xi kixi̱, ndok'óchjinií nga s'ijinná kui, kó tjínná kjo̱a̱xió ngat'aa̱ Ndi̱a̱ná Jesukristoo̱.
Tangat'anii̱ nga s'ijinná Jesukristoo̱ kuíni nga ndyi̱bitjas'i̱e̱njin kui kjo̱a̱nda xi'bi̱, 'niú ku̱i̱ndyión kó tsja ngatamaná kjo̱a̱a̱ kjo̱a̱jee̱ Néná xi ndyi̱chiyáa̱ nga sa̱kóná.
Kó jmí tsi ta kuí tsi nii̱ xi tsja maná, ti tsja maná kjo̱a̱a̱ kjo̱a̱ni̱ma̱ná, nga̱t'a̱ je ya nga kjo̱a̱ni̱ma̱a̱ bokoyáná nga k'uiéná kjo̱a̱chiyákjo̱a̱.
Kó kjo̱a̱chiyákjo̱a̱ná, kjo̱a̱chjat'ayákón ka̱ma. Kó kjo̱a̱chit'ayákónná, kjo̱a̱chiyá ka̱ma.
Kó kjo̱a̱chiyaá tsja̱ajínná kjo̱a̱soboá, nga̱t'a̱ kjo̱a̱tjoó Néná íjñá ngu̱i̱jii̱n ini̱ma̱ná tangat'anii̱ kui A̱sién Ni̱xtjii̱n xi katsjáná ñá.
Kji'a nga ñá xi xta̱ jé kamájínná ka'naxié'á so̱bo̱a̱ yojoná, Kristoo̱ k'ien tangat'anii̱ ñá, kuí ma ni̱xtjin xi ja'ájin Néná.
Nga̱t'a̱ achichí ni'in kji'i nga ngo xi ko̱yátjé ngo xta̱ xi kixi̱, tanga a bena tsi ka̱ma tsi ngo xi ko̱yátjé ngo xta̱ xi 'niú ndaxta̱.
Tanga Néná akó kjo̱a̱a̱ nga tjoó ñá, nga̱t'a̱ nda tsi xta̱ jé, Kristoo̱ k'ientjéná ñá.
Ja̱ kuíni nga ngot'e̱ 'ne̱, Néná k'o̱xié'aná tsi̱'e̱ nga sa̱kójínná kjo̱a̱xcha̱án, nga̱t'a̱ je xta̱ kixi̱ kats'énná tangat'anii̱ nga k'ien Kristoo̱.
Nga̱t'a̱ tsi kji'a nga kondraa̱ Néná kamá ñá, akjandajo̱ Néná tangat'aa̱ nga k'ien ndií, kó kuíni nga, nga nda ya'aná Néná, kuí xí k'o̱xié'aná ngot'e̱ 'ne̱ nga tikón ndií.
Kó jmí tsi ta kuí tsi nii̱, ti tsjá maná Néná tangat'anii̱ Ndi̱a̱ná Jesukristoo̱, kui xi tangat'anii̱ kui nga je akjandajo̱ Néná.
Kó kuíni nga, xikoó nga jeé je'e kui nga̱sondiee̱ kjo̱a̱a̱ ni xi kats'én Adaa̱n, kó nga jeé je'ejo̱ kjo̱a̱bo̱yaa̱, kuíni nga kjo̱a̱bo̱yaa̱ kasakoo̱ ngayeje xtaa̱, nga̱t'a̱ ngayejee̱ nga kats'énjé.
Nga̱t'a̱ nguindiee̱ nga Néná kats'énk'as'iee̱n kjo̱a̱kitii̱ Moisee̱, kis'ie jé kui nga̱sondiee̱, tanga nínga jmí kjo̱a̱kitijín, ch'iáxki̱jín jeé.
Tanga ndeskande nga kis'ijña Adaa̱n kó ngaskande ni̱xtjii̱n Moisee̱ nga ngayeje xtaa̱ jesón, nda tsi jmí tsi bo̱a̱ ts'én kats'énjé xikoó Adaa̱n. Kó Adaa̱n kui xi xikónii̱ ngo nda̱ xi jaskan kjo̱e̱'e.
Tanga jeé Adaa̱n bo̱a̱jín ti kji'ini xikoó kjo̱a̱ndaa̱ Néná. Nga̱t'a̱ tsi tangat'anii̱ jeé ngo nda̱ nga kjín xta̱ xi k'ien, tanga tangat'aa̱ kjo̱a̱ndaa̱ ngo nda̱, kui xi Jesukristoo̱, nga kjín xta̱ kasakoo̱ kjo̱a̱ndaa̱ Néná xi ta katsjárií.
Kó kui kjo̱a̱ndaa̱ jmí tsi xikoó jeé kui nda̱ xi ngo xi kats'énjeé, nga̱t'a̱ kjénní nga kjo̱a̱botíjeé kjindibá tangat'anii̱ ngo jé, tanga kjo̱a̱ndaa̱ kjindibáni nguije achichí jé kini'án, tsi̱'e̱ nga kixi̱ ku̱i̱ndyión nguindyi̱ko̱n Néná.
Nga̱t'a̱ tsi ta ngo tsi xi kats'énjé kó kuíni nga kjo̱a̱bo̱yaa̱ atíxoma, kjín ngase xta̱ xi k'uieé kjo̱a̱mindyion tangat'aa̱ ta ngo tsi nda̱, kui xi Jesukristoo̱. Kuí xtaa̱ xi sa̱ko̱ó 'niú tsie kjo̱a̱nda ko̱jo nga kixi̱ k'uíndo nguindyi̱ko̱n Néná.
Xikó ts'én, nga tangat'anii̱ nga ngo xi kats'énjé nga kis'iee̱ kjo̱a̱botíjé ngayeje xtaa̱, ti bo̱a̱ ti ts'én kjo̱a̱kixi̱i̱ ta ngo tsi xi kjindibánii̱ tsi̱'e̱ nga kixi̱ k'uíndo ngayeje xtaa̱ nguindyi̱ko̱n Néná.
Nga̱t'a̱ xikó ts'én nga tangat'anii̱ nga ngo nda̱ xi tsint'ié'énjiín Néná nga achichí xta̱ xi kats'énjé, ti bo̱a̱ ti ts'én ta ngo tsi nda̱ xi tsint'ié'eén Néná, kó tangat'anii̱ kui nga achichí xta̱ xi kixi̱ ka̱ma nguindyi̱ko̱n Néná.
Tanga kjo̱a̱kitii̱ je'e tsi̱'e̱ nga jeé ka̱makjín ngase, tanga nguije kamákjín jeé, ti kamá tsie ngase kjo̱a̱ndaa̱ Néná.
Nga̱t'a̱ xikó ts'én tangat'anii̱ jeé nga atíxoma kjo̱a̱bo̱yaa̱ kó kats'énk'ién xtaa̱, ti bo̱a̱ ti ts'én ngatatixómá kjo̱a̱ndaa̱ Néná, tsi̱'e̱ nga kixi̱ ka̱ma xtaa̱ ngu̱i̱yaa̱ kjo̱a̱mindyion ngatsjé ni̱xtjii̱n ngat'aa̱ Ndi̱a̱ná Jesukristoo̱.
¿Kó ngot'e̱ 'ne̱ mí ni xi k'uín? ¿A takó si̱'anjé tsi̱'e̱ nga tsie ngase kjo̱a̱nda sa̱kóná?
¡Jmí! Nga̱t'a̱ tsi je ik'íjñámasien jeé, ¿kóts'en nga takó ku̱i̱ndyión nga si̱'anjé?
¿Axa̱ a yajínjnú nga ngayeje ñá xi je kamángo Kristo Kjisoo̱ nga kastindá, nga xikónií tsi nijan akayajo̱ kui?
Nga̱t'a̱ je xikoó tsi akjanijínná ko̱jo Kristoo̱ nga akatíndáná, tsi̱'e̱ nga xikó ts'én Kristoo̱ ja'á'yaá ngu̱i̱jii̱n xta̱ xi jesoón tangat'anii̱ nga Na̱'mii̱ akó kjo̱a̱jee̱, ti bo̱a̱ ti ts'én ñá ngo kjo̱a̱mindyion tja̱tsi̱e̱ ngat'iéná.
Nga̱t'a̱ tsi je kamángojo̱ Kristoo̱ kjo̱a̱a̱ nga k'ien, ja̱ ti bo̱a̱ ti ts'én nijan ka̱majo̱ nga kjo̱a̱'á'yaá kui.
Nga̱t'a̱ xta̱ xi je 'mee̱, je íjñandé jeé.
Tanga tsi nijan akayajo̱ Kristoo̱, ti s'ijinná nga bo̱a̱ ts'én nijan ku̱i̱ndyionjo̱ kui.
Je ya nga Kristoo̱ ja'á'yaá kó jmí ni̱xtjin ko̱ya nguiní, nga̱t'a̱ kjo̱a̱bo̱yaa̱ je nguiti kuijín xi ko̱tíxomaa̱ kui.
Nga̱t'a̱ nga k'ien Kristoo̱, ta ngo tsi ndi̱ya k'ien nga ja'áxiín nga'niú xi tjiín jeé, kó ngot'e̱ 'ne̱ nga tikón tjiín ngo kjo̱a̱mindyion xikó ts'én mejeén Néná.
Ti bo̱a̱ ti ts'én jún ti'ankjójnú nga je akayajo̱jnú jeé, kó ti̱ndyiónjnú xikó ts'én mejeén Néná nga ku̱i̱ndyionjnú ngat'aa̱ Kristoo̱, kui xi Ndi̱a̱ná.
Ja̱ kuíni nga ngata̱ boe'éndiejínjnú nga jeé ko̱tíxomaa̱ yojojnú xi 'mee̱, ti nde ngata̱ ni'ánsenjínjnúu̱ ni xi ndajín xi mejeén sa̱'ín yojojnú.
Ti nde ngata̱ jeéjín boe'éjnúu̱ yojojnú nga ni xi ndajín sa̱'injnú, tasá Néná te'éjnúu̱ yojojnú nga xikoó tsi je ja'á'yájnú ngu̱i̱jii̱n xta̱ xi je jesoón, kó takójnú yojojnú xikoó ngo ni xi ni'ánkjieén ni xi kixii̱.
Nga̱t'a̱ jeé je nguiti kuijín xi botixómájnú, nga̱t'a̱ jmí tsi ngu̱i̱yaa̱ kjo̱a̱kitii̱ tindyiónjnú, tasá ngu̱i̱yaa̱ kjo̱a̱ndaa̱ Néná tindyiónjnú.
Ja̱ kós'e̱, nga je nguiti ngu̱i̱yaa̱ kjo̱a̱kitii̱jín tindyión, nga tasá ngu̱i̱yaa̱ kjo̱a̱ndaa̱ Néná tindyión, ¿a si̱'anjé ñá? ¡Jmí, nga bo̱a̱jín ka̱ma!
¿A yajínjnú nga tsi ngo nda̱ si̱'ank'as'ienjnú yojojnú tsi̱'e̱ nga ko̱nda'yá'énjnúu̱, moso̱ xi kastiñaá kui nda̱ xi ndyi̱ni'ánkjatjosónjnú majnú? ¿Kó tsi moso̱ xi kastiñaá jeé kjimajnú, ko̱yajnú, ko̱jo tsi tsi̱'e̱ nga ko̱nda'yá'énjnú, kixi̱ ka̱majnú nguindyi̱ko̱n Néná?
Tanga ndok'óchjiraá Néná, nda tsi moso̱ xi kastiñaá jeé kamájnú ngas'e̱, tanga ngot'e̱ 'ne̱ je kanda'yá'énjnú ngayeje ini̱ma̱jnú kui kjo̱a̱bokoyá xi kini'ánk'as'ienjnú.
Kó ngot'e̱ 'ne̱ je xta̱ ndeé jeé jún, kó je mosoo̱ ni xi kixii̱ kamájnú.
Chjiájojnú'un xikoó xta̱ ta chiboa, nga̱t'a̱ indajnú kós'e̱ tsi kjimakjínjnú kui nii̱. Nga̱t'a̱ xikó ts'én ngas'e̱ kini'ánk'as'ienjnúu̱ yojojnú ni xi ndándií ko̱jo ni xi ndajiín tsi̱'e̱ nga kini'ánjnú ni xi ndajín kji'i, ngot'e̱ 'ne̱ ti'ank'as'ienjnúu̱ yojojnú xaá ni xi kixii̱, tsi̱'e̱ nga tsjiets'én ku̱i̱ndyionjnú.
Nga̱t'a̱ kji'a nga moso̱ xi kastiñaá jeé kamájnú, kjin kixindyionjnúu̱ ni xi kixii̱ Néná.
¿Kó mí ni xi kasakojnú ngas'e̱? Ngot'e̱ 'ne̱ kjo̱a̱soboá tsjajnú kui nii̱, nga̱t'a̱ nga fet'aa̱ kui nii̱ kjo̱a̱bo̱ya boá.
Tanga ngot'e̱ 'ne̱ nguije xín kini'ánkja'ajnúu̱ yojojnú jeé, kó nguije mosoo̱ Néná je kamájnú, tikónjnú ngo ni xi tsi̱'e̱ kjo̱a̱tsjiee̱, kó nga kju̱i̱e̱t'a sa̱kójnú kjo̱a̱mindyion ngatsjé ni̱xtjii̱n.
Nga̱t'a̱ chjií jeé kjo̱a̱bo̱yaa̱ boá, tanga kjo̱a̱ndaa̱ Néná kjo̱a̱mindyion ngatsjé ni̱xtjii̱n boá ngat'aa̱ Kristo Kjisoo̱, kui xi Ndi̱a̱ná.
Jún ṉts'ie, xi be kjo̱a̱kitii̱ xí ts'énchji̱a̱jo an. ¿A yajínjnú nga tji̱e̱nga síndo xtaa̱, kjo̱a̱kitii̱ kuí xí botixómaá?
Kuíni nga kui xta̱chjo̱ón xi je ixaán, chjiénga k'uijñájo̱ xi̱'ii̱n xikó ts'én tjít'a kjo̱a̱kitii̱, tji̱e̱nga tikón xi̱'ii̱n, tanga tsi ko̱ya, je s'i̱jñandét'aa̱ xi̱'ii̱n xikó tsó kjo̱a̱kitii̱ kjo̱a̱bixaa̱n.
Kuíni nga tsi kui xta̱chjo̱ón kje̱'e xi̱'in ku̱i̱xanjo̱ tji̱e̱nga tikón xi̱'in xi ixánjo̱, tjíts'ent'arií kjo̱a̱ xi̱'ii̱n, tanga tsi ko̱ya xi̱'ii̱n, nguiti kuijín kjo̱a̱kitii̱ kjo̱a̱bixaa̱n ko̱tíxomaa̱ kó ka̱ma ku̱i̱xanjo̱ kje̱'e xi̱'in kó jmí tsi tjíts'ént'aa̱ kjo̱a̱ xi̱'ii̱n.
Ti bo̱a̱ ti ts'én ṉts'ie, nga je kini'ángojo̱jnú yojojnú Kristoo̱, je jesónjnú ngu̱i̱yaa̱ kjo̱a̱kitii̱. Tsi̱'e̱ nga ka̱mangojo̱jnú kui xi ja'á'yaá ngu̱i̱jii̱n xta̱ xi je jesoón, kó nga ni xi nda xi tsi̱'e̱ Néná xi si̱'ánjnú.
Nga̱t'a̱ kji'a nga kixindyión nga kini'án ni xi mejeén yojoná, kji'a nga ni xi ndajín xi kamámejénná kini'án, kjo̱a̱kitii̱ xí kats'én nga tasá ma 'niú ngase kini'ánjé, kó ni xi kijíjo̱na kjo̱a̱bo̱yaa̱ kini'án.
Tanga ngot'e̱ 'ne̱ je jesón ñá kjo̱a̱a̱ kui kjo̱a̱kiti xi atíxomaná, kó ka̱ma si̱'ansée̱n Néná. Tanga jmí tsi xikoó ngas'e̱ nga bo̱a̱ kini'án tangat'anii̱ kjo̱a̱kiti xchaá, tasá kjo̱a̱a̱ nga ki̱a̱ ndyi̱monguíntji̱nguí A̱sién Ni̱xtjii̱n Néná.
¿Mí xi k'uín tsobo̱a̱? ¿Kjo̱a̱kitii̱ a jé boá? ¡Jmí! Tanga tsi tangat'ajiín kjo̱a̱kitii̱ kamábejín an jeé, ti nde kamábejín an kjo̱a̱ndikonkoón ngo ni, tsi bijín tsó kjo̱a̱kitii̱: “Ngata̱ ni'ínmejénjín ji ni xi tse̱jín.”
Tanga jeé ta ni xi mejénrií kats'énjo̱ kjo̱a̱kitii̱, kó kats'énkjién kui kjo̱a̱botíxomaa̱ tsi̱'e̱ nga sa̱'in an ngayeje to̱ko̱ya kjo̱a̱ndikonkón, nga̱t'a̱ tsi jmíjín kjo̱a̱kitii̱, jeé jmí nga'niújiín.
Nga̱t'a̱ jmí kjo̱a̱kiti kis'iejínna ngas'e̱ nga kis'ijña an, tanga nga kamábe an kjo̱a̱botíxomaa̱ kjo̱a̱kitii̱, jeé kis'ijñajinna kó aya an.
Kó kamábe an nga kuí kjo̱a̱botíxoma xi tjiín nga tsja̱ana kjo̱a̱mindyion, kó tasá kui xi kats'énkjína kjo̱a̱bo̱yaa̱.
Nga̱t'a̱ tangat'anii̱ ni xi tjít'a kjo̱a̱botíxomaa̱ nga jeé ts'aṉcha̱jona kó kats'énk'ienjo̱na ni xi tjít'a kjo̱a̱botíxomaa̱.
Kó bo̱a̱ ts'én nga ja̱koxi̱ boá nga kjo̱a̱kitii̱ tsjie, kó kui kjo̱a̱botíxoma tsjiee̱, kixi̱ ko̱jo nda.
Nga̱t'a̱ je ya nga kjo̱a̱kitii̱ A̱sién Ni̱xtjii̱n, Néná jatjoni. Tanga an xta̱ nga̱sondie an, kó xikoó tsi jeé je ts'atsiena.
Nga̱t'a̱ ni xi ts'en an makjínjínna, nga̱t'a̱ jmí tsi ni xi mejénna xi ts'en an, tasá ni xi sasiénjínna xi ts'en an.
Kó tsi ni xi mejénjínna xi ts'en an, tsíts'enjo̱'o an nga nda kjo̱a̱kitii̱.
Tanga ngot'e̱ je nguiti ánjín xi ts'en an kui nii̱ nga bo̱a̱ ts'en an, kuí jé xi tikónjinna xi bo̱a̱ ts'en.
Kó je be an nga ngu̱i̱jinna, ngu̱i̱jin yojona, jmíjiín ni xi nda, nga̱t'a̱ nda tsi mejénna nga ni xi nda sa̱'in an, tanga ts'énjín an.
Nga̱t'a̱ jmí tsi ni nda xi mejénna xi ts'en an, kuí ni xi ndajín xi mejénjínna sa̱'in an xi ts'en an.
Tanga tsi ni xi mejénjínna sa̱'in an xi ts'en an, je nguiti ánjín xi ts'en an ni xi ndajiín, kuí jé xi tikónjinna xi ts'én kuí nii̱.
Kó kuíni nga, nga nda tsi mejénna ni xi nda sa̱'in an, k'i̱e̱ be an kui kjo̱a̱kitii̱, nga ni xi ndajiín an tikónjinna.
Nga̱t'a̱ ngu̱i̱jii̱n ini̱ma̱na tsja mana kjo̱a̱kitii̱ Néná.
Tanga be an nga ngu̱i̱jin yojona tikón kje̱'e kjo̱a̱kiti xi kjánjo̱ kjo̱a̱kitii̱ kjo̱a̱kjíntakónna, kó kui boá xi fíjo̱na ngu̱i̱yaa̱ kjo̱a̱kitii̱ jeé xi tikónjinna.
¡Ni̱ma̱ xó an! ¿'Yá xi ko̱síko̱jona nga ku̱i̱'íjñandéna kui yojo xi'bi̱ xi ts'éntsjána kjo̱a̱bo̱yaa̱?
Ndok'óchji tsjáa̱ Néná ngat'aa̱ Ndi̱a̱ná Jesukristoo̱. Ja̱ kuíni nga ngayeje takón an nga ts'ensée̱n kjo̱a̱kitii̱ Néná, tanga nga yojo an, mosoo̱ jeé kjima an.
Kós'e̱ ngot'e̱ 'ne̱, Néná nguiti ko̱tíjéjiín xta̱ xi je kats'éngojo̱ yojoo̱ Kristo Kjisoo̱, kui xi tjimá xikó ts'én mejeén A̱sién Ni̱xtjii̱n Néná, jmí tsi xikó ts'én mejeén yojoo̱.
Nga̱t'a̱ nguije kini'ángojo̱ yojoná Kristo Kjisoo̱, A̱sién Ni̱xtjii̱n Néná xi tsjáná kjo̱a̱mindyioo̱n katsjáná ngo kjo̱a̱kiti xi sa̱'índéná kjo̱a̱a̱ kjo̱a̱kitii̱ jeé ko̱jo kjo̱a̱bo̱yaa̱.
Nga̱t'a̱ Néná xi kamaá kats'én ni xi kamájiín kats'én kjo̱a̱kitii̱ Moisee̱, nga̱t'a̱ kjo̱a̱kitii̱ jmí nga'niú kis'iejiín nga ts'axié'á xta̱ nga̱sondiee̱ nga̱t'a̱ inda kamá xtaa̱. Tanga Néná katsanguiya ndií nga xikoó ñá kamá kó nga tangat'anii̱ jéná nga k'ien, kó kui íchjí tsi̱'e̱ nga Néná sa̱'ínkjié jeé xta̱ nga̱sondiee̱.
Kuíni nga tsi tindyión xikó ts'én mejeén A̱sién Ni̱xtjii̱n, kó tsi nguiti bo̱a̱jín ts'en tindyión xikó ts'én síndo xtaa̱ kui nga̱sondie, ka̱maná si̱'ankjatjosóo̱n kjo̱a̱kixi̱ xi mí'á kjo̱a̱kitii̱ Néná.
Nga̱t'a̱ xta̱ nga̱sondie xi majiín 'bí'niuú ni xi ndajín xi ts'én, ta kuí tsi ni xi ndajiín xi ts'énkjó, tanga xta̱ xi chji̱a̱ni A̱sién Ni̱xtjii̱n, ni xi tsi̱'e̱ A̱sién Ni̱xtjii̱n xi tjíjinkon.
Nga̱t'a̱ tsi ku̱i̱ndyión nga si̱'ankjó ngayeje ni xi ndajín xi mejeén sa̱'ín yojoná, ko̱ya ñá nguindyi̱ko̱n Néná, tanga tsi ta kuí tsi ni xi tsi̱'e̱ A̱sién Ni̱xtjii̱n Néná xi si̱'ankjó, kji'a boá nga k'uiéná kjo̱a̱mindyion ngatsjé ni̱xtjin ko̱jo kjo̱a̱xió.
Nga̱t'a̱ kjo̱a̱ni'ánkjoó xta̱ nga̱sondiee̱ kondraa̱ Néná tikón, nga̱t'a̱ mejénjiín ti nde ka̱majiín sa̱'ínkjatjosón kjo̱a̱kitii̱ Néná.
Kó kui xta̱ xi síndo xikoó xta̱ nga̱sondiee̱, kui boá xi ka̱majiín sa̱'íntsjaá Néná.
Tanga jún je nguiti bo̱a̱jín ts'en tindyiónjnú xikoó xtaa̱ kui nga̱sondiee̱, tindyiónjnú xikoó ni xi tsi̱'e̱ A̱sién Ni̱xtjii̱n, nga̱t'a̱ A̱sién Ni̱xtjii̱n Néná tikónjinjnú. Tanga tsi tjín xta̱ xi jmíjiín A̱sién Ni̱xtjii̱n Kristoo̱, Kristoo̱jín chji̱a̱ni.
Tanga tsi Kristoo̱ tikónjinjnú, jeé ja̱koxi̱ nga je kats'énk'ién yojojnú, tanga A̱sién Ni̱xtjii̱n kuí xí tsjá kjo̱a̱mindyion tangat'anii̱ kjo̱a̱kixi̱i̱.
Kó tsi kui A̱sién Ni̱xtjin xi kats'énkja'á'yaá Kjisoo̱ ngu̱i̱jii̱n xta̱ xi je jesoón xi tikónjinjnú, ja̱ kui xi kats'énkja'á'yaá Kristo Kjisoo̱ ngu̱i̱jii̱n xta̱ xi jesoón ngats'énk'íjñá nguiníjnú nguindyi̱ko̱n Néná. Néná xi bo̱a̱ sa̱'ín kui nii̱ tangat'anii̱ A̱sién Ni̱xtjin xi tikónjinjnú.
Kuíni já ṉts'ie, tikónná ngo kjo̱a̱'niú, tanga jmí tsi tsi̱'e̱ nga ku̱i̱ndyión xikó ts'én ts'énkjó ngo xtaa̱ kui nga̱sondiee̱.
Nga̱t'a̱ tsi tindyiónjnú xikó ts'én ts'énkjó ngo xtaa̱ kui nga̱sondiee̱, ko̱yajnú. Tanga tsi si̱'ankjiénjnú A̱sién Ni̱xtjii̱n tsi̱'e̱ nga nguiti si̱'ánjínjnú ni xi ndajiín, ku̱i̱ndyionjnú.
Nga̱t'a̱ ngayeje xta̱ xi A̱sién Ni̱xtjii̱n Néná bokoó ndi̱ya xi tjimá, kui boá xi ndií Néná.
Nga̱t'a̱ jmí tsi a̱sién ni̱xtjin xi moso̱ ts'énná xi katse'éjnú tsi̱'e̱ nga ko̱ndoko̱n nguiníjnú, ngo a̱sién ni̱xtjin xi ndií Néná ts'énná xi katse'éjnú, kuíni nga bi 'mí: “¡Abba! ¡Na̱'mi!”
Ti kuíni A̱sién Ni̱xtjii̱n Néná xi nijan majo̱ a̱sién ni̱xtjinná kó kui boá xi tsáyá kixi̱ nga ñá xi ndií Néná.
Kó tsi ñá xi ndií Néná, ja̱ ti sa̱kóná ni xi tsi̱'e̱, kó nijan sa̱kóná kui nii̱ ko̱jo Kristoo̱, tanga chjiénga ku̱i̱tjatiojo̱ kjo̱a̱ni̱ma̱a̱ Kristoo̱, tsi̱'e̱ nga nijan sa̱kóná kjo̱a̱jee̱ Néná.
Nga̱t'a̱ ngayeje ni xi kats'énda Néná achichí ni xi kjimaa̱ nga ndyi̱koya nga ko̱kó cha̱n cha̱n Néná nga ñá xi ndií.
Nga̱t'a̱ ngayeje ni xi kamándaa̱ nguiti jmíjiín nga'niú tsi sa̱'ínkjatjosón ni xi tjiín nga sa̱'ín, jmí tsi kjo̱a̱a̱ nga bo̱a̱ ts'én kamámejeén, tangat'anií kjo̱a̱a̱ nga Néná íjñá kui kjo̱a̱chiyaá.
Nga̱t'a̱ ni xi kats'énda Néná ndyi̱koyaa̱ nga xtjo̱'óxín ch'ia xi ya'anijín, ni̱xtjin kji'a nga xta̱ xi ndií Néná ka̱mandé kó sa̱ko̱ó kjo̱a̱jee̱.
Nga̱t'a̱ je ya ñá nga ngayeje ni xi kats'énda Néná ndyi̱foa'atio kjo̱a̱ni̱ma̱ nga on kjimaa̱ ko̱jo nga xikó maá tsi̱ndi̱o̱o̱ ngo xta̱chjón xi ndí stse̱én kjimaa̱.
Kó jmí tsi ta kuí tsi ni xi kats'énda Néná xi bo̱a̱ kjimaa̱, ko̱jo ñá xi je tikónná A̱sién Ni̱xtjii̱n Néná xikoó ngo ni xi tsja̱atjónná kjo̱a̱a̱ ni xi jaskan tsja̱aná. Tji̱e̱nga ndyi̱chiyá nga Néná tsja̱aná ngayeje kjo̱a̱nda xikoó ngo ndií nguije kis'ijñandé yojoná.
Nga̱t'a̱ tangat'anií kjo̱a̱chiyaá nga ka'naxié'áná, tanga jmí tsi ndyi̱chiyáa̱ ni xi yaa̱, tasá ni xi yajiín, nga̱t'a̱ ni xi yaa̱, ¿mí tsjá xchiyáa̱?
Tanga tsi ngo ni xi yaján xi xchiyá, xchiyá sakon sakoo̱n.
Ti bo̱a̱ ti ts'én A̱sién Ni̱xtjii̱n bosikójoná nga̱t'a̱ inda tindyión. Xikoó nga yaján mí ni xi k'uín nga ko̱ndókjo̱a̱a̱ Néná, kó ti kuíni A̱sién Ni̱xtjii̱n xi chji̱a̱tjená. A̱sién Ni̱xtjii̱n foe'etsí'oón nga chji̱a̱a̱ Néná kó majín nda'yaá nga én kui nii̱.
Néná xí be ini̱ma̱a̱ xtaa̱, je be ni xi mejeén sa̱'ín A̱sién Ni̱xtjii̱n, nga̱t'a̱ xikó ts'én mejeén Néná, bo̱a̱ ts'en A̱sién Ni̱xtjii̱n, 'bíts'oaá Néná tangat'anii̱ xta̱ tsjiee̱.
Kó je ya nga xta̱ xi ts'éntjó Néná, Néná ts'eén ni xi nda nganda tsi̱'e̱, xta̱ xi Néná ja'ájin xikó ts'én kamámejeén kui.
Nga̱t'a̱ xta̱ xi Néná ja̱ bo̱a̱ je be, índa nga kui xi xikoó tsi ndií kui ka̱ma, tsi̱'e̱ nga ndií kui, kui xi tjón ka̱maa̱ ngayeje ṉts'iee̱.
Kó kui xta̱ xi tjón ja'ájin Néná, kui boá xi tsíchji̱a̱a̱, kó xi tsíchji̱a̱a̱, kuí xí xta̱ kixi̱ kats'én, kó xi xta̱ kixi̱ kats'én, kui boá xi katsjaá kjo̱a̱je.
¿Mí ni xi k'uín kjo̱a̱a̱ kui nii̱? Tsi Néná tikónjo̱ná, ¿'yá xi ka̱maa̱ kondra̱ná k'uijñá?
Néná íx'i̱a̱njín ndií, kó tasá katsjandié nga kini'ánk'ién ndií tangat'anii̱ ñá, ¿kó kóts'en nga ka̱majín ta tsja̱aná ñá ngayeje nii̱?
¿'Yání xi ka̱maa̱ ko̱ónguíta'in xta̱ xi Néná je ja'ájin? Néná xi bo̱a̱ katsó nga kixi̱ ka̱ma xta̱ xi tsi̱'e̱.
¿'Yá xi ko̱tíjéná? ¡Ta 'yájín ni! Nga̱t'a̱ Kristoo̱ boá xi k'ien tangat'anii̱ ñá, kó ja'á'yaá, kó ngot'e̱ 'ne̱ ki̱a̱ tikón xtji̱e̱e̱n nga fojnií Néná kó ts'énmí'atjeé Néná tangat'anii̱ ñá.
¿'Yá xi ka̱maa̱ kjo̱a̱'áxínná kjo̱a̱tjoó Kristoo̱? ¿A kjo̱a̱ni̱ma̱a̱? ¿A kjo̱a̱boaa̱? ¿A kjo̱a̱miyotji̱nguii̱? ¿A kjo̱a̱bojoó? ¿A kjo̱a̱kji'ixtií? ¿A kjo̱a̱a̱ nga ni xi ch'o kji'i ka̱mata'in? ¿A kjo̱a̱bo̱yaa̱?
Bi ts'én kjit'a xo̱jo̱n eén Néná:
Tangat'anii̱ ji nga tjíni'ánk'iénjne̱,
tji'bíxki̱jne̱ xikó maá cho̱tsa̱nga̱ xi tjífíni'ánk'ién.
Tanga ngu̱i̱jii̱n ngayeje ni xi'bi̱, je kini'án kó tsie ngase ni xi si̱'án ngat'aa̱ kui xi kats'éntjóná.
Nga̱t'a̱ je be kixi̱ kixi̱ an nga nde ngojín ni, ti nde kjo̱a̱bo̱yaa̱, kjo̱a̱mindyioo̱n, ndítsjiee̱, nga'niuú xindajín, ni xi tjín ngot'e̱, ni xi s'e̱ ka̱ma,
ti nde ni xi 'niú nk'a, ni xi 'niú na̱nga̱, ti nde ngojín ni xi je kamándaa̱ xi ka̱maa̱ kjo̱a̱'áxínná kjo̱a̱tjó xi akó Néná nga katsjáná Kristo Kjisoo̱, kui xi Ndi̱a̱ná.
Ja̱koxi̱ ni xi t'íxianjnú'un nga ki̱a̱ majo̱ an Kristoo̱, 'bindisójín an, kó A̱sién Ni̱xtjii̱n Néná xi tsáyá nga ja̱koxi̱ ni xi ts'énkjó kjo̱a̱kjíntakónna.
Ngo kjo̱a̱ndasen xi 'niú je tikónna kó ngatsjé ni̱xtjin tikónna ngo kjo̱a̱ndakjan ngu̱i̱jii̱n ini̱ma̱na.
Tsi ka̱ma, ngaskande mejénna nga Néná ngat'íko̱joo̱ ka̱tso̱na tsi nga Kristoo̱ kjin k'uijñána, tsi ta'a nga bo̱a̱ ts'én ka̱mana kosiko̱jo an ṉts'ié an kui xi xta̱ tji̱e̱na.
Kui xi xta̱ Israe̱l, kó Néná ndí tsi̱'e̱ kats'én, kó akoó kjo̱a̱jee̱, kji'a nga katsjaá ni xi índa Néná ko̱jo xta̱ na̱xi̱ńdaá, nga katsjaá kjo̱a̱kitii̱, akoó kóts'en sa̱'íntsjaá Néná ko̱jo katsáyatjoón ni xi tsja̱á.
Xta̱ Israe̱l kuí xí xta̱ tji̱e̱ xchaá xta̱ xi ja'ájin Néná, kó ngu̱i̱jii̱n kui xtaa̱ jatjo kui xi katsó Néná nga kjindibáni Kristoo̱ nga jín nga yojo ka̱ma xikoó ñá, kuí boá xi Néná xi botixómaá ngayeje ni xi tjiín. Ngatama chikonñé kui ta kji'ání. Bo̱a̱ kji'i.
Kó jmí tsi kjo̱a̱a̱ tsi jmí ni kamáchjíjínnii̱ eén Néná. Nga̱t'a̱ jmí tsi ngayeje xta̱ xi chji̱a̱ni xta̱ tji̱e̱e̱ Israe̱l xi ja̱koxi̱ nga xta̱ Israe̱l.
Kó kui nii̱ xi tsó: Nga jmí tsi ngayeje xi xta̱ tji̱e̱e̱ Abraa̱m, xikoó ñá, xi ndií, nguindyi̱ko̱n Néná, nga ja̱koxi̱ kuí xí ka̱ma ndií Néná, kui xi sa̱ko̱ó ni xi katsáyatjón Néná nga tsja̱á, kui xi xta̱ tji̱e̱e̱ Abraa̱m.
Nga̱t'a̱ eén kjo̱a̱a̱ ni xi katsáyatjón Néná nga tsja̱a kuí bí xi'bi̱: “Kuí ni̱xtjin xi'bi̱ nga kji̱ndi̱bá an, kó na̱ Saraa̱ ngo ndí xi̱'in k'uieé.”
Kó jmí tsi ta kuí tsi nii̱ xi ka̱ma, ko̱jo na̱ Rebekaa̱ k'uieé ndí 'ni̱u̱, kui xi kamá chjo̱ón Isaa̱, kui xi xta̱ tji̱e̱ xchaá xta̱ Israe̱l.
Néná tsíchji̱a̱jo na̱ Rebekaa̱ kji'a nga nde kji̱e̱ tsenjín kui jakjíndií, kji'a nga nde kji̱e̱ jmí ni xi nda ko̱jo tsi ni xi ndajín xi je kats'én, nga̱t'a̱ Néná foa'ájin xta̱ xi mejeén, jmí tsi kjo̱a̱a̱ ni xi nda xi ts'én.
Kuíni nga bi katsoó na̱ Rebekaa̱: “Ndí xi tjón stse̱én kuí xí sa̱'ínseén xi ndí xi ma joó.”
Xikó ma ts'én kjit'a xo̱jo̱n eén Néná nínga bi tsoó: “Jako̱b kats'entjó an, tanga Esauu̱ kats'ench'ó an.”
¿Ja̱, kó mí ni xi ka̱ma k'uín kjo̱a̱a̱ kui nii̱? ¿A nga Néná kixi̱jín? ¡Jmí ni̱xtjin!
Néná bi katsoó Moisee̱: “Ni̱ma̱ ka̱mana xta̱ xi ni̱ma̱ ka̱mana, kó ni̱ma̱ skuiekon an xta̱ xi ni̱ma̱ skuiekon an.”
Ja̱ kuíni nga jmí tsi kjo̱a̱a̱ ni xi mejénná, ti nde jmí tsi kjo̱a̱a̱ ni xi nda ndyi̱ni'án, tsi kui kjo̱a̱a̱ nga Néná nda sa̱'ínjo̱na, nda ts'énjo̱na kjo̱a̱a̱ nga ma ni̱ma̱a̱ ñá.
Nga̱t'a̱ bi tsó kjo̱a̱a̱ nda̱ faraoo̱n xo̱jo̱n eén Néná: “Re kats'ee̱n tsi̱'e̱ nga kats'enkjieén nga koko an nga'niúna ko̱jo nga k'uiyá ja'énna ngayeje t'ananguii̱.”
Kó kuíni nga Néná ka̱mani̱ma̱a̱ xta̱ xi mejeén nga ka̱mani̱ma̱a̱, kó tajá sa̱'ín ini̱ma̱a̱ xi mejeén nga tajá sa̱'ín ini̱ma̱a̱.
Tanga bi se̱ní: “¿Mí ni xi sa̱'ínjénií Néná xtaa̱? ¿'Yá xi ka̱maa̱ kondra̱ k'uijñánii̱ ni xi mejeén sa̱'ín?”
¡Ji nda̱! Nga fet'a, ¿'yání ji nga ji kon xi chji̱e̱'ée̱ xki̱ Néná? ¿A ka̱marií ti̱ji xi je kini'ándaa̱ nga bi ka̱tso̱o̱ nda̱ xi kats'éndaa̱: “Ánní nga bo̱a̱ ts'én kini'índení”?
¿Kó nda̱ xi ts'énda ti̱ji̱í a jmíjínríi̱ ngo nga'niú nga kui xi ka̱tso̱ mí ni xi sa̱'índa ndásee̱, kó ka̱ma bo̱a̱ ka̱tso̱ tsi ngo ti̱ji xi tsjá sa̱'índa axa̱ ngo ti̱ji xi taxkiya?
Néná xí kamámejeén akó kjo̱a̱xcha̱án, kó tsi kamámejeén akó nga'niuú nga kats'énchíkjo̱a̱a̱ kjo̱a̱a̱ xta̱ xi sa̱ko̱ó nga si̱'anjeé ko̱jo si̱'ankjie.
Bo̱a̱ ts'én Néná ko̱kó ngayeje kjo̱a̱cho̱o̱n kjo̱a̱jee̱ kjo̱a̱a̱ xta̱ xi ni̱ma̱ka̱maa̱ xi ja̱ bo̱a̱ je íjñanda tsi̱'e̱ kjo̱a̱jee̱.
Kui xta̱ xi ti je tsíchji̱a̱a̱, kó ñá boá, jmí tsi ta kuí tsi xta̱ xi judíoo̱, ko̱jo kuí xta̱ xi judío̱jiín nga.
Xikó tsó xo̱jo̱n eén Néná xi kats'énda nda̱ chji̱ni̱e̱'e̱én xi 'mí Oseaa̱:
Xta̱ xi na̱xi̱ńdánajín chji̱a̱ni, xta̱ na̱xi̱ńdána xiáa̱n.
Kó xi kats'entjójín an, xi tjóna xiáa̱n.
Je nguiti bijín k'uinjnú: Júnjín xi xta̱ na̱xi̱ńdána,
tasá bi k'uinjnú: “Jún xi ndií Néná xi tikoón.”
Tanga bi katsó nda̱ chji̱ni̱e̱'e̱én Néná xi 'mí Isayaa̱ kjo̱a̱a̱ xta̱ Israe̱l: “Nda tsi xta̱ Israe̱l bo̱a̱ kji'i ma xikoó tsomí xi tjín nga̱nde ndáchíkoón, ta chiboa tsi ma xi kjo̱tjo'aa̱,
nga̱t'a̱ Ndi̱a̱ná je tsá kixi̱ ts'én sa̱'ínjeé xtaa̱ kui t'ananguii̱.”
Kó xikó katsó nda̱ chji̱ni̱e̱'e̱én Néná xi 'mí Isayaa̱:
Tsi kui Ndi̱a̱ná xi tjiín nga'niuú xi katsjájínná xta̱ xi tji̱e̱ná,
je ra bo̱a̱ kini'án xikoó xta̱ na̱xi̱ńdá Sodoma̱ ko̱jo Gomorra̱.
¿Ja̱ kó mí ni xi k'uín? A nga kui xi xta̱ xi judío̱jín xi kijítji̱nguijín kjo̱a̱kixi̱i̱, kasakoo̱ kjo̱a̱kixi̱i̱, kui kjo̱a̱kixi̱ xi sa̱kó tangat'anii̱ kjo̱a̱ni'áns'ijii̱n.
Tanga kui xta̱ na̱xi̱ńdá xi chji̱a̱ni Israe̱l kats'én ngo kjo̱a̱'niú nga kats'énkjatjosón kjo̱a̱kitii̱ tsi̱'e̱ nga kixi̱ k'uíndo, tanga kamájiín kixi̱ kis'iṉdo.
Xikó ts'én kjit'a xo̱jo̱n eén Néná nínga bi tsoó:
Jé'e̱n k'i̱e̱ k'uijñá an na̱xi̱ńdá Jerusale̱n ngo ndi̱jo̱ xi stinguí ko̱jo ngo ndi̱jo̱ xi sa̱'ínk'áka.
Kó xi sa̱'íns'ijin kui xi ndibaá, jmí kjo̱a̱soboá ko̱e̱'éjiín.
Jún ṉts'ie, ni xi nda xí mejeén ini̱ma̱na kó mí'áa̱ Néná nga k'o̱xié'á ngayeje xta̱ Israe̱l.
Nga̱t'a̱ an xiyá an nga kui xtaa̱ achichí ts'enchíni̱t'aa̱ Néná, tanga kamákjínjiín nga Néná máa̱ ts'énkixi̱ xtaa̱.
Nga̱t'a̱ kats'énxki̱jín nga Néná mejeén nga kixi̱ ka̱ma xtaa̱, tasá kui tsangase ndi̱ya kóts'en nga kixi̱ k'uíndo nguindyi̱ko̱n Néná, ni̱ma̱kjo̱a̱jín kats'én yojoo̱ nga kats'énjo̱'o kjo̱a̱kixi̱ xi tsjá Néná.
Nga̱t'a̱ nga fet'aa̱ kjo̱a̱kitii̱ Kristoo̱ boá, tsi̱'e̱ nga xta̱ kixi̱ ka̱ma ngayeje xi s'ijii̱n kui.
Bi ts'én ít'a Moisee̱ xikó ts'én kixi̱ ka̱ma xta̱ xi ts'enkjátjosón kjo̱a̱kitii̱: “Xi sa̱'ínkjatjosón ni xi kjit'a kjo̱a̱kitii̱, kuí nii̱ xi k'uíndoni nga̱sondie.”
Tanga bi ts'én ít'a kjo̱a̱a̱ xta̱ xi s'ijii̱n Néná: “Ngata̱ bijín se ji ngu̱i̱jii̱n ini̱máa̱: ¿'Yá xi ko̱e̱je̱ ndi'ak'ajmi ján? (Bi xian an tsi̱'e̱ nga ko̱e̱je̱kja'á Kristoo̱ kó kji̱ndi̱bájo̱ k'i̱e̱ t'ananguii̱).
Axa̱, ¿'yá xi kjo̱tjajen nga̱sondie nínga tikón kjo̱a̱bo̱yaa̱?” (Bi xian an ¿'yá xi ko̱e̱je̱kja'á Kristoo̱ s'e̱ sa̱'ínkja'á'yaá ngu̱i̱jii̱n xta̱ xi je jesoón?)
Tanga, ¿kó tsó? “Eén Néná je tikón tiñaa̱, t'a ndso̱'boe ko̱jo ini̱máa̱.” Kuí bí eén kjo̱a̱s'ijin xi ik'íni̱jmijne̱ ngot'e̱:
Nga tsi ndso̱'boe xi bo̱a̱ katsó nga Kjisoo̱ xi Ndi̱a̱ná ko̱jo tsi ngayeje ini̱máa̱ nga s'ijii̱n nga Néná kats'énkja'á'yaá ngu̱i̱jii̱n xta̱ xi je jesoón, kjo̱tjo'a ji.
Nga̱t'a̱ ngu̱i̱jii̱n ini̱ma̱ná nga s'ijinná kjo̱a̱a̱ ni xi kixii̱, tanga ndso̱'boá boá xi ku̱i̱chji̱a̱ nga s'i̱jinná nga kjo̱tjo'a.
Nga̱t'a̱ bi tsó xo̱jo̱n eén Néná: “Ngayeje xta̱ xi s'i̱jii̱n Néná jmí kjo̱a̱soboá sa̱kójiín.”
Nga̱t'a̱ Néná jmí ndasenjiín tsi xta̱ judío̱ ko̱jo tsi xta̱ xi judío̱jín, nga̱t'a̱ Néná kuí xí Ndi̱a̱a̱ ngayeje xta̱, kó achichí ndaxta̱ ts'énjo̱ ngayeje xta̱ xi sa̱'ín kaxoma ja'eén.
Nga̱t'a̱ “ngayeje xta̱ xi sa̱'ín kaxoma ja'eén Ndi̱a̱ná, kjo̱tjo'a.”
Tanga, ¿kóts'en sa̱'ín kaxoma ja'eén Néná kui xta̱ xi kji̱e̱ s'ijinjiín Néná? ¿Kó kóts'en s'i̱jii̱n Néná tsi kji̱e̱ nt'iéjín 'yání xi Néná? ¿Kó kóts'en ku̱i̱nt'ie tsi jmíjín xi ku̱i̱'íni̱jmi̱í?
¿Kó kóts'en k'uini̱jmi eén Néná tsi jmíjín xi sa̱nguíya? Bi ts'én kjit'a xo̱jo̱n eén Néná: “Achichí tsjats'én fochokónná ngo xta̱ xi tsáyá éntjatsi̱e̱e̱ Néná.”
Tanga jmí tsi ngayeje xta̱ Israe̱l xi kats'énkjatjosón éntjatsi̱e̱e̱ Néná, kuíni nga Isayaa̱ bi tsó: “Ndi̱a̱, ¿'yá xi je kis'ijii̱n én xi ki'míyajne̱?”
Kuíni nga s'ijinná Néná kji'a nga nda'yá eén nga 'bíni̱jminá kjo̱a̱a̱ Jesukristoo̱.
Tanga an bosíyá an: ¿A tsint'iéjín? ¡Ja̱koxi̱ nga je tsint'ié! Bi tsó xo̱jo̱o̱n Néná:
Nda̱a̱ je kanda'yá ngayeje nga̱sondiee̱,
kó eén je jachó ngaskande nínga fet'aa̱ nga̱sondiee̱.
Tanga bi xian an: ¿Xta̱ Israe̱l a kamábejín kui nii̱? Tjón ma Moisee̱ bi katsó:
An xí sa̱'in onkon an nga sa̱'inkjien an xta̱ na̱xi̱ńdá xi na̱xi̱ńdájín,
kó ngo na̱xi̱ńdá xi ndajín kuí xí sa̱'inxtíñaa̱ ji.
Tanga Isayaa̱ ma kon nga bi tsó:
Xta̱ xi ndyi̱mongasejínna kuí xí kasakoo̱ an,
ki̱a̱ jatokjáa̱ xta̱ xi asíyájín kjo̱a̱a̱ an.
Jún ṉts'ie, bi xian an: ¿A kats'énch'ó Néná xta̱ na̱xi̱ńdaá? ¡Jmí! Nga̱t'a̱ an ti xta̱ Israe̱l an, tji̱e̱e̱ Abraa̱m, xtín xta̱ xi chji̱a̱ni Benjaa̱.
Néná kats'énch'ójín xta̱ na̱xi̱ńdaá, kui xi ndeskande ngas'e̱ nga kamábe. ¿Axa̱ yajínjnú ni tsó xo̱jo̱n eén Néná kjo̱a̱a̱ Elíaa̱, kji'a nga yínguíta'in xta̱ Israe̱l nguindyi̱ko̱n Néná, bi katsó:
“Ji Ndi̱a̱, xta̱ chji̱ni̱e̱'ée̱n je kini'ánk'ién, kó je kats'énkjatsón ṉcha̱ndíkóo̱n, kó an je kis'ijña so̱bo̱a̱ an, kó mejeén nga sa̱'ínk'iénna an nga”?
Tanga, ¿kó katsoó Néná? “Je tikónt'axínna yito mi̱ já xi̱'in xi kji̱e̱ bosiént'ajiín tikoó ne Baa̱l.”
Kó kuíni nga kui ni̱xtjin xi'bi̱, je síndo chiboa xta̱ xi katjo'ójin tangat'anii̱ kjo̱a̱ndaa̱ Néná.
Kó kjo̱a̱a̱ kjo̱a̱ndaa̱ Néná boá, jmí tsi kjo̱a̱a̱ ni xi kats'én, nga̱t'a̱ tsi kje̱'e ts'én kjo̱a̱ndaa̱, ta kjo̱a̱ndajín bo̱a̱. Kó tsi kjo̱a̱a̱ ni xi ni'án, kjo̱a̱ndajín bo̱a̱, tsi kje̱'e ts'én, ni xi ni'aán, ni xi ni'ánjín bo̱a̱.
¿Ja̱, mí ni tsobo̱a̱? Ni xi tsangase xta̱ na̱xi̱ńdá xi chji̱a̱ni Israe̱l, kasakojiín, tanga xta̱ xi je ja'ájin Néná je kasakoo̱, kó xta̱ xi ngasee̱ xta̱ xi tajá ini̱ma̱ kamá.
Xikó ts'én kjit'a xo̱jo̱n eén Néná nínga bi tsoó: “Néná katsjaá kui xtaa̱ ngo kjo̱a̱kjíntakón xi jñó, katsjaá nga si̱chjá ndyi̱ko̱n, tsi̱'e̱ nga ka̱majiín sku̱i̱e̱, nga si̱chjá tji̱bo̱a̱nijon tsi̱'e̱ nga ka̱majiín ku̱i̱nt'ie, kó takó bo̱a̱ ts'én k'uíndo ngaskande ngot'e̱.”
Kó bi katsó Ndabii̱:
Chja̱ya̱ ko̱jo nda̱'ya ngatama s'ueé kui xtaa̱.
Ngatixó kó ngatamajeé.
Nga sichjá ndyi̱ko̱n kó ngatamati̱ka̱.
Kó ngatsjé ni̱xtjin ngatindiyá ṉdayits'e̱n.
Kuíni nga bi xian an: ¿A kastinguí xta̱ Israe̱l nga ixó tsi̱'e̱ nga nguiti kjo̱stjíe̱njín? ¡Jmí! Tanga kuí ni xi ndajín kji'i xi kats'én, nga xta̱ xi judío̱jiín jachót'aa̱ nga kasakoo̱ kjo̱a̱'naxié'aá, tsi̱'e̱ nga ka̱ma'onkon xta̱ Israe̱l.
Tanga tsi kui ni xi ndajín kji'i xi kats'én xta̱ Israe̱l tsi kui xi kjo̱a̱cho̱n kjimaa̱ xtaa̱ kui nga̱sondiee̱, kó tsi kui ni ndajín kji'i xi kats'én xi kjo̱a̱cho̱n kjimaa̱ xta̱ xi judío̱jín, ¿kókji'i ni xi ka̱ma ngase kji'a nga xta̱ Israe̱l sa̱ko̱ó ngu̱i̱ndie xi tsoboaá nguindyi̱ko̱n Néná?
Tanga jún xi xta̱ xi Israe̱ljínjnú xi ts'énchji̱a̱jojnú'un, nga̱t'a̱ nga an xí apostroo̱ xta̱ xi judío̱jín, kó kuíni nga ts'én bendíkón an xána.
Tsi tjíts'en onkon an xta̱ na̱xi̱ńdaá nanguina, bo̱a̱ tjíts'en an, tsi̱'e̱ nga kjo̱tjo'a chiboa kui xtaa̱.
Nga̱t'a̱ tsi nga ik'íjñat'axín kui xtaa̱ tsi kuíni nga Néná yíndaa̱ xtaa̱ kui nga̱sondiee̱, ¿kókji'i ni xi ka̱ma ngase kji'a nga Néná sa̱'ínjo̱'o? Xta̱ xi je jesoón k'uíndo nguiní.
Tsi tsjie kui pan xi tjón Néná je kini'ánk'as'iee̱n, ja̱ ngayeje pan xi ngasee̱ ti tsjie nga, kó tsi ja̱maa̱ yaá xi tsjie, ja̱ ti ngayeje tjiaa̱ yaá xi tsjie nga.
Xta̱ Israe̱l xikónií tsi tjiaa̱ yá olibo̱ xi ikichaá, kó tsi ji xi xikoó ngo tjiaa̱ yá olibo̱ nguindie k'ijñá, kó tsi kui ngu̱i̱ndie nínga kitii̱ yaá kananguindyioó xikoó ngo tjiaa̱ yá xi tjín ngu̱i̱jin k'ijñaá, kó tsi ngot'e̱ 'ne̱ je ja̱maa̱ yaá ndokjo̱e̱ni, kó nijan tindyin xikó ts'én tikón yá oliboo̱.
Ngata̱ jejín 'naxié ngase yojóo ta bo̱a̱jiín tjiaa̱ yá xi je kitii̱, tsi je ngase máa yojóo, ngatja'átsjiee̱n nga jijín xi tiboe'ée̱ nga tikón kui ja̱maa̱, kuí ja̱maa̱ xi ts'éntsjaá kjo̱a̱mindyion ji.
Bi ra sée̱ ja̱maa̱: “Ikichá kui tjiaa̱ tsi̱'e̱ nga an kananguindyióna.”
¡Nda kji'i! Kui tjiaa̱ yaá kiti nga̱t'a̱ kis'ijinjiín Néná, tanga ji takó ki̱a̱ tindyin kjo̱a̱a̱ kjo̱a̱s'ijíi̱n. Kó kuíni nga ka̱majín je ko̱'na̱xié yojóo, tasá chjiénga tinda̱kin ji Néná.
Nga̱t'a̱ tsi Néná kats'énjetakónjiín tjia ndaa̱ kui yá oliboo̱, akja̱'míra̱ ji sa̱'ínjetakoón nga ta kisit'a jí kui yaá.
Ja̱ ngatamaye ji nga achichí ndaxta̱ ko̱jo tajá ts'énjo̱ Néná xtaa̱, tajá kats'énjo̱ xta̱ xi kastinguí nga ixó kó ji nda tjíts'énjóo̱, tsi bo̱a̱ ts'én 'niú ku̱i̱ndyijin ji kjo̱a̱ndaa̱, nga̱t'a̱ tsi bo̱a̱jín si̱'in ku̱i̱chát'aa̱ ji kui yaá.
Kó tsi kui xta̱ Israe̱l s'i̱jin nguinií, ti ka̱ma k'uíndo nguiní nínga tikón kui yaá, nga̱t'a̱ Néná achichí nga'niú tjiín kó ka̱marií ku̱i̱'íjñá nguiní nínga síndo ngas'e̱.
Nga̱t'a̱ tsi ji xi xikoó ngo tjiaa̱ yá olibo̱ k'ijñá, kó ta katse'éndieéri t'a yá olibo̱ xi ndaa̱. ¿Kóts'en nga ni'ínjín ka̱maa̱ xta̱ Israe̱l nga sa̱kó nguinií ngo ngu̱i̱ndie t'a yá olibo̱ xi tsi̱'e̱, nga̱t'a̱ kuí xí tjia xi ndaa̱?
Jún ṉts'ie, mejénna nga xcha̱jnú ngo ni xi tji'má, tsi̱'e̱ nga nk'a nga jejín ko̱'na̱xiéjnú ti juún yojojnú: nga kjín xta̱ xi chji̱a̱ni Israe̱l xi je kamá kitikjo̱a̱, ngaskande nga sa̱ko̱ó ngu̱i̱ndie nguindyi̱ko̱n Néná ngayeje xta̱ xi judío̱jín xi chjiénga kjo̱tjo'a.
Kó bo̱a̱ ts'én nga ngayeje xta̱ xi chji̱a̱ni Israe̱l kjo̱tjo'a. Xikó ts'én kjit'a xo̱jo̱n eén Néná:
kuí xí kjo̱a̱'áxiín ni xi ndajiín, xta̱ tji̱e̱e̱ Jako̱b.
Kui nii̱ xi je kixiyatjóo̱n nga sa̱'in an,
kji'a nga je kats'enjetakóo̱n jeé.
Kamámejénjiín xta̱ Israe̱l éntjatsi̱e̱e̱ Néná, tangat'anii̱ nganda tsa̱jún nga xta̱ Israe̱l kondraa̱ Néná kamá, tanga Néná tjoó xta̱ Israe̱l nga̱t'a̱ ja'ájin xta̱ tji̱e̱ xchaá.
Nga̱t'a̱ nguiti foa'áxínjín Néná kjo̱a̱nda xi je katsjá, ko̱jo kjinjín ts'enkja'á xta̱ xi je ja'ájin.
Ngas'e̱ jún kamámejénjínjnú nga kini'ánkjatjosónjnúu̱ Néná, tanga ngot'e̱ 'ne̱ tjisákójnú kjo̱a̱ni̱ma̱takoón Néná, nga̱t'a̱ xta̱ Israe̱l kamámejénjiín kats'énkjatjosón.
Kó bo̱a̱ ts'én kui xtaa̱ ngot'e̱ ts'enkjátjosónjín, tsi̱'e̱ nga kui kjo̱a̱ni̱ma̱takón xi katse'éjnú jún, sa̱ko̱ó ndatsa kui nga.
Bi kji'í kui nii̱: Nde ngojín xta̱ tjín xi ts'enkjátjosoón Néná, kó Néná íjñá ngayeje xtaa̱ nga tsint'ié'énjín, tsi̱'e̱ nga ka̱mani̱ma̱a̱ ngayeje xtaa̱.
Achichí tsie kjo̱a̱cho̱o̱n Néná, achichí tsie kjo̱a̱kjínkoón ko̱jo ni xi tjíjinkon. Nde ngojín xi ka̱makjiín ni xi ts'én Néná ko̱jo tsi ko̱tso̱ya ánní nga bo̱a̱ ts'én.
Nga̱t'a̱ “¿'yá xi kamákjiín kóts'en ts'énkjó Néná? ¿Axa̱, 'yá xi ka̱ma ko̱tso̱yaa̱ ni xi sa̱'ín Néná?
¿Axa̱, 'yá xi kats'énkíyaá ngo ni Néná, tsi̱'e̱ nga Néná tsjangojo nguinií?”
Nga̱t'a̱ Néná xi kats'énda ngayeje nii̱, kó ngayeje nii̱ síndo tangat'anii̱ kui, kó kuí tsi̱'e̱. Néná xí Na̱'mii̱ kui tsi̱'e̱ ngatama kjo̱a̱jee̱ ngatsjé ni̱xtjin. Bo̱a̱ kji'i.
Kó kuíni ṉts'ie, 'niú mí'ájnú'un tangat'anii̱ kjo̱a̱ni̱ma̱takoón Néná tsi̱'e̱ nga kui si̱'ank'as'ienjnúu̱ yojojnú xikoó ngo kjo̱a̱tjó xi tikón, xi tsjie, xi tsja ka̱maa̱ Néná. Kuí bí kjo̱a̱ni'ántsja xi ja̱koxi̱ xi chjiénga ko̱e̱'é.
Kó ngata̱ bo̱a̱jín ts'én mindyionjnú xikó ts'én síndo xtaa̱ kui nga̱sondiee̱, tasá te'éndiéjnúu̱ nga ka̱matja̱tsi̱e̱ya kjo̱a̱kjíntakónjnú, tsi̱'e̱ nga bo̱a̱ ts'én xcha̱jnú ni xi nda, xi tsjakji'i ko̱jo xi ndo̱jo kjin kjin xi mejeén Néná.
Kuí nii̱ xi xian an kjo̱a̱a̱ ngayeje kjo̱a̱nda xi katse'éna, mí'ájnú'un nga jejín 'naxié ngasejnú yojojnú, tasá ti juún ti'ankjó cha̱n cha̱njnú xikó kji'i kjo̱a̱s'ijin xi katsjájnú Néná nga ngo nga ngojnú.
Nga̱t'a̱ xikó ts'én nga yojoná kjín ndíé ya'anii̱, tanga jmí tsi ngayejee̱ nga ta ngo tsi ni xi ts'én.
Ti bo̱a̱ ti kji'inii̱ ñá, achichí ma ñá, kó ngayeje ñá ta ngo tsi yojo kamájo̱ Kristoo̱, kó nga ngo nga ngo ñá ngo ndíé yojoo̱ Kristoo̱ ma, kó ngo kich'iá xingu̱i̱ nga ngo tsi yojo ndokjo̱a̱.
Kó ñá ja̱ kje̱'e ja̱ kje̱'e kjo̱a̱nda xi katse'éná, xikó ts'én kamámejeén Néná. Tsi tjín xi tjiín ngo kjo̱a̱nda tsi̱'e̱ nga ka̱maa̱ ku̱i̱chji̱a̱ én xí Néná tsjaá, nga ts'énkjién kui kjo̱a̱ndaa̱ xikó kji'i kjo̱a̱s'ijin xi tjiín.
Xi katse'eé kjo̱a̱nda tsi̱'e̱ nga sa̱'ínseén xtaa̱, ngats'énseén. Xi katse'eé kjo̱a̱nda tsi̱'e̱ nga ko̱kóya, ngatakoyá.
Xi katse'eé kjo̱a̱nda tsi̱'e̱ nga tsja̱nga'niuú xtaa̱, ngatsjanga'niuú. Xi katse'eé kjo̱a̱nda tsi̱'e̱ nga tsjaá to̱n, ngayeje kon nga ngatasikójo. Xi katse'eé kjo̱a̱nda tsi̱'e̱ nga k'uijñátjón, kixi̱ nga ts'én kui xaá. Xi katse'eé kjo̱a̱nda tsi̱'e̱ nga ni̱ma̱ka̱maa̱ xtaa̱, tsja ngatamaa̱ nga sa̱'ín kui xaá.
Ti'antjó ja̱koxi̱jnú xingu̱i̱jnú. Ti̱'anch'ojnú ni xi ndajín, kó ni xi nda tanguíntjinguíjnú.
Ja̱ k'i̱e̱ ja̱ ngaján ti'antjójnú xingu̱i̱jnú xikoó tsi ngo ṉts'iéjnú, nga̱t'a̱ ṉts'ié majnú, kó cha̱ndikón ngasejnú xingu̱i̱jnú.
Inda inda ti'ánjnú ngo ni, ngata̱ tsi'éjín majnú, ngat'ié tsja tsjaa̱ a̱sién ni̱xtjinjnú, nga si̱'ansenjnúu̱ Ndi̱a̱ná.
Tsja ngatamajnú nga ndyi̱chiyájnú, ti'anchíkjo̱a̱jnú ngayeje kjo̱a̱ni̱ma̱, kó ngatsjé ni̱xtjin ndokjo̱a̱jnúu̱ Néná.
Tasíko̱jojnú ngayeje xta̱ tsjiee̱ Néná kjo̱a̱a̱ ni xi chjieén, kó tjó ti'ánjnú ngayeje xta̱ xi kjo̱chó ndi'ajnú.
Ndókjo̱a̱tjéjnú xta̱ xi ndyi̱mongatji̱nguijnú, chji̱a̱'ajnúu̱ Néná nga sa̱'ínchikonñé kó jmí tsi ch'o k'uinjnúu̱.
Tsja ngatamajnú tsi tjín xi tsja tjiín, kó cha'ájo̱jnú tsi tjín xi ndyi̱kjandá.
Tsjats'én ti̱ndyiónjnú nga ngo nga ngojnú, ngata̱ jejín 'na̱xiéjnú yojojnú, tasá ngatamani̱ma̱jnú xta̱ xi ni̱ma̱. Ngata̱ bo̱a̱jín 'míjnú nga jún xi tjín ngasejnú kjo̱a̱kjíntakón.
Ngata̱ ch'ojín ni'ánjo̱jnú xta̱ xi ndajín kats'énjo̱jnú, ngatsjé ni̱xtjin nda ti'ánjnú nguindyi̱ko̱n ngayeje xtaa̱.
Jún ṉts'ie xi tjóna, ngata̱ ni'ánngojojínjnú ngo ni, tasá ngu̱i̱ya tsja Néná t'íjñájnú xi ndajín sa̱'ínjo̱jnú, nga̱t'a̱ je kjit'a xo̱jo̱n eén Néná nínga bi tsoó: “An xí sa̱'ingojo an, an xí tsjáa̱ chjií: tsó Ndi̱a̱ná.”
Kó ti bi tsó nga “tsi bojoó kondráa̱, te'ée̱ ni chinie, kó tsi xíndaá, te'ée̱ ni xi k'uí, nga̱t'a̱ tsi bo̱a̱ si̱'in ngaskande bojójin ma si̱'in ji kje̱n.”
Ngata̱ boe'éndiejín ji nga sa̱'iín ni xi ndajiín, tasá ni xi nda ti'in ji, tsi̱'e̱ nga kui ni xi ndaa̱ sa̱'iín ni xi ndajiín.
Ngayeje xtaa̱ chjiénga sku̱i̱e̱ndíkón ngayeje xta̱ xi botixómaá, nga̱t'a̱ xá xi tjiín xta̱ xi botixómaá, Néná xi katsjaá, kó ngayeje xá xi tjín, Néná xi íjñá.
Kó kuíni nga ngayeje xta̱ xi ku̱i̱nt'ié'énjiín xta̱ xi botixómaá, kondraa̱ ni xi íjñá Néná tikónni, kó ngayeje xta̱ xi ku̱i̱nt'ié'énjiín monguijérií yojoo̱.
Nga̱t'a̱ ngayeje xta̱ xi botixómaá jmí tsi síndo tsi̱'e̱ nga ku̱i̱ndyiándikoón xta̱ xi ni xi nda ndyi̱ts'en, kuí xta̱ xi ndajín ndyi̱ts'en xi ku̱i̱ndyiándikoón. ¿A mejeén nga ko̱ndakinjín ji xta̱ xi botixómaá? Ja̱ ni xi nda ti'in, kó xta̱ xi botixómaá nda sku̱i̱e̱e̱.
Nga̱t'a̱ Néná boá xi katsjaá xá xta̱ xi botixómaá tsi̱'e̱ nga nda sa̱'ínjoo̱ ji. Tanga tsi ni xi ndajín tini'ín, tinda̱kin ji, nga̱t'a̱ jmí tsi ta kjo̱a̱nda nga tjiín nga'niú nga ka̱maa̱ ko̱tíjeé, nga̱t'a̱ mosoo̱ Néná boá, kó kui boá xi ko̱tíjeé xta̱ xi ndajín ndyi̱ts'en.
Kó kuíni nga chjiénga ko̱nda'yá'ée̱n xta̱ xi botixómaá, jmí tsi kjo̱a̱a̱ nga ko̱tíjéná, tasá nda si̱'án tsi̱'e̱ nga nda ts'én k'uijñá kjo̱a̱kjíntakónná.
Kó kuíni nga 'bíchjítjéjnú ni xi foa'áchjítjé jáxaá, nga̱t'a̱ mosoo̱ Néná boá, kó ngatsjé ni̱xtjin nga ndyi̱ts'en kuí nii̱.
Te'éjnúu̱ ni xi tsoboaá nga ngo nga ngo xta̱ xi botixómaá: xi foa'áchjí to̱n xi machjítjé ja̱ k'i̱e̱ ja̱ ngaján ni, t'íchjíjnúu̱, cha̱ndikónjnú xta̱ xi botixómaá, xikó ts'én tsoboaá nga xcha̱ndíkón nga ngo nga ngo.
Ngata̱ ngojín xi tsjienjnú tsi̱'e̱, tasá ja̱ k'i̱e̱ ja̱ ngaján tjó ti'ánjnú xingu̱i̱jnú, nga̱t'a̱ xta̱ xi tjoó xtaa̱, tjíts'énkjatjosón ni xi tsó ngayeje kjo̱a̱kitii̱.
Nga̱t'a̱ bi tsó kjo̱a̱kitii̱ Néná: “Ngata̱ ni'ínt'ejíi̱n kjo̱a̱ chjóo̱n ko̱jo tsi xi̱'íi̱n, ngata̱ xta̱jín ni'ínk'in ji, ngata̱ ni'ínchejéjín ji, ngata̱ 'bíndisejín ji, ngata̱ ni'ínmejénjín ji ni xi tjiín kje̱'e xta̱”, kó tikón ngo kjo̱a̱botíxoma xi tsi si̱'inkjatjosén ji, je tini'ínkjatjosén xi ngasee̱ nga, kó kuí bí xi'bi̱: “Tjó ti'in xtaa̱ xikó ma ts'en tjoó yojóo.”
Xi tjoó xtaa̱ kui boá xi jmí tsi ni xi ndajín ndyi̱ts'enjo xkjín, kó kuíni nga kjo̱a̱tjoó boá xi ts'enkjátjosón ngayeje kjo̱a̱kitii̱.
Bo̱a̱ ni̱'ánjnú nga̱t'a̱ je ya ni̱xtjin xi tima, kó je jachó chi̱bo̱a̱ nga je ku̱i̱stjíe̱njin kui ńjñá xi tindyionjin nga nda ku̱i̱ndyión, nga̱t'a̱ je ta chiboa tsi chajaa̱ nga k'o̱xié'aná Néná, ta bo̱a̱jiín ngas'e̱ nga kji̱e̱ kis'ijinjínná.
Kuíni nga je chi̱bo̱a̱a̱ nga nguiti si̱'anjé ján, nga̱t'a̱ kji'a nga ni'ánjé xikónií tsi nínga jñoó mindyión, ni xi nda si̱'án xikoó tsi nínga tsijee̱n tindyión. Xín si̱'ankja'á ngayeje nii̱ kjo̱a̱jñoó, kó k'uínda yojoná tsi̱'e̱ nga ki̱a̱ ku̱i̱ṉtsomajin nínga tsijee̱n.
Kixi̱ ku̱i̱ṉtsomá, xikoó tsi nga ni̱xtjin tima, jmí tsi ta kui xá ku̱i̱ndyión ñá nga xi̱ni̱e̱ nga s'i̱o̱, jmí tsi si̱'anch'i̱ yojoná, jmí tsi ch'o si̱'áa̱n yojo ndikónná, jmí tsi kjo̱a̱tondo̱ si̱'án, jmí tsi kjo̱a̱xchán ko̱'na̱xié, ko̱jo jmí tsi kjo̱a̱'ontakón k'uiéná.
Tasá chja̱'ánguíi̱ Ndi̱a̱ná Jesukristoo̱ xikoó tsi kui xi ka̱ma ṉjño xi xcha̱já, kó ngata̱ ni'ánkjatjosónjínjnú ni xi mejeén yojojnú nga si̱'ánjnú.
Kó ti'anjo̱'ojnú kui xta̱ xi kji̱e̱ tajájín síndojin nii̱ Néná, tanga ngata̱ ndokjo̱a̱tijo̱jínjnú kjo̱a̱a̱ xikó ts'én bee̱ kon.
Nga̱t'a̱ tjín xta̱ xi s'ijii̱n nga ngayeje to̱ko̱ya nii̱ máa kjinie, tji̱e̱nga kje̱'e xi kji̱e̱ tajájín síndojin nii̱ Néná xi ta xka̱ ko̱jo ni xi maxchaá t'ananguii̱ xi kjinie.
Kui xta̱ xi ngayeje nii̱ xi kjinie chjiénjín nga ch'o ka̱maa̱ xta̱ xi ta ka'a tsi nii̱ xi kjinie, kó kui xta̱ xi ta chiboa tsi ma ni xi kjinie, chjiénjín nga skotsíjee̱n tsi nda ko̱jo tsi ndajín ndyi̱ts'en xta̱ xi ngayeje nii̱ xi ma kjinie, nga̱t'a̱ Néná ngayeje xtaa̱ nga kats'énjo̱'o.
¿Kó 'yání ji nga titsitsijinkóo̱n tsi nda ko̱jo tsi ndajín ndyi̱ts'en mosoo̱ kje̱'e xta̱? Tsi tajá tikón ko̱jo tsi k'o̱ka nga tjíts'én xaá kui mosoo̱, ndi̱a̱a̱ xi be tsi nda ko̱jo tsi ndajín kats'én, tanga tajá k'uijñá kui mosoo̱, nga̱t'a̱ Ndi̱a̱ná tjínrií nga'niú nga ka̱maa̱ ko̱síko̱jo.
Tjín xta̱ xi tsó nga tjín ni̱xtjii̱n xi nda ngase ta bo̱a̱jiín kje̱'e ni̱xtjin, kó ti tjín xta̱ xi tsó nga ngayeje ni̱xtjii̱n ta ngo ndse̱je̱n, nga ngo nga ngo ñá chjiénga ngayeje takón ni xi ndyi̱ni'ánkjó.
Kui xta̱ xi ndyi̱bendikón ngo ni̱xtjii̱n, ndyi̱ts'en kuí nii̱ nga̱t'a̱ ndyi̱bendikón Ndi̱a̱ná, kó xi ndyi̱bendikónjín ngo ni̱xtjin, ndyi̱ts'enjín kuí nii̱ tangat'aa̱ Ndi̱a̱ná. Kó kui xi ndyi̱kjinie ngayeje to̱ko̱ya ni chiniee̱, tangat'anií Ndi̱a̱ná nga ndyi̱kjinie nga̱t'a̱ ndyi̱tsja̱á ndok'óchji, kó xi ndyi̱kjiniejín ngayeje to̱ko̱ya ni chiniee̱, tangat'anii̱ Ndi̱a̱ná nga bo̱a̱ ndyi̱ts'en, kó ti tsjaá ndok'óchji nga.
Nga̱t'a̱ nde ngojín ñá xi tindyión nga̱sondiee̱ tangat'anii̱ ñá, kó ti nde ngojín xi fesón tangat'anii̱ kui soboá.
Tsi tindyión nga̱sondie ko̱jo tsi kjimaya, tangat'anií Ndi̱a̱ná, kuíni nga tsi tindyión nga̱sondie ko̱jo tsi kjimaya, Ndi̱a̱ná ndokjo̱a̱ ñá.
Nga̱t'a̱ kuí kjo̱a̱a̱ nga Kristoo̱ k'ien kó ja'á'yaá, kó kis'ijña nguiní, tsi̱'e̱ nga kui xi ka̱ma Ndi̱a̱ xi tsi̱'e̱ xta̱ xi je jesón ko̱jo xta̱ xi síndo.
Tanga ji, ¿mí kjo̱a̱a̱ nga titsitsijinkóo̱n tsi nda ko̱jo tsi ndajín tjíts'én ṉts'ie? Axa̱ ji, ¿mí kjo̱a̱a̱ nga tini'ínch'í ṉts'ie? Ngayeje̱ ñá nga konguín nguindyi̱ko̱n Kristoo̱ tsi̱'e̱ nga kui ko̱tso̱ya tsi nda ko̱jo tsi ndajín kji'i ni xi kini'án,
nga̱t'a̱ je kjit'a xo̱jo̱n eén Néná nínga bi tsoó:
Ja̱koxi̱ nga an xi tikón an, tsó Ndi̱a̱ná, kó nguindyikón an ngayeje xtaa̱ ko̱sién tikoó,
Ja̱ kuíni nga, nga ngo nga ngo ñá si̱'ank'as'iée̱n xki̱ Néná kjo̱a̱a̱ ni xi kini'án.
Kó kuíni nguiti ko̱ndókjo̱a̱ta'inján ñá xingu̱i̱ tsi nda ko̱jo tsi ndajín ndyi̱ts'en, tasá si̱'ankjó cha̱n cha̱n tsi̱'e̱ nga taxkiya si̱'án ján ngo ni xi sa̱'ín nga ngo ṉts'ie xi nguiti ka̱ma'niátakónjín Néná.
Be an kó 'niátakón an Ndi̱a̱ná Kjisoo̱ nga nde ngojín ni chiniee̱ xi ndándí nguindyi̱ko̱n Néná, tanga tsi ngo xta̱ xi sa̱'ínkjó nga ngo ni chiniee̱ xi ndándí, ja̱ ndándí ka̱maa̱ kui.
Tanga tsi tangat'anii̱ ni chiniee̱ nga ṉts'ie ndasen k'uijñá nguindyi̱ko̱n Néná, ja̱ je nguiti tjójiín ṉts'ie. Ngata̱ ni'ínjín ji ngo ni nga tangat'anii̱ ni chiniee̱ xcha̱ja xta̱ xi Kristoo̱ k'ientjéni.
Ngata̱ boe'éndiejínjnú nga ch'o ts'én ko̱ndókjo̱a̱ kjo̱a̱a̱ ni xi nda kjimajnú jún xi ndyi̱ni'ánjnú.
Nga̱t'a̱ nínga botixómá Néná jmí tsi ni chiniee̱ ko̱jo ni 'yoó xi 'niú chjínií, kjo̱a̱kixi̱i̱, kjo̱a̱xioó ko̱jo kjo̱a̱tsjaa̱ A̱sién Ni̱xtjii̱n Néná xi chjínií.
Nga̱t'a̱ Néná tsjá kjimaa̱ kjo̱a̱a̱ xta̱ xi ndyi̱ts'en xaá Kristoo̱, kó ngayeje xta̱ xi ngasee̱ ndyi̱ts'enjó'o.
Kó kuíni nga ki̱a̱ kjuintjinguíi̱ ni xi tsja̱aná kjo̱a̱xió ko̱jo ni xi ja̱ k'i̱e̱ ja̱ ngaján tsja̱nga'niúná nga tjitjónink'aná yojoná nguindyi̱ko̱n Néná.
Ngata̱ ni'ínkjatsenjín ji nii̱ Néná tangat'anii̱ ni chiniee̱. Nga ja̱koxi̱ ngayeje nii̱ xi tsjie, tanga kui ni xi ndajín kji'i kji'a boá nga tangat'anii̱ ni chinie sa̱'ínk'áka jé kje̱'e xta̱.
Tasá nda tsi jmí yojo xi̱ni̱e̱ján, ko̱jo tsi jmí bino̱ s'i̱o̱ján, ko̱jo tsi ta jmíjín ni xi si̱'án tsi ngo ṉts'ié k'o̱ka nga sa̱'ín jé, ko̱jo tsi ch'o ka̱maa̱ ko̱jo tsi nguiti s'i̱jinjiín Néná.
¿A s'ijin maá? Ja̱ kui kjo̱a̱s'ijii̱n ngat'ieé nguindyi̱ko̱n Néná. Achichí ra tsjaa̱ ngo xta̱ xi ts'én ngo ni, kó jmí jé ts'énkiejín yojoo̱.
Tanga kui xi jó ko̱jo tsi xi ján tikónnii̱ kjo̱a̱a̱ ni xi skji̱ni̱e̱, jé ts'énká'á yojoo̱, nga̱t'a̱ jmí tsi bo̱a̱ tjíts'én xikó ts'én s'ijii̱n, nga̱t'a̱ ngayeje ni xi ki̱a̱jín ndibánií xikó ts'én s'ijinná, jé boá.
Ñá xi je tajá tindyión nga s'ijinná Néná chjiénga si̱'anchíkjo̱a̱a̱ xta̱ xi tajájín síndo, kó chjiénjín nga ti ña̱á si̱'án ni xi tsja so̱bo̱a̱ ka̱maná.
Nga ngo nga ngo ñá ku̱i̱ndyi̱se nga si̱'án ni xi tsjaa̱ xtaa̱, tsi̱'e̱ nga ko̱e̱'é nga'niúu̱ ngu̱i̱yaa̱ kjo̱a̱s'ijii̱n.
Nga̱t'a̱ Kristoo̱ jmí tsi ni xi tsjaa̱ kui xi tsangase, tasá bo̱a̱ kini'ánjo̱ xikó ts'én kjit'a xo̱jo̱n eén Néná: “Én ch'o tsó xi katsoó xtaa̱, an kasatiena.”
Nga̱t'a̱ ngayeje ni xi je kini'án'indó ngas'e̱ xo̱jo̱n eén Néná, kamánda tsi̱'e̱ nga ko̱kóyaná, ki̱a̱ ka̱maa̱ nga kui kjo̱a̱tsiekoo̱n ko̱jo kjo̱a̱ni'ándajoo̱n xo̱jo̱n eén Néná nga xchiyáa̱ ni xi tsja̱aná Néná.
Néná xi tsjá kjo̱a̱chiyákjo̱a̱a̱ ko̱jo xi tsjá kjo̱a̱ni'ándajoo̱n, nga tsjajnú nga ta ngo ndse̱je̱n nga s'ijin kjo̱a̱ni'ánkjójnú xikó ts'én tjíjii̱n Kristo Kjisoo̱,
tsi̱'e̱ nga ngoxtin ka̱majnú nga ta ngo nda̱ ka̱majnú nga ko̱e̱'éjnúu̱ kjo̱a̱je Néná xí Na̱'mii̱ Ndi̱a̱ná Jesukristoo̱.
Kó kuíni nga ja̱ k'i̱e̱ ja̱ ngaján ti'ankjénjnúu̱ xingu̱i̱jnú, xikó ts'én Kristoo̱ kats'énkjénná tsi̱'e̱ nga xcha̱ kjo̱a̱jee̱ Néná.
Nga̱t'a̱ bi xianjnú'un nga Kristo Kjisoo̱ je'e nganda tsi̱'e̱ xta̱ judíoo̱, tsi̱'e̱ nga ko̱kó ja̱koxi̱i̱ Néná, kó ka̱ma ndo̱jo ni xi katsáyatjoón Néná xta̱ tji̱e̱ xchá judíoo̱.
Ko̱jo tsi̱'e̱ nga xta̱ xi judío̱jín tsja̱á kjo̱a̱je Néná, tangat'anii̱ nga Néná kamáni̱ma̱a̱ kui xtaa̱, xikó ts'én kjit'a xo̱jo̱n eén Néná nínga bi tsó:
Kuí kjo̱a̱a̱ nga xiyá an kjo̱a̱je tse̱ ngu̱i̱jii̱n xta̱ xi judío̱jín,
kó siee̱ ji nga sa̱'intsjaá.
Kó ti bi tsó nga:
Jún xta̱ xi judío̱jín nijan ti'antsjajnú xta̱a̱ Néná.
Kó ti bi tsó nguiní kje̱'e ndíé:
Ti'antsjajnúu̱ Ndi̱a̱ná ngayeje jún xi xta̱ xi judío̱jínjnú,
kó ngayeje xta̱ na̱xi̱ńdaá xi ngats'endíkón.
Kó nda̱ chji̱ni̱e̱'e̱én Néná xi 'mí Isayaa̱ ti bi ts'én kats'én'indó:
kó kuí xí ko̱tíxomaa̱ ngayeje xta̱ na̱xi̱ńdá,
kó ngayeje xta̱ na̱xi̱ńdaá kuí xí ka̱ma'niátakón.
Kó Néná xi kjima'niátakón, nga tsjajnú kjo̱a̱tsja ko̱jo kjo̱a̱xió jún xi s'ijinjnú, tsi̱'e̱ nga nga'niuú A̱sién Ni̱xtjii̱n Néná tsie kjo̱a̱chiyá tsja̱ajnú.
Tanga an ṉts'ie, bee̱ ko̱n an nga tanisién ndajnú xta̱, ko̱jo nga xta̱ kjínkónjnú, kó nga je ka̱majnú nga ti juún ko̱tixomajnúu̱ xingu̱i̱jnú.
Tanga kamáko̱n an nga kats'enda an ngo xo̱jo̱n nga̱t'a̱ mejénná nga xchi̱yajínjnú ni xi je it'ajnú'un, kó kats'en an kui nii̱ kjo̱a̱a̱ kjo̱a̱nda xi katsjána Néná,
tsi̱'e̱ nga mosoo̱ Jesukristoo̱ ka̱ma an nganda tsi̱'e̱ xta̱ xi judío̱jín nga kokoyáa̱ eén Néná, kó kui xtaa̱ ngo kjo̱a̱tjó xi nda ka̱ma nguindyi̱ko̱n Néná, kjo̱a̱tjó xi tjíts'éntsjie A̱sién Ni̱xtjii̱n Néná.
Tsja mana nga chjiá an kjo̱a̱a̱ xá xi katsjána Kristo Kjisoo̱ kjo̱a̱a̱ xaá Néná xi ts'en an,
nga̱t'a̱ taxkiya kuichji̱a̱jín an ngo ni, ta ngototo ni xi ts'én Kristoo̱ nga ts'énkjiénna tsi̱'e̱ nga ku̱i̱nt'ié eén Néná xta̱ xi judío̱jín, nga ts'énkjién an én ko̱jo ni xi tjíts'en an.
Kristoo̱ kats'énkjién nga'niú, chi̱bo̱a̱ ko̱jo kjín kjo̱a̱ndikón, ko̱jo nga'niuú A̱sién Ni̱xtjii̱n Néná, kó kuíni nga bo̱a̱ ts'én ts'énchji̱a̱ an éntjatsi̱e̱e̱ Néná xi 'boxié'áná kui xi tsi̱'e̱ Kristoo̱, xi ya'anii̱ ndeskande na̱xi̱ńdá Jerusale̱n ngaskande nangui Ilíriko̱.
Kó bo̱a̱ ts'én kats'en an ngo kjo̱a̱'niú nga ini̱jmi an éntjatsi̱e̱e̱ Néná nínga kji̱e̱ ndokjo̱a̱jín ja'eén Kristoo̱, ki̱a̱ ka̱maa̱ nga sa̱'injín an ngo xá nínga je kje̱'e xí íts'i̱yanii̱.
Tasá tjíts'en an xikó ts'én kjit'a xo̱jo̱o̱n Néná nínga bi tsoó:
Sku̱i̱e̱ kui xta̱ xi jmí ni̱xtjin ki'míyaá kjo̱a̱a̱ kui,
Ka̱makjiín kui xta̱ xi jmí ni̱xtjin tsint'ié kjo̱a̱a̱ kui.
Kuí kjo̱a̱a̱ nga achichí kjín ndi̱ya nga kjimajín ts'énfíkatsijenjnú'un,
tanga ngot'e̱ 'ne̱ nga je kamándo̱jo xá xi kats'en an kui ngu̱i̱ndiee̱, kó achichí je kjín nó nga mejénna kjuinkátsijenjnú'un.
Kji'a nga kjuin an España̱, kjuinkónjnú'un, kó skoyáa̱ nga tsjats'én nijan ku̱i̱ndyión chiboa ni̱xtjin nga kjóchokonjnú'un, kó tsi ka̱ma tasíko̱jojnú'un tsi̱'e̱ nga takó kjuin rá an nínga ts'énfí an.
Tanga ngot'e̱ 'ne̱ na̱xi̱ńdá Jerusale̱n ts'énfí an, tsi̱'e̱ nga kosiko̱jo an xta̱ tsjiee̱ Néná.
Nga̱t'a̱ xta̱ xi chji̱a̱ni nangui Masedonia̱ ko̱jo nangui Akaya̱ ngayeje kon nga ja'átikó ngo chji̱e̱ xi sa̱nguíyaá xta̱ tsjiee̱ Néná xi ni̱ma̱ xi síndo na̱xi̱ńdá Jerusale̱n.
Nda kamaá nga bo̱a̱ kats'én, tanga kui xtaa̱ tjitjíe̱nrií tsi̱'e̱ xta̱ xi'ba̱, nga̱t'a̱ tsi Néná katsjaá xta̱ xi judío̱jín ni xi je katsjaá xta̱ xi Israe̱l, ja̱ kuíni nga xta̱ xi Israe̱ljiín chjiénga ko̱síko̱jo xta̱ xi Israe̱l kjo̱a̱a̱ ni xi tjín nga̱sondiee̱.
Kó kuíni nga, nguije kamándo̱jo kui nii̱, kó nguije kats'enk'as'iée̱n kui xtaa̱ to̱n xi kamátikoó, kjuin an España̱ kó ki̱a̱ kjo̱a̱'a an nínga tindyiónjnú,
kó be an nga nguije ka̱matikó ñá, Kristoo̱ sa̱'ínchikonñéná.
Tanga 'niú mí'ájnú'un já ṉts'ie, nga tangat'anii̱ Ndi̱a̱ná Jesukristoo̱ ko̱jo kjo̱a̱tjoó A̱sién Ni̱xtjii̱n Néná ts'én mí'ájnú'un nga si̱'ango yojoná xikó ts'én ts'énkjántjé an eén Néná, kó ndókjo̱a̱tjéjnú'un nga,
tsi̱'e̱ nga xín sa̱'ínkja'ana xta̱ xi s'ijinjiín Kjisoo̱ xi síndo nangui Judea̱, kó nga kui chji̱e̱e̱ xána xi ya'áa xta̱ tsjiee̱ Néná xi chji̱a̱ni na̱xi̱ńdá Jerusale̱n nda ts'én skíbé kui xtaa̱.
Bo̱a̱ ts'én tsja k'uiena nga kjóchokonjnú'un tsi Néná xi mejeén kó ka̱ma sa̱'inkja'yá an nínga tindyiónjnú.
Kó kui Néná xi tsjáná kjo̱a̱xioó nga t'íjñajinjnú ngayejejnú. Bo̱a̱ kji'i.
Be an ndichjá xi 'mí na̱ Febee̱, kui xi xta̱ xi bosikójo xta̱ na̱ngo̱xi̱ xi chji̱a̱ni Senkrea̱,
nda ti'ansenjnúu̱ ngu̱i̱yaa̱ ja'eén Ndi̱a̱ná, xikó ts'én ni'ánseén xta̱ tsjiee̱ Néná, kó tasíko̱jojnú ngayeje ni xi chjieén, nga̱t'a̱ achichí xta̱ xi je asíko̱jo kui naa̱, ngaskande an asíko̱jona.
Tinde bo̱a̱ t'ínjnú na̱ Prisilaa̱ ko̱jo Akilaa̱, xi ndyi̱ts'en xaá Kristoo̱ xikoó an.
Kuí boá xi ndasénjín kamaá tsi ko̱ya tangat'anii̱ nga asíko̱jona nga k'iénjín an, jmí tsi ta an tsi xi tsjáa̱ ndok'óchji, ko̱jo tsjaá ndok'óchji ngayeje xta̱ na̱ngo̱xi̱i̱ xta̱ xi judío̱jín.
Tinde bo̱a̱ t'ínjnú na̱ Riya̱ kui xi achichí je kats'énxá nganda tsa̱jún.
Tinde bo̱a̱ t'ínjnú Andrónikoo̱ ko̱jo Juniaa̱, kui xi ti xta̱ Israe̱l xikoó an ko̱jo xi nijan kixindyionjne̱ ndo̱bo̱a̱ya, kui xi já apostro̱ kó yandíkón, kó kui xi tjón ngase kis'ijii̱n Kristoo̱ ta bo̱a̱jiín an.
Tinde bo̱a̱ t'ínjnú Amplíaa̱, nda̱ xi achichí tjóna nga̱t'a̱ ti s'ijii̱n Jesukristoo̱ nga.
Tinde bo̱a̱ t'ínjnú Urbanoo̱, kui xi xikoó ñá nga tjíts'én xaá Kristoo̱. Tinde bo̱a̱ t'ínjnú Estakii̱, nda̱ xi tjóna.
Tinde bo̱a̱ t'ínjnú Apelee̱, kui nda̱ xi akó nga 'niú s'ijii̱n Kristoo̱. Tinde bo̱a̱ t'ínjnú xta̱ ndi'aa̱ Aristóbuloo̱.
Tinde bo̱a̱ t'ínjnú Erodioo̱n, kui xi ti xta̱ Israe̱l xikoó an. Tinde bo̱a̱ t'ínjnú xta̱ xi xkjín Narsisoo̱, xta̱ xi je s'ijii̱n Ndi̱a̱ná.
Tinde bo̱a̱ t'ínjnú na̱ Trifenaa̱ ko̱jo na̱ Trifosaa̱, xi ndyi̱ts'en xaá Ndi̱a̱ná. Tinde bo̱a̱ t'ínjnú na̱ ndichjá xi tjóná xi 'mí na̱ Pérsidaa̱, kui xi achichí xaá Ndi̱a̱ná je kats'én.
Tinde bo̱a̱ t'ínjnú Rufoo̱, nda̱ xi ja'ájin Ndi̱a̱ná ko̱jo na̱aa̱ kui xi xta̱chjón xi xikó maá tsi na̱ana ma.
Tinde bo̱a̱ t'ínjnú Asínkritoo̱, ko̱jo Flegontee̱, ko̱jo Ermaa̱, ko̱jo Patrobaa̱, ko̱jo Ermee̱ ko̱jo ṉts'i̱e̱ xi nijan síndo.
Tinde bo̱a̱ t'ínjnú Filólogoo̱, na̱ Juliaa̱, Nereoo̱ ko̱jo ndichja, Olimpaa̱ ko̱jo ngayeje xta̱ tsjiee̱ Néná xi nijan síndo.
Ti'antindejnú nga ngo nga xingu̱i̱jnú. Tinde bo̱a̱ t'ínjnú ngayeje xta̱ na̱ngo̱xi̱ xi tsi̱'e̱ Kristoo̱.
Jún ṉts'ie, 'niú mí'ájnú'un nga xchónjnúu̱ yojojnú kjo̱a̱a̱ kui xta̱ xi bokjángá ko̱jo xi ts'enchája xtaa̱, kui xi kondra̱ fínii̱ ni xi je akakoyájnú, chje̱'éxínt'ajnúu̱ yojojnú xta̱ xi'ba̱.
Nga̱t'a̱ kui xtaa̱ jmí tsi xaá Ndi̱a̱ná Jesukristoo̱ xi ndyi̱ts'en, ni xi tsjaa̱ kuí xí ndyi̱ts'en, kó achichí én nda ko̱jo én tsjatsó chji̱a̱ nga 'bindísojo̱ xta̱ xi kji̱e̱ 'niújín makjiín ni xi tsi̱'e̱ Ndi̱a̱ná.
Nga̱t'a̱ ngayeje xi be nga jún ndyi̱ni'ánkjatjosónjnúu̱ Néná, kó kui nii̱ xi achichí tsja mana, tanga mejénna nga k'uiéjnú kjo̱a̱kjíntakón kjo̱a̱a̱ nga ni xi nda si̱'ánjnú, tanga nga jmí tsi ni xi ndajín xi si̱'ánjnú.
Kó Néná xi tsjá kjo̱a̱xioó kuí xí sa̱'ín nga jún ko̱jna̱niejnú xindajín Satanaa̱. Ngat'iéjnú kjo̱a̱ndaa̱ Ndi̱a̱ná Jesukristoo̱.
Tinde xó bo̱a̱ tsó Timoo̱, kui xi nijan ndyi̱ni'ánxát'ajne̱ Kristoo̱. Tinde xó bo̱a̱ tsó Rsioo̱, Jasoo̱n ko̱jo Sosípatee̱r, kui xi ti xta̱ Israe̱l xikoó an nga.
An, Tersioo̱, xi tjíts'enda an kui xo̱jo̱o̱n xikó ts'én ts'éntsáyána Pabloo̱, ts'entindejnú'un nga ti s'ijinna Ndi̱a̱ná.
Tinde xó bo̱a̱ tsó Gayoo̱, nda̱ xi katsjána ngu̱i̱ndie nga kis'ijña an ndi'aa̱ ko̱jo nínga matikó ngayeje xta̱ na̱ngo̱xi̱i̱. Tinde xó bo̱a̱ tsó Erastoo̱, nda̱ xi koo̱n too̱n na̱xi̱ńdá 'niuú, ko̱jo nda̱ ṉts'ié xi 'mí Kuartoo̱.
Ngat'iéjnú kjo̱a̱ndaa̱ Ndi̱a̱ná Jesukristoo̱ ngayejejnú. Bo̱a̱ kji'i.
Nga ni'ántsjaá Néná, kui xi máa̱ nga tsja̱nga'niújnú xikó tsó kui éntjatsi̱e̱ xi ts'én'bini̱jmi an ko̱jo ni xi ts'énbokoyá an kjo̱a̱a̱ Jesukristoo̱, xikó kji'i kjo̱a̱a̱ ni xi tjíndaa̱ Néná, ni xi tji'má ndeskande nguindiee̱ nga kamánda kui nga̱sondiee̱.
Tanga ngot'e̱ 'ne̱ je tikón tsijen kui nii̱, xikó tjítsó xo̱jo̱n xi kats'énda já chji̱ni̱e̱'e̱én Néná kó tjíni'ánkint'ié ngayeje xta̱ nga̱sondiee̱, bo̱a̱ ts'én atíxoma Néná xi tikón ngatsjé ni̱xtjii̱n, tsi̱'e̱ nga xtaa̱ s'i̱jii̱n kó ku̱i̱nt'ié'eén Néná.
Kó ta kuí tsi Néná xi ngoo̱ xi tjiín kjo̱a̱kjínkoón, kui tsi̱'e̱ ngatama ngayeje kjo̱a̱je ngat'aa̱ Jesukristoo̱, ngatsjé ni̱xtjin. Bo̱a̱ kji'i.
An Pabloo̱, nda̱ xi Néná tsíchji̱a̱a̱ nga katsjáxaá nga̱t'a̱ bo̱a̱ ts'én kamámejeén Néná nga apostroo̱  Jesukristoo̱ kamá. An ko̱jo nda̱ ṉts'ié xi 'mí Sóstenee̱ ni'ántindejne̱,
xta̱ na̱ngo̱xi̱i̱ Néná xi síndo na̱xi̱ńdá Korinto̱ kui xi kamátsjie nguindyi̱ko̱n Néná ngat'aa̱ Kristo Kjisoo̱. Jún xi Néná tsíchji̱a̱jnú nga xta̱ tsjiee̱ ka̱majnú ko̱jo kui xta̱ xi tajñá ngu̱i̱ndiení je s'ijii̱n Ndi̱a̱ná Jesukristoo̱, Ndi̱a̱a̱ kui xtaa̱ ko̱jo Ndi̱a̱ tsa̱ñá.
Néná xi Na̱'miná ko̱jo Ndi̱a̱ná Jesukristoo̱, nga tsjajnú kjo̱a̱ndaa̱ ko̱jo kjo̱a̱xioó.
Ngatsjé ni̱xtjin tsjáa̱ ndok'óchji Néná kjo̱a̱a̱ jún, kjo̱a̱a̱ kjo̱a̱nda xi Néná katsjájnú, nga̱t'a̱ Kristo Kjisoo̱ xí kats'én nga kasakojnú kui nii̱,
nga̱t'a̱ tangat'anii̱ Jesukristoo̱ nga Néná katsjájnú ngo kjo̱a̱cho̱n, kjo̱a̱a̱ xikó ts'én ndokjo̱a̱jnú ko̱jo ngayeje ni xi makjínjnú,
kó bo̱a̱ ts'én akako nga ja̱koxi̱ boá kui én xi ini̱jmijnú'un kjo̱a̱a̱ Kristoo̱.
Kuíni nga nde ngojín kjo̱a̱ndaa̱ Néná xi xcha̱jajnú, tji̱e̱nga ndyi̱chiyájnúu̱ ni̱xtjin nga ko̱kó yojoo̱ Ndi̱a̱ná Jesukristoo̱,
Néná ts'enkjátjosón ni xi tsáyátjónná nga sa̱'ín, kó kuí xí tsíchji̱a̱jnú tsi̱'e̱ nga si̱'anngojo̱jnú yojojnú ndií Néná, kui xi Ndi̱a̱ná Jesukristoo̱.
Já ṉts'ie, tangat'anii̱ xá xi katsjána Ndi̱a̱ná Jesukristoo̱, 'niú mí'ájnú'un nga ndse̱je̱n ka̱majnú nga ngo ni ko̱ndókjo̱a̱jnú, kó nga ko̱kjangajínjnú yojojnú, nga tasá nga ngo xtín ka̱majnú, kó nga ti kuii̱ ni xi si̱'ankjójnú ko̱jo nga ti kuii̱ ni xi kjójintakónjnú.
Jún ṉts'ie, kui nii̱ t'íxian an, nga̱t'a̱ xta̱ xi xkjín Kloee̱ katsáyána nga ti juún xó xi ndyi̱ndokjo̱a̱tijojnú xingu̱i̱jnú.
Kjo̱a̱a̱ ni xi ts'énchji̱a̱ an, nga tjín xó ngu̱i̱jinjnú xi bi tsó: “Pabloo̱ xi chjiá an”, kje̱'e xi bi tsó: “Apoloo̱ xi chjiá an”, kje̱'e xi bi tsó: “Sefaa̱ xi chjiá an”, kó kje̱'e xi bi tsó: “Kristoo̱ xi chjiá an.”
Tanga, ¿A tsakjanga yojoo̱ Kristoo̱? ¿A Pabloo̱ xi akjat'a kro̱ nganda tsa̱jún? ¿Axa̱ nga kastindájnú, a je xta̱ xi tsi̱'e̱ Pabloo̱ kamájnú?
Tsjáa̱ ndok'óchji Néná nga nde ngojín jún xi an atindá an, ta kuí tsi Krispoo̱ ko̱jo Gayoo̱,
tsi̱'e̱ nga ngojín xi bo̱a̱ ka̱tso̱ nga xta̱ tsa'a̱n je kamá nga kastindá.
Kjénní nga ti an xí atindá an xta̱ ngo ndi'aa̱ Estéfanaa̱, tanga foa'átsjienjínna tsi atindá ngase an kje̱'e xta̱.
Nga̱t'a̱ jmí tsi katsanguiyana Kristoo̱ tsi̱'e̱ nga an xi kotinda an xta̱, katsanguiyana tsi̱'e̱ nga an xi k'uini̱jmi an éntjatsi̱e̱e̱ Néná, kó jmí tsi én kjínkón kuichji̱a̱ an, tsi̱'e̱ nga xcha̱jajín nga'niú xi tjiín nga k'ien Kristoo̱ t'a kroo̱.
Nga̱t'a̱ én xi tsáyá nga k'ien Kristoo̱ t'a kroo̱ kjo̱a̱tsabé maá xta̱ xi tjimá kichajá, tanga xta̱ xi je jatjo'a xikoó ñá, nga'niuú Néná maná kuí eén.
Nga̱t'a̱ je kjit'a xo̱jo̱n eén Néná nínga bi tsoó:
Sa̱'inkjatsón an kjo̱a̱kjínkoón xta̱ xi kjínkoón,
kó sa̱'ínkjié an nga'niuú ni xi makjiín xta̱ xi inda to̱ko̱.
¿Mí chjínií nda̱ kjínkoón kui nga̱sondiee̱? ¿Mí chjínií nda̱ chji̱ni̱e̱kjo̱a̱kitii̱ kui nga̱sondiee̱? ¿Mí chjínií nda̱ xi máa̱ fotí kjo̱a̱a̱ ngayeje nii̱ kui nga̱sondiee̱? Nga̱t'a̱ Néná boá xi kats'éntsabéjii̱n kjo̱a̱kjínkoón xtaa̱ kui nga̱sondiee̱.
Nga̱t'a̱ ngu̱i̱jin kjo̱a̱kjínkoón Néná índa nga jmí tsi kjo̱a̱kjínkoón xta̱ nga̱sondiee̱ xi sku̱i̱e̱ni Néná, tasá Néná tsja kamaá nga ts'axié'á xta̱ xi s'ijii̱n kui ni xi kjo̱a̱tsabé kjimaa̱ xtaa̱ kui nga̱sondiee̱.
Nga̱t'a̱ xta̱ judíoo̱ kjo̱a̱ndikón mí'á tsi̱'e̱ nga sku̱i̱e̱ nga'niuú Néná, kó xta̱ griegoo̱ kjo̱a̱kjínkón mongase,
tanga ji̱n eén Kristo̱ xi akjat'a kroo̱ xí ndyi̱'bíni̱jmijne̱, kui én xi kjo̱a̱kichajá máa̱ xta̱ judíoo̱, kó xta̱ xi tjín nga̱sondiee̱ kjo̱a̱tsabé maá,
tanga kui xta̱ xi Néná je tsíchji̱a̱a̱ tsi xta̱ judío̱ ko̱jo tsi xta̱ griego̱, kuí boá xi makjiín nga Kristoo̱ xi nga'niuú Néná ko̱jo xi kjo̱a̱kjínkoón Néná.
Nga̱t'a̱ ni xi ts'en Néná xi xikoó tsi ta ton maá xtaa̱, je ngase ta bo̱a̱jiín kjo̱a̱kjíntakoón xtaa̱, kó ni xi inda kjimaa̱ xtaa̱, 'niú ngase ta bo̱a̱jiín nga'niuú xtaa̱.
Jún ṉts'ie, tsitsíjenjnúu̱ nga Néná ja'ájinjnú nda tsi chiboa tsi majnú xi kjínkónjnú xikó ts'én ts'énkjó xta̱ nga̱sondiee̱, kó chiboa tsi majnú xi xta̱ xi xá tjiín ko̱jo tsi xi xta̱ xi yandíkón.
Tanga Néná ja'ájin ni xi ta ton maá xtaa̱ kui nga̱sondiee̱, tsi̱'e̱ nga tsja̱á kjo̱a̱soboá xta̱ xi kjínkoón, kó Néná ja'ájin xta̱ xi indaa̱ kui nga̱sondiee̱, tsi̱'e̱ nga tsja̱á kjo̱a̱soboá xta̱ xi 'niú yandíkoón.
Néná ja'ájin ni xi ta kon tamaa̱ nga̱sondiee̱ ko̱jo ni xi jmí ni chjíjiín, ko̱jo ni xi kji̱e̱ jmíjín, tsi̱'e̱ nga sa̱'ínchaja ni xi kuii̱,
tsi̱'e̱ nga nde ngojín xi je ka̱maa̱ yojoo̱ nguindyi̱ko̱n Néná.
Néná xi kats'éngojo̱jnú Kristo Kjisoo̱, kó ñá xi je kini'ángojo̱ yojoná makjínná ni xi tsi̱'e̱, kó Néná xi kats'énná nga xta̱ kjínkón ñá, nga kixi̱ tindyión nguindyi̱ko̱n, nga xta̱ tsjie ko̱jo nga xta̱ xi je kamáchjítjé jéná ñá,
tsi̱'e̱ nga bo̱a̱ si̱'án xikó ts'én kjit'a xo̱jo̱n eén Néná: “Tsi tjín xi mejeén nga je k'o̱xié yojoo̱, bo̱a̱ nga ts'én, tanga kjo̱a̱a̱ ni xi kats'én Ndi̱a̱ná”
Kó an já ṉts'ie, kji'a nga kijíkónjnú'un nga ini̱jmijnú'un én xí Néná íjña'ma ngas'e̱ tanga ngot'e̱ je tikón tsijen, jmí én nk'a jmí én yi'i kats'enkjienjín an.
Kó kamámejénjínna nga kje̱'e ni tsíchji̱a̱ an ngu̱i̱jinjnú, ta ngototo kjo̱a̱a̱ Jesukristoo̱, kui xi akjat'a kroo̱.
Kó nga jachó ma an achichí índa kamá an kó jatsiéndíkón ma an,
kó nga tsíchji̱a̱jojnú'un ko̱jo nga ini̱jmijnú'un eén Néná jmí én xi ts'énkjién xta̱ chji̱ni̱e̱ xi kjínkón kats'enkjienjín an nga tsíchji̱a̱jojnú'un, tasá nga'niuú ko̱jo A̱sién Ni̱xtjii̱n Néná akó nga ja̱koxi̱ ni xi tsíchji̱a̱jojnú'un,
Tanga eén kjo̱a̱kjínkón boá xi ndokjo̱a̱jojne̱ kui xta̱ xi je 'niú makjiín eén Néná, tanga kuijín kjo̱a̱kjínkoón kui nga̱sondiee̱, ti nde kuijín chji̱a̱ni xi botixómaá kui nga̱sondie xi je kjifee̱.
Én xi ndyi̱ndokjo̱a̱jne̱ kjo̱a̱kjínkoón Néná xi jmíjín xi bee̱ boá, kjo̱a̱kjínkón xi tji'maá, tsi̱'e̱ nga ko̱jo ñá ka̱ma k'uiéná kjo̱a̱je xi íjñanda Néná ndeskande nguindiee̱ nga kats'énda nga̱sondiee̱.
Kui kjo̱a̱kjíntakoón nde ngojín xta̱ xi botixómaá nga̱sondiee̱ xi kamákjiín, nga̱t'a̱ tsi kamákjiín kui nii̱ yít'ajín ra kro̱ kui Ndi̱a̱ xi tjiín kjo̱a̱jee̱ tsobo̱a̱.
Tanga bi ts'én kjit'a xo̱jo̱n eén Néná:
Ni xi nde ngojín xta̱ xi je kamábe,
ti nde ngojín xta̱ xi je tsint'ié,
ti nde ngojín xta̱ xi je íjñajin ngu̱i̱jin ini̱ma̱a̱,
kuí ni xi je tikóndaa̱ Néná tsi̱'e̱ xta̱ xi ndyi̱ts'entjó Néná.
Tanga A̱sién Ni̱xtjii̱n Néná je akóná kui nii̱, nga̱t'a̱ A̱sién Ni̱xtjii̱n ngayeje nii̱ xi kot'a, ngaskande ni xi 'niú tji'maá Néná.
Nga̱t'a̱, ngojín xta̱ xi be ni xi ts'énkjó kje̱'e xta̱. Nga ngo nga ngo xtaa̱ ta kuí tsi xi be ni xi ts'énkjó. Ti bo̱a̱ ti ts'én ta'yajín xi be ni xi tjíjinkon Néná, ta kuí tsi A̱sién Ni̱xtjii̱n Néná xí be.
Tanga a̱sién ni̱xtjin xi katse'éná ñá, Néná xi katsjáná, jmí tsi nga̱sondiee̱, tsi̱'e̱ nga xcha̱ ngayeje kjo̱a̱nda xi tsjáná Néná.
Én xi akóyáná A̱sién Ni̱xtjii̱n Néná xi ni'ánkjién kji'a nga ndokjo̱a̱ kuí nii̱, kó jmí tsi én xi ndibánií kjo̱a̱kjínkoón xtaa̱. Kó bo̱a̱ ts'én 'míyáa̱ xta̱ xi tikónjii̱n A̱sién Ni̱xtjii̱n Néná ni xi tsi̱'e̱ A̱sién Ni̱xtjii̱n.
Tanga kjíbéjín kui nii̱ xta̱ xi ts'énkjó ni xi tjíjinkon xta̱ nga̱sondiee̱, nga̱t'a̱ ta ton maá, kó makjínjiín nga̱t'a̱ ti kuíni A̱sién Ni̱xtjii̱n xi bokóná ni xi tsi̱'e̱ Néná.
Xi tjíjii̱n A̱sién Ni̱xtjii̱n Néná makjiín ngayeje nii̱, tanga xta̱ xi ts'énkjó xikoó xta̱ nga̱sondiee̱ makjínjiín kókón xta̱ xi tjíjii̱n A̱sién Ni̱xtjii̱n Néná.
Nga̱t'a̱ bi ts'én je tjít'a xo̱jo̱n eén Néná “¿'Yání xi be ni xi tjíjinkon Ndi̱a̱ná? ¿'Yá xi ko̱tíxomaa̱ kjo̱a̱a̱ ni xi sa̱'ín?” Tanga ñá tikónjinná kjo̱a̱kjíntakoón Kristoo̱.
Kó an já ṉts'ie, kamájínna tsíchji̱a̱jojnú'un xikoó xta̱ xi je tikónjii̱n A̱sién Ni̱xtjii̱n Néná, tsíchji̱a̱jojnú'un xikoó xta̱ xi kui nga̱sondiee̱ chji̱a̱ni, xikoó xta̱ xi s'e̱ tsi kis'ijii̱n Kristoo̱.
Kji'a nga akoyájnú'un jmí tsi én tajá tsíchji̱a̱jojnú'un, tasá én xi tajájín, nga̱t'a̱ jún xikónií jakjíndí xí xi̱xi̱ xi ntsjén 'bi xi jmí tsi ni chinie xi tajá kjinie kamájnú, kó kamákjínjínjnú, kó ngot'e̱ 'ne̱ kji̱e̱ ti̱ndyiondajínjnú tsi̱'e̱ nga ka̱makjínjnú ni xi ni'ii̱n.
Nga̱t'a̱ takó bo̱a̱ ts'én tindyiónjnú xikoó xta̱ xi kui nga̱sondiee̱ chji̱a̱ni, nga̱t'a̱ tjínjnú kjo̱a̱chi̱ni̱, kjo̱a̱bixkán ko̱jo ndyi̱bokjangajnú yojojnú. Jún xta̱ nga̱sondiejnú kó bo̱a̱ ts'én timajnú xikoó xta̱ xi kui nga̱sondiee̱ chji̱a̱ni.
Kji'a nga tsi tjín xi bi tsó: “Pabloo̱ xi chjiá an”, kó kje̱'e xi bi tsó: “Apoloo̱ xi chjiá an”, jún bo̱a̱ ts'én timajnú xikoó xta̱ xi kui nga̱sondiee̱ chji̱a̱ni.
¿Kó 'yání bo̱a̱ xi Apoloo̱, ko̱jo 'yání bo̱a̱ xi Pabloo̱? Moso̱ boá, kui xi Néná kats'énkjién tsi̱'e̱ nga kis'ijinjnú, nga ngo nga ngo ji̱n kini'ánjne̱ xá xi katsjájne̱ Ndi̱a̱ná.
An xí xikoó ngo nda̱ xi ítji̱e̱ ngo xojmá, kó Apoloo̱ xikoó tsi kui xi asíndaá, tanga Néná boá xi kats'énxchá.
Kó kuíni nga nda̱ xi ítji̱e̱e̱ ko̱jo nda̱ xi asíndaá jmí ni chjíjiín, ta kuí tsi Néná xi chjínií, nga̱t'a̱ kuí xí kats'énxchá xojmá xi kamátji̱e̱e̱.
Xi 'bítji̱e̱e̱ ko̱jo xi asíndaá ta ngo ndse̱je̱n ngajoó, tanga nga ngo nga ngo Néná boá xi tsjaá chjií kjo̱a̱a̱ xá xi kats'én.
Nga̱t'a̱ ji̱n xaá Néná boá xi nijan ndyi̱ni'ánjne̱, kó jún boá xi xikoó ngu̱i̱ndie nínga 'bítji̱e̱e̱ ko̱jo xikoó ndi'a xi tsi̱'e̱ Néná.
Ngo chi̱bo̱a̱ k'uijñájnú'un. Xikó kji'i kjo̱a̱nda xi katsjána Néná, tsi chji̱ni̱e̱xó an, an xí íjñá an xó xi ik'ítjats'ennii̱ kui ndi'aa̱, kó kje̱'e xi tjíts'énda nk'aa̱, tanga chjiénga taxkiya sa̱'índajín ni xi tsoboaá nga sa̱'índa nga ngo nga ngo.
Jesukristoo̱ boá xi xikoó kui xó xi tjón ik'ítjats'ennii̱ kui ndi'aa̱, kó ta'yajín xi ka̱maa̱ ku̱i̱'íjñá kje̱'e xó xi 'bítjats'ennii̱.
Kó nga̱soón kui xó xi tjón ik'ítjats'ennii̱ ka̱ma si̱'anda ngo ndi'a nga si̱'ankjién to̱nsinié, to̱ntiboa, ndi̱jo̱ tsjakon, yá, yáxá ko̱jo ndi̱ji̱.
Xcha̱ xá xi kats'én nga ngo nga ngo xtaa̱ ni̱xtjin nga Néná tsja̱á ni xi tsoboaá xtaa̱, nga̱t'a̱ ndi'í xi kjo̱e̱'e kui ni̱xtjii̱n ko̱kó kókón xá xi kats'én nga ngo nga ngo xtaa̱.
Xi kats'énda xó xi xchikjoaá ndi'ií, kuí xí sa̱ko̱ó ni xi ni'aán.
¿A yajínjnú nga na̱ngo̱xi̱i̱ Néná boá jún, ko̱jo nga A̱sién Ni̱xtjii̱n Néná tikónjinjnú?
Tsi tjín xi sa̱'ínkjatsón na̱ngo̱xi̱i̱ Néná, Néná sa̱'ínkjatsón xi bo̱a̱ sa̱'iín, nga̱t'a̱ tsjie na̱ngo̱xi̱i̱ Néná, kó jún boá xi na̱ngo̱xi̱i̱ Néná.
Ngata̱ ngojín xi 'boṉcha̱jo yojoo̱, tsi tjín ngu̱i̱jinjnú ngo nda̱ xi nda̱ kjínkón kjimaa̱ yojoo̱ xikoó xta̱ kjínkoón kui nga̱sondiee̱, tasá xikoó ngo xta̱ xi jmí ni bejín nga ts'én yojoo̱ tsi̱'e̱ nga ngo nda̱ xi kjínkón ja̱koxi̱ ka̱ma.
Nga̱t'a̱ kjo̱a̱kjínkón xi tjín nga̱sondiee̱ ta ton ts'én be Néná, nga̱t'a̱ je kjit'a xo̱jo̱n eén Néná nínga bi tsoó: “Néná ts'énkjién kjo̱a̱mañaa̱ já kjínkoón tsi̱'e̱ nga ti kuii̱ ku̱i̱xo̱jin.”
Kó ti bi ti ts'én tjít'a nga: “Ndi̱a̱ná be nga kjo̱a̱kjíntakoón xta̱ xi kjínkoón ta kjo̱a̱ndaní.”
Kó kuíni nga, ngata̱ ngojínjnú xi je ngatamaa̱ yojoo̱ kjo̱a̱a̱ 'yá xta̱ xi ndokjo̱a̱nijnú. Nga̱t'a̱ tsa̱jún ngayeje ni xi tjiín:
Tsi tsi̱'e̱ Pabloo̱, tsi tsi̱'e̱ Apoloo̱, tsi tsi̱'e̱ Peé, tsi tsi̱'e̱ nga̱sondiee̱, tsi tsi̱'e̱ kjo̱a̱mindyioo̱n, tsi tsi̱'e̱ kjo̱a̱bo̱yaa̱, tsi tsi̱'e̱ ni xi kjima ngot'e̱, tsi tsi̱'e̱ ni xi s'e̱ ka̱ma, ngayeje kui nii̱ nga tsa̱jún,
kó jún Kristoo̱ ndokjo̱a̱nijnú, kó Kristoo̱ Néná chji̱a̱ni.
Kó kuíni nga mejénna nga jún kjójintakónjnú nga moso̱ xi tsi̱'e̱ Kristoo̱ boá ji̱n, ko̱jo nga ndyi̱bokojne̱ ngot'e̱ ni xi tsi̱'e̱ Néná, kui ni xi kis'ijña 'maa̱ xtaa̱ ngas'e̱.
Kji'a nga ngo xi tjiín ngo xá, xi tsi̱'e̱ xaá monguii̱ nga kixi̱ ts'én ko̱e̱je̱jo xaá.
Kó kjo̱a̱a̱ an ndasenjínna tsi jún ko̱jo tsi jáxaá xi bo̱a̱ ka̱tso̱ tsi nda ko̱jo tsi ndajín tjíts'en an, nga̱t'a̱ nde ti an ts'énjáa̱n yojona kui nii̱.
Nga̱t'a̱ nda tsi nda tikón kjo̱a̱kjíntakónna, jmí tsi tangat'anii̱ kui nii̱ nga kixi̱ tikón an nguindyi̱ko̱n Néná, nga̱t'a̱ Ndi̱a̱ná xi tsáyá tsi nda ko̱jo tsi ndajín tjíts'en an.
Kó kuíni nga, ngata̱ júnjín bo̱a̱ 'míjnú tsi nda ko̱jo tsi ndajín ndyi̱ts'en xtaa̱ nga nguindie ni̱xtjin, tasá chiyájnúu̱ ngaskande nga kjo̱e̱'e Ndi̱a̱ná, nga̱t'a̱ kui boá xi ku̱i̱'íjñátsijen ni xi tji'maá ko̱jo ni xi ni'ánkjó nga ngo nga ngo ñá, kó ko̱kó ngayeje ni xi mejeén sa̱'ín ini̱ma̱a̱ xtaa̱, kós'e̱ bo̱a̱ ts'én kui ni̱xtjii̱n Néná nda ts'én ku̱i̱chji̱a̱ kjo̱a̱a̱ ni xi kats'én nga ngo nga ngo xtaa̱.
Jún ṉts'ie, je ako an xikoó ngo chi̱bo̱a̱ kjo̱a̱a̱ an ko̱jo Apoloo̱ nganda tsa̱jún, tsi̱'e̱ nga ka̱makjínjnú nga ka̱majín ku̱i̱tjátjónjnúu̱ ni xi kjit'a xo̱jo̱n eén Néná. Ngata̱ ja̱ k'i̱e̱ ja̱ ngajánjín je 'naxiéjnú yojojnú kjo̱a̱a̱ kje̱'e xta̱.
Nga̱t'a̱, ¿'yá xi bo̱a̱ tjítsó nga nda ngase ji xta̱? ¿Kó mí ni xi tjiín ji xi Nénájín xi katsjaá? Kó tsi Néná xi katsjaá, ¿mí kjo̱a̱a̱ nga je ti'naxié yojóo xikoó tsi ji kasako so̱bo̱a̱a̱ kui nii̱?
Jún xi xta̱ xi s'ijii̱n nga je nda kitsiejnú, je cho̱njnú. ¡Jún xikónií já re xi machjiénjiín ji̱n. Mejénna nga re ja̱koxi̱ ka̱majnú, tsi̱'e̱ nga bo̱a̱ ts'én ko̱jo ji̱n sa̱kójne̱ xá nga nijan ko̱tixomá!
Nga̱t'a̱ ts'enkjó an nga Néná índojne̱ ji̱n xi já apostro̱ ji̱n ngaskande nga fet'aa̱, xikoó xta̱ xi je katse'éjeé nga ko̱ya, nga̱t'a̱ ngaskande xtaa̱ ko̱jo ndítsjiee̱ je índikónjne̱.
Tangat'anii̱ nga ndyi̱nda'yá'énjne̱ Kristoo̱ nga xta̱ chini kjimajne̱ tsi̱'e̱ xta̱ xi ngasee̱, tanga jún kjo̱a̱a̱ ni xi bokoyaá Kristoo̱ nga xta̱ kjínkón kjimajnú. Ji̱n xta̱ indajne̱, kó jún xta̱ xi tjiín nga'niú, ji̱n ch'o ts'én ndyi̱bejne̱ xtaa̱ kó jún tjiyándikónjnú.
Ngaskande kui ni̱xtjii̱n xi'bi̱ bojójne̱, xíndájne̱, jmíjínjne̱ ṉjño, akjat'a t'anijonjne̱ kó jmíjínjne̱ ngo ndi'a xi tsa̱ji̱n.
Ji̱n xi tjíniéjne̱ yojojne̱, kó je jendajne̱ nga ndyi̱ni'ánxájojne̱ ndsa̱jne̱. Tsi ch'o tjí'míjne̱ tanga ji̱n ndyi̱ni'ánchikonñéjne̱, tsi tjimíyotji̱nguijne̱ tanga ji̱n ndyi̱ni'ánchíkjo̱a̱jne̱.
Kji'a nga tjín xi ch'o tsójne̱, én nda ndokjo̱a̱jojne̱. Ngaskande ngot'e̱ xikó maá tsi xtjieé nga̱sondiee̱ ko̱jo tsi ni xi je ts'ajmi xtaa̱ kjimajne̱.
Jmí tsi tjíts'en'indó an kui eén tsi̱'e̱ nga kjo̱a̱soboá tsjajnú'un, tasá tsi̱'e̱ nga tsjajnú'un ngo kjo̱a̱botíxoma xikó maá tsi ndí tjóna majnú jún.
Nga̱t'a̱ nda tsi tie mi̱ mostro̱ xi ko̱kóyajnú eén Kristoo̱, ta ngo tsi na̱'mi tikónjnú, nga̱t'a̱ an xí xikoó tsi na̱'mijnú nga kixiyajnú'un éntjatsi̱e̱e̱ Kristoo̱, kui én xi katsjájnú kjo̱a̱mindyioo̱n.
Kó kuíni nga 'niú mí'ájnú'un nga chja̱'ánguíjnú'un.
Kuíni nga katsanguiyajnú'un nda̱ xi 'mí Timoo̱, nga kui xi xikoó ndí tjóna, ngo nda̱ xi kixi̱ tso'bájo̱ Ndi̱a̱ná, kuí xí sa̱'ínkja'átsjienjnú xikó tjíts'en an nga tjíts'enxát'áa̱ Kristo Kjisoo̱, xikó ts'én bokoyá an ngayeje na̱ngo̱xi̱ nínga foa'a an.
Tanga tjín ka'a xi nguito̱ko̱ ndyi̱ts'en yojoo̱ nga̱t'a̱ ndyi̱ts'enkjó nga kjuinkátsijenjáa̱n.
Tanga tsi Ndi̱a̱ná xi mejeén tsá ka̱ma kjuinkónjnú'un, kó kji'a skuie an kókji'i nk'a xaá xta̱ xi je ndyi̱ts'en yojoo̱, jmí tsi ta én xi ndyi̱chji̱a̱ tsi.
Nga̱t'a̱ kji'a nga Néná botixómaá xtaa̱, ni xi ts'én xtaa̱ bokó nga Néná xi botixómaá kó jmí tsi ni xi tsó xtaa̱.
Kji'a nga kjuinkátsijenjnú'un. ¿Kóts'en mejénjnú nga kjócho an? ¿A nga tajá kuichjiájojnú'un, axa̱ nga kjo̱a̱tjó ko̱jo kjo̱a̱nda ini̱ma̱ ya'a an nga kjócho an?
¿Kóts'en nga tsja kjimajnú kjo̱a̱a̱ xikó ts'én síndo xta̱ na̱ngo̱xi̱i̱? ¿A mí tsi tasá ndasen ku̱i̱ndyionjnú nga bi kji'i ni xi tjíts'én kui nda̱a̱? Chjiénga nguiti ko̱e̱'éndiejínjnúu̱ nga ki̱a̱ k'uijñájinjnú kui nda̱ xi bo̱a̱ tjíts'eén.
Kó an nda tsi ki̱a̱jín tikónjo̱jnú'un nga jín nga yojo an, tanga ini̱ma̱na ki̱a̱ tikónjo̱jnú, kó je bo̱a̱ kixian an nga tjínrií jé kui nda̱ xi kats'én kui nii̱, xikoó tsi ki̱a̱ ma tikón an.
Ja'eén Jesukristoo̱ ngatamatikónijnú kó ini̱ma̱na ki̱a̱ k'uijñájo̱jnú, kó nga'niú xi katsjájnú Ndi̱a̱ná Jesukristoo̱ k'uijñájo̱jnú nga.
Kós'e̱ kji'a boá nga kui nda̱a̱ si̱'ank'as'ienjnúu̱ xindajín Satanaa̱, kó kui si̱'ankjatsón yojoo̱, tsi̱'e̱ nga kjo̱tjo'a kjin kjin a̱sién ni̱xtjii̱n, ni̱xtjin nga kjo̱e̱'e Ndi̱a̱ná Jesukristoo̱.
Ndajín kji'i nga tsja kjimajnú kjo̱a̱a̱ xikó ts'én síndo xta̱ na̱ngo̱xi̱i̱, kji'a nga ki̱a̱ tikónjinjnú nda̱ xi bo̱a̱ tjíts'eén. ¿A yajínjnú nga tsi nde ta chií tsi nisaa̱n xi mindyiakátjo̱ ngayeje nda̱'yo̱ paa̱n?
Kó kuíni nga chje̱'éxínjnú kui jeé, nga̱t'a̱ kui jeé ts'enkjátsónjnú. Kuí xí xikoó nisan xi mindyiakátjo̱ nda̱'yo̱ paa̱n, kó tasá xikoó tsi nda̱'yo̱ tja̱tsi̱e̱ ngatamajnú kui xi ni'ánkjién nga manda pan xi chinie ni̱xtjii̱n s'ué paskuaa̱, nda̱'yo̱ xi tja̱tsi̱e̱ xi jmíjiín nisan xchá. Ja̱koxi̱ nga jún xi bo̱a̱ kónjnú ngot'e̱, nga̱t'a̱ Kristoo̱ kuí xí cho̱tsa̱nga̱a̱ s'ué paskua̱ná kui xi kini'ánk'ién nganda tsa̱ñá.
Kó kuíni nga chjiénga si̱'án s'ué paskuaa̱ nga nda tjíjintakón ko̱jo nga ja̱koxi̱ ni xi ndyi̱ni'án, xikoó pan xi jmí nisan xchájiín. Nguiti si̱'ánjín ñá ni xi ndajín ko̱jo kjo̱a̱too̱n, nga̱t'a̱ kuí nii̱ xikónií nisan xi xchaá.
Xo̱jo̱n xi je kats'endajnú'un ngas'e̱ bo̱a̱ kixiánjnú'un nga ki̱a̱jín si̱'ankamajo̱jnú xta̱ xi tondo̱,
jmí tsi kixian an nga tanisién xín ku̱i̱ndyionjnúu̱ xta̱ xi tondo̱ xi bejín Néná, ko̱jo xi chejé, ko̱jo xi ndyi̱ts'endikón a̱sie̱én ngo ne xi ts'énda xtaa̱, nga̱t'a̱ tsi ki̱a̱jín ku̱i̱ndyionjinjnú kui xtaa̱, chjiénga nguiti kuijín nga̱sondiee̱ ku̱i̱ndyionjnú.
Ni xi kixian an nga ka̱majín si̱'ankamajo̱jnú ngo xta̱ xi ṉts'ié ka̱tso̱, xi tondo̱, xi xki̱'á ni, xi a̱sie̱én ngo ne xi ts'énda xtaa̱ ts'entsjájo̱, xi ch'o'a, xi ch'i̱, xi chejé, xi bo̱a̱ sa̱'ín nde ka̱majín nijan xi̱ni̱e̱jójnú ṉño̱.
Nga̱t'a̱ ánjín tsoboána xiyá an tsi nda ko̱jo tsi ndajín ndyi̱ts'en xta̱ xi na̱ngo̱xi̱i̱jín chji̱a̱ni. Tanga, ¿a júnjín tsoboájnú nga jún xi bo̱a̱ k'uijnú tsi nda ko̱jo tsi ndajín ndyi̱ts'en xta̱ xi na̱ngo̱xi̱i̱ chji̱a̱ni?
Nga̱t'a̱ Néná xi bo̱a̱ ka̱tso̱ tsi nda ko̱jo tsi ndajín kji'i ni xi ndyi̱ts'en xta̱ xi na̱ngo̱xi̱i̱jín chji̱a̱ni, tanga jún chjiénga ku̱i̱yotjinguijnúu̱ kui nda̱ jé xi tikónjinjnú.
Kji'a nga ngo jún ko̱jo ingo ṉts'iéjnú xi tjínjnú ngo kjo̱a̱xti, ¿mí kjo̱a̱a̱ nga xta̱xá xi ti kuijín ni s'ijii̱n xikoó ñá xi monguínkatiejét'ajnú, nguindiee̱ nga xta̱ tsjiee̱ Néná xi konguínkatiejét'ajnúu̱?
¿Axa̱ yajínjnú nga xta̱ tsjiee̱ Néná xí ko̱tso̱ya tsi tjiín ko̱jo tsi jmí jéjiín xtaa̱ kui nga̱sondiee̱? Kó tsi jún boá xi k'uiyájnú tsi tjiín ko̱jo tsi jmíjiín jé xtaa̱ kui nga̱sondiee̱, ¿kóts'en nga ka̱majínjnú si̱'andajinjnú ngo ndí ni xi chichí?
¿A yajínjnú nga ngaskande ndítsjiee̱ Néná ñá xi tsoboána nga k'uiyá tsi tjiín ko̱jo tsi jmíjiín jé? ¿Ja̱ kó mí kjo̱a̱a̱ nga ka̱majínná si̱'andajin ngo kjo̱a̱xti xi tjisákóná kui nga̱sondiee̱?
Kó kuíni nga, tsi kjo̱a̱xti tjínjnú kjo̱a̱a̱ nii̱ kui nga̱sondiee̱, ¿mí kjo̱a̱a̱ nga xta̱ xi yandíkónjín ngu̱i̱jii̱n xta̱ na̱ngo̱xi̱i̱ xi ndyi̱monguínchonjnú nga sa̱'índajin kui kjo̱a̱xtii̱?
Xiyá an kui nii̱ tsi̱'e̱ nga soboá ka̱majnú: ¿A nde ngojínjnú xi kjínkónjnú xi ka̱maa̱ sa̱'índajin ngo kjo̱a̱xti xi tjiín já ṉts'ie?
Tsi ngo ṉts'ie skjánjo̱ xi ingo ṉts'iee̱. ¿Mí kjo̱a̱a̱ nga ki̱a̱ konguínjnú nguindyi̱ko̱n xta̱ xi s'ijinjiín Néná tsi̱'e̱ nga sa̱'índajin kui kjo̱a̱xtii̱?
Ja̱ je ndajín kji'i nga ti juún tjínjnú kjo̱a̱xti, tanga, ¿ánní nga tasájín ni'ánchíkjo̱a̱jnú nga tjín xi ndajín kji'i ni xi sa̱'ínjo̱jnú? ¿Ánní nga tasájín boe'éndiejnú nga tjín xi sa̱'ínchéjéjnú?
Tasá ti juún ndajín kji'i ni xi ndyi̱ni'ánjnú kó ngaskande ti juún ni'ánchejéjnúu̱ ṉts'iéjnú.
¿A yajínjnú nga xta̱ xi kixi̱jín síndo nguindyi̱ko̱n Néná, sa̱kójiín nga Néná xí ko̱tíxomaa̱? Ngata̱ ch'íṉcha̱jojínjnú yojojnú, sa̱kójiín nga Néná xí ko̱tíxomaa̱, xta̱ xi tondo̱, xta̱ xi ndyi̱ts'endikón a̱sie̱én ngo ne xi ts'énda xtaa̱, xta̱ xi ndyi̱ts'ent'aa̱ kjo̱a̱ xkjín, já xi xonda, ko̱jo já xi̱'in xi xi̱'in xkjín foyojojo̱,
ko̱jo xta̱ xi chejé, xta̱ xi xki̱'á ni, xta̱ xi ch'i̱, xta̱ xi ch'o'a ko̱jo xta̱ xi 'boṉcha̱jo xtaa̱ s'e̱ foa'áxiín too̱n, ngayeje xta̱ xi bo̱a̱ ndyi̱ts'e̱én sa̱kójiín nga Néná xí ko̱tíxomaa̱.
Kó tjín jún xi kui nii̱ kini'ánjnú ngas'e̱, tanga ngot'e̱ 'ne̱ je kini'ántsjiejónjnú yojojnú, kó je tsjiejnú ko̱jo je xta̱ kixi̱jnú nguindyi̱ko̱n Néná kó nga'niuú Ndi̱a̱ná Jesukristoo̱ ko̱jo A̱sién Ni̱xtjii̱n Néná xí kats'én kui nii̱.
“Ngayeje nii̱ xi tsjandié kjo̱a̱kitii̱ nga ka̱ma sa̱'in an”, tanga jmí tsi ngayeje nii̱ xi nda sa̱'ínna. “Ngayeje nii̱ xi tsjandié kjo̱a̱kitii̱ nga ka̱ma sa̱'in an”, tanga tsjandiéjín an nga ngo kui nii̱ xi sa̱'ínna tsi̱'e̱ nga kui xi ko̱tíxomana.
Ni chiniee̱ tsi̱'e̱ ndo̱'o̱stsa̱ná boá, kó ndo̱'o̱stsa̱ná tsi̱'e̱ ni chiniee̱ boá, tanga nga jó kui nii̱ xi sa̱'ínkjié Néná. Tanga yojoná jmí tsi katse'éná tsi̱'e̱ nga tondo̱ ka̱ma ñá, tasá tsi̱'e̱ nga xaá Ndi̱a̱ná xi si̱'án, nga̱t'a̱ yojoná tsi̱'e̱ Ndi̱a̱ná boá.
Néná kats'énkjién nga'niuú nga kats'énkja'á'yaá Ndi̱a̱ná kó ti bo̱a̱ ti ts'én sa̱'ínkja'á'yáná ñá nga.
Nga ngo nga ngojnú jún ki̱a̱ ndokjo̱a̱nijnú na̱ngo̱xi̱i̱, kó na̱ngo̱xi̱i̱ kuí xí yojoo̱ Kristoo̱. Kó nga ngo nga ngojnú Kristoo̱ ndokjo̱a̱nijnú, kuíni nga ndajín kji'i nga ngo xi chji̱a̱ni kui yojoo̱ xi na̱ masien ko̱e̱je̱ ts'entsjájo̱.
¿A yajínjnú nga kji'a nga ngo nda̱ xi ko̱e̱je̱ ts'entsjájo̱ ngo na̱ masien, je kats'éngo yojoo̱ kui ko̱jo kui na̱ masiee̱n? Nga̱t'a̱ bi tsó xo̱jo̱n eén Néná: “Ngajoó ta ngo tsi yojo ka̱ma.”
Tanga kui xta̱ xi ndyi̱ts'engojo̱ yojoo̱ Ndi̱a̱ná, ta ngo tsi A̱sién Ni̱xtjin ma ngajoó.
¿A yajínjnú nga yojojnú na̱ngo̱xi̱i̱ A̱sién Ni̱xtjii̱n Néná boá? Néná xi katsjájnú A̱sién Ni̱xtjin xi tikónjinjnú. Júnjín xi tsa̱jún yojojnú.
Nga̱t'a̱ Néná je ts'atsiejnú nga katsjá ngo chjí, kó kuíni nga ti'ankjiénjnú yojojnú tsi̱'e̱ nga ko̱e̱'éjnúu̱ kjo̱a̱je Néná.
Kjo̱a̱a̱ ni xi ikít'ajnú'un kui xo̱jo̱n xi kananguiyajnú'un, xiyájnú'un nga nda kji'i tsi ngo nda̱ ku̱i̱xanjín,
tanga tangat'anii̱ kjo̱a̱tondo̱ xi chji̱a̱ ini̱ma̱ná nga si̱'án, tasá já xi̱'ii̱n ngat'ieé ínchjín kó xi ínchjiín ngat'ieé xi̱'in.
Xi xi̱'ii̱n ngats'enkjátjosoón nga kjojñájo̱ chjo̱ón kó bo̱a̱ ti ts'én xi chjo̱ón ngats'enkjátjosoón nga kjojñájo̱ xi̱'ii̱n.
Nga̱t'a̱ xi chjo̱ón nguiti kuijín xi botixómá soboaá yojoo̱, xi̱'ii̱n xi botixómaá, kó xi xi̱'ii̱n nguiti kuijín xi botixómá soboaá yojoo̱, chjo̱ón xi botixómaá.
Ngata̱ 'bíxi̱a̱njínjnúu̱ yojojnú xingu̱i̱jnú, ngototo tsi nga jójnú xi k'uíndajnú nga ku̱i̱ndyionxónjnú chiboa ni̱xtjin kjo̱a̱a̱ nga Néná ko̱ndókjo̱a̱jnúu̱, tanga nguije jatjosón ni̱xtjin xi ik'índajnú, ti'antsjajo̱ nguiníjnú xingu̱i̱jnú, nga̱t'a̱ tsájmi xindajín Satanaa̱ ka̱marií skít'ayákónjnú tsi ka̱ma'niújínjnú yojojnú.
Kui nii̱ xiyájnú'un kó tsjandiéjnú'un tsi̱'e̱ nga bo̱a̱ si̱'ánjnú, tanga jmí tsi ts'énbotixomájnú'un.
Mejénna tsi ngayeje xtaa̱ ka̱ma xikoó an, tanga Néná boá xi katsjáná ja̱ kje̱'e ja̱ kje̱'e kjo̱a̱nda nga ngo nga ngo ñá.
Xi síndo k'án xo̱ngo ko̱jo ínchjín k'án xi je k'ien xi̱'ii̱n ts'énxiyáa̱ nga nda kji'i tsi ku̱i̱ndyionk'ánjnú xikoó an.
Tanga tsi ka̱ma'niújínjnú yojojnú, tasá tixánjnú, nga̱t'a̱ tasá nda tsi ku̱i̱xanjnú ta bo̱a̱jiín tsi ch'o ts'én ku̱i̱chji̱a̱ ini̱ma̱jnú.
Tanga kui xta̱ xi je ixaán, tsjáa̱ kui kjo̱a̱botíxoma xi jmí tsi tsa'a̱n, tsi̱'e̱ Ndi̱a̱ná boá: Nga xi chjo̱ón ngata̱ 'bijñájín xi̱'ii̱n,
kó tsi ku̱i̱'íjñá xi̱'ii̱n, nguiti bixanjín, ko̱jo tsi tasá ngatjíkánda nguinií xi̱'ii̱n, kó xi xi̱'ii̱n nga 'bijñájín chjo̱ón.
Kó xta̱ xi ngasee̱ xiyáa̱ ngo ni xi tsa'a̱n, jmí tsi ni xi tsi̱'e̱ Ndi̱a̱ná: Tsi ngo ṉts'ié xi tikoón ngo chjoón xi s'ijinjiín Néná tanga tsi kui naa̱ ngayeje kon nga tikónjo̱, kui ṉts'iee̱ ngata̱ 'bijñájín kui chjo̱ón.
Kó tsi ngo chjoón xi s'ijii̱n Néná xi tikónjo̱ ngo xi̱'in xi s'ijinjiín Néná kó tsi kui nda̱a̱ ngayeje kon nga tikónjo̱, kui chjo̱ón ngata̱ 'bijñájín kui xi̱'ii̱n.
Nga̱t'a̱ kui xi̱'in xi s'ijinjiín Néná je kamátsjie nguindyi̱ko̱n Néná nguije ngo chjoón xi s'ijii̱n Néná xi tikónjo̱, kó chjoón xi s'ijinjiín Néná je kamátsjie nguindyi̱ko̱n Néná nguije ngo xi̱'in xi s'ijii̱n Néná xi tikónjo̱, nga̱t'a̱ tsi bo̱a̱jín kji'i, ndií tsjiejín ka̱ma nguindyi̱ko̱n Néná, tanga ngot'e̱ 'ne̱ je xta̱ tsjiee̱ Néná.
Tanga tsi kui xi̱'in ko̱jo tsi kui chjoón xi s'ijinjiín Néná ka̱mamejeén ku̱i̱'íjñá xkjín xi s'ijii̱n Néná, ngat'ijñá. Jmí kjo̱a̱'niújiín ngo ṉts'ié ko̱jo tsi ngo ndichjá xi s'ijii̱n Néná nga k'uijñájo̱ xi s'ijinjiín Néná, nga̱t'a̱ Néná mejeén nga k'uiéná kjo̱a̱xió nga ku̱i̱ndyión.
Nga̱t'a̱ ¿kóts'en ye ji, ji xi chjoón ji, nga ka̱maa̱ ko̱sike̱je ji tsi̱'e̱ nga kjo̱tjo'a xi̱'íi̱n? ¿Axa̱ kóts'en ye ji, ji xi xi̱'in ji, nga ka̱maa̱ ko̱sike̱je ji tsi̱'e̱ nga kjo̱tjo'a chjóo̱n?
Ta xikó ts'énnií, chjiénga, nga ngo nga ngo ku̱i̱ndyión xikó ts'én katsjáná Ndi̱a̱ná kó nga ku̱i̱ndyión xikó ts'én íts'i̱yanii̱ nga tsíchji̱a̱ná Néná. Kuí nii̱ xi ts'énxiyáa̱ ngayeje xtaa̱ na̱ngo̱xi̱i̱.
¿A tjín xi tjiín sirkunsisioo̱n kji'a Néná tsíchji̱a̱a̱? Bo̱a̱ ts'én ngat'íjñá ra. ¿A tjín xi jmíjiín sirkunsisioo̱n nga kis'ijii̱n Kristoo̱? Ngata̱ ts'énjiín sirkunsisioo̱n yojoo̱.
Nga̱t'a̱ jmí ni chjíjiín tsi kini'ánná ko̱jo tsi kini'ánjínná sirkunsisioo̱n, nga si̱'ankjatjosón kjo̱a̱botíxomaa̱ Néná kuí ni xi xi'ba̱ xi chjínií.
Bo̱a̱ ts'én ti̱ndyionrajnú xikó ts'én kixindyionjnú nga tsíchji̱a̱jnú Néná.
¿A moso̱ xi kastiñá ji nga Néná tsíchjiáa̱? Ngata̱ nda̱jín maá, tanga tsi ka̱maa̱ ku̱i̱ndyión ndé, bo̱a̱ ti'in.
Nga̱t'a̱ kui nda̱ xi moso̱ xi kastiñá kamá nga Néná tsíchji̱a̱a̱, je nda̱ xi tikóndé nguindyi̱ko̱n Néná ngot'e̱, kó ti bo̱a̱ ti ts'én kui nda̱ xi tso'bá ndé nga kandokjo̱a̱a̱, ngot'e̱ 'ne̱ je moso̱ xi kastiñá xi tsi̱'e̱ Kristoo̱ je kamá.
Nga̱t'a̱ tsie kamáchjí nga kits'ítsiejnú, kó ngata̱ boe'éndiejínjnú nga moso̱ xi kastiñá tsi̱'e̱ xtaa̱ sa̱'ínjnú.
Kó kuíni ṉts'ie, xikó ts'én tindyiónjnú nga tsíchji̱a̱jnú Néná, bo̱a̱ ts'én ti̱ndyion ngasejnú nguindyi̱ko̱n Néná.
Kó kjo̱a̱ ngaá xta̱ xi síndo xo̱ngo k'aán, jmíjínna ngo kjo̱a̱botíxomaa̱ Ndi̱a̱ná xi tsjáa̱, tanga xiyáa̱ ni xi bee̱ ko̱n an, nga̱t'a̱ Néná katsjána kjo̱a̱ni̱ma̱takoón nga kui xi kats'énna ngo nda̱ xi si̱'ans'ijíi̱n én xi ku̱i̱chji̱a̱.
Ts'enkjó an nga nda kji'i nga k'uíndo ngase xtaa̱ xikó ts'én síndo, tangat'anii̱ kjo̱a̱ni̱ma̱ xi tjín kui ni̱xtjin xi je tima.
¿A tjiín chjo̱ón? Ngata̱ mindyisendiyejín ji nga chje̱'éxínt'ée̱ yojóo. ¿A jmíjiín chjo̱ón? Ngata̱ mindyisendiyejín ji nga ku̱i̱xen.
Tanga kui nii̱ xiyájnú'un já ṉts'ie, nga chiboa tsi ni̱xtjin tikón ngase, kuíni nga ni̱xtjin xi chaja ngasee̱, já xi je tjiín chjoón, ngat'índo xikoó tsi jmíjiín,
kó xi ndyi̱kjandaá ngat'índo xikoó tsi ndyi̱kjandájín, kó xi tsja tjiín ngat'índo xikoó tsi tsjajín tjiín, kó xi ni ndyi̱'botsiee̱ ngat'índo xikoó tsi ngojín ni xi tsi̱'e̱,
kó xi tsja kjimaa̱ nga ndyi̱ts'enkjién ni xi tjiín kui nga̱sondiee̱, ngat'índo xikoó tsi tsjajín kjimaa̱ nga ndyi̱ts'enkjién, nga̱t'a̱ kui nga̱sondie xi ndyi̱ya ngot'e̱ je makjie.
Mejénna nga nda̱jín ka̱majnú. Kui nda̱ xi tikón xo̱ngo k'aán nda̱ ngatamaa̱ ni xi tsi̱'e̱ Ndi̱a̱ná, kó nga ts'én ni xi tsja ka̱maa̱ Ndi̱a̱ná.
Tanga kui nda̱ xi je ixaán nda̱ kjimaa̱ ni xi tjiín kui nga̱sondiee̱ ko̱jo ts'én ni xi tsja ka̱maa̱ chjo̱ón.
Kó bo̱a̱ ts'én nga ngajoó nga nda̱ kjimaa̱. Kó kui na̱ xi tikón xo̱ngo k'aán ko̱jo na̱ xi kji̱e̱ bixanjiín nda̱ kjimaa̱ nii̱ Ndi̱a̱ná, kó nda̱ kjimaa̱ xikó ts'én tsjie sa̱'ínk'as'iee̱n Néná yojoo̱ ko̱jo ini̱ma̱a̱, tanga kui chjoón xi je tjiín xi̱'ii̱n, nda̱ kjimaa̱ nii̱ kui nga̱sondiee̱ ko̱jo ts'én ni xi tsja maa̱ xi̱'ii̱n.
Xiyájnú'un kui nii̱ nganda tsa̱jún, jmí tsi xiyájnú'un tsi̱'e̱ nga an xi ko̱nda'yá'énjnú'un, tasá tsi̱'e̱ nga ni xi nda si̱'ánjnú ko̱jo tsi̱'e̱ nga jmíjín ni xi ku̱i̱'íchjájnú nga nda ts'én si̱'ansenjnúu̱ Ndi̱a̱ná.
Tanga tsi tjín ngo nda̱ xi je índajo̱ ngo tsakjin xo̱ngo tsi̱'e̱ nga ku̱i̱xan kó tsi bee̱ kon nga chjiénga je ka̱ma ku̱i̱xanjo̱ nga̱t'a̱ je jachó noó nga ka̱ma ku̱i̱xan kui tsakji̱ín, ngatixanjo̱ nga̱t'a̱ tjíts'énjéjín.
Tanga tsi xi tjíngoo̱ ko̱n nga k'uijñák'án, kó tsi ka̱maa̱ ku̱i̱'í'niuú yojoo̱, nda sa̱'ín tsi ku̱i̱xanjín.
Kó kuíni nga xi je índa nga ku̱i̱xaa̱n, nda tjíts'én, kó kui xi k'uijñák'aán, nda ngase tjíts'én.
Chjo̱ón xi je ixaán tji̱e̱nga tikón xi̱'ii̱n chjiénjín nga ku̱i̱'íjñá, tanga tsi ko̱ya xi̱'ii̱n, kui chjo̱ón ka̱ma ku̱i̱xanjo̱ kje̱'e xi̱'in xi mejeén, tanga chjiénga nga xta̱ xi s'ijii̱n Néná xi ku̱i̱xanjo̱.
Tanga bee̱ ko̱n an nga tsjá ngase ts'én k'uijñá tsi nguiti ku̱i̱xanjín, A̱sién Ni̱xtjii̱n Néná boá xi tikónjinna kji'a nga bo̱a̱ t'íxian an.
Kuichjiájomájnú'un kjo̱a̱a̱ ni chinie xi ni'ánk'as'iee̱n a̱sie̱én ngo ne xi ts'énda xtaa̱. Je ya ñá nga makjínná ni xi'ba̱, tanga ni xi be xtaa̱ kuí xí je 'boxié, tji̱e̱nga kjo̱a̱tjoó kuí xí tsja̱nga'niuú xtaa̱.
Kó tsi tjín xi ts'énkjó nga be ngo ni, kui boá xi kji̱e̱ bejín xikó ts'én chjiénga sku̱i̱e̱.
Tanga tsi tjín xta̱ xi ndyi̱ts'entjó Néná, Néná je be 'yá xta̱ xi'ba̱.
Kjo̱a̱a̱ ni chinie xi ni'ánk'as'iee̱n a̱sie̱én ngo ne xi ts'énda xtaa̱, je ya nga kui nee̱ jmí ni chjíjiín kui nga̱sondiee̱, kó ti je ya nga ta ngo tsi ma Néná.
Nga ja̱koxi̱ tjín nk'a ján ko̱jo t'ananguii̱ xi ne tsoó xtaa̱, kó ngaskande kjín ne ko̱jo kjín ndi̱a̱ tjín kjimaa̱ xtaa̱.
Tanga ñá je ya nga ta ngo tsi ma Néná xi tikón, xi Na̱'mii̱, xi kats'énda ngayeje ni xi tjiín, kó kui tsi̱'e̱ ñá, kó ta ngo tsi ma Ndi̱a̱ná kui xi Jesukristoo̱, kó tangat'anii̱ kui nga Néná kats'énda ngayeje nii̱, kó tangat'anii̱ Jesukristoo̱ nga tindyión ñá.
Tanga jmí tsi ngayeje xta̱ xi be kui nii̱, nga̱t'a̱ tjín ka'a xta̱ xi je kamángaá ngaskande ngot'e̱ nga ts'entsjaá a̱sie̱én ngo ne xi ts'énda xtaa̱ kó bo̱a̱ ts'én makjiín nga takó ndyi̱kjinie ni chinie xi xikoó tsi ja̱koxi̱ nga kui nee̱ xi tsi̱'e̱, kuíni nga ts'énkjó nga ndándí síndo nguindyi̱ko̱n Néná nga̱t'a̱ kji̱e̱ 'niújín tikón kjo̱a̱kjíntakoón.
Nga ja̱koxi̱ jmí tsi tangat'anii̱ ni chiniee̱ nga 'niú ngase tiña ku̱i̱ndyiont'áa̱ Néná, nga̱t'a̱ jmí tsi nda ngase ka̱ma ñá kjo̱a̱a̱ ni chiniee̱, ti nde jmí tsi chiboa ngase ka̱ma ñá kjo̱a̱a̱ nga xi̱ni̱e̱ ján ni chinie.
Xta̱ ndé ñá nga xi̱ni̱e̱ tajmí niní. Tanga chónjnú tsi tangat'anii̱ ni xi xi̱ni̱e̱jnú nga sa̱'ínjé ngo xta̱ xi kji̱e̱ 'niújín s'ijii̱n Néná.
Nga̱t'a̱ tsi tjín xi kji̱e̱ 'niújín tikón kjo̱a̱kjíntakoón, kó tsi sku̱i̱e̱e̱ ji nga je ye ji kui nii̱, kó nga ki̱a̱ tindyint'e nga tichini ni chinie nínga ni'ándikón kui a̱sie̱én ne xi ts'énda xtaa̱, ¿a mí tsi ko̱jo kui nda ts'én sku̱i̱e̱ nga ka̱ma skji̱ni̱e̱ kui ni chinie xi kini'ánk'as'iee̱n kui a̱sie̱én ne xi ts'énda xtaa̱ nga?
Kó tangat'anii̱ kui ni xi ye ji nga xcha̱ja ngo nda̱ ṉts'ié xi 'niújín tikón ngu̱i̱yaa̱ ni xi tsi̱'e̱ Néná, kui nda̱ ṉts'ie xi Kristoo̱ k'ientjéni.
Kji'a nga ndyi̱ni'ánkjatsónjinjnú kjo̱a̱kjíntakoón ṉts'ié xi kji̱e̱ 'niújín s'ijii̱n Néná, ndajín kji'i ni xi ndyi̱ni'ánjnúu̱ ṉts'ié kó ti ndajín kji'i ni xi ndyi̱ni'ánjnúu̱ Kristoo̱ nga.
Kó kuíni nga, tsi tangat'anii̱ ngo ni chinie xi skjíni̱e̱ an nga ngo ṉts'ié an k'o̱kajin ngo jé, tasá nguinijánjín skjíni̱e̱ an yojo, tsi̱'e̱ nga k'o̱kajinjín ngo jé ṉts'ié an.
¿A tikóndéjín an nguindyi̱ko̱n Néná? ¿A apostro̱jín an? ¿A ndyikón ánjín ma xi kamábe Ndi̱a̱ná Kjisoo̱? ¡Ndok'óchji̱í xá xi kats'en an nga jún je xta̱a̱ Kristoo̱ jún!
Tsi tjín xi tsó nga apostro̱jín an, tanga nga ja̱koxi̱ jún xi yajnú nga nda̱ apostro̱ an, nga̱t'a̱ nga s'ijinjnú Néná ndyi̱bokojnú nga apostroo̱ Ndi̱a̱ná boá an.
Kui nii̱ xi kuichji̱a̱tjé an yojona kjo̱a̱a̱ xta̱ xi boa'ayana kjo̱a̱a̱ xá xi tjíts'en an:
¿A jmíjínjne̱ an ko̱jo Bernabee̱ kjo̱a̱nda nga ko̱e̱'éjne̱ ni xi xi̱ni̱e̱jne̱ ko̱jo ni xi s'i̱o̱jne̱?
¿Axa̱ ta Bernabee̱ ko̱jo an tsi xi tjínjne̱ kjo̱a̱'niú nga si̱'anxájne̱ tsi̱'e̱ nga sa̱kójne̱ ni xi ka̱machjiénjne̱?
¿'Yá nda̱jun xi kui ku̱i̱'íchjí to̱n xi ts'enkjié ngu̱i̱yaa̱ xaá? ¿'Yá xi ku̱i̱'ítji̱e̱ tostsi̱je kó skji̱ni̱e̱jín to xi kjo̱a̱'átikó? ¿'Yá xi skoón cho̱tsa̱nga̱ kó k'uíjín ntsjén xi 'boxieé kui choo̱?
Jmí tsi ta ni xi ts'enkjó tsi an xi t'íxian an, ta kjo̱a̱a̱ nga bo̱a̱ ts'én bokoyá kjo̱a̱kitii̱.
Nga̱t'a̱ bi ts'én kjit'a xo̱jo̱n kjo̱a̱kitii̱ Moisee̱: “Ngata̱ fo'mejín ts'oa cho̱yojo xi̱'in xi ts'énxá nga bitjiá to ndso̱ko̱a̱n ṉño̱o̱.” ¿Kó Néná a cho̱yojo xi̱'ii̱n xi nda̱a̱?
¿A mí tsi nganda tsa̱ñá boá nga bo̱a̱ katsó? Nga̱t'a̱ kjo̱a̱kitii̱ nganda tsa̱ñá boá nga bo̱a̱ ts'én ikít'a, nga̱t'a̱ xi indyiákaxo t'ananguii̱ tsi̱'e̱ nga ka̱ma ku̱i̱'ítji̱e̱ ko̱jo xi bitjiá to ndso̱ko̱a̱n ṉño̱o̱ ngajoó nga tjiín nga skoyaá nga sa̱ko̱ó to xi tsoboaá nga kjo̱chó cha̱a̱n.
Tsi ji̱n je ik'ítji̱e̱jne̱ ngu̱i̱jinjnú ngo xojmaá ni xi tsi̱'e̱ Néná, ¿a tsie ni xi ndyi̱mindyijne̱, nga sa̱kójne̱ chií ni xi tjínjnú jún kui nga̱sondiee̱?
Tsi kje̱'e xi maá sakó chií ni xi tjínjnú kui nga̱sondiee̱, ¿a tsiejín ngase tsoboájne̱ ji̱n?
Tanga ni'ánkjiénjínjne̱ kui kjo̱a̱ndaa̱, tasá ndyi̱ni'ánchíkjo̱a̱jne̱ ngayeje nii̱ tsi̱'e̱ nga si̱'anni'ínjínjne̱ nga kjo̱chót'aa̱ xtaa̱ éntjatsi̱e̱e̱ Kristoo̱.
¿A yajínjnú nga xi ts'énxá na̱ngo̱xi̱i̱ kjinie ni xi tjo'ósón tsi̱'e̱ na̱ngo̱xi̱i̱ ko̱jo xi ndyi̱ts'enxát'a ṉcha̱n ndikoón ti ki̱a̱ sakoó yojoo̱ cho̱ xi ni'ánk'ién ki̱a̱a̱ nga?
Kó ti bo̱a̱ ti ts'én Ndi̱a̱ná je índa nga kui xta̱ xi ku̱i̱'íni̱jmi éntjatsi̱e̱e̱ Néná, én xi ku̱i̱'íni̱jmi ngat'índoni nga ki̱a̱ sa̱ko̱ó xi skji̱ni̱e̱ xi k'uí.
Tanga nde kji̱e̱ ngo kui kjo̱a̱ndaa̱ xi ts'enkjién an, ti nde jmí tsi kui nii̱ tjíts'en'indó an tsi̱'e̱ nga jún ko̱e̱'éjnú'un ni, nga̱t'a̱ tasá chjínií nga ngat'ien an, nguindiee̱ nga tjín xi kjo̱a̱'áxínna kui kjo̱a̱tsja xi tikónna tsi tjín xi ni tsjana.
Tsi ts'én'bini̱jmi an éntjatsi̱e̱e̱ Kristoo̱, jmí tsi kui ni nga je k'o̱xié an yojona, ta kjo̱a̱a̱ nga tikónna ngo kjo̱a̱'niú nga bo̱a̱ sa̱'in an, ¡xi̱x'i̱a̱n xó an tsi xiyájín an éntjatsi̱e̱e̱ Kristoo̱!
Kó kuíni nga tsi ta an so̱bo̱a̱ xi mejénna nga sa̱'in an ni xi tjíts'en an, sa̱kóna ngo chjí, tanga tsi ik'íniéna nga sa̱'in an, ni xi katsjáxána Néná nga kamá'niátakónna kuí xí tjíts'enkjatjosón an.
Kuíni nga, ¿ja̱ kós'e̱ mí chjí xi sa̱kóna? Kuí chjí xi'bi̱, nga ta k'uini̱jmi kjo̱a̱nda an éntjatsi̱e̱e̱ Kristoo̱ kó nga sa̱'inkjienjín an kjo̱a̱nda xi tjínna nga apostro̱ an.
Nda tsi ndéna yojona, je moso̱ xi kastiñaá ngayeje xtaa̱ je kats'en an yojona, tsi̱'e̱ nga kjín ngase xta̱ xi sa̱'in an tsi̱'e̱ nga kui xtaa̱ s'i̱jii̱n Kristoo̱.
Ngu̱i̱jii̱n xta̱ judíoo̱, bo̱a̱ kats'en an xikó ts'én xta̱ judíoo̱, tsi̱'e̱ nga sa̱'in an nga kui xtaa̱ s'i̱jii̱n Kristoo̱. Ngu̱i̱jii̱n xta̱ xi kjo̱a̱kitii̱ kji'i'niúnií, bo̱a̱ kats'en an xikoó tsi kui kjo̱a̱kitii̱ kji'i'niúnií an, tsi̱'e̱ nga sa̱'in an nga kui xtaa̱ s'i̱jii̱n Kristoo̱, nda tsi kuijín kjo̱a̱kitii̱ kji'i'niuú an.
Kó ngu̱i̱jii̱n xta̱ xi kjo̱a̱kitii̱jín kji'i'niúnií, xikoó tsi ngo kui xtaa̱ kats'en an yojona, tsi̱'e̱ nga sa̱'in an nga kui xtaa̱ s'i̱jii̱n Kristoo̱, jmí tsi kjo̱a̱a̱ tsi tjíts'enkjatjosónjín an kjo̱a̱kitii̱ Néná, tasá kjo̱a̱kitii̱ Kristoo̱ ts'énfítji̱ngui an.
Ngu̱i̱jii̱n xta̱ xi kji̱e̱ 'niújín s'ijii̱n Néná, xikoó tsi ngo kui xtaa̱ kats'en an yojona, tsi̱'e̱ nga asiko̱jo an nga 'niú ngase s'i̱jii̱n. Xi kókón ngayeje to̱ko̱ya xtaa̱, bo̱a̱ kon kats'en an yojona, tsi̱'e̱ nga ti kuí xí kjo̱tjo'ani ka'a xta̱.
Kó ngayeje kui nii̱ ts'en an, nga̱t'a̱ xaá éntjatsi̱e̱e̱ Jesukristoo̱ tjíts'en an, tsi̱'e̱ nga ko̱jo an sa̱kóna kjo̱a̱nda xi tsjá.
¿A yajínjnú nga kji'a nga kjín xta̱ ndyi̱monga ndse̱je̱n, ta ngo tsi xi boe'eé ni xi ni'aán? Ja̱ tiyojnú ki̱a̱ ka̱maa̱ nga sa̱kójnú ni xi ni'aán.
Ngayeje xta̱ xi stsáton ngo kjo̱a̱ṉton, 'bí'niuú yojoo̱ ni xi ndajín sa̱'iín, kó ja̱koxi̱ nga ts'én kui nii̱ tsi̱'e̱ nga sa̱ko̱ó ngo chjí xi fotson, tanga ñá ndyi̱ni'án ngo kjo̱a̱'niú tsi̱'e̱ nga sa̱kóná ngo chjí xi kjo̱tsonjín.
Kó an xikónií ngo xi ts'énmonga, tanga jmí tsi taxkiya ts'énmonga an. Xikónií ngo xi ts'én kján, tanga jmí tsi taxkiya ts'én be'ée̱ tjo̱o̱,
tasá ts'éntsjáa̱ kjo̱a̱ni̱ma̱ yojona kó ts'ée̱n kjo̱a̱'niú tsi̱'e̱ nga sa̱'ínkjatjosón ni xi mejénna nga sa̱'ín, nga̱t'a̱ tsi ta xcha̱ja an nguije ja̱ bo̱a̱ je ini̱jmíi̱ xta̱ xi ngasee̱.
Mejénjínna já ṉts'ie, nga xchi̱yajnú nga xta̱ tji̱e̱ xchaá xta̱ judíoo̱, ngayejee̱ nga ṉdi̱i̱ Néná kistso'bátjoón, kó ngayejee̱ nga ja'atio ndáchíkoón.
Kó bo̱a̱ ts'én ngayejee̱ nga nijan kamángo Moisee̱ xikoó tsi nijan kastindá ngu̱i̱jii̱n kui ṉdi̱i̱ ko̱jo ngu̱i̱jii̱n kui ndáchíkoón,
kó ngayejee̱ nga ta ngo tsi ni chinie xi iskjinie xi Néná katsjaá,
ko̱jo ta ngo tsi ni 'yó xi kats'e xi Néná katsjaá. Nga̱t'a̱ kuí xí kats'e kui ndójoa xi jatjoo̱ kui ndi̱jo̱ je xi Néná katsjaá kó kui ndi̱jo̱o̱ kuí xí Kristoo̱, xi kistso'bátji̱nguii̱.
Tanga Néná tsjajín kamaá xikó ts'én kis'iṉdo kjín kui xtaa̱, kuíni nga ki̱a̱ jesón nangui kixií.
Ngayeje kui nii̱ kamá xikoó ngo chi̱bo̱a̱ tsa̱ñá, tsi̱'e̱ nga ka̱mamejénjínná ni xi ndajín, xikó kats'én kui xtaa̱.
Ti nde ngata̱ tondo̱jín majnú, xikó kats'én chiboa kui xtaa̱, kuíni nga nga ta ngo ni̱xtjin kan ján mi̱ kamá xi jesón.
Ti nde ngata̱ chját'ayákónjín ñá Ndi̱a̱ná, xikó kats'én chiboa kui xtaa̱ nga askot'ayákón, kó ye̱ iskjiniee̱ nga jesón.
Ti nde ngata̱ ndokjo̱a̱ta'injínjnú Néná, xikó kats'én chiboa kui xtaa̱, kó ndítsjie xi botixómaá kjo̱a̱bo̱yaa̱ kats'énkjiesón.
Ngayeje kui nii̱ xi kamaá xta̱ tji̱e̱ xchaá xta̱ judíoo̱ tsi̱'e̱ nga kis'ijñaná ngo chi̱bo̱a̱, kó kui nii̱ kini'án'indó ngu̱i̱yaa̱ xo̱jo̱n eén Néná tsi̱'e̱ nga bo̱a̱jín si̱'án ñá xi tindyión kui nga̱sondie xi je kjifet'aa̱.
Kó kuíni nga, kui xta̱ xi ndyi̱ts'enkjó nga 'niú síndo kjimaa̱ yojoo̱ ngu̱i̱yaa̱ ni tsi̱'e̱ Néná, nga koo̱n yojoo̱ tsi̱'e̱ nga k'o̱kajín.
Ni xi kjimata'injnú nga tjíchjat'ayákónjnú, jmí tsi ts'atio ngase kjo̱a̱a̱ ni xi kjimata'in xtaa̱. Ka̱ma ka̱ma'niátakónjnú Néná, kó tsja̱ndiéjín nga 'niú ngase chját'ayákónjnú kjo̱a̱a̱ ni xi kjo̱chíkjo̱a̱jnú. Tasá kji'a nga chját'ayákónjnú, Néná ko̱kójnú kóts'en kjo̱tjonguijnú yojojnú tsi̱'e̱ nga xchikjoajnú ni xi ka̱majnú.
Kó kuíni, ndí já ṉts'ie xi tjóna, tiyót'axínjnúu̱ a̱sie̱én ngo ne xi ts'énda xtaa̱.
Ts'énchji̱a̱jojnú'un xikoó xta̱ xi makjiín: Ti juún ti'ankjójnú ni xi t'íxian an.
Kui chi̱tsen kamáchikon xi ndyi̱chjiá'á nga Néná sa̱'ínchikonñé, ¿a ngayejejín ñá nga nijan kjimá nga ndyi̱'yó jiín Kristoo̱? Kó kji'a nga ndyi̱chinié pan xi akakjangaa̱, ¿a nijánjín kjimá nga ndyi̱chinié yojoo̱ Kristoo̱?
Nga̱t'a̱ paa̱n ta ngo tsi ma, kó nda tsi kjín ma ñá ta ngo tsi yojo ma, nga̱t'a̱ ngayeje ñá nga ta ngo tsi pan xi ndyi̱chinié.
Tsitsíjen chi̱bo̱a̱yajnúu̱ xta̱ Israe̱l, nga kui boá xta̱ xi ndyi̱kjinie ni xi je kini'ánk'as'iee̱n kjo̱a̱tjó Néná, kó ¿a ki̱a̱jín nijan ndyi̱ts'engo yojoo̱ kui ko̱jo kui ṉchaa̱n nga ndyi̱kjinie kjo̱a̱tjó xi kini'ánk'as'iee̱n?
Jmí tsi t'íxian an nga kui a̱sie̱én ne xi ts'énda xtaa̱ xi chjínií, ko̱jo tsi kui ni xi tjíni'ánk'as'iee̱n xi chjínií.
Tasá t'íxian an nga xta̱ xi ts'énk'ás'ieén kjo̱a̱tjó ne xi ts'énda xtaa̱ nga xindajín boá xi ndyi̱ts'enk'ás'ieén kui nii̱, jmí tsi Néná xi ndyi̱ts'enk'ás'ieén, kó mejénjínna nga jún si̱'anngojo̱jnú yojojnú xindajiín.
Ka̱majín s'i̱o̱yajnú chi̱tse̱én Ndi̱a̱ná, s'e̱ ti s'i̱o̱yajnú chi̱tse̱én xindajín nga, ti nde ka̱majín yamíxaa̱ Ndi̱a̱ná ku̱i̱ndyiont'ajnú, s'e̱ ti ku̱i̱ndyiont'ajnú yamíxaa̱ xindajín nga.
¿Axa̱ mejénná nga si̱'anchi̱ni̱ Ndi̱a̱ná? ¿A tjín ngasená nga'niú ta̱bo̱a̱jiín kui?
“Ma ni'án ngayeje nii̱” tsó xtaa̱, tanga jmí tsi ngayeje nii̱ xi nda sa̱'ínná. “Ma ni'án ngayeje nii̱” tsó xtaa̱, tanga jmí tsi ngayeje nii̱ xi tsja̱nga'niúná.
Ngata̱ ngojín xi ngatangase kjo̱a̱nda tsi̱'e̱, tasá kjo̱a̱a̱ ni xi ndaa̱ xta̱ xi ngasee̱.
Ngayeje ni xi stiñá nínga stiñá yojoo̱ xi ka̱ma xi̱ni̱e̱jnú, kó ngata̱ bo̱a̱jín ts'en fojintakónjnú tsi kui nii̱ xi sa̱'índándíjnú nguindyi̱ko̱n Néná.
Nga̱t'a̱ t'ananguii̱ ko̱jo ngayeje ni xi tjiín, tsi̱'e̱ Ndi̱a̱ná boá.
Tsi ngo xta̱ xi s'ijinjiín Néná ko̱tso̱yajnú tsi̱'e̱ nga konguín chi̱ni̱e̱jnú ṉño̱ ndi'aa̱, kó tsi mejénjnú konguínjnú, tanguínjnú kó chi̱ni̱e̱jnú ngayeje ni xi ko̱e̱'éjnú, kó chjiénjín nga bo̱a̱ ts'en kjójintakónjnú tsi kui nii̱ xi sa̱'índándíjnú nguindyi̱ko̱n Néná.
Tanga tsi tjín xi bi ka̱tso̱jnú: “Kui nii̱ je kini'ánk'as'ienjne̱ ngo ne xi ts'énda xtaa̱.” Ngata̱ chiniejínjnú, tangat'anii̱ kui xi bo̱a̱ katsoó, ko̱jo tangat'anii̱ tsi kjo̱tson kjo̱a̱kjíntakoón xta̱ xi bo̱a̱ tsoó, nga̱t'a̱ t'ananguii̱ ko̱jo ngayeje ni xi tjiín, tsi̱'e̱ Ndi̱a̱ná boá.
Kjo̱a̱kjíntakón xi xian an, tanga jmí tsi tse̱, tsi̱'e̱ xi ingoo̱ xi xian an.
Nga̱t'a̱ ¿mí kjo̱a̱a̱ nga xikó ts'én ts'énchji̱a̱ kjo̱a̱kjíntakoón xta̱ xi ngasee̱ nga kui xi ko̱kó mí ni xi tjíts'en an?
Tsi tsjáa̱ ndok'óchji Néná kjo̱a̱a̱ nga kui katsjána ni chiniee̱, ¿mí kjo̱a̱a̱ nga tjín kon xi ku̱i̱'íchjána nga skjíni̱e̱ an ni chinie kjo̱a̱a̱ ni xi je katsja an ndok'óchji?
Kó kuíni, tsi xi̱ni̱e̱jnú, tsi s'i̱o̱jnú ko̱jo tsi kje̱'e ni si̱'ánjnú, ngayeje ni xi si̱'ánjnú nga takó kjo̱a̱jee̱ Néná.
Ngata̱ ni'ánchajájínjnú xta̱ xi judíoo̱, ko̱jo xta̱ xi judío̱jín, ko̱jo xta̱ na̱ngo̱xi̱i̱ Néná.
Xikó ts'en an nga ngayeje ni xi ts'en an, sasiénnií ngayeje xtaa̱, jmí tsi mongase an ni xi nda mana an, ni xi nda maá xta̱ xi ngasee̱ xi ts'en an, bo̱a̱ ts'en an tsi̱'e̱ nga kjo̱tjo'a kui xtaa̱.
Chja̱'ánguíjnú'un xikó tjíts'en an, xikó ts'én an ts'énfoa'anguíi̱ Kristoo̱.
Tsjats'én chjiá an kjo̱a̱a̱ jún, já ṉts'ie, nga̱t'a̱ ngatsjé ni̱xtjin foa'átsjienjnú an, kó ndyi̱ni'ánjnú ngayeje nii̱ xikó ts'én akoyájnú'un, kuí nii̱ xi katse'éna kó ti bo̱a̱ ti ts'én kats'enk'as'ienjnú'un.
Ngayeje já xi̱'in xi bo'má to̱ko̱ nga chji̱a̱a̱ Néná ko̱jo tsi nga ko̱tso̱ya ngo én xí Néná tsjaá, bendikónjín xi tikóntjoón kui.
Tanga ngayeje ínchjín xi ku̱i̱'í'májín to̱ko̱ nga ku̱i̱chji̱a̱a̱ Néná ko̱jo tsi nga ko̱tso̱ya ngo én xí Néná tsjaá, bendikónjín xi tikóntjoón kui, kó nga bo̱a̱ tjíts'én ti bo̱a̱ ti kji'inii̱ tsi íjón taka takaa̱ to̱ko̱.
Nga̱t'a̱ tsi ko̱ó'májín to̱ko̱ ínchjiín, tasá ngatatie tsjaa̱ ko̱jo tsi ngat'ijón taka takaa̱ to̱ko̱, tanga tsi soboaá nga ko̱tie tsjaa̱ ko̱jo tsi nga ku̱i̱'íjón taka takaa̱ to̱ko̱, ja̱ tasá ngat'í'má to̱ko̱.
Xi xi̱'ii̱n ka̱majín ko̱ó'má to̱ko̱, nga̱t'a̱ xikó ts'én tjíjii̱n Néná bo̱a̱ ts'én kats'énda nda̱ xi tjoón, kó kuí nda̱a̱ xi akó kjo̱a̱jee̱ Néná, tanga xi chjo̱ón kuí xí bokó kjo̱a̱jee̱ xi xi̱'ii̱n.
Nga̱t'a̱ nda̱ xi tjoón jmí tsi yojoo̱ naa̱ ka'naxiéni, naa̱ xi ka'naxiéni yojoo̱ nda̱ xi tjoón.
Nga̱t'a̱ nda̱ xi tjoón jmí tsi kamánda tangat'anii̱ naa̱, naa̱ xí kamánda tangat'anii̱ nda̱ xi tjoón.
Kó kuíni nga ínchjiín chjiénga ko̱a̱'a̱ ngo chi̱bo̱a̱ to̱ko̱ tsi̱'e̱ nga sku̱i̱e̱ndíkón xi botixómaá kui ko̱jo sku̱i̱e̱ndíkón ndítsjiee̱ nga.
Tanga ngu̱i̱jii̱n ñá xi je s'ijinná Ndi̱a̱ná, xi xi̱'ii̱n jmíjín ra tsi jmíjín xi ínchjiín, kó xi ínchjiín jmíjín ra tsi jmíjín xi xi̱'ii̱n,
nga̱t'a̱ xikó ts'én yojoo̱ nda̱ xi tjoón kjindibáni xi chjo̱ón, ti bo̱a̱ ti ts'én xi chjo̱ón kuí xí tokjánií xi xi̱'ii̱n, tanga ngayeje ni xi tjiín, nguindyi̱ko̱n Néná ndibání.
Ti juún bo̱a̱ t'ínjnú tsi nda ko̱jo tsi ndajín kji'i: ¿A nda kji'i nga ngo na̱ ku̱i̱chji̱a̱a̱ Néná kó ko̱ó'májín to̱ko̱?
Xikó ts'én ya, ¿a bokoyájínná kui nii̱ nga kjo̱a̱soboá boá nga xi xi̱'ii̱n sa̱'índojó tsja̱to̱ko̱?
Tanga kjo̱a̱tsjakji'i boá nga ínchjiín sa̱'índojó tsja̱a̱, nga̱t'a̱ bo̱a̱ ts'én katse'eé nga tsja̱ ndojoó kuí xí ko̱ó'mani to̱ko̱.
Tanga tsi tjín xi mejeén ku̱i̱chji̱a̱ti kjo̱a̱a̱ ni xi'bi̱, ngájínjne̱ kje̱'e ni ji̱n ko̱jo ngayeje xta̱ na̱ngo̱xi̱i̱ Néná nga.
Tsjajín ts'en kuichjiájojnú'un ni xi xianjnú'un ngot'e̱, nga̱t'a̱ nguindiee̱ nga nda sa̱'ínjnú nga matikójnú, tasá ndajín ts'énjnú kui nii̱.
Tjón ma ra xiyájnú'un xikó ki'mína nga kji'a xó nga matikójnú jún xi xta̱ na̱ngo̱xi̱i̱, kja̱ ch'ia kja̱ ch'ia xójnú yojojnú, kó ngaskande s'ijin chiboana kui nii̱.
Chjiénga nga kja̱ x'i̱a̱ kja̱ x'i̱a̱jnú xingu̱i̱jnú, tanga tsi̱'e̱ nga xcha̱ 'yání xi ja̱koxi̱ nga 'niú síndo nguindyi̱ko̱n Néná.
Kji'a nga matikójnú, jmí tsi bo̱a̱ ndyi̱ni'ánjnú xikó ts'én akóyáná Ndi̱a̱ná nga iskjiniejo̱ ngase ṉño̱ xta̱a̱,
nga̱t'a̱ nga chiniejnú ṉño̱ ni'ánkja'asónjínjnú ni xi kich'iajnú kó ta jún chinie so̱bo̱a̱jnú ni xi tsa̱jún, kó tjín xi sakójiín ni chinie, kó tjín xi ma ch'i̱.
¿A jmíjínjnú ndi'a nínga ka̱ma xi̱ni̱e̱ ko̱jo nínga ka̱ma s'i̱o̱jnú? ¿Mí kjo̱a̱a̱ nga ni'ánch'ojnú xta̱ na̱ngo̱xi̱i̱ Néná, kó mejénjnú ko̱e̱'éjnúu̱ kjo̱a̱soboá xta̱ xi ta jmíjín ni xi tjiín? ¿Mí xi xianjnú'un? ¿A tsjats'én kuichjiájojnú'un? ¡Kjo̱a̱a̱ kui nii̱, jmí!
Nga̱t'a̱ ni xi akóyána Ndi̱a̱ná kuí ma ni xi akoyájnú'un: Nga Ndi̱a̱ná Kjisoo̱ iskjíbé paa̱n kui ni̱xtji̱e̱n nga kini'ánk'as'ien kui,
kó nguije katsjaá ndok'óchji Néná, akjángá kó bi katsó: “Kuí xi'bi̱ xi yojona, kui xi si̱'ank'as'ien nganda tsa̱jún, ti'ánjnú kui nii̱ tsi̱'e̱ nga kjo̱a̱'átsjienjnú an.”
Ti bo̱a̱ ti ts'én, nguije iskjinie ni chiniee̱, iskjíbé chi̱tse̱én, kó bi katsó: “Kui chi̱tsen xi ndyi̱a̱ jínna kuí xí bokó kjo̱a̱'bínda tja̱tsi̱e̱ xi kats'én Néná ko̱jo xta̱ tsi̱'e̱, kui nii̱ xi ti'ánjnú ta xikó tjín ndi̱ya s'i̱o̱jnú, tsi̱'e̱ nga kjo̱a̱'átsjienjnú an.”
Kuíni nga ta xikó tjín ndi̱ya nga xi̱ni̱e̱jnú kui paa̱n ko̱jo ta xikó tjín ndi̱ya nga s'i̱o̱jnú kui chi̱tse̱én, ndyi̱'míyajnú nga k'ien Ndi̱a̱ná, ngaskande ni̱xtjin nga kjo̱e̱'e nguiní kui.
Kó kuíni nga ngayeje xta̱ xi sku̱i̱e̱ndíkónjín nga taxkiya skji̱ni̱e̱ pan ko̱jo nga taxkiya k'uí kui chi̱tse̱én, nga sa̱'ínjín xikó katsó Ndi̱a̱ná, tjitsjíe̱nrií jé nga ts'én bendikónjín yojoo̱ ko̱jo jiín Ndi̱a̱ná.
Kuíni nga nguindiee̱ nga skji̱ni̱e̱ paa̱n ko̱jo nga k'uí kui chi̱tse̱én nga kot'a cha̱n cha̱n yojoo̱ xikó ts'én síndo nguindyi̱ko̱n Néná,
nga̱t'a̱ xi taxkiya skji̱ni̱e̱ ko̱jo xi taxkiya k'uí nga bejín nga yojoo̱ Ndi̱a̱ná boá kui nii̱, jé ts'énmonguii̱ yojoo̱ nga ts'én'bi ko̱jo nga ts'énkjinie.
Kó tangat'aa̱ kui nii̱ nga ngu̱i̱jinjnú tjín xi oo̱n ko̱jo xi xk'ién tjimá kó kje̱'e xi je jesón.
Tanga tsi ti ñaá xi xchít'a cha̱n cha̱n yojoná, Néná sa̱'ínka'anijínjínná ngo jé.
Kji'a nga Néná kotsijee̱n tsi nda ko̱jo tsi ndajín ndyi̱ni'án, ts'enchji̱ni̱e̱ná tsi̱'e̱ nga sa̱tíjéjínná xikoó xtaa̱ kui nga̱sondiee̱.
tsi tjín xi bojoó, ndi'aa̱ nga kjinie ṉño̱, tsi̱'e̱ nga Néná ko̱tíjéjiín kjo̱a̱a̱ nga bo̱a̱ ts'én kamátikó. Kó kjo̱a̱a̱ ngayeje ni xi ngasee̱ an k'uijñánda an nga kjócho an.
Jún ṉts'ie, mejénna nga xcha̱jnú nga ja̱ kje̱'e ja̱ kje̱'e kjo̱a̱nda xi A̱sién Ni̱xtjii̱n Néná tsjaá xta̱ na̱ngo̱xi̱i̱.
Jún je yajnú nga ngas'e̱ nga xta̱ xi s'ijinjiín Néná kamájnú, xikoó tsi kachjafé kjo̱a̱'niújnú nga ki̱a̱ tsanguíntji̱nguijnúu̱ a̱sie̱én ngo ne xi ts'énda xtaa̱, xi ni̱ma̱ xi majín chji̱a̱.
Kó kuíni xiyájnú'un nga nde ngojín xta̱ xi A̱sién Ni̱xtjii̱n Néná tjíts'énkíchji̱a̱ xi “ngat'íko̱jonii̱ Kjisoo̱” ka̱tso̱, kó ti nde ngojín xta̱ xi tikónjinjiín A̱sién Ni̱xtjii̱n Néná xi “Kjisoo̱ xi Ndi̱a̱ná” ka̱tso̱.
Ja̱ kje̱'e ja̱ kje̱'e kjo̱a̱nda xi tjínná ñá, tanga ta ngo tsi ma A̱sién Ni̱xtjii̱n Néná xi tsjá kui kjo̱a̱ndaa̱.
Ja̱ kje̱'e ja̱ kje̱'e ts'én ni'ánxá ñá nga bosíko̱jo xingu̱i̱, tanga ta ngo tsi ma Ndi̱a̱ná.
Ja̱ kje̱'e ja̱ kje̱'e xá xi maná ni'án ñá, tanga ta ngo tsi ma Néná xi ts'én ngayejee̱ nii̱ nga ts'énxájii̱n ngayeje xta̱ na̱ngo̱xi̱i̱.
Nga ngo nga ngo ñá katse'éná nga A̱sién Ni̱xtjii̱n Néná xi sa̱'ínxájin ngu̱i̱jin yojoná nganda tsi̱'e̱ xta̱ xi ngasee̱.
Tjín xi A̱sién Ni̱xtjii̱n Néná xi tsjaá nga ko̱tso̱yaa̱ xtaa̱ én xi kjínkón, kó tjín xi ti kui A̱sién Ni̱xtjii̱n xi tsjaá nga ko̱tso̱yaa̱ xtaa̱ ni xi ka̱makjiín xtaa̱.
Tjín xi ti kui A̱sién Ni̱xtjii̱n Néná xi tsjaá nga 'niú s'ijii̱n Néná, kó ti tjín nga xi ti kuii̱ A̱sién Ni̱xtjii̱n xi tsjaá nga ka̱maa̱ sa̱'índaya xta̱ xi oo̱n.
Tjín xi máa̱ ts'én kjo̱a̱ndikón, kó kje̱'e xi maá tsáyá én xí Néná tsjaá, kje̱'e xi makjiín tsi ja̱koxi̱ nga A̱sién Ni̱xtjin Néná tjíjii̱n xtaa̱ axa̱ a̱sién ni̱xtjii̱n xindajín, kó kje̱'e xi maá chji̱a̱ én xi makjínjiín xta̱ xi ngasee̱ xi tsjá A̱sién Ni̱xtjin Néná, kó ti tjín xi maá ts'énk'átioya kui eén.
Tanga ta ngo tsi A̱sién Ni̱xtjin Néná xi ts'én kui nii̱ kó xikó ts'én mejeén kui, kó bo̱a̱ ts'én tsjaá nga ngo nga ngo xta̱ na̱ngo̱xi̱i̱.
Nga̱t'a̱ xikó ts'én nga ngo yojo kjín ma ni xi ya'ajo̱ni, kó nda tsi kjín ni xi ya'ajo̱, ta ngo tsi yojo ma, ti bo̱a̱ ti kji'inii̱ Kristoo̱.
Nga̱t'a̱ ta ngo tsi A̱sién Ni̱xtjii̱n Néná xi kastindá ngayeje ñá kó ngayeje ñá nga katse'éná nga ki'yó ti kui A̱sién Ni̱xtjii̱n, kó bo̱a̱ ts'én ta ngo yojo kamá, tsi xta̱ judío̱ ko̱jo tsi xta̱ xi judío̱jín, tsi moso̱ xi kastiñá ko̱jo tsi xta̱ xi tjimándé.
Nga̱t'a̱ ngo yojo jmí tsi ta ngo ndo̱jo ma, kjín ma ni xi ya'ajo̱nii̱.
Tsi ngo ndsa̱ko xi bi ka̱tso̱: “Kjo̱a̱a̱ nga ndsa̱jín an, yojoo̱jín chjiá an”, jmí tsi tangat'anii̱ nga bo̱a̱ katsó, s'e̱ nguiti ki̱a̱jín yojoo ku̱i̱chji̱a̱ni.
Kó tsi ngo tji̱bo̱a̱nijon xi bi ka̱tso̱: “Kjo̱a̱a̱ nga ndyikonjín an, yojoo̱jín chjiá an”, jmí tsi tangat'anii̱ nga bo̱a̱ katsó, s'e̱ nguiti ki̱a̱jín yojoo̱ ku̱i̱chji̱a̱ni.
Tsi ngayeje yojoná nga ndyikon ka̱ma, ¿kóts'en ka̱ma ko̱nda'yá? Kó tsi ngayeje yojoná nga tji̱bo̱a̱nijon ka̱ma, ¿kóts'en ka̱ma xchíjen?
Tanga xikó ts'én kasasiennii̱ Néná bo̱a̱ ts'én íjñá nga ngo nga ngo ni xi tjiín yojoná.
Tanga tsi ngayeje yojoo nga ta ngo tsi ni xi ya'ajo̱ni kui yojoo ka̱ma, ¿kóts'en yojo k'uinní kui nii̱?
Nga ja̱koxi̱ achichí kjín ma ni xi ya'ajo̱nii̱ yojoo̱, tanga yojoo ta ngo tsi ma.
Ndyikoo̱n ka̱majín bi ka̱tso̱o̱ ndsa̱a̱: “Chjiénjínna ji”, ti nde tokoo̱ ka̱majín bi ka̱tso̱o̱ ndsa̱koo̱: “Chjiénjínna jún”,
tasá ni xi chji̱a̱ni yojoná xi nde 'niújín machjién maná, kuí xí 'niú machjién ngase,
kó ni xi ya'aa̱ yojoná xi nde 'niújín chjínií maná, kuí xí 'niú nda ni'ánchoo̱n. Kó ni xi mejénjínná nga xcha̱, kuí xí nda ngase fo'má.
Nga̱t'a̱ chjiénjín nga kjo'má nínga ka̱ma xcha̱, Néná bo̱a̱ ts'en índonda yojoná, nga 'niú ngase si̱'andíkón ni xi 'niújín chjínií maná.
Bo̱a̱ kats'én Néná tsi̱'e̱ nga kjo̱tjot'ájiín xkjín ni xi ya'aa̱ yojoná, kó nga ja̱ k'i̱e̱ ja̱ ngaján skoón xkjín.
Kó kuíni nga, tsi tjín ni xi ya'aa̱ yojoná xi kjo̱a̱ni̱ma̱ kjo̱a̱'atio, ngayeje xi ngasee̱ xi on ka̱maa̱ nga, kó tsi tjín ni xi ya'a yojoná xi ndikón si̱'anjo̱, ngayeje xi ngasee̱ xi tsja ka̱maa̱ nga.
Jún boá xi yojoo̱ Kristoo̱, kó nga ngo nga ngojnú tikónjnú ngo ngu̱i̱ndie ki̱a̱ kui yojoo.
Néná íjñá nga ngu̱i̱jii̱n xta̱ na̱ngo̱xi̱i̱ tjón ma já apostro̱ k'uié, s'e̱ xi ma jó, já xi chji̱a̱ én xí Néná tsjaá, s'e̱ xi ma ján, já mostro̱, s'e̱ jaskan xta̱ xi ts'én kjo̱a̱ndikón, ko̱jo xi ts'endáya xi oo̱n, ko̱jo xi bosikójo, ko̱jo xi nguito̱ko̱, ko̱jo xi chji̱a̱ ja̱ kje̱'e ja̱ kje̱'e én xi tsjá A̱sién Ni̱xtjin Néná.
¿A ngayejee̱ xi tjiín kjo̱a̱nda nga ts'endáya xta̱ xi oo̱n? ¿A ngayejee̱ xi chji̱a̱ ja̱ kje̱'e ja̱ kje̱'e én xi tsjá A̱sién Ni̱xtjin Néná? ¿A ngayejee̱ xi ts'énk'átioya én xí Néná tsjaá xtaa̱?
Ti'anmejenjnú kjo̱a̱nda xi nda ngasee̱ Néná. Ngot'e̱ 'ne̱ an kokojnú'un ngo ndi̱ya xi 'niú nda ngase kji'i.
Tsi mana ngayeje én xi chji̱a̱ xta̱ nga̱sondiee̱ ko̱jo én xi chji̱a̱ ndítsjiee̱, tanga tsi jmíjínna kjo̱a̱tjó, an ta xikónií ngo ki̱cha̱ xi 'niú fonie ko̱jo tsi ngo platiyo̱ xi taxkiya fonie kjima an.
Kó tsi tjínna ngo kjo̱a̱nda nga xiyá an én xí Néná tsjá, kó tsi makjínna ngayeje ni xi í'má Néná ngas'e̱, kó tsi makjínna tajmí niní, kó tsi 'niú s'ijinna Néná nga ngaskande ka̱mana sa̱'intíyáa̱ ngo na̱xi̱, tanga tsi jmíjínna kjo̱a̱tjó, jmí ni chjíjiín an.
Tsi sa̱'inkja'asóo̱n xta̱ ni̱ma̱a̱ ngayeje ni xi tjínna, kó tsi sa̱'ink'as'ien an yojona tsi̱'e̱ nga ku̱i̱ti an ngandaa̱ xta̱ xi ngasee̱, tanga tsi jmíjínna kjo̱a̱tjó, ta kjo̱a̱ndaní ni xi tjíts'en an.
Tsi tjínná kjo̱a̱tjó, kji'a boá nga ni'ánchíkjo̱a̱, kó ndaxta̱ ni'án yojoná, 'béjínná kjo̱a̱'ontakón, ndokjo̱a̱jín ñá én xi nk'a, jejín 'na̱xié yojoná.
Tsi tjínná kjo̱a̱tjó taxkiya si̱'ánjín ñá ngo ni, jmí kjo̱a̱ndikonkón k'uiéjínná, si̱'anxchánjín ñá, jmí kjo̱a̱'ontakón k'uíjinján ini̱ma̱ná.
Tsi tjínná kjo̱a̱tjó tsjajín ka̱maná ngo ni xi kixi̱jín, tasá ni xi ja̱koxi̱i̱ xi tsja ka̱maná.
Tsi tjínná kjo̱a̱tjó si̱'anjetakón ngayeje ni xi ku̱i̱tjájin, si̱'ans'ijin ngayeje ni xi tsi̱'e̱ Néná, xchiyáa̱ ngayeje ni xi ndaa̱, si̱'anchíkjo̱a̱ ngayeje ni xi ka̱mata'in.
Kjo̱chó ni̱xtjin nga nguiti jmíjín xi ku̱i̱chji̱a̱ én xí Néná tsjaá, kó nguiti ko̱ndókjo̱a̱jín ja̱ kje̱'e ja̱ kje̱'e én, ti nde nguiti ka̱machjienjín nga xcha̱ xikó ts'én ya ngot'e̱, tanga kjo̱a̱tjoó jmí ni̱xtjin kju̱i̱e̱.
Nga̱t'a̱ tjín ni xi ya chií ngot'e̱, kó ta chií tsi ma ni xi tsáyáná xta̱ xi chji̱a̱ én xí Néná tsjaá,
tanga kji'a nga kjo̱tjosón ndo̱jo ndo̱jo ni xi índa Néná nga ka̱ma, kji'a boá nga kju̱i̱e̱ ni xi ta chiboa tsi ya ngot'e̱.
Kji'a nga nda̱chí kamá an, tsíchji̱a̱ an xikoó ngo nda̱chí, kats'enkjó an xikoó ngo nda̱chí, ko̱jo kats'énkjínko̱n an xikoó ngo nda̱chí, tanga nguije kamáxchá an, xín íjñá an ni xi ts'én ngo nda̱chí.
Tanga ngot'e̱ 'ne̱ ta ndyi̱ya xa̱ tsi ñá ni xi tsi̱'e̱ Néná xikoó tsi ngo chi̱tsen tsitsienjenjin xi xa̱ ya, tanga nga kjo̱chó ni̱xtjin tíkje̱n tíkje̱n xcha̱ Néná. Nga̱t'a̱ chiboa tsi be an ngot'e̱, tanga kjo̱chó ngo ni̱xtjin nga sku̱i̱e̱ cha̱n cha̱n an Néná xikó ts'én bena kui.
Jmí ni̱xtjin kju̱i̱e̱ nga s'ijinná ni xi tsi̱'e̱ Néná, ko̱jo nga ndyi̱chiyá ni xi tsja̱aná, ko̱jo nga tjínná kjo̱a̱tjó, tanga ngu̱i̱jii̱n nga ján kui nii̱, kjo̱a̱tjoó boá xi 'niú chjí ngasenii̱.
Tindyi̱séjnú kjo̱a̱tjoó, kó ngatamamejénjnú kjín to̱ko̱ya kjo̱a̱nda xi tsjá A̱sién Ni̱xtjii̱n Néná, tanga ngu̱i̱jii̱n kui kjo̱a̱ndaa̱ 'niú ngase ti'anmejenjnú nga k'uiyájnú én xí Néná tsjá.
Nga̱t'a̱ xi chji̱a̱ kje̱'e én xi A̱sién Ni̱xtjii̱n Néná tsjaá, jmí tsi xtaa̱ xi chji̱a̱jo, Néná xí chji̱a̱jo, nga̱t'a̱ ta'yajín xi makjiín kui eén, nga̱t'a̱ tsi̱'e̱ A̱sién Ni̱xtjii̱n Néná boá ni tji'má xi chji̱a̱,
tanga xi tsáyá én xí Néná tsjaá kui boá xi chji̱a̱jo xtaa̱, tsi̱'e̱ nga skinínk'á, ko̱síko̱jo ko̱jo sa̱'índajoo̱n.
Tanga kui xta̱ xi chji̱a̱ ngo én xi makjínjiín xta̱ xi ngasee̱ xi tsjá A̱sién Ni̱xtjin Néná, ta kui kjinink'á soboá yojoo̱, kó kui xta̱ xi chji̱a̱ én xí Néná tsáyaá, xta̱ na̱ngo̱xi̱i̱ xí kjinink'á.
Mejénna nga ngayejejnú nga ko̱ndókjo̱a̱jnú kje̱'e én xi makjínjiín xtaa̱ xi tsjá A̱sién Ni̱xtjii̱n Néná, tanga 'niú mején ngasena nga xta̱ xi tsáyá én xí Néná tsjaá ka̱majnú, nga̱t'a̱ nk'a ngase xaá xta̱ xi tsáyá én xí Néná tsjaá, ta bo̱a̱jiín xi chji̱a̱ kje̱'e én xi makjínjiín xtaa̱ xi tsjá A̱sién Ni̱xtjii̱n Néná, nda kji'í kui nii̱ ngototo tsi tjín xí sa̱'ínk'atioya ni xi mejeén tsó kui eén tsi̱'e̱ nga xtjonínk'á xta̱ na̱ngo̱xi̱i̱.
Kó ngot'e̱ 'ne̱ já ṉts'ie, tsi kjóchokonjnú'un nga ts'énchji̱a̱ an kje̱'e én xi makjínjiín xtaa̱ xi tsjá A̱sién Ni̱xtjii̱n Néná. ¿Mí nganda xi sa̱kójnú tsi bo̱a̱ sa̱'in an? Kji'a nga nda kji'i tsi kuichjiájojnú'un ngo ni xi akóna Néná, ko̱jo tsi ngo ni xi makjínna xi xiyájnú'un, ko̱jo tsi xiyájnú'un ngo én xí Néná tsjá ko̱jo tsi ngo ni xi kokoyájnú'un.
Tsi ngayeje ni xi foniee̱ xikoó yánaxo̱o̱ ko̱jo arpaa̱ ja̱ kje̱'e já kje̱'ejín ts'én fonie nga ngo nga ngo, ¿kóts'en xcha̱ só xi tjíni'ánkjaniejo̱ yánaxo̱o̱ ko̱jo kóts'en xcha̱ só xi tjíni'ánkjaniejo̱ arpaa̱?
Kó tsi tjio xi fonie nga ma kjo̱a̱xcha̱án ndajín ts'én kjo̱ni̱e̱, nde ngojín xi ku̱i̱'íjñanda yojoo̱ tsi̱'e̱ nga ko̱e̱je̱ kjo̱a̱xcha̱án nga ko̱ndókjo̱a̱a̱.
Bo̱a̱ ma ngu̱i̱jinjnú, tsi ko̱ndókjo̱a̱jnú ngo én xi jmíjín xi ka̱makjiín, ¿kóts'en ka̱makjiín xtaa̱ ni xi ko̱ndókjo̱a̱jnú? ¡Xikónií tsi ta tjo̱o̱ xí ndyi̱ndokjo̱a̱jo tiyajnú!
Kjénní nga achichí kjín to̱ko̱ya ma én xi tjín nga̱sondiee̱ kó ngayejee̱ nga tjiín mí ni xi tsó.
Tanga tsi makjínjínna kó tsó ngo én xi tjindókjo̱a̱jona, xta̱ xi kje̱'e nangui ka̱maa̱ an xi ku̱i̱chji̱a̱jona, kó xi ku̱i̱chji̱a̱jona xikónií xta̱ xi kje̱'e nangui ka̱mana an.
Ti bo̱a̱ ti kji'inii̱ ngu̱i̱jinjnú, nga mejénjnú nga k'uiéjnú kjín to̱ko̱ya kjo̱a̱ndaa̱ A̱sién Ni̱xtjii̱n, tanga tasá tindyi̱séjnú ngu̱i̱jii̱n kui kjo̱a̱ndaa̱, nga kjín ka̱ma kjo̱a̱nda xi skjinínk'á xta̱ na̱ngo̱xi̱i̱.
Kó kuíni nga kui xta̱ xi chji̱a̱ kje̱'e én xi makjínjiín xtaa̱ xi tsjá A̱sién Ni̱xtjii̱n Néná, ngatíchji̱a̱a̱ Néná tsi̱'e̱ nga ka̱maa̱ sa̱'ínk'atioya ni xi tsó kui eén.
Nga̱t'a̱ tsi kji'a nga kuichjiáa̱ Néná sa̱'inkjien an kje̱'e én xi makjínjínna xi tsjá A̱sién Ni̱xtjii̱n, ini̱ma̱na xí chji̱a̱a̱ Néná, tanga kui nii̱ bosíko̱jojín kjo̱a̱kjíntakónna.
Nga̱t'a̱ tsi ta ini̱máa̱ xi tini'ínkjín kji'a nga tini'íntsjée̱ Néná, kó tsi ku̱i̱nt'ie̱é ji ngo nda̱ xi bejín ni xi tini'ín, ¿kóts'en nga “bo̱a̱ kji'i” ka̱tso̱ nga tiboe'é ji ndok'óchji kjo̱a̱a̱ nga bejín ni xi t'íse?
Nga̱t'a̱ ji, nga ja̱koxi̱ nda ts'én tiboe'é ji ndok'óchji, tanga nda̱ xi ingoo̱ tjonink'ájín ngu̱i̱yaa̱ ni xi tsi̱'e̱ Néná.
Tsjáa̱ ndok'óchji Néná nga̱t'a̱ chjiá ngase an kje̱'e én xi makjínjiín xtaa̱ xi tsjá A̱sién Ni̱xtjii̱n Néná ta bo̱a̱jiín ngayejejnú,
tanga ngu̱i̱jii̱n xta̱ na̱ngo̱xi̱i̱ tasá mejénna kuichji̱a̱ an ún ndso̱'boa én xi kjo̱tjojin kjo̱a̱kjíntakónna tsi̱'e̱ nga kokoyáa̱ kje̱'e xta̱, ta bo̱a̱jiín tsi tie mi̱ ndso̱'boa én xi nde ta'yajín xi makjiín xi kuichji̱a̱ an.
Jún ṉts'ie, ngata̱ bo̱a̱jín ts'en fojintakónjnú xikó ts'én ts'énkjó jakjíndií, tasá bo̱a̱ ti'anjnú xikoó jakjíndií nga ts'ensénjiín ni xi ndajiín, tanga ti'ankjójnú xikoó ngo xta̱ xi xchá.
Bi ts'én je kjit'a xo̱jo̱n kjo̱a̱kitii̱: “Kje̱'e én kuichji̱a̱jo an kui xta̱ na̱xi̱ńdaá, kó ts'oa xta̱ xi xín nangui sa̱'inkjien an, tanga nde bo̱a̱ ts'én ku̱i̱nt'iejínna, tsó Néná.”
Kó kuíni nga, nga ndokjo̱a̱ kje̱'e én xi makjínjiín xtaa̱ xi tsjá A̱sién Ni̱xtjii̱n Néná, kuí nii̱ xi bokó nga'niuú Néná tsi̱'e̱ xta̱ xi s'ijinjiín Néná, jmí tsi tsi̱'e̱ xta̱ xi s'ijii̱n Néná. Tanga nga chji̱a̱ xta̱ xi tsáyá én xí Néná tsjaá, ngo chi̱bo̱a̱ tsi̱'e̱ xta̱ xi s'ijii̱n Néná, jmí tsi tsi̱'e̱ xta̱ xi s'ijinjiín Néná.
Kó tsi nga ka̱matikó xta̱ na̱ngo̱xi̱i̱, kó ngayejee̱ nga ndyi̱chji̱a̱ kje̱'e én xi makjínjiín xtaa̱ xi tsjá A̱sién Ni̱xtjii̱n Néná, kó tsi ngo xta̱ xi bejín ni xi tjíni'án ko̱jo tsi ngo xta̱ xi s'ijinjiín Néná xi k'o̱s'ien ngu̱i̱ya na̱ngo̱xi̱i̱, kó ku̱i̱nt'ie̱é, ¿a mí tsi “tsabérií kui xtaa̱” ka̱tso̱?
Tanga tsi ngayeje xtaa̱ xi ndyi̱tsáya én xí Néná tsjaá, kó tsi ngo xta̱ xi bejín ni xi tjíni'án ko̱jo tsi ngo xta̱ xi s'ijinjiín Néná xi k'o̱s'ien ngu̱i̱ya na̱ngo̱xi̱i̱, kó nga ku̱i̱nt'ie ni xi tjindókjo̱a̱a̱, ka̱makjiín nga xta̱ jé boá kui, kó bo̱a̱ ka̱maa̱ kui xikoó tsi ngayeje xtaa̱ xi ndyi̱tsáya tsi nda ko̱jo tsi ndajín kats'én,
kó ni xi tji'maá ini̱ma̱a̱ ka̱matsijen, kó ko̱sién tikoó nga sa̱'índíkón Néná, kó bo̱a̱ ka̱tso̱ nga ja̱koxi̱ boá nga Néná ki̱a̱ tikónjinjnú.
¿Kó mí ni xi xianjnú'un já ṉts'ie? Kji'a nga matikójo̱jnú xingu̱i̱jnú tjín xi sie salmo̱, tjín xi bokoyaá xta̱ xi ngasee̱, tjín xi tsáyá ni xi bokoó Néná, tjín xi chji̱a̱ kje̱'e én xi makjínjiín xtaa̱ xi tsjá A̱sién Ni̱xtjii̱n Néná, tjín xi ts'énk'átioya én xi makjínjiín xtaa̱ xi tsjá A̱sién Ni̱xtjii̱n Néná. Ngayeje ni xi si̱'ánjnú nga ngo nga ngojnú, bo̱a̱ ti'ánjnú tsi̱'e̱ nga xtjonínk'á xta̱ na̱ngo̱xi̱i̱.
Tsi tjín xi ku̱i̱chji̱a̱ kje̱'e én xi makjínjiín xtaa̱ xi tsjá A̱sién Ni̱xtjii̱n Néná, jó ngatama xta̱ xi bo̱a̱ sa̱'ín, ko̱jo tsi ngaskande ján tsi ngatama kó ńgó ńgó ngatíchji̱a̱, kó ngo xi ngats'énk'átioya mí xi mejeén tsó kui eén,
tanga tsi jmíjín xi sa̱'ínk'atioya mí ni xi mejeén tsó kui eén, kui xi ts'énchji̱a̱ kje̱'e én xi makjínjiín xtaa̱ xi tsjá A̱sién Ni̱xtjii̱n Néná, tasá xió ngat'íjñá ngu̱i̱jii̱n xta̱ na̱ngo̱xi̱i̱, kó ta kui ngatíchji̱a̱jo soboá yojoo̱ ko̱jo ngatíchji̱a̱jo soboá Néná.
Kó já xi tsáyá én xí Néná tsjaá tsi jó ko̱jo tsi ján ngatama nga ku̱i̱chji̱a̱, kó xta̱ xi ngasee̱ nga ts'énkjín cha̱n cha̱n kon kó tsó ni xi tsint'ié.
Kó tsi Néná katsáyaá ngo ni ngo xta̱ xi tikón ki̱a̱a̱, ja̱ tasá kui tjón xió ngat'íjñá.
Kó bo̱a̱ ts'én ngayejejnú, ńgó ńgó nga stso̱bo̱a̱a̱ ka̱ma ko̱tso̱ya én xí Néná katsjaá nga ku̱i̱chji̱a̱, tsi̱'e̱ nga ngayeje xtaa̱ sku̱i̱e̱ kó ngayejee̱ nga sa̱kó nga'niuú.
Xi katse'eé kjo̱a̱nda nga ko̱tso̱ya én xí Néná tsjaá, kuí xí tjiín kjo̱a̱ nga sku̱i̱e̱ chi̱bo̱a̱a̱ nga ku̱i̱chji̱a̱.
Nga̱t'a̱ Néná Nee̱ kjo̱a̱xió boá kó mejénjiín nga taxkiya si̱'án ngo ni ngu̱i̱ya na̱ngo̱xi̱i̱.
Xikó ma na̱ngo̱xi̱i̱ xta̱ tsjiee̱ Néná,
ínchjiín ka̱majín ku̱i̱chji̱a̱ ngu̱i̱ya na̱ngo̱xi̱i̱, nga̱t'a̱ jmí kjo̱a̱jiín nga ka̱ma ku̱i̱chji̱a̱, chjiénga ku̱i̱nt'ié'eén xi̱'ii̱n xikó tsó kjo̱a̱kitii̱.
Kó tsi tjín ni xi mejeén sku̱i̱e̱, ndi'aa̱ ngatasíyaá xi̱'ii̱n, nga̱t'a̱ ndajín kji'i tsi ínchjiín ku̱i̱chji̱a̱ ngu̱i̱jii̱n xta̱ na̱ngo̱xi̱i̱.
¿A ngu̱i̱jinjnú ítjats'ennii̱ nga kandokjo̱a̱ eén Néná, axa̱ ta jún tsi xi ki'míyajnú?
Tsi tjín xi ts'énkjó nga kui xi máa̱ nga ko̱tso̱ya én xí Néná tsjaá, ko̱jo tsi kui xi máa̱ nga A̱sién Ni̱xtjii̱n Néná xi katsjaá ngo kjo̱a̱nda, tasá ngatamabe nga kjo̱a̱botíxomaa̱ Ndi̱a̱ná boá ni xi tjíts'en'indójnú'un k'i̱e̱e̱.
Tanga tsi tjín xi sa̱'ínsenjiín ni xi ts'én'bit'ajnú'un k'i̱e̱e̱, ti nde kui si̱'ansenjiín nga.
Kó kuíni já ṉts'ie, ngatamamejénjnú nga k'uiyájnú én xí Néná tsjajnú, kó ngata̱ 'bíchjájínjnúu̱ nga ngo xi ku̱i̱chji̱a̱ kje̱'e én xi makjínjiín xtaa̱ xi tsjá A̱sién Ni̱xtjii̱n Néná.
Tanga ngayeje ni xi si̱'ánjnú, ńgó tji̱e̱n ńgó tji̱e̱n ti'ánjnú.
Ngot'e̱ 'ne̱ já ṉts'ie, mejénna sa̱'inkja'átsjienjnú'un éntjatsi̱e̱e̱ Ndi̱a̱ná xi je ini̱jmijnú'un, kui xi je kini'ánjo̱'ojnú kó tangat'anii̱ kui nga je 'niú tindyiónjnú,
kuí éntjatsi̱e̱e̱ xi sa̱'ín nga kjo̱tjo'ajnú, kó bo̱a̱ ka̱ma tsi si̱'ankjatjosónjnú én xi ini̱jmijnú'un, nga̱t'a̱ tsi bo̱a̱jín ka̱ma ta kjo̱a̱ndaní nga kis'ijinjnú kui éntjatsi̱e̱e̱.
Nga̱t'a̱ tjón ma ni xi kini'ánk'as'ienna xi kats'enk'as'ienjnú'un: Akoyájnú'un nga Kristoo̱ jéná xi k'ientjé xikó ts'én kjit'a xo̱jo̱n eén Néná,
kó nga Kristoo̱ akoó yojoo̱ Peé, s'e̱ jaskan akoó yojoo̱ nga tiejó xta̱ tsi̱'e̱.
Jaskan akoó yojoo̱ nga ta ngo ka'a ma ra ts'atio ún úchán já ṉts'ie, kó achichí ma kui jaá xi síndo tsjé ngot'e̱, nda tsi je jesón chiboa.
S'e̱ jaskan Kristoo̱ akoó yojoo̱ Sandiyaá, s'e̱ akoó yojoo̱ ngayeje já apostroo̱.
Kó nga fet'a Kristoo̱ jaskan akóna yojoo̱ an, an xi xikoó tsi ngo ndí xi katsen xtió.
Nga̱t'a̱ xian an nga an xí apostro̱ xi chichí ngase an ngu̱i̱jii̱n já apostro̱ xi ngasee̱, nde tsoboájínna an nga apostro̱ xiáa̱n yojona, nga̱t'a̱ an xí tsangatji̱nguíi̱ xta̱ na̱ngo̱xi̱i̱ Néná.
Tanga tangat'anii̱ kjo̱a̱ndaa̱ Néná nga an xi an, kó kui kjo̱a̱nda xi katsjána ta kjo̱a̱ndajín kamá, tasá 'niú ngase kats'enxá an ta bo̱a̱jiín ngayeje já apostro̱ xi ngasee̱, nda tsi jmí tsi an xi bo̱a̱ kats'en an, kjo̱a̱nda xi katse'éna boá xi bo̱a̱ kats'én.
Kuíni nga tsi an ko̱jo tsi já apostro̱ xi ngasee̱, ti kuíni éntjatsi̱e̱e̱ xi ik'íni̱jmijne̱, kó bo̱a̱ ts'én nga jún kis'ijinjnú.
Tanga tsi tji'bíni̱jmi kjo̱a̱a̱ nga ja'á'yaá Kristoo̱ ngu̱i̱jii̱n xta̱ xi je jesoón, ¿kóts'en nga tjín jún xi bo̱a̱ ndyi̱'míjnú nga xta̱ xi je jesoón nguiti foa'á'yájiín?
Nga̱t'a̱ tsi xta̱ xi fesoón nguiti foa'á'yájiín, ja̱ Kristoo̱ ti bo̱a̱ ti ts'én ja'á'yájiín tsobo̱a̱,
kó tsi ja'á'yájiín Kristoo̱, ja̱ ta kjo̱a̱ndaní kui én xi ts'én'bini̱jmi an, kó ta kjo̱a̱ndaní kjo̱a̱s'ijin xi tjínjnú tsobo̱a̱.
Tsi bo̱a̱ kji'i kui nii̱, ja̱ chistiko̱ ndisoo̱ Néná rá kjimajne̱ tsobo̱a̱, nga̱t'a̱ bo̱a̱ ndyi̱'míjne̱ nga Néná xí kats'énkja'á'yaá Kristoo̱, kui xi ja'á'yájín raa̱ tsobo̱a̱ tsi ja̱koxi̱ nga xta̱ xi je jesoón nguiti foa'á'yájiín.
Nga̱t'a̱ tsi nguiti foa'á'yájiín xta̱ xi je jesoón, ja̱ ti bo̱a̱ ti ts'én Kristoo̱ ja'á'yájiín tsobo̱a̱.
Kó tsi Kristoo̱ ja'á'yájiín, ta kjo̱a̱ndaní kjo̱a̱s'ijinjnú tsobo̱a̱, kó takó bo̱a̱ ra ts'én tindyionjinjnú jéjnú tsobo̱a̱.
Kós'e̱ ja̱ ngaskande xta̱ xi je jesón xi kis'ijii̱n Kristoo̱ je kichajá tsobo̱a̱.
Tsi ta kuí tsi nga̱sondiee̱ xi ndyi̱chiyá nga tjín ni xi sa̱kóná nga̱t'a̱ s'ijinná Kristoo̱, ñá rá xi tsoboáná nga xi̱x'i̱a̱n ngase ka̱tso̱ná xta̱ xi ngasee̱, ta̱bo̱a̱jiín xta̱ xi tjín nga̱sondiee̱.
Tanga ngot'e̱ 'ne̱ Kristoo̱ je ja'á'yaá ngu̱i̱jii̱n xta̱ xi je jesoón, kó kui boá xi xikoó ngo cha̱n xi tjón xi ni'ánk'as'iee̱n Néná, nga̱t'a̱ kui boá xi tjón ja'á'yaá ngu̱i̱jii̱n xta̱ xi je jesoón.
Nga̱t'a̱ xikó ts'én nga tangat'anii̱ ngo nda̱ nga je'e kjo̱a̱bo̱yaa̱, ti bo̱a̱ ti ts'én tangat'anii̱ ngo nda̱ nga je'e kjo̱a̱foa'á'yaá xta̱ xi je jesoón.
Nga̱t'a̱ xikó ts'én nga tangat'anii̱ Adaa̱n nga ngayeje xtaa̱ fesón, ti bo̱a̱ ti ts'én tangat'anii̱ Kristoo̱ nga ngayeje xtaa̱ k'uíndo nguiní.
Tanga ńgó tji̱e̱n ńgó tji̱e̱n kjo̱a̱'á'yaá xikó ts'én tsoboaá nga ngo nga ngo: Tjón ma Kristoo̱ je ja'á'yaá, s'e̱ jaskan kji'a nga kjo̱e̱'e nguiní Kristoo̱, kjo̱a̱'á'yaá xta̱ xi tsi̱'e̱.
Kós'e̱ kjo̱tjosón ni xi ka̱ma kui nga̱sondiee̱, Kristoo̱ tjón sa̱'ínkjié ngayeje xi botixómá, ko̱jo xi tjiín xá ko̱jo xi tjiín nga'niú, s'e̱ jaskan sa̱'ínk'as'ien nínga botíxoma ngu̱i̱ya tsja Néná xí Na̱'mii̱.
Nga̱t'a̱ Kristoo̱ chjiénga kui ko̱tíxoma ngaskande nga ngayeje kondra̱ tsi̱'e̱ ku̱i̱'índo nguindie se.
Kó kui kondra̱ xi kju̱i̱e̱t'a xi kju̱i̱e̱e̱, kjo̱a̱bo̱yaa̱ boá.
Nga̱t'a̱ Néná je índo ngayeje nii̱ nguindie se Kristoo̱. Kó kji'a nga tsó nga ngayeje nii̱ je síndo nguindie se Kristoo̱, je ya cha̱n cha̱n nga jmí tsi ko̱jo Néná xi tsó, nga̱t'a̱ kuí Néná xi índo ngayeje nii̱ nga Kristoo̱ xi ko̱tíxomaa̱.
Kó nguije ngayeje nii̱ je síndo nguindie se Kristoo̱, kji'a boá nga ti kui Kristoo̱, kui xi ndií Néná, sa̱'ínk'as'iee̱n yojoo̱ Néná kui xi kats'énk'as'iee̱n ngayeje nii̱, kó bo̱a̱ ts'én nga ngayeje nii̱ nga tsi̱'e̱ Néná ka̱ma.
Tjín xi botíndá yojoo̱ ngajoo̱ xta̱ xi je jesoón kó ts'énkjó nga bo̱a̱ ts'én kjo̱tjo'a kui xi je jesoón nga. Tanga tsi nguiti foa'á'yájiín xta̱ xi je jesoón, ¿mí tsjá ngajoo̱ kui xta̱ xi je jesoón ndyi̱botíndá yojoo̱ xi bo̱a̱ ndyi̱ts'e̱én?
Kó ji̱n, ¿ánní nga ndyi̱ni'ánchíkjo̱a̱jne̱ ngayeje ni xi ndajín xi kjimata'injne̱ ngatsjé ni̱xtjin?
Jún ṉts'ie, be an nga tajmí ni̱xtjinní ka̱mana ko̱ya an kjo̱a̱a̱ ni xi tjíts'en an, ja̱koxi̱ kuí nii̱ xikó ts'én ja̱koxi̱ nga tsja mana nga s'ijinjnú Ndi̱a̱ná Jesukristoo̱.
Tsi xikoó ngo xta̱ an nga askjanjo̱ an cho̱ tamá ki̱a̱ Éfeso̱, ¿mí ni xi kats'en an xi katse'éna? Tsi ja̱koxi̱ nga xta̱ xi je jesoón nguiti foa'á'yájiín, tasá bo̱a̱ si̱'án xikó tsó kui eén “ja̱ tasá xi̱ni̱e̱ ko̱jo s'i̱o̱ ngot'e̱, nga̱t'a̱ ndyiojón je ko̱ya.”
Ngata̱ boe'éndiejínjnú nga tjín xi k'o̱ṉcha̱jojnú, xikó tsó kui eén “xta̱ xi 'bítso̱majo̱ xta̱ xi ndajín, ti ndajín ma nda tsi kui nga”
Tjín rá xi ko̱síya nga bi ka̱tso̱: “¿Kó ka̱ma nga kjo̱a̱'á'yá nguinií xta̱ xi je jesoón? ¿Kókón ka̱ma yojoo̱ nga kjo̱a̱'á'yaá?”
¡Nda̱ chini xi bo̱a̱ t'íse ji! Ni xi 'bítji̱e̱ ji, kjo̱a̱'ájiín tsi tjónjín ko̱ya tsi̱'e̱ nga ku̱i̱'íńts'ién kó k'uieé xka̱,
kó ni xi k'uítji̱e̱ ji, jmí tsi bo̱a̱ kji'i yojo xi kjo̱a̱'aá, ta ngo tsi xojmá, tsi xojmaá to ndso̱ko̱a̱n ṉño̱ ko̱jo tsi kje̱'e xojmá.
Néná xi tsjaá xojmaá ngo yojo xi mejeén kui, kó nga ngo nga ngo xojmaá Néná tsjaá ngo yojo xi bokiín.
Jmí tsi ngayeje yojoo̱ xi ti bo̱a̱ ti kon. Kje̱'e kon yojoo̱ xtaa̱, kje̱'e kon yojoo̱ choo̱, kje̱'e kon yojoo̱ ni̱siee̱ kó kje̱'e kon yojoo̱ cho̱ xi tjín ngu̱i̱jin ndójoaa̱.
Kó kje̱'e kon ni xi síndo nk'a ján, kje̱'e kon ni xi síndo k'i̱e̱ t'ananguii̱. Tanga kje̱'e kji'i kjo̱a̱tsjakji'ii̱ ni xi síndo nk'a ján, kó kje̱'e kji'i kjo̱a̱tsjakji'ii̱ ni xi síndo k'i̱e̱ t'ananguii̱.
Kje̱'e kji'i kjo̱a̱tsjakji'ii̱ ts'ueé, kje̱'e kji'i kjo̱a̱tsjakji'ii̱ saá, kó kje̱'e kji'i kjo̱a̱tsjakji'ii̱ ṉñóo. Kó nga ngo nga ngo ṉñóo ja̱ kje̱'e ja̱ kje̱'e kji'i kjo̱a̱tsjakji'ii̱.
Ti bo̱a̱ ti ka̱ma kjo̱a̱a̱ nga kjo̱a̱'á'yaá xta̱ xi je jesoón. Ni xi fonijiín, ni xi máa̱ fondo boá, tanga ni xi kjo̱a̱'á'yaá, ni xi nguiti ka̱majiín kjo̱ndo boá.
Ni xi fonijiín, ni xi jmí ni chjíjiín boá, tanga nga kjo̱a̱'á'yá nguinií, ni xi tjiín kjo̱a̱je boá. Ni xi fonijiín, ni xi jmíjiín nga'niú boá, tanga nga kjo̱a̱'á'yá nguinií, ni xi k'uieé nga'niú boá.
Ni xi fonijiín, yojo xi kich'iá ngot'e̱ boá, tanga nga kjo̱a̱'á'yá nguinií yojo xi A̱sién Ni̱xtjii̱n Néná ku̱i̱'índa boá. Tsi tjín yojo xikoó xi kich'iá, ti bo̱a̱ ti ts'én tjín yojo xi A̱sién Ni̱xtjii̱n Néná ku̱i̱'índa.
Bi ts'én kjit'a xo̱jo̱n eén Néná: “Nda̱ xi tjón xi 'mí Adaa̱n, kini'ánda kó kis'ijña nga̱sondie.” Tanga kui Ada̱n xi jet'aa̱ kui xi Kristoo̱, kui boá xi A̱sién Ni̱xtjin xi tsjá kjo̱a̱mindyion.
Tanga jmí tsi kjo̱a̱mindyion xi tsjá a̱sién ni̱xtjin xi tjoón. Kjo̱a̱mindyion xi tsjá kui nga̱sondiee̱ boá xi tjón tikón, jaskanní k'uijñá kjo̱a̱mindyion xi tsjá a̱sién ni̱xtjii̱n.
Kui nda̱ xi tjoón ṉdie kamándani, kó xta̱ xi chji̱a̱ni kui t'ananguii̱ kamá, kó nda̱ xi ma joó, kui xi Ndi̱a̱ná, ndi'ak'ajmii̱ kjindibáni.
Xikoó nda̱ xi kini'ándani ṉdiee̱, ti bo̱a̱ ti kon ngayeje xta̱ nga̱sondiee̱. Xikoó nda̱ xi kjindibáni ndi'ak'ajmi ján, ti bo̱a̱ ti kon ngayeje xi chji̱a̱ni ndi'ak'ajmi ján.
Kó xikó ts'én nga bo̱a̱ kon ñá xikoó nda̱ xi ṉdie kamándanii̱, ti bo̱a̱ ti ts'én bo̱a̱ kon ka̱ma ñá xikó kji'i nda̱ xi kjindibáni ndi'ak'ajmi ján.
Jún ṉts'ie, xiyájnú'un nga kui yojo xi tikónná ngot'e̱ ka̱majín s'i̱jña nga ko̱tíxoma Néná, ti nde ni xi máa̱ fotsoo̱n sakójiín ngu̱i̱ndie ngu̱i̱jii̱n ni xi fotsonjiín.
Tanga mejénna nga xcha̱jnú ngo ni xi tji'maá Néná: Jmí tsi ngayeje ñá nga ko̱ya, tanga ngayeje ñá nga sa̱síkjoyá,
ngotjón chií, xikó maá tsi nga chjáx'a ko̱jo nga 'bíchjá ndyikón, bo̱a̱ ts'én sa̱síkjoyá, nguije kjo̱ni̱e̱ tjio xi fet'aa̱. Nga̱t'a̱ nga kjo̱ni̱e̱ tjioo̱, kji'a boá nga ngayeje xta̱ xi je jesoón kjo̱a̱'á'yaá tsi̱'e̱ nga nguiti ko̱yajín, kó ñá sa̱síkjoyá.
Nga̱t'a̱ kui yojo xi kich'iá ngot'e̱ xi máa̱ fotsoo̱n, chjiénga ka̱ma yojo xi nguiti kjo̱tsonjín, kó yojo xi 'mee̱ ngot'e̱, chjiénga ka̱ma yojo xi nguiti ko̱yajín.
Kó nguije yojo xi máa̱ fotsoo̱n ka̱ma yojo xi nguiti fotsonjiín, kó nguije yojo xi máa̱ 'me ka̱ma yojo xi nguiti majiín 'mee̱, kji'a boá nga kjo̱tjosón ni xi tsó xo̱jo̱n eén Néná: “Kjo̱a̱bo̱yaa̱ je kini'aán nga kini'ánchaja.”
Ji kjo̱a̱bo̱ya, ¿ñá nií 'ne̱ nga ji xi kini'ín? Ji Kjo̱a̱bo̱ya, ¿ñání tikón nga'niúu̱ xi ni'ínk'inje ji xtaa̱ 'ne̱?
Nga̱t'a̱ kjo̱a̱bo̱yaa̱ jeé ts'énkjién nga ts'enk'ién xtaa̱, kó jeé kjo̱a̱kitii̱ ts'énkjién tsi̱'e̱ nga xcha̱ jeé.
Tanga ndok'óchjinií Néná nga katsjáná nga kini'áa̱n kjo̱a̱bo̱yaa̱ tangat'aa̱ ni xi kats'én Ndi̱a̱ná Jesukristoo̱.
Kó kuíni jún bo̱a̱ ndí ṉts'ie xi tjóna, 'niú ti̱ndyiajnú, kó ndyiojón ndyiojón sa'niú sa'niú ti'ánjnú xaá Ndi̱a̱ná, nga̱t'a̱ jún je yajnú nga ta kjo̱a̱ndajiín xaá Ndi̱a̱ná xi ndyi̱ni'ánjnú.
Kjo̱a̱a̱ chji̱e̱ xi chja̱'ásón tsi̱'e̱ xta̱ tsjiee̱ Néná xi síndo na̱xi̱ńdá Jerusale̱n, bo̱a̱ ts'én chja̱'ásónjnú xikó kixiáa̱n xta̱ na̱ngo̱xi̱ xi chji̱a̱ni nangui xi síndo Galasia̱.
Xki̱ tamingo̱ nga ngo nga ngojnú chjiénga k'uijñát'axínjnú chií to̱n xikó kji'i kini'ánjnú, kó chja̱'átjójnú tsi̱'e̱ nga, nga kjócho an jmí tsi kji'a chja̱'ásónjnú chji̱e̱e̱.
Kó kji'a nga kjócho an, sanguiya an na̱xi̱ńdá Jerusale̱n xta̱ xi jún chja̱'ájinjnú xi tsjáa̱ ngo xo̱jo̱n tsi̱'e̱ nga kjo̱jo chji̱e̱ xi kini'ánkixójnú,
kó tsi nda kji'i nga ko̱jo an kjuin an, ka̱ma kjuínjo̱ an nga.
Kó kjuinkónjnú'un jaskan nga kjo̱a̱'a an Masedonia̱, nga̱t'a̱ nangui xi síndo Masedonia̱ kjo̱a̱'a an.
Nga̱t'a̱ mejénjínna nga ta ngotjón tsi skuiejnú'un ngot'e̱ nga kjo̱a̱'a an, nga̱t'a̱ tasá skoyáa̱ nga kjín ni̱xtjin ka̱mana nínga tindyiónjnú, tsi Ndi̱a̱ná xi tsja̱ndiéna.
Tanga na̱xi̱ńdá Éfeso̱ kotíjña an ngaskande nga ka̱ma s'ué Pentekostee̱,
nga̱t'a̱ ki̱a̱ tjisákondiéna nga ka̱ma sa̱'inxá an, nda tsi kjín ma xta̱ xi kondra̱na xi sasiénjiín ni xi tjíts'en an.
Kó tsi ki̱a̱ kjo̱chókónjnú Timoo̱, tjó ti'ánjnú tsi̱'e̱ nga tsja k'uieé nga k'uijñájinjnú, nga̱t'a̱ ti kuíni xaá Ndi̱a̱ná xi tjíts'én kuí xikoó an.
Kó kuíni ngata̱ boe'éndiejínjnú nga tjín xi sa̱'ínch'ó kui nda̱a̱, tasá tasíko̱jojnú tsi̱'e̱ nga xió ts'én kji̱ndi̱bákónna, nga̱t'a̱ an ts'énkoyáa̱ kui ko̱jo já ṉts'ie xi nijan ndibájo̱.
Kó kjo̱a̱a̱ nda̱ ṉts'ié xi 'mí Apoloo̱, achichí índasée̱n tsi̱'e̱ nga kjo̱jo já ṉts'iee̱, tanga kamámejénjiín kijí ngot'e̱, kji'a nga sa̱kóndieé ko̱e̱je̱konjnú.
Ti̱ndyiondajnú, kó 'niú ti̱ndyiajnú kjo̱a̱a̱ kjo̱a̱s'ijinjnú, ngata̱ ndakonjín majnú, kó te'énga'niújnúu̱ yojojnú.
Kó ngayeje ni xi si̱'anjo̱jnú xingu̱i̱jnú nga takó nga tjínjnú kjo̱a̱tjó.
Jún ṉts'ie, je yajnú nga xta̱ xkjín Estéfanaa̱ kui boá xi tjón kats'énk'oyá yojoo̱ nga tsint'ié eén Néná ngu̱i̱jii̱n xta̱ xi síndo nangui Akaya̱, kó kui xtaa̱ katsjá yojoo̱ nga ndyi̱bosikójo xta̱ tsjiee̱ Néná.
'Niú mí'ájnú'un jún nga tasiénnijonjnúu̱ kui xta̱ xi xikoó xta̱ xi'bi̱, ko̱jo ngayeje xta̱ xi ndyi̱bosikójo kui jaá ko̱jo xi ti kuii̱ kui xaá ndyi̱ts'en.
Achichí tsja kamána nga je'ekónna Estéfanaa̱, Natoo̱ ko̱jo Akaikoo̱, nga̱t'a̱ kuí jaá xi asíko̱jona ngajojnú.
Nga̱t'a̱ kuí jaá xi katsjaá kjo̱a̱xió ko̱jo nga'niú ini̱ma̱na xikó kats'énjo̱jnú jún nga, cha̱ndikónjnú kui xta̱ xi xikoó kui jaá.
Tinde xó bo̱a̱ tsó xta̱ na̱ngo̱xi̱ xi síndo nangui Asia̱. Akilaa̱ ko̱jo na̱ Prisilaa̱ ko̱jo xta̱ na̱ngo̱xi̱ xi matikó ndi'aa̱ ts'entíndejnú jún nga ti s'ijinjnú Néná nga.
Tinde xó bo̱a̱ tsó ngayeje já ṉts'ie xi síndo k'i̱e̱e̱. Ti'antindejnú xingu̱i̱jnú nga ngo nga ngojnú.
Pabloo̱ boá an, kó ngo tinde ts'éntsanguiyájnú'un nga an ma xi ts'én'bit'a an kui xo̱jo̱o̱n.
Tsi tjín xi tjójiín Ndi̱a̱ná Jesukristoo̱, ngat'íko̱jonii̱. ¡Ja̱bí'i̱n Ndi̱a̱!
Ndi̱a̱ná Jesukristoo̱ nga tsjajnú kjo̱a̱ndaa̱.
Tjóna ngayejejnú xikó ts'én Ndi̱a̱na Kristo Kjisoo̱ tjoó ñá. Bo̱a̱ kji'i.
An Pabloo̱, an xí kamá an ngo nda̱ apostroo̱  Jesukristoo̱ nga̱t'a̱ bo̱a̱ ts'én kamámejeén Néná. An ko̱jo nda̱ ṉts'ié xi 'mí Timoo̱ ni'ántindejne̱ xta̱ na̱ngo̱xi̱i̱ Néná xi síndo na̱xi̱ńdá Korinto̱, ko̱jo ngayeje xta̱ tsjiee̱ Néná xi síndo ngayeje nangui Akaya̱.
Néná xi Na̱'miná ko̱jo Ndi̱a̱ná Jesukristoo̱, nga tsjajnú kjo̱a̱ndaa̱ ko̱jo kjo̱a̱xioó.
Nga ni'ántsjaá Néná, kui xi Nee̱ ko̱jo Na̱'mii̱ Ndi̱a̱ná Jesukristoo̱, kui xi Na̱'miná ko̱jo xi Néná xí ma ni̱ma̱a̱ ñá ko̱jo xi tsjanga'niúná ngatsjé ni̱xtjin.
Kuí xí tsjanga'niúná tsi̱'e̱ nga xchikjoaná ngayeje kjo̱a̱ni̱ma̱, tsi̱'e̱ nga ka̱maná ko̱e̱'énga'niúu̱ ngayeje xta̱ xi ndyi̱foa'atio kjo̱a̱ni̱ma̱, xikó ts'én Néná ts'éntsjá nga'niúná, bo̱a̱ ts'én ko̱e̱'énga'niúu̱ xta̱ xi ngasee̱.
Nga̱t'a̱ xikó ts'én tsie kjo̱a̱ni̱ma̱ ndyi̱bitjajín ngat'aa̱ Kristoo̱, ti bo̱a̱ ti ts'én Kristoo̱ ts'éntsjá nga'niúná.
Tsi̱'e̱ nga k'uiéjnú nga'niú ko̱jo nga kjo̱tjo'ajnú, kuíni nga kjo̱a̱ni̱ma̱ ndyi̱bitjatiójne̱ ji̱n. Kó tsi sa̱kó nga'niújne̱ ji̱n, tsi̱'e̱ nga k'uiéjnú nga'niú ko̱jo nga kjo̱tjo'ajnú, tsi̱'e̱ nga xchikjoajnú ko̱jo sa̱kó nga'niújnú kji'a nga k'uiéjnú ti kuii̱ kjo̱a̱ni̱ma̱ xikoó xi ndyi̱bitjajinjne̱ ji̱n.
'Niátakónjne̱ jún nga̱t'a̱ yajne̱ nga tsi nijan ku̱i̱tjatió kuí kjo̱a̱ni̱ma̱a̱, ti bo̱a̱ ti ts'én nijan sa̱kó nga'niúná nga.
Jún ṉts'ie, mejénjínjne̱ nga k'ui'májne̱ kjo̱a̱ni̱ma̱ xi ikitjatiójne̱ nangui Asia̱, achichí tsie ni xi kamáta'injne̱ kó ta'ya kichikjo̱a̱jne̱, ngaskande je nguiti kini'ánkjójínjne̱ tsi ti ku̱i̱ndyión ngasejne̱ nga̱sondie.
Nga̱t'a̱ ji̱n je tanisién ko̱yajne̱ kamájne̱, tsi̱'e̱ nga ti ji̱njín xi kamá'niátakónjne̱ yojojne̱, tasá Néná xí ka̱ma'niátakónjne̱, kui Néná xi ts'énkja'á'yaá xta̱ xi je jesoón.
Néná xín kats'énkja'ajne̱ kjo̱a̱bo̱yaa̱ kó bee̱ takónjne̱ nga xín sa̱'ínkja'ajne̱ kó nga takó bo̱a̱ sa̱'ín.
Ndókjo̱a̱tjéjnú ji̱n, nga̱t'a̱ tsi kjín ka̱ma xi ku̱i̱chji̱a̱tjéjne̱, ti kjín ka̱ma xta̱ xi tsja̱á ndok'óchji Néná kjo̱a̱a̱ kui kjo̱a̱ni'ánchikonñé xi tsjájne̱ ji̱n.
Ni xi ka̱makjínjnú boá xi kini'án'indójne̱ xo̱jo̱n xi ndyi̱ni'ányajnú, kó skoya an nga ka̱makjín cha̱n cha̱njnú ngayejee̱ nii̱.
Xikó ts'én je kamákjín chiíjnú nga ni̱xtjin nga kjo̱e̱'e nguiní Ndi̱a̱ná Jesukristoo̱, jún tsja ka̱majnú kjo̱a̱a̱ ji̱n, xikó ts'én ji̱n tsja ka̱majne̱ kjo̱a̱a̱ jún.
'Niú kamá'niátakónjnú'un kuíni nga kats'enkjó an nga tjón jún kjuinkátsijenjnú'un, tsi̱'e̱ nga k'uiéjnú kjo̱a̱nda nga jó ndyi̱ya kjuinkátsijenjnú'un.
Kó ts'enkjó an nga tjón kjuinkátsijenjnú'un nga kjuin an nangui Masedonia̱, s'e̱ jaskan nga kji̱ndi̱bá nguiñá an ti kjo̱a̱'atio nguiñá an ki̱a̱a̱, ki̱a̱ ka̱ma nga jún ka̱ma ko̱siko̱jojnú'un nga kjuin an xtji̱e̱e̱n nangui Judea̱.
Kó nguije bo̱a̱ ts'én kats'enkjó an, ¿a ndajín kats'enkjó an nga kats'en an kui nii̱ tsobo̱a̱? ¿Axa̱ a berií takónjnú nga nda ts'én'binda an ni xi sa̱'in an xikoó ngo xta̱ xi ti kji'a “jo̱o̱n” ko̱jo “jmí” tsó nga chji̱a̱?
Tanga Néná xí chistiko̱ nga ji̱n jmí tsi “jo̱o̱n” s'e̱ ti kji'a “jmí” 'míjne̱.
Nga̱t'a̱ Jesukristoo̱ kuí xí ndií Néná, kó kjo̱a̱a̱ kuí boá xi ik'íni̱jmijne̱ Silbanoo̱, Timoo̱ ko̱jo an ngu̱i̱jinjnú, jmí tsi “jo̱o̱n” ko̱jo “jmí” ti kji'a katsó, kui boá xi ngatsjé ni̱xtjin “jo̱o̱n” tsó Néná.
Nga̱t'a̱ ngayeje ni xi katsáyatjón Néná nga sa̱'ín kuí xí fotjosón ngat'aa̱ Kristoo̱, kó kuíni nga “bo̱a̱ kji'i” 'mí ñá nga boe'ée̱ kjo̱a̱je Néná.
Néná boá xi tsjáná nga'niú jún ko̱jo ji̱n tsi̱'e̱ nga 'niú ku̱i̱ndyiá kjo̱a̱a̱ nga je kis'ijinná Kristoo̱, kó kui boá kui Néná xi ja'ájinná.
Kuí Néná xi je kats'énka'aná chi̱bo̱a̱ nga íjñajin ngu̱i̱jin ini̱ma̱ná A̱sién Ni̱xtjii̱n xikoó ngo ni xi tikónguí tsi̱'e̱ nga xcha̱ nga sa̱'ínkjatjosón ni xi jaskan tsja̱aná.
Nguindyi̱ko̱n Néná nga ngataya an tsi bo̱a̱jín kji'i ni xi ts'énxiyajnú'un, kji̱e̱ fíjín an Korinto̱, nga̱t'a̱ mejénjínna nga ndasen ka̱majnú.
Jmí tsi ji̱n xi si̱'anjne̱ kjo̱a̱'niú kjo̱a̱a̱ xikó ts'én s'ijinjnú, tasá mejénjne̱ nga ji̱n ko̱siko̱jojne̱ jún tsi̱'e̱ nga k'uiéjnú kjo̱a̱tsja, nga̱t'a̱ je 'niú tindyiajnú nga s'ijinjnú Néná.
Kuíni nga bo̱a̱ kixian an nga nguiti kjuinkonjínjnú'un tsi̱'e̱ nga jmí kjo̱a̱ndasen tsjajínjnú'un.
Nga̱t'a̱ tsi an sa̱'indasenjnú'un, ¿'yá xi jaskan tsja̱ana kjo̱a̱tsja an, a mí tsi ta jún tsi?
Kuíni nga kats'en'indójnú'un kui xo̱jo̱o̱n, tsi̱'e̱ nga nga kjócho an, sa̱'ínndasenjínna xta̱ xi chjiénga kjo̱a̱tsja tsja̱ana, bee̱ ko̱n an nga kjo̱a̱tsjana ti kuíni xi kjo̱a̱tsjajnú nga.
Nga̱t'a̱ achichí ndasen ko̱jo boa kjimaa̱ ini̱ma̱na, kó achichí ndándyíkón an xi tjitjón nga kats'en'indó an kui xo̱jo̱o̱n, jmí tsi tsi̱'e̱ nga ndasen ka̱majnú, tasá kjo̱a̱a̱ nga mejénna nga xcha̱jnú nga achichí tjóna jún.
Tanga tsi tjín xi kats'éndasenna, jmí tsi ta an tsi xi kats'éndasenna, mején ngaskande ko̱jo ngayejejnú xi kats'éndasenjnú. Mejeén ngaskande xian an, tsi̱'e̱ nga ts'atiojín kuichji̱a̱ an.
Kjín ma jún xi je 'niú kandokjo̱a̱jojnú kui nda̱ xi kats'éndasenna, kó je ka̱manii̱ kui nii̱.
Kó kuíni nga, tasá ti'anjetakónjnúu̱ kó ti'andajonjnúu̱, tsi̱'e̱ nga kjo̱a̱ndasee̱n sa̱'ín'onjiín.
Kó kuíni nga 'niú mí'ájnú'un tsi̱'e̱ nga ko̱kójnúu̱ kui nga tjójnú.
Nga̱t'a̱ kuíni nga kats'en'indójnú'un kui xo̱jo̱o̱n, tsi̱'e̱ nga skuie an tsi ja̱koxi̱ nga ndyi̱nda'yá'énjnú'un ngayeje ni xi t'íxianjnú'un.
An sa̱'injetakóo̱n xta̱ xi jún si̱'anjetakónjnúu̱ ngo ni, nga̱t'a̱ ni xi je kats'enjetakón an, tsi chjiénga si̱'anjetakón an, bo̱a̱ kats'en an nguindyi̱ko̱n Kristoo̱ nganda tsa̱jún,
tsi̱'e̱ nga xindajín Satanaa̱ sa̱kóndiéjiín nga sa̱nguínjin yojoo̱ kui nii̱, nga̱t'a̱ je ya nga tanisién ndajín ni xi ts'énkjó kui.
Kji'a nga jachó an na̱xi̱ńdá Troa̱ nga ini̱jmi an éntjatsi̱e̱e̱ Kristoo̱, kasakona ngu̱i̱ndie nga sa̱'in an xaá Ndi̱a̱ná kui nanguii̱.
Nda̱ kamaá ini̱ma̱na nga̱t'a̱ kasakojínna nda̱ ṉts'ié an xi 'mí Titoo̱, kó kuíni nga kats'enkixot'a an kui xtaa̱, s'e̱ kijí an nangui Masedonia̱.
Ndok'óchji̱í Néná, nga ngatsjé ni̱xtjin tsjájne̱ nga ni'ánjne̱ ngu̱i̱yaa̱ ja'eén Kristoo̱ ko̱jo nga ji̱n ts'énkjiénjne̱ nga bokó ngayeje ngu̱i̱ndie kjo̱a̱kjíntakoón xikó maá tsi ngo ni xi sije̱n.
Nga̱t'a̱ ji̱n xikónií ni sije̱n xi Kristoo̱ ts'énk'ás'ieén Néná xi kjifoa'ándá ngu̱i̱jii̱n xta̱ xi fotjo'a ko̱jo ngu̱i̱jii̱n xta̱ xi kichajá.
Kui xta̱ xi tjichájaá, ji̱n xikónií tsi je̱n kjo̱a̱bo̱ya kjimaa̱ ji̱n, tanga kui xta̱ xi fotjo'aa̱ ji̱n xí xikoó ngo ni sije̱n xi tsjá kjo̱a̱mindyioo̱n kjimaa̱. Kó kjo̱a̱a̱ kui nii̱, ¿'yá xi tjiín nga'niú nga ka̱maa̱ sa̱'ín kui xaá?
Nga̱t'a̱ jmí tsi bo̱a̱ kónjne̱ xikoó kjín xta̱ xi ndyi̱foa'áchjí nga ndyi̱chji̱a̱ eén Néná, ngayejení ini̱ma̱jne̱ nga ndyi̱'bíni̱jmijne̱ Kristoo̱. Bo̱a̱ ndyi̱ni'ánjne̱ nguindyi̱ko̱n Néná xi katsjájne̱ kui xaá.
Jún boá xi xikoó ngo xo̱jo̱n xi nda ku̱i̱chji̱a̱ kjo̱a̱a̱ ji̱n, kui xi Kristoo̱ ít'a ngu̱i̱jin ini̱ma̱jne̱. Xo̱jo̱n xi ngayeje xtaa̱ be ko̱jo ts'enyá,
nga̱t'a̱ ya cha̱n cha̱n nga jún boá xi xikoó kui xo̱jo̱n xi Kristoo̱ kats'énda xi ji̱n kini'ánk'as'ienjne̱ jún, ngo xo̱jo̱n xi jmí tsi tinta̱ kini'án'indóni, tasá A̱sién Ni̱xtjii̱n Néná xi tikoón xi kini'án'indóni, ngo xo̱jo̱n xi jmí tsi nga̱soón ngo ndi̱jo̱ kini'án'indó, tasá ngu̱i̱jin ini̱ma̱ná boá nínga akjat'a.
Nguindyi̱ko̱n Néná nga Kristoo̱ boá xi tjíts'en nga 'niátakón an xá xi tjíts'en an.
Jmí tsi kjo̱a̱a̱ tsi s'i̱jinjne̱ nga ti ji̱i̱n xi ka̱majne̱ si̱'an xá xi ndyi̱ni'ánjne̱, Néná boá xi tsjájne̱ nga'niú nga ni'ánjne̱ kui xaá.
Kó kui boá xi kats'énjne̱ nga mosoo̱ kjo̱a̱'bínda tja̱tsi̱e̱ xi índajo̱ xta̱a̱ ka̱majne̱, jmí tsi ngo ni xi kjit'a ngo xo̱jo̱n, tasá ngo ni xi tjíts'én A̱sién Ni̱xtjii̱n Néná. Nga̱t'a̱ kjo̱a̱kiti xi kisit'aa̱ kui boá xi fíjo̱na kjo̱a̱bo̱yaa̱, tanga A̱sién Ni̱xtjii̱n Néná kui boá xi tsjáná kjo̱a̱mindyioo̱n.
Kó tsi xá xi kis'iee̱ kjo̱a̱kiti xi fíjo̱ná kjo̱a̱bo̱yaa̱ xi kini'án'indóni nga̱soón ngo tie ndi̱jo̱o̱, kis'iee̱ kjo̱a̱je kó ngaskande xta̱ xi chji̱a̱ni Israe̱l kamájín kamábe kje̱n Moisee̱, tangat'anii̱ kui kjo̱a̱je xi tikónjin kje̱n, kó kui kjo̱a̱jee̱ tsiejín kamaá,
kó ¿kóts'en nga jejín ngase ka̱ma kjo̱a̱jee̱ ni xi ts'én A̱sién Ni̱xtjii̱n Néná?
Nga̱t'a̱ tsi kis'iee̱ kjo̱a̱je xaá kjo̱a̱kiti xi sa̱'ínjeé xtaa̱, 'niú ngase k'uieé kjo̱a̱je xaá éntjatsi̱e̱e̱ Néná xi sa̱'ínkixi̱ xtaa̱ nguindyi̱ko̱n Néná.
Nga̱t'a̱ nga ja̱koxi̱ kui ni xi kis'iee̱ kjo̱a̱jee̱ je kichajá kjo̱a̱jee̱, tsi x'i̱chi̱bo̱a̱ ndse̱je̱n kuí kjo̱a̱je xi 'niú je ngase xi tikón ngot'e̱.
Tsi kis'iee̱ kjo̱a̱je ngo ni xi tsiejín kamaá, achichí ra tsie ngase kjo̱a̱je k'uieé ni xi k'uijñá ngatsjé ni̱xtjii̱n.
Nga̱t'a̱ yajne̱ nga bo̱a̱ kji'i ni xi s'ijinjne̱, kuíni nga 'niátakónjne̱ ni xi ndokjo̱a̱jne̱.
Jmí tsi bo̱a̱ ndyi̱ni'ánjne̱ xikó kats'én Moisee̱ nga ngo ṉjño í'má kje̱n, tsi̱'e̱ nga xta̱ xi chji̱a̱ni Israe̱l sku̱i̱e̱jín ndi'ií kui kjo̱a̱je xi'ba̱, kjo̱a̱je xi tsiejín ts'andíyaá.
Tanga kis'ijñoó kjo̱a̱kjíntakoón kui xtaa̱, nga̱t'a̱ ngaskande ngot'e̱ kji'a nga ts'enyá ni xi índajo̱ Néná ngas'e̱, ti kuii̱ ṉjñoo̱ bo'má kjo̱a̱kjíntakoón. Kó kui ṉjñoo̱ kji̱e̱ tjo'óxínjiín, nga̱t'a̱ ta kuí tsi Kristoo̱ xi maa̱ foa'áxín.
Tanga ngaskande ngot'e̱, kji'a nga ni'ánya xo̱jo̱n kjo̱a̱kiti xi kats'énda Moisee̱, kui ṉjñoo̱ nga̱són ini̱ma̱a̱ kui xtaa̱ takó tikón.
Tanga nguije s'i̱jii̱n Ndi̱a̱ná, xtjo̱'óxín kui ṉjñoo̱.
Nga̱t'a̱ Ndi̱a̱ná kui boá xi A̱sién Ni̱xtjii̱n, kó nínga tikón A̱sién Ni̱xtjii̱n Ndi̱a̱ná, tjín kjo̱a̱ndé.
Kó kuíni nga ngayeje ñá nguiti jmíjínná kui ṉjño xi bo'má kje̱n. Xikoó kji'a nga ngo chi̱tsen bokó kje̱n, bo̱a̱ ts'en bokó ñá kjo̱a̱jee̱ Ndi̱a̱ná. Bo̱a̱ kon kjimá xikó maá a̱sie̱én Néná, nga̱t'a̱ ngatsjé ni̱xtjin sa kji'bé sa kji'béná tsie kjo̱a̱jee̱, tangat'anii̱ ni xi tjíts'én A̱sién Ni̱xtjii̱n Ndi̱a̱ná.
Kó kuíni nga tangat'anii̱ kjo̱a̱ni̱ma̱takoón Néná nga katsjájne̱ kui xaá, kó ndyi̱ni'ankjiéjínjne̱ kjo̱a̱.
Ni'ánjínjne̱ ni xi ni'án nínga 'maa̱ ko̱jo ni xi tsja̱aná kjo̱a̱soboá, jmí kjo̱a̱maña ndyi̱ni'ánkjiénjínjne̱, ti nde jmí tsi ndyi̱'bosíkjoyájne̱ eén Néná. Néná be nga ja̱koxi̱ ni xi ndokjo̱a̱jne̱ kó bo̱a̱ ts'én ndyi̱bokojne̱ kókónjne̱ nguindyi̱ko̱n xta̱ xi nda síndo kjo̱a̱kjíntakoón.
Tanga tsi takó tikón'má ngase éntjatsi̱e̱e̱ Néná xi ndyi̱'bíni̱jmijne̱, tikón'má kuí eén, tanga ngu̱i̱jii̱n xta̱ xi kichajaá nga tikón'má.
Nga̱t'a̱ nee̱ kui nga̱sondiee̱ kats'énjñoó kjo̱a̱kjíntakoón kui xta̱ xi s'ijinjiín, tsi̱'e̱ nga sku̱i̱e̱ cha̱n cha̱njín kjo̱a̱tsijee̱n ndi'í 'naa̱ éntjatsi̱e̱ xi ts'éntsáyá kjo̱a̱jee̱ Kristoo̱, kó kuíni nga, nga ya ñá Kristoo̱, makjínná kókji'i kjo̱a̱jee̱ Néná.
Nga̱t'a̱ jmí tsi kjo̱a̱a̱ ji̱n xi ndyi̱'bíni̱jmijne̱, kjo̱a̱a̱ Jesukristoo̱ nga kui xi Ndi̱a̱ná xí ndyi̱'bíni̱jmijne̱, kó ji̱n ta moso̱ tsa̱jún tsi kjimajne̱ tangat'anii̱ nga tikónjinjne̱ kjo̱a̱tjoó Kjisoo̱.
Nga̱t'a̱ kuí Néná xi katsjá kjo̱a̱ nga nínga jñoó sa̱'íntsijen ndi'ií, kó ti kuíni xi kats'éntsijen ndi'ií ngu̱i̱jin ini̱ma̱ná, kó kats'éntsijee̱n tsi̱'e̱ nga ka̱makjínná kjo̱a̱jee̱ Néná xi tjíts'én 'na̱ kje̱n Jesukristoo̱.
Néná katsjájne̱ kui kjo̱a̱cho̱n xi'bi̱, kó ji̱n xikónií ngo boso̱ ti̱ji nínga tikóntjó kui kjo̱a̱cho̱o̱n. Tsi̱'e̱ nga s'i̱jña tsijen nga kui nga'niú nda kji'ii̱ tsi̱'e̱ Néná ka̱ma, kó jmí tsi tsa̱ji̱n.
Nda tsi kjín kjo̱a̱ni̱ma̱ ndyi̱bitjatiójne̱, tanga tjisákó ndi̱yajne̱ kóts'en kjo̱tjojinjne̱. Nda tsi nda̱ kjimajne̱, tanga jmí tsi yajínjne̱ mí ni xi si̱'anjne̱.
Nda tsi tjimíyotji̱nguijne̱, tanga jmí tsi je íjñámasienjne̱ Néná. Nda tsi je akjatójójne̱, tanga jmí tsi je kini'ánchajajne̱.
Ta nínga ndyi̱monguínjne̱, kich'iájne̱ ngu̱i̱jin yojojne̱ chi̱bo̱a̱a̱ kjo̱a̱ni̱ma̱ xi ja'atio Kjisoo̱ nga kini'ánk'ién, tsi̱'e̱ nga bo̱a̱ ts'én xcha̱ ngu̱i̱jin yojojne̱ kjo̱a̱mindyioo̱n Kjisoo̱ nga.
Nga̱t'a̱ ji̱n xi tindyionjne̱, tjín xi mejeén sa̱'ínk'iénjne̱ tangat'anii̱ Kjisoo̱, tsi̱'e̱ nga ti bo̱a̱ ti ts'én kjo̱a̱mindyioo̱n Kjisoo̱ xcha̱ ngu̱i̱jin yojojne̱ xi máa̱ 'me.
Kó bo̱a̱ ts'én ji̱n kjimayajne̱, kó jún ndyi̱mindyionjnú ngu̱i̱ya tsja Néná.
Nga̱t'a̱ je ya ñá nga Néná boá xi kats'énkja'á'yaá Ndi̱a̱ná Kjisoo̱, kó ti bo̱a̱ ti ts'én sa̱'ínkja'á'yáná ñá nga, kó nijan kjo̱joná nguindyi̱ko̱n kui.
Nga̱t'a̱ ngayeje kui nii̱ kjima nganda tsa̱jún, tsi̱'e̱ nga kjín xta̱ xi tsja̱á ndok'óchji Néná kjo̱a̱a̱ kui kjo̱a̱nda xi tjisákoó, kó bo̱a̱ ts'én Néná k'uié ngasee̱ kjo̱a̱je.
Kó kuíni nga ndyi̱ni'ankjiéjínjne̱ kjo̱a̱, nga̱t'a̱ nda tsi je kjife nga'niuú yojojne̱, tanga ini̱ma̱jne̱ kjimatja̱tsi̱e̱ya ndyiojón ndyiojón.
Nga̱t'a̱ kui kjo̱a̱ni̱ma̱ xi ta ngotjón nga ndyi̱bitjatió ñá, kuí xí tsja̱aná ngo kjo̱a̱je xi ngatsjé ni̱xtjin ko̱jo xi nda ngase.
Jmí tsi ni xi ndyi̱ya xí si̱'ansée̱n, kui ni xi yajiín xi si̱'ansée̱n, nga̱t'a̱ ni xi yaa̱, ta ngotjón tsi s'ijña, tanga ni xi yajiín ngatsjé ni̱xtjin s'ijña.
Nga̱t'a̱ ñá je ya nga yojoná xikónií tsi ngo ndi'aṉjño xi tindyionyá kuí nga̱sondiee̱. Kó nga kjo̱tson kui ndi'aṉjñoo̱, ya nga ndi'ak'ajmi ján tikónna ngo ndi'a xi tikón ngatsjé ni̱xtjin xi tsjáná Néná, ngo ndi'a xi jmí tsi tsja xta̱ kamándani.
Kuíni nga on kjimaná nga tindyión k'i̱e̱e̱, nga̱t'a̱ mejénná nga tsá ko̱e̱'éná kui ndi'a xi tikón ndi'ak'ajmii̱, kui xi xikoó tsi ngo ṉjño tja̱tsi̱e̱ xi xcha̱já.
Nga̱t'a̱ bo̱a̱ ts'en nda tsi xchja̱'áxínná kui ṉjño xi tikónná ngot'e̱, xcha̱ kji'ixtíjínná.
Nga̱t'a̱ tji̱e̱nga xikoó tsi kui ndi'aṉjñoo̱ tindyionyá nga kui xi yojoná, kjifoe'ets'i'ónná nga je jenda ñá. Nga̱t'a̱ nga ka̱mamejénná chja̱'áxín kui yojo xcháná, jmí tsi ndyi̱'mí nga mejénjínná nga k'uiéná ngo yojo, tasá mejénná nga ngo yojo tja̱tsi̱e̱ k'uiéná, tsi̱'e̱ nga kjo̱a̱mindyioo̱n k'uijñá ngajoo̱ ni xi 'mee̱.
Néná boá xi íjñandaná kjo̱a̱a̱ kui nii̱, kó katsjáná A̱sién Ni̱xtjii̱n xikoó tsi ngo ni xi tikónguí, tsi̱'e̱ nga xcha̱ nga sa̱'ínkjatjosón ni xi katsáyatjón nga tsja̱aná.
Kó kuíni nga kjima'niátakón ngatsjé ni̱xtjin, nga̱t'a̱ je ya nga tji̱e̱nga kui yojo xchaá tindyionjin, kjin tindyionñáa̱ Ndi̱a̱ná.
Nga̱t'a̱ tangat'anií kjo̱a̱s'ijii̱n nga tindyión, jmí tsi kjo̱a̱a̱ ni xi ndyi̱ya.
Kjima'niátakón ñá kó mejénná nga k'uijñá masien kui yojo xchaá, tsi̱'e̱ nga nínga tikón Ndi̱a̱ná konguínkindyión.
Kó kuíni nga ni'án ngo kjo̱a̱'niú nga ni'án ni xi tsja maa̱ Ndi̱a̱ná, nda tsi k'i̱e̱ tindyión ngu̱i̱jii̱n kui yojoo̱ ko̱jo tsi je akayá.
Nga̱t'a̱ chjiénga ngayeje ñá ki̱a̱ konguínkindyiá nguindyi̱ko̱n Kristoo̱, tsi̱'e̱ nga sku̱i̱e̱ ni xi kini'án, kó nga ngo nga ngo ñá sa̱kóná ni xi tsoboáná, tsi nda ko̱jo tsi ndajín ni xi kini'án tji̱e̱nga kixindyión ngu̱i̱jii̱n kui yojoo.
Kó kuíni nga, nga yandíkónjne̱ Ndi̱a̱ná ndyi̱'míya cha̱n cha̱njne̱ xtaa̱ nga ti s'i̱jii̱n nga. Néná be kókón ji̱n, kó mejénna nga ko̱jo jún xi nda ini̱ma̱jnú xcha̱jnú kókón ji̱n nga.
Jmí tsi ti ji̱i̱n ingo ndi̱ya nda ndyi̱ndokjo̱a̱ nguiníjne̱ kjo̱a̱a̱ ji̱n nguindyikónjnú, tasá ndyi̱boe'éjne̱ ji̱n ngo ngu̱i̱ndie jún tsi̱'e̱ nga tsja ka̱majnú kjo̱a̱a̱ ji̱n, tsi̱'e̱ nga ka̱majnú ko̱ndokjo̱a̱'ajnú xta̱ xi je kjimaa̱ yojoo̱ kjo̱a̱a̱ xikó ts'én ndyi̱be xtaa̱ kó jmí tsi xikó kon kui.
Nga̱t'a̱ tsi tsabéjne̱ tsó xtaa̱, tsabéjne̱ kjo̱a̱a̱ nga xaá Néná boá xi ndyi̱ni'ánjne̱, kó tsi nda ts'én tikón kjo̱a̱kjíntakónjne̱, nganda tsa̱jún boá.
Nga̱t'a̱ kjo̱a̱tjoó Kristoo̱ ts'énjne̱ kjo̱a̱'niú nga bi ts'én ni'ánkjójne̱: nga tsi ngo xi k'ien kjo̱a̱a̱ ngayeje xtaa̱, kó kuíni nga ngayeje xtaa̱ jesón.
Kó tangat'anii̱ ngayeje xtaa̱ nga k'ien Kristoo̱, tsi̱'e̱ nga kui xta̱ xi síndoo, jmí tsi kjo̱a̱a̱ kui nga k'uíndo ngase, k'uíndo tsi̱'e̱ nga sa̱'ín ni xi tsjaa̱ Kristoo̱, kui xi k'ien ko̱jo ja'á'yaá ngandaa̱ kui xtaa̱.
Kó kuíni nga ji̱n je nguiti bo̱a̱jín ts'én tsitsijenjne̱ xtaa̱ xikó ts'én kotsijee̱n xkjín xtaa̱ kui nga̱sondiee̱, kó nda tsi ngas'e̱ bo̱a̱ ts'én kitsitsijenjne̱ Kristoo̱, tanga ngot'e̱ je nguiti bo̱a̱jín ts'en ndyi̱tsitsijenjne̱.
Kó kuíni nga kui xta̱ xi je kats'éngojo̱ yojoo̱ Kristoo̱, ngo xta̱ xi tja̱tsi̱e̱ je kamá, ni xi xchaá je ja'a, kó ni xi tja̱tsi̱e̱ je je'e.
Kó ngayeje kui nii̱, Néná boá xi tjíts'én. Néná kats'énkjién Kristoo̱ nga yíndaná ñá ko̱jo kui, kó katsjáná ngo xá nga ko̱ndókjo̱a̱ kjoaá nga konguínchon tiña nguiñáa̱ Néná.
Néná kats'énkjién Kristoo̱ tsi̱'e̱ nga xta̱ nga̱sondiee̱ sa̱'ín tiñaa̱ yojoo̱ Néná, kó kats'énxki̱jín jeé kui xtaa̱. Ji̱n katsjájne̱ nga k'uini̱jmi̱jne̱ kui eén, tsi̱'e̱ xtaa̱ sa̱'ín tiñaa̱ yojoo̱ Néná.
Kó kuíni nga ji̱n, xta̱xchaá Kristoo̱ boá ji̱n. Xikónií tsi ti kui Néná xí ts'énchji̱a̱ kji'a nga ndyi̱ndokjo̱a̱jojne̱ jún, kuíni nga ngu̱i̱yaa̱ ja'eén Kristoo̱ chjiá'ájne̱ jún nga tjandajo̱jnú Néná.
Kristoo̱ nde ngo jé kis'iejiín, nganda tsa̱ñá boá nga Néná xikoó tsi xta̱ jé kats'én, tsi̱'e̱ nga ñá xta̱ kixi̱ ka̱ma nguindyi̱ko̱n Néná, tangat'anii̱ ni xi kats'én Kristoo̱.
Kó kuíni nga ji̱n xi xaá Néná ndyi̱ni'ánjne̱, 'niú chjiá'ájne̱ jún tsi̱'e̱ nga ngata̱ tonjín majnú kjo̱a̱ndaa̱ Néná.
Nga̱t'a̱ bi tsó xo̱jo̱n eén Néná:
Ni̱xtjin xi ndaa̱ an tsint'iee̱,
Bo̱a̱ t'íxianjnú'un nga ngot'e̱ boá ni̱xtjin xi ndaa̱, kó ngot'e̱ boá ni̱xtjin nga Néná 'boxié'á xtaa̱.
Nde ngojín ni xi ndajín ni'ánjne̱, xi sa̱'ínkjién xtaa̱ tsi̱'e̱ nga ch'o ts'én skjo̱yá xájne̱.
Tasá ngayeje ni xi ni'ánjne̱ bokó nga xaá Néná ndyi̱ni'ánjne̱, nga 'niú ndyi̱ni'ánchíkjo̱a̱jne̱, nga ndyi̱bitjatiójne̱ kjo̱a̱ni̱ma̱, nga chjiénjne̱ ngo ni, nga nda̱ kjimajne̱.
Nga tjifoájne̱, nga ndyi̱ni'ánchíkjo̱a̱jne̱ tsi tjín xi ndyi̱fíjo̱jne̱ ndo̱bo̱a̱ya, nga tjíbixkánjo̱jne̱, nga xá 'niú ndyi̱ni'ánjne̱, nga ńjñá ko̱jo tsi kjindiá ndyi̱bitjatiójne̱.
Tsjiets'én ndyi̱monguínjo̱jne̱ yojojne̱. Makjínjne̱ ni xi ndokjo̱a̱jne̱. Ni'ánchíkjo̱a̱jne̱. Tjínjne̱ kjo̱a̱nda. Tikónjinjne̱ A̱sién Ni̱xtjii̱n Néná. Tjínjne̱ ngo kjo̱a̱tjó xi nda.
Ndyi̱'míyajne̱ én xí ja̱koxi̱i̱ kó nga'niuú Néná tikónjinjne̱. Kjo̱a̱kixi̱i̱ xikónií tsi ni xi ni'ánkjién nga bixkán ndyi̱ni'ánjne̱.
Tjín ni̱xtjin nga yandíkónjne̱, kó tjín ni̱xtjin nga ch'o 'míjne̱. Tjín ni̱xtjin nga nda ndokjo̱a̱ kjo̱a̱a̱ ji̱n, kó tjín ni̱xtjin nga ch'o ts'én ndokjo̱a̱. Tjín ni̱xtjin nga xta̱ ndiso tjí'míjne̱, nda tsi ni xi ja̱koxi̱ boá xi ndokjo̱a̱jne̱.
Nda tsi ngayeje xtaa̱ bejne̱, tanga xikoó tsi bejínjne̱. Xta̱ xi je kjifesón kjimajne̱, tanga ti kuí xí k'i̱e̱ tindyionjne̱. Tjíni'ánk'atiojne̱ kjo̱a̱ni̱ma̱, tanga jmí tsi je jesónjne̱.
Tindyionjne̱ xikoó xta̱ xi ndasen síndo, tanga ngatsjé ni̱xtjin nga tsjatjínjne̱. Tindyionjne̱ xikoó xta̱ ni̱ma̱, tanga achichí xta̱ xi ni'áncho̱njne̱. Tindyionjne̱ xikoó xta̱ jmí nijiín, tanga ngayeje nii̱ xi tjínjne̱.
Jún xta̱ Korinto̱, je kandokjo̱a̱jo kixi̱ kixi̱jne̱ ji̱n, kó je ki'míyajne̱ ni xi tikónjin ini̱ma̱jne̱.
Ji̱n achichí tjójne̱ jún, tanga jún bo̱a̱jín ndyi̱ni'ánjnú.
Kuíni nga 'niú mí'ájnú'un xikoó tsi ndína majnú, tsi̱'e̱ bo̱a̱ si̱'ánjnú jún, nga ko̱kójnú jún ni xi tikónjii̱n ini̱ma̱jnú.
Ngata̱ ki̱a̱jín nijan ni'ánngojo̱jnú yojojnú xta̱ xi s'ijinjiín Néná. Nga̱t'a̱, ¿mí ni xi nijan mani xkjín ni xi kixii̱ ko̱jo ni xi kixi̱jiín? ¿Axa̱ kóts'en nga nijan k'uíndo ndi'ií ko̱jo jñoó?
¿Kó kóts'en ka̱majo̱ xkjín Kristoo̱ ko̱jo xindajín Beliaa̱l? ¿Axa̱ kóts'en nga nda ko̱a̱'a̱ xkjín ngo xta̱ xi s'ijii̱n Néná ko̱jo ngo xi s'ijinjiín?
¿Kó kóts'en ka̱mangojo̱ xkjín na̱ngo̱xi̱i̱ Néná ko̱jo a̱sie̱én ngo ne xi ts'énda xtaa̱? Nga̱t'a̱ ñá boá xi na̱ngo̱xi̱i̱ Néná xi tikoón, xikó katsó ti kuii̱ Néná:
Ki̱a̱ kotíjñajíi̱n kó ki̱a̱ kjótso'bájíi̱n,
kó an xí Nee̱ ka̱ma an,
kó kui xtaa̱ xi xta̱ na̱xi̱ńdána ka̱ma.
Kó kuíni nga bi katsó ngase Néná:
Tji̱taxínjinjnú ngamasiee̱n kui xtaa̱, kó tji̱taxínboa'ájnú, tsó Ndi̱a̱ná.
Ngata̱ chiíjín ni'ánjo̱jnú ni xi ndándí nguindyikón an.
Kó an skíbéjnú'un.
Kó an xí Na̱'mijnú ka̱ma an,
kó jún xi ndína ka̱majnú,
bo̱a̱ tsó Ndi̱a̱ná xi tjiín nga'niuú.
Jún xta̱ xi tjóna, ñá tsa̱ñá ni xi katsáyatjón Néná nga tsja̱á xta̱ xi tsi̱'e̱. Kuíni nga tsjiets'én ku̱i̱ndyión nguindyi̱ko̱n Néná, nga xín k'uijñá ni xi ts'énndándí yojoná ko̱jo ini̱ma̱ná. Si̱'ando̱jo kjin kjin kui kjo̱a̱tsjiee̱ nga xcha̱ndíkón Néná.
Te'éjne̱ ngo ngu̱i̱ndie ngu̱i̱jii̱n ini̱ma̱jnú. Kji̱e̱ ngo xta̱ xi ndajín kji'i ni xi ndyi̱ni'ánjojne̱. Kji̱e̱ ngo xta̱ xi ndyi̱ni'án'ónjne̱. Kji̱e̱ ngo xta̱ xi ndyi̱ch'íṉcha̱jojne̱.
Jmí tsi kui nii̱ t'íxianjnú'un nga jún ts'én'biniéjnú'un ngo ni, nga̱t'a̱ je bo̱a̱ kixiánjnú'un ngas'e̱, nga ngu̱i̱jii̱n ini̱ma̱jne̱ tindyiónjnú tsi̱'e̱ nga nijan ko̱ya ko̱jo tsi nijan ku̱i̱ndyión.
Achichí kixi̱ chjiájojnú'un, kó achichí tsja mana kjo̱a̱a̱ jún. Achichí nga'niú tjisákóna. Ngaskande ja'atio maá kjo̱a̱tsja xi tjínna, nda tsi tsie kjo̱a̱ni̱ma̱ ndyi̱bitjatiójne̱.
Tanga Néná kui xi tsja nga'niuú xta̱ xi tsie kjo̱a̱ni̱ma̱ ndyi̱foa'atioo̱, kui boá xi katsjanga'niújne̱ nga jachókónjne̱ Titoo̱.
Kó jmí tsi ta kjo̱a̱a̱ nga jachó tsi Titoo̱, ko̱jo kjo̱a̱a̱ nga kasakonga'niuú ngu̱i̱jinjnú boá nga. Katsáyájne̱ nga mejénjnú xcha̱jnú ji̱n, kó nga ndasen kamájnú kjo̱a̱a̱ ni xi kamána, ko̱jo kjo̱a̱a̱ nga nda̱ kjimajnú kjo̱a̱a̱ an. Nga tsint'ie an kui nii̱ achichí 'niú ngase tsja kis'iena.
Nda tsi ndasen kamájnú kjo̱a̱a̱ kui xo̱jo̱n xi katsanguiyajnú'un, nda̱jín mana ngot'e̱. Kjénní nga nda̱ kamána ngas'e̱, nga̱t'a̱ be an nga kui xo̱jo̱o̱n kats'éndasenjnú chiboa ni̱xtjin.
Ngot'e̱ 'ne̱ achichí tsja mana, jmí tsi kjo̱a̱a̱ nga ndasen kamájnú, tasá kjoaá nga kui kjo̱a̱ndasee̱n xi kats'én nga kini'ánk'oyajnú yojojnú. Xikó ts'én mejeén Néná boá ts'en kamándasenjnú, kó kuíni nga ji̱n jmí ni kini'ánjínjne̱ xi kats'én'ónjnú.
Nga̱t'a̱ kui kjo̱a̱ndasen xi tsi̱'e̱ Néná, kui boá xi tsjáná nga ni'ánk'oyá yojoná, tsi̱'e̱ nga kjo̱tjo'a. Kuíni nga jmí kjo̱a̱jín nga nda̱ ka̱maná. Tanga kjo̱a̱ndasen xi tsjáná nga̱sondiee̱ kui boá xi ts'enk'iénná.
Tsitsíjenjnúu̱ kókji'i ni xi nda je'ejo̱jnú kui kjo̱a̱ndasen xi tsi̱'e̱ Néná. Kamáyajnú nga jmí jéjínna kó ngaskande ka'naxié'ájnú'un. Ti bo̱a̱ ti ts'én kini'ánxchánjnú kó kandakonjnú tsi ngo ni xi ndajín ka̱ma. Kamámejénjnú xcha̱jnú'un kó kini'ánjéjnúu̱ nda̱ xi tjiín jeé. Ngayeje kui nii̱ xi jún akakonijnú nga jmí ni yajínjnú kjo̱a̱a̱ ni ch'o kji'i xi kamaá.
Kó kuíni nga, nga kats'en'indó an kui xo̱jo̱o̱n, jmí tsi kats'enda an kjo̱a̱a̱ kui xi ndajín kji'i ni xi kats'eén, ko̱jo jmí tsi kjo̱a̱a̱ kui xi ndajín kji'i ni xi kini'ánjoo̱. Tasá kamámejénna nga xcha̱ nguindyi̱ko̱n Néná nga nda̱ kjimajnú ji̱n.
Kó ngayeje kui nii̱ xi katsjájne̱ kjo̱a̱ni'ándajon.
Jmí tsi ta kuí tsi ni xi'bi̱ xi katsjájne̱ nga'niú, achichí 'niú tsja kamá ngasejne̱ kjo̱a̱a̱ kjo̱a̱tsjaa̱ Titoo̱, nga̱t'a̱ ngayejejnú nga katse'énga'niújnúu̱.
Ja̱ bo̱a̱ je bo̱a̱ kixiáa̱n Titoo̱ nga achichí tsja kis'iena kjo̱a̱a̱ jún, kó jmí kjo̱a̱soboá kis'iejínna. Ja̱koxi̱ boá ngayeje ni xi je ki'míjne̱ jún, kó ti ja̱koxi̱ ni xi ki'míjne̱ Titoo̱ nga achichí tsjatjínjne̱ kjo̱a̱a̱ jún.
Titoo̱ achichí tjó ngasee̱ jún nga foa'átsjiee̱n xikó ts'én ngayejejnú nga kanda'yá'énjnúu̱ ko̱jo nga 'niú kamáyandikónjnú.
Achichí tsja mana nga be an nga jún tjíts'en 'niátakónjnú'un.
Kó ngot'e̱ 'ne̱ já ṉts'ie, mejénjne̱ nga xcha̱jnú kóts'en Néná katsjaá kjo̱a̱ndaa̱ xta̱ na̱ngo̱xi̱ xi síndo nangui Masedonia̱.
Nda tsi tsie kjo̱a̱ni̱ma̱ xi ja'atio nga kichjat'ayákón, tanga tsja tjiín. Kó nda tsi 'niú ni̱ma̱ síndo, ja'ásón to̱nchji̱e̱e̱ xikoó tsi xta̱ cho̱n.
An xí chistiko̱ an nga be an nga ngayeje kon nga katsjá xikó kji'i kamaá katsjá, kó ngaskande ts'atio ngase katsjá xikó kji'i máa̱ tsjá.
'Niú tsí'ájne̱ tsi̱'e̱ nga ko̱e̱'éndiéjne̱ nga tsja k'uieé nga ko̱síko̱jo xta̱ tsjiee̱ Néná xi síndo Judea̱.
Kó jmí tsi xikó ts'én kichiyájne̱, tasá tjón Néná kats'énk'as'iee̱n yojoo̱, s'e̱ jaskan katsjaá kon nga ka̱majo̱jne̱, bo̱a̱ kats'én xikó ts'én kamámejeén Néná.
Kuíni nga 'niú kichjiá'ájne̱ Titoo̱ tsi̱'e̱ nga sa̱'índo̱jo nga kjo̱a̱'átikó kui to̱nchji̱e̱e̱ ngu̱i̱jinjnú, xikó ts'én íts'i̱yanii̱ nga kats'én kui kjo̱a̱ndaa̱.
Achichí nda ni'ánjnú ngayeje ni xi ni'ánjnú. 'Niú s'ijinjnú, 'niú majnú ndokjo̱a̱ ni xi tsi̱'e̱ Néná, 'niú makjínjnú eén Néná, 'niú bosíko̱jojnú xta̱ xi kje̱'e, kó 'niú tjójnú ji̱n. Xikó ts'én ngatsjé ni̱xtjin nda ni'ánjnú ni xi ni'ánjnú, bo̱a̱ ti ts'én nda chja̱'ásónjnú kui to̱nchji̱e̱ xi'bi̱ nga.
Jmí tsi bo̱a̱ t'íxianjnú'un nga tjínjnú ngo kjo̱a̱'niú nga kui nii̱ si̱'ánjnú. Tasá mejénna nga xcha̱jnú ni nda xi ndyi̱ts'en já ṉts'ie xi ngasee̱, kó bo̱a̱ ts'én ka̱ma ko̱kójnú kjo̱a̱tjó nda xi tjínjnú jún.
Nga̱t'a̱ je yajnú kjo̱a̱nda xi akóná Ndi̱a̱ná Jesukristoo̱, nga̱t'a̱ tangat'anii̱ nga tjoó jún nga ni̱ma̱ kamá kui, nda tsi cho̱n boá. Tsi̱'e̱ nga kui kjo̱a̱ni̱ma̱ xi kis'iee̱ kui, kamácho̱nnijnú jún.
Tsjajnú'un ngo kjo̱a̱botíxoma xi nda sa̱'ínjnú: Nó xi ikitjá, jún tjón ik'ítsi̱yajnúu̱ nga kachja'ásonjnú kui to̱nchji̱e̱e̱, tanga jmí tsi ta kandokjo̱a̱ tsi jnú, ik'íts'i̱yanijnúu̱ nga kini'ánjnú kui nii̱.
Ngot'e̱ 'ne̱ ti'ando̱jojnú ni xi je ik'ítsi̱yajnúu̱ nga kini'ánjnú. Xikó ts'én ngayeje ini̱ma̱jnú nga kamámejénjnú kini'ánjnú kui nii̱, bo̱a̱ ts'én te'éjnú xikó ts'én tjisákójnú ngot'e̱.
Nga̱t'a̱ tsi ngayeje takón nga ko̱e̱'é, Néná tsja ka̱maa̱ nga ndyi̱boe'é ni xi ndyi̱boe'é, nga̱t'a̱ kui mí'ájín ni xi jmíjínná.
Jmí tsi bo̱a̱ t'íxian an tsi̱'e̱ nga jún kjo̱a̱ni̱ma̱ ku̱i̱tjatiojnú tangat'anii̱ nga kje̱'e xi ko̱siko̱jojnú, tasá nga ta ngo ndse̱je̱n ngatamajnú.
Ngot'e̱ 'ne̱, jún tsie tjínjnú kó ka̱ma ko̱siko̱jojnú xta̱ xi jmíjiín, nga̱t'a̱ kje̱'e ni̱xtjin kui xtaa̱ tsie k'uié ngaá kó kui ka̱ma ko̱síko̱jongajnú jún, kó bo̱a̱ ts'én nga ngo ndse̱je̱n ka̱majnú.
Xikó ts'én kjit'a xo̱jo̱n eén Néná: “Xi tsie ni ja'átikó, nguiti kis'iejín ngasee̱, kó xi chiboa ja'átikó, ti nde chiboajín ngase kis'iee̱.”
Tsjáa̱ ndok'óchji Néná nga̱t'a̱ íjñajin ngu̱i̱jin ini̱ma̱a̱ Titoo̱ nga nda̱ kjimaa̱ jún xikó kjimana an nga.
Nga̱t'a̱ nga ja̱koxi̱ kats'énjo̱'o nga kats'énkjatjosón ni xi an tsí'áa̱, kó ngot'e̱ 'ne̱ mejeén nga ngayeje kon nga ko̱e̱je̱katsijenjnú.
Kó jmí tsi ta kuí tsi kui nii̱, ti bo̱a̱ ti ts'én xta̱ na̱ngo̱xi̱i̱ ja'ájin tsi̱'e̱ nga nijan ko̱e̱je̱jojne̱ nga konguínjo̱jne̱ kui to̱nchji̱e̱e̱. Ndyi̱ni'ánjne̱ kui xaá tangat'anii̱ kjo̱a̱jee̱ Ndi̱a̱ná, kó bo̱a̱ ts'én nga ndyi̱bokojne̱ nga mejénjne̱ ko̱siko̱jojne̱ xtaa̱.
Mejénjínjne̱ nga tjín xi ku̱i̱chji̱a̱'onjne̱ kjo̱a̱a̱ xikó ts'én si̱'anxájo̱jne̱ to̱nchji̱e̱ tsie xi kjima tikoó.
Kuíni nga kixi̱ kixi̱ ni'ánjne̱ ni xi ndyi̱ni'ánjne̱, jmí tsi ta nguindyi̱ko̱n Ndi̱a̱ná tsi, ko̱jo nguindyi̱ko̱n xtaa̱ nga.
Kó ti ki̱a̱ ndyi̱nanguiyajne̱ ingo nda̱ ṉts'ié, kui xi je kjín ndi̱ya akójne̱ nga nda fíjo̱ xaá, kó 'niú mejeén ko̱síko̱jojnú nga̱t'a̱ kui je 'niú ma'niátakónjnú jún.
Kó kjo̱a̱a̱ Titoo̱ mejénna xiyájnú'un nga nijan tjíts'enxájo̱na tangat'aa̱ kjo̱a̱nda tsa̱jún. Kó kjo̱a̱a̱ já ṉts'ie xi ngasee̱ xta̱ na̱ngo̱xi̱i̱ xí katsanguiya, kó kui jaá ti ndyi̱tsja̱á kjo̱a̱je Kristoo̱ kjo̱a̱a̱ xá xi ndyi̱ts'en.
Kji'a nga kjo̱chókónjnú ngatamabe ngayeje xta̱ na̱ngo̱xi̱i̱ kjo̱a̱tjójnú ko̱jo mí kjo̱a̱a̱ nga tsja majne̱ kjo̱a̱a̱ jún.
Nde chjiénjín nga xo̱jo̱n kuit'ajnú'un kjo̱a̱a̱ chji̱e̱ xi tjítjo'ásón tsi̱'e̱ xta̱ na̱ngo̱xi̱ tsjiee̱ Néná xi síndo Judea̱,
nga̱t'a̱ je be an nga mejénjnú ko̱siko̱jojnú. Tsjá kamána nga kixiyáa̱ kui nii̱ xta̱ xi chji̱a̱ni nangui Masedonia̱, kó bo̱a̱ kixiáa̱n nga xta̱ xi chji̱a̱ni Akaya̱ ndeskande koó nó xi ikitjá je síndonda nga tsja̱a kui chji̱e̱e̱. Kji'a nga xta̱ xi chji̱a̱ni Masedonia̱ tsint'ie kui nii̱ mejeén ngayejee̱ nga kamámejeén asíko̱jo.
Tanga ts'éntsanguiyájnú'un já ṉts'ie xi'bi̱, tsi̱'e̱ nga jmí tsi ta kjo̱a̱nda ka̱ma nga tsja kamána kjo̱a̱a̱ jún, tasá ti̱ndyiondajnú xikó kixiánjnú'un.
Ti'ankjínjnúu̱ takónjnú kókji'i kjo̱a̱soboá k'uiéjne̱ ji̱n ko̱jo tsi jún tsi tjín xta̱ Masedonia̱ xi konguínjo̱jne̱, kó jún kji̱e̱ tikóndajínjnú kui chji̱e̱e̱.
Kó kuíni nga kats'enkjó an nga 'niú tsí'áa̱ kui já ṉts'iee̱ tsi̱'e̱ nga ko̱e̱je̱tjón nga ko̱e̱je̱katsijenjnú, kó ko̱síko̱jojnú nga ku̱i̱'íjñanda kui chji̱e̱ xi jún ko̱e̱'éjnú ki'míjnú. Bo̱a̱ ts'én nga je s'i̱jñanda kui chji̱e̱ xi ngayeje takónjnú ko̱e̱'éjnú, kó jmí tsi xikoó tsi ngo kjo̱a̱'niú nga ko̱e̱'éjnú.
Ngatja'átsjienjnú kui nii̱: Xta̱ xi chiboa 'bítji̱e̱, chiboa cha̱n foa'átikó. Kó xta̱ xi tsie 'bítji̱e̱, tsie cha̱n foa'átikó.
Nga ngo nga ngojnú te'éjnú xikó kji'i ndibánií ini̱ma̱jnú, kó jmí tsi ngayejejín takónjnú ko̱jo jmí tsi kjo̱a̱a̱ kjo̱a̱'niú nga ko̱e̱'éjnú. Nga̱t'a̱ Néná tjoó xta̱ xi tsja tjiín nga tsjá ni xi tsjá.
Kó Néná tjiín nga'niú tsi̱'e̱ nga tsja̱ajnú ngayeje to̱ko̱ya kjo̱a̱nda, tsi̱'e̱ nga ngatsjé ni̱xtjin k'uiéjnú ngayeje ni xi chjiénjnú, kó ngaskande ts'atio ngase k'uiéjnú, tsi̱'e̱ nga ka̱ma ko̱siko̱jojnú xta̱ xi ngasee̱.
Xikó ts'én kjit'a xo̱jo̱n eén Néná nínga bi tsoó:
Ni xi tjiín kuí kats'énkja'asón nga katsjaá xta̱ ni̱ma̱a̱,
kó kjo̱a̱kixi̱ tsi̱'e̱ ngatsjé ni̱xtjin tikón.
Néná xí tsjá xojmá xi s'itji̱e̱e̱, kó ti tsjá ni chiniee̱ nga. Kó ti bo̱a̱ ti ts'én tsja̱ajnú jún ngayeje ni xi chjiénjnú, kó sa̱'ínkjín ni nda xi ndyi̱'bítji̱e̱jnú, tsi̱'e̱ nga ka̱ma ko̱siko̱jojnú kje̱'e xta̱.
Kjín to̱ko̱ya kjo̱a̱cho̱n k'uiéjnú, kó ka̱ma ngayeje takónjnú ko̱siko̱jojnú xtaa̱. Ni xi jún ko̱nanguíyajo̱jne̱ ji̱n, kuí xí sa̱'ín nga kjín ngase xta̱ xi tsja̱á ndok'óchji Néná.
Kji'a nga tjifíjoo̱ kui kjo̱a̱bosíko̱joo̱ xta̱ na̱ngo̱xi̱ tsjiee̱, tjímonguínjoo̱ ni xi chjieén, kó bo̱a̱ ts'en kjín xta̱ xi tsja̱á ndok'óchji Néná.
Nga ko̱siko̱jó kuí xtaa̱ sa̱'íntsjaá Néná, nga̱t'a̱ jún kanda'yá'énjnú éntjatsi̱e̱e̱ Jesukristoo̱ xi timatji̱nguijnú, ko̱jo kjo̱a̱a̱ nga ngayeje takónjnú nga ndyi̱bosíko̱jojnú xta̱ xi'ba̱ ko̱jo ngayeje xta̱ xi ngasee̱.
Kó kji'a nga kui xtaa̱ ku̱i̱chji̱a̱a̱ Néná, ku̱i̱chji̱a̱tjéjnú kjo̱a̱a̱ nga tjoó jún ko̱jo kjo̱a̱a̱ kui kjo̱a̱nda je xi je katsjájnú Néná.
¡Ndok'óchji̱í Néná kjo̱a̱a̱ ni xi tsjáná! ¡Nde jmíjínná ngo én kó k'uíi̱n kjo̱a̱nda je xi ta katsjatsíná!
Nguindyi̱ko̱n Kristo̱ xi tjoó ko̱jo xi nda ts'énjo̱ xtaa̱, an Pabloo̱ ngo ni kuichjiájojnú'un nga̱t'a̱ tjín xta̱ xi tsó nga chini xó an nga ki̱a̱ tikónjinjnú'un, tanga tajá xó chjiá an nga ki̱a̱jín tikónjinjnú'un.
'Niú mí'ájnú'un nga kji'a nga kjuinkónjnú'un, ngata̱ jmí kjo̱a̱'niú ni'ánjínjnú'un nga tajá sa̱'injo̱jnú'un. Nga̱t'a̱ tjíngoo̱ ko̱n an nga tajá sa̱'injo̱ an kui xi ndyi̱tsó nga xikoó tsi xta̱ ta chiboa ndyi̱'naxiéjne̱ yojojne̱.
Kjénní nga kui nga̱sondiee̱ tindyión ji̱n, tanga jmí tsi bo̱a̱ ts'én ndyi̱bixkánjne̱ xikó ts'én kján xtaa̱ kui nga̱sondiee̱.
Nga̱t'a̱ kui ni xi ni xi tjíbixkánjo̱ ndyi̱'míi̱, jmí tsi nii̱ kui nga̱sondiee̱, nga'niuú Néná boá, nga'niú xi ka̱maa̱ sa̱'ínkjatsón nga'niuú ni xi ndajiín.
Kó bo̱a̱ ts'én si̱'anchajajne̱ tajmí énní ko̱jo kjo̱a̱nk'atakón xi sakó nga'niuú xi 'bíchjaá xtaa̱ nga sku̱i̱e̱ Néná, tsi̱'e̱ nga ko̱sikjoyájne̱ kjo̱a̱kjíntakoón xtaa̱ kó ku̱i̱nt'ié'eén Kristoo̱.
Kó je tindyiondajne̱ nga si̱'anjéjne̱ ta'yaní xi ku̱i̱nt'ié'énjín, tanga chjiénga jún tjón je nda kanda'yá'énjnú.
Soboájín mana nga je k'oxié an yojona kjo̱a̱a̱ xá xi tjínjne̱, nga̱t'a̱ Ndi̱a̱ná xí katsjájne̱ kui xaá tsi̱'e̱ nga sa̱kó nga'niújnú jún, kó jmí tsi tsi̱'e̱ nga si̱'ankjiéjnú.
Mejénjínna nga kuindyiandikónjnú'un kjo̱a̱a̱ xo̱jo̱n xi ts'éntsanguiyájnú'un,
nga̱t'a̱ nga ja̱koxi̱ tjín xta̱ xi tsó nga xo̱jo̱nna achichí xó tajá ko̱jo 'niú xó chji̱a̱, tanga nga an ma xó xi tikónjinjnú'un inda xó an, kó nga ch'o xó énna.
Tanga kui xta̱ xi tsó kui nii̱, chjiénga sku̱i̱e̱ nga xikó ts'én ndokjo̱a̱jne̱ nga xo̱jo̱n nga kjin tindyiónjnú, ti bo̱a̱ ti kon ka̱majne̱ nga ki̱a̱ ma ku̱i̱ndyionjo̱jne̱ jún.
Nga̱t'a̱ ka̱majín takónjne̱ nga nijan ka̱majne̱ kui xta̱ xi ti kuii̱ yojoo̱ nda ts'én'boxié. Kui xtaa̱ bejín ni xi ndyi̱ts'en nga ndyi̱tsaton kjo̱a̱ch'áṉcha̱ nga ndyi̱'bochi̱bo̱a̱jo yojoo̱ nga ndyi̱ts'enkjién kjo̱a̱kjíntakón xi tsi̱'e̱.
Tanga ji̱n nga 'ne̱, ta ngototo xá xi katse'éjne̱ ji̱n xi je 'naxiénijne̱ yojojne̱. Ku̱i̱tjatiojínjne̱ tsindió xi íjñaá Néná xájne̱ tsi̱'e̱ nga jáchójne̱ ngaskande nínga tindyiónjnú jún.
Kuíni nga jmí tsi ndyi̱bitjatiójne̱ nga je ndyi̱'naxiéjne̱ yojojne̱, xikoó tsi jáchójínjne̱ nínga tindyiónjnú. Ja̱koxi̱ nga ji̱n boá xi tjón jáchochonjne̱ nga ik'íni̱jmijne̱ éntjatsi̱e̱e̱ Kristoo̱.
Kó jmí tsi ji̱n xi je ko̱'na̱xiéjne̱ yojojne̱ kjo̱a̱a̱ xá xi kats'én kje̱'e xta̱. Tasá ndyi̱chiyájne̱ nga 'niú ngase s'i̱jinjnú Néná, tsi̱'e̱ nga tsie ngase xá xi ka̱ma si̱'anjne̱ ngu̱i̱jinjnú.
Kó bo̱a̱ ts'én kjin ngase konguínjne̱ nga k'uini̱jmi̱jne̱ éntjatsi̱e̱e̱ Kristoo̱, ngu̱i̱ndie xi kjin ngase máa̱ nínga tindyiónjnú. Tanga jmí tsi ki̱a̱ konguínjne̱ nínga kje̱'e xi je kats'énxá, tsi̱'e̱ nga jejín ko̱'na̱xiéjne̱ yojojne̱ kjo̱a̱a̱ xá xi kats'én kje̱'e xta̱.
Tsi tjín xi mejeén nga je k'o̱xié yojoo̱, bo̱a̱ nga ts'én, tanga kjo̱a̱a̱ ni xi Ndi̱a̱ná kats'énjo̱.
Nga̱t'a̱ kuijín xi si̱'anjo̱'o kui xi nda ts'én'boxié yojoo̱. Kuí xí si̱'anjo̱'o kui xi Néná nda ts'én ku̱i̱chji̱a̱ kjo̱a̱a̱ kui.
¡Achichí ra nda kji'i tsi si̱'anchíkjo̱a̱ chiíjnú'un tsi xikoó ngo nda̱ xi tsabeé nga kuichjiájojnú'un! Ta xikó ts'énnií tanga ti'anchíkjo̱a̱ chiíjnú'un.
Nga̱t'a̱ kui kjo̱a̱chi̱ni̱ xi tjínna kjo̱a̱a̱ jún, Néná xí katsanguiya. Nga̱t'a̱ an je xikoó tsi katsjáa̱ jún nga ta ngo tsi xi̱'in xi ku̱i̱xanjo̱jnú, kó kui xi̱'ii̱n kuí xí Kristoo̱. Mejénna nga xikoó ngo tsakjin xo̱ngo xi kji̱e̱ jmí xi̱'in 'béjiín, nga bo̱a̱ ts'én sa̱'ink'as'iénjnú'un.
Tanga nda̱ kjimana nga xikó ts'én ye̱e̱ kats'énkjién kjo̱a̱mañaa̱ nga ts'aṉcha̱jo na̱ Ebaa̱, nga ti bo̱a̱ ti ts'én xi̱'ṉcha̱jojnú jún, tsi̱'e̱ nga ka̱matsabéjii̱n kjo̱a̱kjíntakónjnú kó jmí tsi tsjie ts'én ko̱jo ngayeje takónjnú nga konguíntji̱nguíjnúu̱ Kristoo̱.
Kui nii̱ t'íxianjnú'un nga̱t'a̱ boe'éjnúu̱ ngu̱i̱ndie nga ngo xi kjo̱chó nga ku̱i̱'íni̱jmijnú kjo̱a̱a̱ ngo Kjiso̱ xi kje̱'e xikoó xi je ki'míyajne̱ ji̱n. Ni'ánjo̱'ójnú ngo a̱sién ni̱xtjin xi kje̱'e xikoó xi je kini'ánjo̱'ojnú jún. Ni'ánjo̱'ójnú ngo éntjatsi̱e̱ xi kje̱'e xikoó xi je kini'ánjo̱'ojnú jún.
Kó bee̱ ko̱n an nga jmí tsi chichí ngase mana yojona, nguindyi̱ko̱n kui já apostro̱ yi'i xi tjiín.
Nda tsi jmí tsi 'niú mana chjiá an nguindyi̱ko̱n xtaa̱, tanga be an ni xi tsi̱'e̱ Néná, kó kui nii̱ xi ngatsjé ni̱xtjin ndyi̱bokojne̱ jún.
Kji'a nga ini̱jmijnú'un éntjatsi̱e̱e̱ Néná ja'achjíjínjnú'un. Nga kui nii̱ kats'en an ni̱ma̱takón ijñá an yojona kó jún nk'a kats'enk'ijñájnú'un. ¿A kats'enjé an nga bo̱a̱ kats'en an?
Kje̱'e na̱ngo̱xi̱ ja'axíi̱n too̱n tsi̱'e̱ nga kats'en an xána nga kats'ensénjnú'un.
Kó kji'a nga kis'ijñajinjnú'un nga kamáchjiénna ngo ni, jmí ni̱xtjin nga jún iniéjnú'un yojona, nga̱t'a̱ kui ṉts'ié xi chji̱a̱ni nangui Masedonia̱ katsjána ngayeje ni xi kamáchjiénna. Ngojín ch'ia é xi kats'énni'ínjnú jún kamá an, kó jmí ni̱xtjin bo̱a̱ ka̱ma.
Jmíjín xi ku̱i̱'íchjaá kui kjo̱a̱tsja xi'bi̱ ngayeje nangui Akaya̱. Be an nga ja̱koxi̱ ni xi t'íxian an, xikó ts'én ja̱koxi̱ Kristo̱ xi tikónjinna.
¿Mí kjo̱a̱a̱? ¿A kjo̱a̱a̱ nga tjójínná jún? ¡Néná be nga achichí tjóna jún!
Tanga ni xi ts'en an, takó sa̱'in ra an, tsi̱'e̱ nga tsjandiéjáa̱n kui xta̱ xi mejeén nga ka̱ma xikoó ji̱n tsi̱'e̱ nga je k'o̱xié yojoo̱.
Nga̱t'a̱ ta xta̱ apostro̱ ndiso tsi bo̱a̱, kó kui boá xi ndyi̱'boṉcha̱jo maña̱ xtaa̱ nga apostroo̱ Kristoo̱ ndyi̱tsoó yojoo̱.
Kó ngata̱ ma ndikónjínjnú, nga̱t'a̱ ti kuii̱ xindajín Satanaa̱ ts'enkjátsónyá maña̱ yojoo̱ nga ndítsjiee̱ Néná tsoó yojoo̱.
Kó kuíni, ngata̱ fíndikónjínjnú nga tjín xta̱ xi bosikójo xindajín xi ts'enkjátsónyá maña̱ yojoo̱ nga xta̱ xi ts'én ni xi nda ma. ¡Tanga kjo̱chó ni̱xtjin nga sa̱ko̱ó chjií ni xi kats'én!
Ti bo̱a̱ ti xian nguiníjnú'un nga ngojín xi sa̱'ínkjó nga tsabéna, tanga tsi bo̱a̱ ts'én ni'ánkjójnú, te'éndiéjnú'un nga kuichjiájojnú'un xikoó ngo xi tsabeé, tsi̱'e̱ nga je k'o̱xié chií an yojona.
Ni xi chjiá an, chjiá an tanga jmí tsi Ndi̱a̱ná xi ts'éntsjána ni xi kuichji̱a̱ an, taxkiya chji̱a̱ an nga̱t'a̱ ma ko̱n an nga je 'boxié an yojona.
Kó nga achichí ma xta̱ xi je 'boxié yojoo̱ kjo̱a̱a̱ ni xi ts'én, kuíni nga ti bo̱a̱ ti sa̱'in an nga, nga je k'oxié an yojona.
Ni'ánchíkjo̱a̱jnúu̱ tsi tjín xí moso̱ xi kastiñá sa̱'ínjnú, ko̱jo tsi tjín xí k'o̱ṉcha̱jojnú, ko̱jo tsi tjín xí sa̱'ínchéjéjnú ni xi tsa̱jún, ko̱jo tsi tjín xí je k'o̱xiéjnú yojoo̱, ko̱jo tsi tjín xí ko̱t'a t'anijonjnú.
Tanga ji̱n jmí tsi bo̱a̱ ts'én tajá kini'ánjo̱jne̱ jún xikoó kui xtaa̱, achichí soboá mana nga bo̱a̱ xian an.
Tanga tsi tjín xí máa̱ nga je 'boxié yojoo̱, ja̱ ti bo̱a̱ ti ka̱ma sa̱'in an nga, nda tsi kjo̱a̱tsabé boá kui nii̱.
¿A xta̱ ebreo̱ boá kui jaá? Ja̱ ti kui an nga. ¿A xta̱ Israe̱l boá? Ja̱ ti kui an nga. ¿A xta̱ tji̱e̱e̱ Abraa̱m boá? Ja̱ ti kui an nga.
¿A xta̱ mosoo̱ Kristoo̱ boá kui jaá? Xikoó tsi tsabéna nga chjiá an. 'Niú ngase je kats'enxá an ta bo̱a̱jiín kui jaá, kjín ndi̱ya je akja'yana ndo̱bo̱a̱ya, ti kjín ndi̱ya je akjana, kó ti kjín ndi̱ya nga je mején ma ni'ánk'iénna.
Ún ndi̱ya nga xta̱xá judíoo̱ katsjá kjo̱a̱ nga kini'ánjéna nga akjana kantji'ún nijún ń'niú, xikó ts'én tikoón nga botíjé kui jaá.
Ján ndi̱ya je akjana yá. Ngo ndi̱ya nga ts'aya xtínna ndi̱jo̱ xtaa̱. Ján ndi̱ya kitinguíndió tjotso je xi kijíya an. Ngo ni̱xtjin ngo ni̱xtji̱e̱n je kitsjiensón an ndáchíkoón.
Achichí kjín ndi̱ya xi je kistso'bá an tajñání, kuíni nga je kamábe an ndikoón ndeje', ndikoón xta̱ chejé, ndikoón ngu̱i̱jii̱n xta̱ nanguina ko̱jo ngu̱i̱jii̱n xta̱ xi judío̱jín, ndikoón ni xi ma ngu̱i̱jii̱n na̱xi̱ńdá 'niuú, ndikoón ni xi ma nínga jnoo̱ ko̱jo ngu̱i̱jin ndáchíkoón, ndikoón ngu̱i̱jii̱n xta̱ ndiso xi tix'i̱a̱n ṉts'ié ndyi̱tsó.
Je tsie xá xi kats'en an xi kats'énkjiendana. Kjín ni̱xtjin indyiáńjñáa̱ yojona. Je ja'atio an bojó ko̱jo xíndá. Kjín ndyi̱ya ja'atio an kjindiá nga jmí ni iskjíni̱e̱jín an. Kjín ndi̱ya ja'atio an ṉch'án ko̱jo nga jmí ṉjño kis'iejínna.
Kui nii̱ ko̱jo kje̱'e ngase ni xi je kamána, kó ngaskande ndyiojón ndyiojón nda̱ kamána kjo̱a̱a̱ ngayeje xta̱ na̱ngo̱xi̱i̱.
Tsi tjín xi ma oo̱n, kó ngaskande xikoó tsi ko̱jo an ma onna. Achichí xti mana kjo̱a̱a̱ kui xta̱ xi ndyi̱ts'enchajá kje̱'e xta̱.
Tsi chjiénga je k'oxié an yojona, tasá mejénna nga je k'oxié an yojona nga̱t'a̱ nguiti jmíjínna nga'niú.
Néná kui xi Na̱'mii̱ Ndi̱a̱ná Jesukristoo̱ be nga ja̱koxi̱ ni xi ts'énchji̱a̱ an, kó kui boá xi nga ni'ántsjaá ta kji'ání.
Kji'a nga kis'ijña an na̱xi̱ńdá Damasko̱, nda̱ xtitjón xi ts'énxát'aa̱ nda̱ re Aretaa̱ índo jajuún xi askondá nga̱ntjo̱a̱a̱ na̱xi̱ńdaá tsi̱'e̱ nga stso̱bo̱a̱na.
Tanga tjín xta̱ xi ngo ni̱se̱nya íyána tsi̱'e̱ nga kats'énkjatjajenna ngo nga̱ntjo̱a̱ masienkjá xi tikoón xoó na̱xi̱ńdaá, kó bo̱a̱ ts'én jatjo'ma an ngu̱i̱ya tsja kui xtitjoón.
Kjénní nga jmí ni chjíjiín nga je k'oxié an yojona, tanga chjiénga bo̱a̱ sa̱'ín an, kuíni nga kuichji̱a̱jo majnú'un kjo̱a̱a̱ ni xi kamábe an ko̱jo ni xi akóna Ndi̱a̱ná.
Be an ngo nda̱ xi s'ijii̱n Kristoo̱, xi je tienijún nónií nga tsanguínjo̱ ngaskande xi ma ján ndi'ak'ajmii̱, bejín an tsi tsanguínjo̱ ko̱jo yojo, axa̱ ta a̱sién ni̱xtjin tsi, tanga Néná xí be kui nii̱.
Kó ti be an kui nda̱ xi tsanguínjo̱ ndi'ak'ajmi ján, tsi yojo ko̱jo tsi a̱sién ni̱xtjii̱n ta Néná tsi xi be,
kui nda̱a̱ tsanguínjo̱ ngu̱i̱ndie tsjachoo̱n Néná, nínga tsint'ié én xi 'niú tji'má xi kji̱e̱ ngo xta̱ nga̱sondiee̱ xi boe'éndieé nga ku̱i̱chji̱a̱.
Ka̱marana je k'oxié an yojona kjo̱a̱a̱ ni xi kamaá kui nda̱a̱, tanga jmí tsi ti an xi je k'oxié an yojona, je k'oxié an yojona tanga kjo̱a̱a̱ nga nguiti jmíjínna nga'niú.
Tanga tsi je k'oxié an yojona, kjo̱a̱tsabéjín bo̱a̱ tsi bo̱a̱ sa̱'in an, nga̱t'a̱ ni xi ja̱koxi̱ boá ni xi xiyá an. Tanga bo̱a̱jín sa̱'in an, nga̱t'a̱ mejénjínna nga tjín xi ts'atio sa̱'ínkjó kjo̱a̱a̱ xikó ts'én be ko̱jo xikó ts'én nt'ié kjo̱a̱a̱ an.
Kó tsi̱'e̱ nga jejín k'o̱xié an yojona kjo̱a̱a̱ kui ni xi 'niú chjínií xi je akóna Néná, Néná je katsjána ngo kjo̱a̱ni̱ma̱ xi ts'énfoa'atio an, xikó maá tsi ngo nda'yá sis'ieén yojona. Ngo mosoo̱ xindajín Satanaa̱ tjíts'énkja'ationa kjo̱a̱ni̱ma̱, tsi̱'e̱ nga jejín k'o̱xié an yojona,
kjo̱a̱a̱ kui nii̱ je ján ndi̱ya tsí'áa̱ Ndi̱a̱ná tsi̱'e̱ kjo̱a̱'áxínna kui kjo̱a̱ni̱ma̱a̱,
tanga tasá bi katsóna: “Kjo̱a̱ndana boá xi machjieén, nga̱t'a̱ nga'niúna ma tsijen kjin kjin ngu̱i̱jii̱n xta̱ xi jmíjiín nga'niú.” Kó kuíni nga je k'oxié an yojona nga̱t'a̱ nguiti jmíjínna nga'niú, tsi̱'e̱ nga bo̱a̱ ts'én xcha̱ nga'niuú Kristoo̱ ngu̱i̱jii̱n ni xi ts'en an.
Tangat'aa̱ nga tjóna Kristoo̱, achichí tsja mana nga̱t'a̱ nguiti jmíjínna nga'niú, ko̱jo kjo̱a̱a̱ nga ch'o 'mína, ko̱jo kjo̱a̱a̱ nga jmíjínna ni xi machjiénna, ko̱jo kjo̱a̱a̱ nga miyotji̱nguina, ko̱jo kjo̱a̱a̱ kjo̱a̱ni̱ma̱ xi ts'en foa'atio an. Nga̱t'a̱ kji'a nga jmíjínna nga'niú, kji'a boá nga 'niú ngase kjima an.
Xikó maá tsi ngo nda̱ xi tsabeé kjima an nga je 'boxié an yojona, tanga jún xi kini'ánjnú'un kjo̱a̱'niú nga bo̱a̱ kats'en an. Jún xi chjiénga kini'ántsjajnú'un katsaki, nga̱t'a̱ jmí tsi chiboa ngase chjií an ta bo̱a̱jiín kui já xi apostro̱ yi'i ndyi̱tsoó yojoo̱, nda tsi bo̱a̱ xián an nga jmí ni chjíjiín an.
Kis'iena kjo̱a̱chiyákón nga kats'énxájinjnú'un, kó kjo̱a̱ndikoón ko̱jo chi̱bo̱a̱a̱ ko̱jo ni xi kats'en an nga kats'enkjién an nga'niuú Néná, kuí nii̱ xi bokó nga ja̱koxi̱ nga nda̱ apostroo̱ Néná boá an.
Nga̱t'a̱ ¿mí ni xi kasakoo̱ xta̱ na̱ngo̱xi̱ xi ngasee̱ xi kasakojínjnú jún? Ta ngototo nga júnjín iniéjnú'un yojona nga kis'ijñajinjnú'un, xikó kats'enjo̱ an xta̱ na̱ngo̱xi̱ xi ngasee̱. ¡Ti̱'anjetakónjnú'un nga ndajín kji'i ni xi kats'enjo̱jnú'un, nga bo̱a̱ kats'en an!
Je tikónda an tsi̱'e̱ nga kjuinkátsijenjnú'un xi ma ján ndi̱ya, kó ti nde ngot'e̱ jmí tsi jún k'uiniéjnú'un yojona. Nga̱t'a̱ jmí tsi ni xi tjínjnú jún xi ts'énmongase an, jún xi ts'énmongasejnú'un. Xi xchaá xi chjiénga kjo̱a̱'átjó tsi̱'e̱ nga tsja̱á ndií, jmí tsi ndií kjo̱a̱'átjó tsi̱'e̱ nga tsja̱á xi xchaá.
Ja̱ je yajnú nga jmí tsi jún iniéjnú'un yojona, tanga tjín xta̱ xi̱ ndyi̱tsó nga an, ngo xó nda̱ maña̱ xi ts'aṉchajojnú'un jún.
Kji'a nga tjín xi katsanguiyajnú'un, ¿a ts'aṉcha̱jojnú nga to̱n tsí'ájnú?
Titoo̱ 'niú tsí'áa̱ tsi̱'e̱ nga ko̱e̱je̱katsijenjnú, kó katsanguiyajo̱ an ingo nda̱ ṉts'ié. ¿Axa̱ ts'aṉcha̱jojnú Titoo̱? ¿A mí tsi ja̱koxi̱ nga Titoo̱ ko̱jo an ti bo̱a̱ ti ts'én tjíjinjne̱? ¿A mí tsi ti kuii̱ ni ndyi̱ni'ánjne̱ nga?
¿A ndyi̱ni'ánkjójnú nga ndyi̱chjiá'ájne̱ jún ngo kjo̱a̱ni'ánjetakón? Nguindyi̱ko̱n Néná nga ngat'aa̱ Kristoo̱ nga ndokjo̱a̱jne̱. Jún xta̱ xi tjójne̱, ngayeje ni xi ni'ánjne̱ tsi̱'e̱ nga tjisákó nga'niújnú boá.
Nga̱t'a̱ nda̱ kjimana tsi kji'a nga kjuinkátsijenjnú'un bo̱a̱jín ts'én sa̱kóna jún xikó ts'én mejénna an, kó nga bo̱a̱jín ts'én sa̱kójnú an xikó ts'én mejénjnú jún. Nda̱ kjimana tsi ndyi̱bokjangájnú yojojnú, tsi tjínjnú kjo̱a̱'ontakón, tsi tjínjnú kjo̱a̱xti, tsi tjínjnú kjo̱a̱ndikonkón, tsi tjínjnú kjo̱a̱ndokjo̱a̱ta'in, tsi tjínjnú énya, tsi tjínjnú kjo̱a̱nk'atakón ko̱jo tsi tjínjnú kjo̱a̱xchán.
Ti nda̱ kjimana nga tsi kji'a nga kjóchokón nguiníjnú an, Néná sa̱'ínni̱ma̱takónna ngu̱i̱jinjnú, kó ngaskande ska̱ndá ma ra an kjo̱a̱a̱ kui xta̱ xi kats'énjé ngas'e̱ kó kji̱e̱ ts'énk'oyájín yojoo̱ kjo̱a̱a̱ ni ndándí xí ndyi̱ts'en, ko̱jo nga ndyi̱ts'en kjo̱a̱tondo̱, ko̱jo xi ndyi̱ts'enk'ás'ieén yojoo̱ ni xi ch'o kji'ii̱.
Kui xi'bi̱ xi ma ján ndi̱ya nga kjuinkátsijenjnú'un. Ngayeje ni xi ka̱mandajin chjiénga tsi jó ko̱jo tsi ján chistiko̱ xi si̱'ankjién nga ku̱i̱chji̱a̱ ni xi be.
Je bo̱a̱ kixiánjnú'un kji'a nga jáchokónjnú'un xi ma joó ndi̱ya, kó ngot'e̱ nda tsi ki̱a̱jín tikón an nga tjíts'en'indóo̱ kui xta̱ xi kats'énjé ngas'e̱, ko̱jo ngayeje xta̱ xi ngasee̱, nga tsi kjuin nguiñá an ni̱ma̱jín ka̱mana jún.
Bo̱a̱ ts'en an nga̱t'a̱ ndyi̱mindyiséjnú ni xi ko̱kó nga eén Kristoo̱ boá xi ts'énchji̱a̱ an, tanga Kristoo̱ ngu̱i̱jinjnú bokó nga'niuú, jmí tsi ki̱a̱ tikónjinjnú xikoó ngo xi jmíjiín nga'niú.
Nga̱t'a̱ nda tsi jmí nga'niú kis'iejiín nga k'ient'a kro̱ xikoó ngo xta̱, tanga tikón ngot'e̱ tangat'anii̱ nga'niuú Néná. Nga̱t'a̱ ti bo̱a̱ ti ts'én ji̱n jmíjínjne̱ ngo nga'niú xikoó kui nga k'ient'a kroo̱, tanga tangat'anii̱ nga'niuú Néná nga Kristoo̱ tikónjinjne̱ nganda tsa̱jún.
Tsitsíjen cha̱n cha̱njnúu̱ yojojnú tsi s'ijinjnú Kristoo̱. Chít'a so̱bo̱a̱jnú yojojnú. ¿Axa̱ a yajínjnú nga Jesukristoo̱ tikónjinjnú? Ngototo tsi ndajín ts'en jatjo xki̱i̱ nga kichit'ajnú yojojnú.
Tanga skoyáa̱ nga xcha̱jnú jún nga nda ts'én jatjo xki̱jne̱ ji̱n nga eén Kristoo̱ xi ndyi̱ndokjo̱a̱jne̱.
Ndyi̱ndokjo̱a̱jne̱ Néná tsi̱'e̱ nga si̱'ánjínjnú ni xi ndajín kji'i, jmí tsi tsi̱'e̱ nga xcha̱ nga ji̱n je kichit'ajne̱ yojojne̱ kó nda jatjojne̱, tasá tsi̱'e̱ nga ni xi nda si̱'ánjnú jún, nda tsi xtaa̱ ndyi̱tsó nga ndajín ts'én jatjo xki̱jne̱.
Nga̱t'a̱ ta jmíjín ni xi ka̱ma si̱'anjne̱ kondraa̱ ja̱koxi̱i̱ Jesukristoo̱, kuíni nga tasá kjo̱a̱ndaa̱ ja̱koxi̱i̱ ni xi ndyi̱ni'ánjne̱.
Achichí tsja majne̱ nga tsó xtaa̱ nga ji̱n jmíjínjne̱ nga'niú, kó nga jún tjínjnú nga'niú xi tsjá Néná. Takó ndyi̱ndokjo̱a̱jne̱ Néná tsi̱'e̱ nga ka̱ma kixi̱ ndo̱jo ndo̱jojnú xikó ts'én mejeén kui.
Kuíni nga kui xo̱jo̱o̱n tjíts'en'indójnú'un nguindiee̱ nga kjuinkátsijenjnú'un, tsi̱'e̱ nga, nga kjócho an tajájín sa̱'injo̱jnú'un, nga̱t'a̱ Ndi̱a̱ná xí katsjána kui xaá, jmí tsi tsi̱'e̱ nga sa̱'inkjiéjnú'un, tasá tsi̱'e̱ nga sa̱kó nga'niújnú jún.
Kó nga fet'anii̱ ni xi xiyájnú'un já ṉts'ie, mejénna nga k'uiéjnú kjo̱a̱tsja, tindyi̱séjnú nga xta̱ xi kixi̱ ndo̱jo ndo̱jo ka̱majnú, te'é nga'niújnúu̱ xingu̱i̱jnú, kó ti bo̱a̱ ti ts'én ngas'iejnú jún, ngat'iéjnú kjo̱a̱xió, kó bo̱a̱ ts'én nga Néná xi tjiín kjo̱a̱xioó ko̱jo xi tjiín kjo̱a̱tjoó nga t'íjñajinjnú.
Ti'antindejnú xingu̱i̱jnú nga ngo nga ngojnú.
Tinde xó bo̱a̱ tsó ngayeje xta̱ tsjiee̱ Néná.
Kjo̱a̱ndaa̱ Ndi̱a̱ná Jesukristoo̱, kjo̱a̱tjoó Néná ko̱jo A̱sién Ni̱xtjii̱n Néná ngat'índojo̱jnú ngatsjé ni̱xtjin. Bo̱a̱ kji'i.
An Pabloo̱, nda̱ apostro̱  xi jmí tsi xtaa̱ xi katsanguiya, nga̱t'a̱ Jesukristoo̱ ko̱jo Néná xi Na̱'mi xi kats'énkja'á'yaá kui, kuí xí katsjáxána.
An xí tjíts'entindejnú'un jún ko̱jo ngayeje já ṉts'ie xi chji̱a̱ni na̱ngo̱xi̱i̱ nangui Galasia̱:
Nga tsjajnú kjo̱a̱ndaa̱ ko̱jo kjo̱a̱xioó Néná xí Na̱'mii̱ ko̱jo Ndi̱a̱ná Jesukristoo̱,
kui xi katsjá yojoo̱ nga kini'ánk'ién tangat'anii̱ jéná, tsi̱'e̱ nga k'o̱xié'aná kui nga̱sondie xi ndajín xi tindyión kuí ni̱xtjii̱n, xikó ts'én kamámejeén Néná xí Na̱'mii̱.
Kui tsi̱'e̱ ngatama kjo̱a̱jee̱ ngatsjé ni̱xtjin. Bo̱a̱ kji'i.
Achichí kijíndikónna nga tanisién tsá kini'ánkjinjnúu̱ yojojnú Néná, kui Néná xi tsíchji̱a̱jnú nga katsjájnú kjo̱a̱nda xi sakóná ngat'aa̱ Kristoo̱, tanga kje̱'e éntjatsi̱e̱ ndyi̱monguíntji̱nguíjnú.
Nga ja̱koxi̱ jmíjín kje̱'e éntjatsi̱e̱, ta ni xi kjima nga tjín xta̱ xi ndyi̱mindyiátsabejnú kó mejeén nga ko̱síkjoyá éntjatsi̱e̱e̱ Kristoo̱.
Tanga nda tsi ngaskande ji̱n ko̱jo tsi ngo ndítsjiee̱ ndi'ak'ajmii̱ xi ku̱i̱'íni̱jmijnú kje̱'e éntjatsi̱e̱e̱ Néná kjo̱a̱a̱ xi je ik'íni̱jmijne̱, ngat'íko̱jonii̱.
Xikó je kixiánjnú'un ngas'e̱, ti bo̱a̱ xian nguiñá an ngot'e̱: Tsi tjín xi ku̱i̱'íni̱jmi kje̱'e éntjatsi̱e̱e̱ Néná xi kje̱'e tsó xikoó xi je kini'ánk'as'ienjnú, ngat'íko̱jonii̱.
Tanga xiyájnú'un kui nii̱ já ṉts'ie, nga kui éntjatsi̱e̱ xi je kixiyajnú'un, jmí tsi tsi̱'e̱ xtaa̱.
Nga̱t'a̱ jmí tsi ngo xta̱ xi katsjána ko̱jo tsi xi akóyána, kuí Jesukristoo̱ xi katsáyána kui eén.
Je kanda'yájnú xikó ts'én kis'ijña an, nga kamábendikón an Néná xikó ts'én xta̱ judíoo̱, kó kóts'en nga tsangatji̱nguíi̱ xta̱ na̱ngo̱xi̱i̱ Néná ko̱jo kóts'en kamámejénna nga kats'enkjié an.
Xikó ts'én tikoón xta̱ judíoo̱ nga k'uíndo nguindyi̱ko̱n Néná, achichí ma xta̱ nanguina xi nijan kamáxchájo̱ an xi kats'ée̱n nga ja'atjóo̱n, nga̱t'a̱ 'niú ngase chi̱ni̱ kamá an nga kats'enkjatjosón an kjo̱a̱xcha̱á xta̱ xi xchána.
Tanga nguindiee̱ nga stse̱n an, Néná íjñát'axínna kó katsjáxána, nga̱t'a̱ achichí je kjo̱a̱ndaa̱ kui.
Kó ni̱xtjin nga kamámejeén akóna ndií, tsi̱'e̱ nga k'uini̱jmi an éntjatsi̱e̱e̱ Néná ngu̱i̱jii̱n xta̱ xi judío̱jín, kó nde ngojín xta̱ xi asíyáa̱ tsi nda ko̱jo tsi ndajín kji'i kui nii̱.
Ti nde kijíjín an na̱xi̱ńdá Jerusale̱n nga kijíkatsijée̱n kui já xi kamá apostro̱ nguindiee̱ nga kamá an, tasá ti kji'a kijí an ngu̱i̱ndie xi síndojin nangui Arabia̱, s'e̱ ti kijí nguiní an Damasko̱.
S'e̱ jaskan nguije ja'a ján nó kijí an na̱xi̱ńdá Jerusale̱n tsi̱'e̱ nga sku̱i̱e̱ an nda̱ xi 'mí Peé, kó tji'ún ni̱xtjin kamána ki̱a̱a̱ ko̱jo kui nda̱a̱,
tanga nde ingojín já apostro̱ xi ngasee̱ xi kamábe ngase an, ta kuí tsi Sandiyaá kui xi ṉts'i̱e̱ ma Ndi̱a̱ná Jesukristoo̱.
Néná xí be nga ja̱koxi̱ ngayeje ni xi ts'én'bit'a an xo̱jo̱n.
S'e̱ jaskan kijí an ngu̱i̱ndie xi síndo ngu̱i̱jii̱n Siria̱ ko̱jo Silisia̱.
Kó kui ni̱xtjin ján nde kamábejínna xta̱ na̱ngo̱xi̱i̱ Kristoo̱ xi síndo nangui Judea̱.
Ta bi tsi katsó xtaa̱ nga tsíchji̱a̱: “Kui nda̱ xi tsangatji̱nguiná ngas'e̱, kui boá xi ngot'e̱ ts'én'bini̱jmi éntjatsi̱e̱e̱ kui kjo̱a̱s'ijin xi kje̱'e ni̱xtjin kamámejeén kats'énkjié.”
Kó tangat'anii̱ kui nii̱ nga kui xtaa̱ katsjaá kjo̱a̱je Néná.
Jaskan nguije ja'a tienijún nó, kijí nguiní an na̱xi̱ńdá Jerusale̱n nga kijíjo̱na Bernabee̱ kó ti kijíjo̱ an Titoo̱ nga.
Kó kijí an nga̱t'a̱ Néná akóna nga chjiénga bo̱a̱ sa̱'in an, kó tsi̱'e̱ nga ta kjo̱a̱ndajiín xá xi tjíts'en an, kixiyáa̱ kui xtaa̱ kui éntjatsi̱e̱ xi 'bini̱jmíi̱ xta̱ xi judío̱jín.
Tanga ti nde Titoo̱ nda̱ griego̱ xi tji̱e̱njona kini'ánjiín kjo̱a̱'niú nga sa̱'iín yojoo̱ sirkunsisioo̱n.
Kó nda tsi tjín já ṉts'ie xi maña̱ xi kijíjin'maá xta̱ná, tsi̱'e̱ nga skotsíjen'maá kui kjo̱a̱ndeé kjo̱a̱kitii̱ xi katsjáná ñá xi s'ijinná Kristo Kjisoo̱, tsi̱'e̱ nga kui jaá sa̱'ínná kjo̱a̱'niú nga moso̱ xi kastiñaá kjo̱a̱kitii̱ sa̱'ínná.
Kui xtaa̱ nde chií katse'éndiejínjne̱, nga̱t'a̱ mejénjne̱ nga ja̱koxi̱i̱ éntjatsi̱e̱e̱ Néná takó s'i̱jñajinjnú.
Tanga kui já xi ya nga nguito̱ko̱o̱ na̱ngo̱xi̱i̱ nde chií ni xi tja̱tsi̱e̱ yísónjiín éntjatsi̱e̱ xi ini̱jmi an. Tsi nguito̱ko̱ ko̱jo tsi jmí, jmí ndasenjínna, nga̱t'a̱ ta ngo ndse̱je̱n ñá nguindyi̱ko̱n Néná.
Tasá kamákjiín nga Néná boá xi katsjáxána nga an xi k'uini̱jmíi̱ xta̱ xi judío̱jín, xikó ts'én Peé katsjáxaá nga kui xi ku̱i̱'íni̱jmi̱í xta̱ xi judíoo̱.
Nga̱t'a̱ kui Néná xi kats'énkjién Peé nga apostroo̱ xta̱ xi judío̱ kamá, ti kuíni xi kats'énkjiénna nga apostroo̱ xta̱ xi tjín nga̱sondiee̱ kamá an.
Sandiyaá, Peé ko̱jo Juaa̱, kui boá xi ya nga nguito̱ko̱o̱ na̱ngo̱xi̱i̱, nga kamákjiín kjo̱a̱a̱ kui kjo̱a̱nda xi katsjána Néná, katsjájne̱ tsja nga ik'índajo̱jne̱ tsi̱'e̱ an ko̱jo Bernabee̱ si̱'anjne̱ xaá Néná ngu̱i̱jii̱n xta̱ xi judío̱jín, tji̱e̱nga kui jaá sa̱'ín xaá Néná ngu̱i̱jii̱n xta̱ xi judío̱.
Ta kui tsi ni xi tsí'ájne̱ nga xchi̱yajínjne̱ xta̱ ni̱ma̱ xi chji̱a̱ni na̱ngo̱xi̱i̱ Jerusale̱n, kó kui nii̱ xi ngayeje kon an nga nda tjíts'enkjatjosón an.
Tanga nga je'e Peé k'i̱e̱ na̱xi̱ńdá Antiokía̱, kats'énxchánjo̱ tíkje̱n an, nga̱t'a̱ nga ts'énmonganié éntjatsi̱e̱e̱ Jesukristoo̱.
Nga̱t'a̱ tjón ma ra iskjiniejo̱ ṉño̱ xta̱ xi judío̱jín, nguindiee̱ nga kjo̱chó já xi katsanguiya Sandiyaá, tanga nga jachó kui jaá, xín kijí kó íjñámasien, nga̱t'a̱ katsakjónnií xta̱ xi tsó nga chjién xó nga ko̱jo xta̱ xi judío̱jiín sa̱'iín sirkunsisio̱n yojoo̱.
Kó xta̱ judío̱ xi ngase xi s'ijii̱n Kjisoo̱ ti jókje̱n kamá xikoó Peé nga, kó ngaskande Bernabee̱ kats'énjo̱'o kjo̱a̱jókje̱e̱n kui jaá nga ti bo̱a̱ ti kats'én kui nga.
Kó kuíni nga kamábe an nga jmí tsi kixi̱ tjimájo̱ yojoo̱ xikó kji'i ja̱koxi̱i̱ éntjatsi̱e̱e̱ Kjisoo̱, bi kixiáa̱n Peé nguindyi̱ko̱n ngayeje xta̱ na̱xi̱ńdá: “Tsi ji xi nda̱ judío̱ ji, kó tsi tindyin ji xikó maá xta̱ xi judío̱jín, ¿mí kjo̱a̱a̱ nga mejeén si̱'íi̱n kjo̱a̱'niú xta̱ xi judío̱jín nga k'uíndo xikó ts'én síndo xta̱ xi judíoo̱?”
Ji̱n xi xta̱ judío̱ ji̱n, jmí tsi xta̱ jé ji̱n xikoó xta̱ xi judío̱jín, kó jmí tsi xta̱ jé xi judío̱jín xikó 'mií kui xtaa̱.
Ji̱n xi xta̱ judío̱ ji̱n xi ti s'ijinjne̱ Kristoo̱, ja̱ bo̱a̱ ts'én ndyi̱mindyiséjne̱ nga kixi̱ ka̱majne̱ nguindyi̱ko̱n Néná, tanga tsi bo̱a̱ ts'én tjis'íjñátsijen nga xta̱ jé kjimajne̱, ¿a kuí nii̱ xi tsó nga Kristoo̱ íjñajinjne̱ jeé? ¡Jmí ni̱xtjin!
Nga̱t'a̱ tsi ti kotíjña nguiñá an xikó ts'én kis'ijña an ngas'e̱, ti ánní xi nda̱jé tjíts'en an yojona.
Tanga nga atíxomana kjo̱a̱kitii̱, je k'ien an tangat'anii̱ kui kjo̱a̱kitii̱, tsi̱'e̱ nga tangat'anii̱ Néná nga kotíjña an.
Je k'ien an nga̱t'a̱ je akjat'ajo̱na kro̱ Kristoo̱, je nguiti ánjín xi tikón ngase an, Kristoo̱ boá xi tikónjinna, kó bo̱a̱ ts'én tikón ngase an nga̱sondiee̱ tangat'anii̱ kjo̱a̱a̱ nga s'ijinna ndií Néná, kui xi kats'éntjóna ko̱jo katsjá yojoo̱ nga kini'ánk'ién tangat'anii̱ an.
Xínjín ts'enkja'a an kjo̱a̱ndaa̱ Néná. Nga̱t'a̱ tsi kjo̱a̱kitii̱ xi sa̱'ínkixi̱ xtaa̱ nguindyi̱ko̱n Néná, ja̱ ta kjo̱a̱ndaraa̱ nga k'ien Kristoo̱ tsobo̱a̱.
Jún xta̱ Galasia̱, ¡mí xi ta chininijnú! ¿'Yá xi ts'aṉcha̱jojnú jún tsi̱'e̱ nga ko̱nda'yá'énjínjnúu̱ kui én xí ja̱koxi̱i̱? Nga̱t'a̱ je akako cha̱n cha̱n xikoó tsi jún ma xi kamáyajnú kui Jesukristo̱ xi akjat'a kroo̱.
Ta kui tsi ni xi mejénna skuie an kjo̱a̱a̱ jún: ¿A katse'éjnú A̱sién Ni̱xtjii̱n Néná kjo̱a̱a̱ nga ngo nii̱ kjo̱a̱kitii̱ xi ndyi̱ni'ánjnú, axa̱ kjo̱a̱a̱ nga kis'ijinjnú nga kanda'yájnú eén Néná?
¿A tanisién 'niú chinijnú? Nga tjón tjón A̱sién Ni̱xtjii̱n Néná asíko̱jojnú kjo̱a̱a̱ kóts'en ku̱i̱ndyionjnú, kó ngot'e̱ 'ne̱, ¿ánní nga jún so̱bo̱a̱ bo̱a̱ ndyi̱ni'ánkonjnú?
¿A ta kjo̱a̱ndaní kjo̱a̱ni̱ma̱ xi je ikitjatiójnú? Tsi ja̱koxi̱ nga ta kjo̱a̱nda,
Néná katsjájnú A̱sién Ni̱xtjii̱n kó kats'én kjo̱a̱ndikón ngu̱i̱jinjnú, kó, ¿ánní nga bo̱a̱ ma? ¿A kjo̱a̱a̱ nga ndyi̱ni'ánkjatjosónjnú kjo̱a̱kitii̱? ¿Axa̱ kjo̱a̱a̱ nga kis'ijinjnú nga kanda'yájnú éntjatsi̱e̱e̱?
Abraa̱m kis'ijii̱n Néná, kó kui nii̱ xi Néná kats'énchjínií nga ngo nda̱ xi kixi̱ kamá.
Kó kuíni nga jún chjiénga xcha̱jnú nga xta̱ tji̱e̱e̱ Abraa̱m kui boá xi s'ijii̱n Néná.
Kó xo̱jo̱n eén Néná kisit'a tjón tjón nga Néná sa̱'ínkixi̱ xta̱ nga̱sondiee̱ tangat'anii̱ nga Néná s'ijii̱n, kó Néná katsáyatjoón Abraa̱m nga bi katsoó: “Ji sa̱'inkjieén tsi̱'e̱ nga tangat'anii̱ ji nga nda ka̱mata'in ngayeje na̱xi̱ńdá xí tjín nga̱sondiee̱.”
Kó kuíni nga ngayeje xta̱ xi s'ijii̱n Néná nda mata'in xikó ts'én nda kamáta'in Abraa̱m kui xi kis'ijii̱n Néná.
Nga̱t'a̱ ngayeje xta̱ xi ndyi̱koyaa̱ nga kjo̱tjo'a nga ndyi̱ts'enkjátjosón ni xi tjít'a kjo̱a̱kiti xi tikónnieé, ndajín síndo nguindyi̱ko̱n Néná, nga̱t'a̱ je kjit'a xo̱jo̱n eén Néná nínga bi tsoó: “Ngat'íko̱joo̱ ngayeje xta̱ xi sa̱'ínkjatjosónjín ngayeje ni xi kjit'a xo̱jo̱n kjo̱a̱kitii̱.”
Kó tikón tsijen tsijen nga ta'yajínni xi xcha̱ nga kixi̱ kjo̱a̱a̱ nga sa̱'ínkjatjosón kjo̱a̱kitii̱, nga̱t'a̱ bi tsó xo̱jo̱n eén Néná: “Nda̱ xi kixi̱ nguindyi̱ko̱n Néná tangat'anií kjo̱a̱s'ijii̱n nga k'uijñáni.”
Tanga jmí tsi tjítsó kjo̱a̱kitii̱ nga xi s'ijii̱n Néná kui xi k'uíndo, tasá bi tsó: “Xi sa̱'ínkjatjosón kjo̱a̱kitii̱, kuí nii̱ xi k'uijñáni.”
Tsi̱'e̱ nga k'o̱kaniéjínná kjo̱a̱botíjeé kjo̱a̱kitii̱, Kristoo̱ iskjíbé kui kjo̱a̱botíjé xi chji̱a̱ni kjo̱a̱kitii̱ tangat'anii̱ ñá, nga̱t'a̱ bi ts'én kjit'a xo̱jo̱n eén Néná: “Ngat'íko̱joo̱ ngayeje xta̱ xi tsjienguíboa'át'a ngo yá.”
Bo̱a̱ kats'én Kristoo̱ tsi̱'e̱ nga nda si̱'anjo̱ xta̱ xi tjín nga̱sondiee̱, jatjosón ni xi ki'mií Abraa̱m, tsi̱'e̱ nga sa̱kóná A̱sién Ni̱xtjii̱n Néná xi katsáyatjón nga tsja̱á xta̱ xi s'ijii̱n.
Jún ṉts'ie, k'uijñá chi̱bo̱a̱jnú'un ngo ni xi ts'én xtaa̱: Kji'a nga ngo nda̱ 'bínda ngo ni kó 'bijñá chi̱bo̱a̱ tsja, ta'yajín xi ka̱ma sa̱'ínkjié kui nii̱, ti nde ka̱majín tjín xi ko̱ósón ngasee̱ ni.
Ngot'e̱ 'ne̱ nda kji'i, Néná katsáyatjoón Abraa̱m ni xi tsja̱á ko̱jo xta̱ tji̱e̱e̱. Tanga xo̱jo̱o̱n chji̱a̱jín kjo̱a̱a̱ xta̱ tji̱e̱ xi kjín, chji̱a̱ nga ta ngo tsi, nga bi tsó: “Tji̱e̱ xi tse̱”, tjítsó. Kui tji̱e̱e̱ kuí xí Kristoo̱.
Ni xi mejénna xian an, kuí nii̱: Ni xi Néná índajo̱ nga atíxomaa̱ nga sa̱'ín Abraa̱m ka̱majiín sa̱'ínkjié ngo kjo̱a̱kiti xi je'e nijún úchán ko̱jo kantié nó jaskan, s'e̱ nguiti ka̱machjíjiín ni xi Néná je katsáyatjón nga tsja̱á Abraa̱m.
Nga̱t'a̱ tsi kjo̱a̱kitii̱ ya'anii̱ ni xi tsja̱aná Néná, ja̱ je nguiti kuijín ni xi katsáyatjón Néná ya'anii̱ ni xi tsjá, tanga Néná bo̱a̱ katsoó Abraa̱m nga ta tsja̱arií kui nii̱.
Kós'e̱, ¿kó mí chjínií kjo̱a̱kitii̱? Je'e tsi̱'e̱ nga sku̱i̱e̱ xtaa̱ nga jé boá xi ndyi̱ts'en, kó ta kji'a tsi ka̱machjínií kui kjo̱a̱kitii̱ ngaskande nga kjindibá kui xta̱ tji̱e̱e̱ Abraa̱m xi Néná katsáyatjoón nga kjo̱e̱'e, kui xi Kristoo̱. Néná katsanguiya ndítsjiee̱ nga katsjaá Moisee̱ kjo̱a̱kitii̱, kó Moisee̱ xí katsjaá xtaa̱ kui kjo̱a̱kitii̱.
Tanga Néná nga tsíchji̱a̱jo Abraa̱m jmíjín xi kats'énkjién, nga̱t'a̱ Néná ta ngo tsi ma.
Kós'e̱ kjo̱a̱kitii̱, ¿a kondra̱ tikónnii̱ ni xi katsáyatjón Néná nga tsja̱á Abraa̱m? ¡Jmí! Nga̱t'a̱ tsi kjo̱a̱kitii̱ ka̱maa̱ tsja̱aná kjo̱a̱mindyion, ja̱ kji'a nga ndyi̱ni'ánkjatjosón kuí kjo̱a̱kitii̱, kji'a ra tsobo̱a̱ nga kixi̱ tindyión nguindyi̱ko̱n Néná.
Tanga xo̱jo̱n eén Néná tsó nga ngayeje xtaa̱ ngu̱i̱yaa̱ jeé síndo'yá'niú, tsi̱'e̱ nga kui xi s'ijii̱n Jesukristoo̱ Néná tsja̱á ni xi katsáyatjón nga tsja̱á xi s'ijii̱n kui.
Ngot'e̱ 'ne̱ s'ijinná Jesukristoo̱, tanga nguindiee̱ nga ko̱kó yojoo̱ Jesukristoo̱, kjo̱a̱kitii̱ íjña'niúná.
Xikó ts'én ngo moso̱ nga kjíbenguí jakjíndií, bo̱a̱ ts'en kjo̱a̱kitii̱ nga fíjo̱ná nguindyi̱ko̱n Kristoo̱, tsi̱'e̱ nga s'i̱jinná, kó bo̱a̱ ts'én nga kixi̱ ka̱ma ñá nguindyi̱ko̱n Néná.
Ngot'e̱ 'ne̱ nga ngayejejnú nga je ndií Néná jún nga̱t'a̱ s'ijinjnú Kristo Kjisoo̱.
Ngayejejnú xi s'ijinjnú ko̱jo xi je kastindánijnú Kristoo̱ je kamángojo̱jnú, kó je xikoó tsi Kristoo̱ xi kjima ngo ṉjño xi kichajájnú.
Je nguiti jmí ndasenjín tsi xta̱ judío̱ ko̱jo tsi xta̱ griego̱, tsi moso̱ xi kastiñá ko̱jo tsi xta̱ xi síndondé, tsi xi xi̱'in ko̱jo tsi xi ínchjín. Nga̱t'a̱ je kini'ángojnú yojojnú Kristo Kjisoo̱ kuíni nga je ta ngo ndse̱je̱njnú nguindyi̱ko̱n Néná.
Tsi Kristoo̱ ndokjo̱a̱nijnú, ja̱ xta̱ tji̱e̱e̱ Abraa̱m jún, kó jún xí sa̱kójnú kui ni xi Néná katsáyatjón nga tsja̱á Abraa̱m.
Tanga ti bi ti xianjnú'un nga: Tji̱e̱nga ndí chichí kui nda̱ xi sa̱ko̱ó nii̱ na̱'mii̱, bo̱a̱ fóyanii̱ xikoó ngo moso̱ chichí xi kastiñá, nda tsi kui tsi̱'e̱ ka̱ma ngayeje nii̱ na̱'mii̱.
Tanga tjín xta̱ xi skoón kó kuí xí sku̱i̱e̱ ngayeje kui nii̱ ngaskande nga kjo̱chó ni̱xtjin xi íjñá na̱'mii̱ nga sa̱ko̱ó kui nii̱.
Kó ti bo̱a̱ ti kji'inii̱ ñá kji'a nga kji̱e̱ yajín ñá Ndi̱a̱ná, moso̱ xi kastiñaá ni a̱sién ni̱xtjii̱n kui nga̱sondiee̱ kamá ñá.
Tanga nga jatjosón kui ni̱xtjii̱n, Néná katsanguiya ndií, xi ngo xta̱chjón katsennii̱, kó kui ndií kjo̱a̱kitii̱ tikónjin ndeskande koó nga katsen,
tsi̱'e̱ nga sa̱'índé xta̱ xi kjo̱a̱kitii̱ síndojin, kó bo̱a̱ ts'én nga Néná ndí tsi̱'e̱ sa̱'ínná ñá.
Nga̱t'a̱ nga je ndií Néná kamá ñá, Néná katsanguiya ngu̱i̱jin ini̱ma̱ná A̱sién Ni̱xtjii̱n ndií, kuí xí bi tsó nga chji̱a̱: “¡Abba, Na̱'mi!”
Kó bo̱a̱ ts'én nga ji nguiti moso̱ xi kastiñájín ji ngot'e̱, ndií Néná jí, kó tsi ndí jí, ja̱ ti sa̱ko̱ó kui ni xi tsja̱á Néná ngayeje xi ndií.
Ngas'e̱ kji'a nga kji̱e̱ yajínjnú Néná, kjín ne xi Nénájín atíxomajnú.
Tanga ngot'e̱ 'ne̱, nguije yajnú Néná, ko̱jo tsi Néná je bejnú jún, kuíni nga, ¿kóts'en nga ti ingo ndi̱ya nguiní konguíntji̱nguíjnúu̱ kui ni xi jmíjiín nga'niú ko̱jo ni xi jmí ni chjíjiín? ¿A mejénjnú nga ti ko̱tíxoma nguiníjnú ne xi Nénájín?
Nga̱t'a̱ takó ndyi̱yandikonjnú ni̱xtjin ndikón xi ma xki̱ sá ko̱jo xki̱ nó.
¡Achichí nda̱ kjimana tsi ta kjo̱a̱nda ngayeje xá xi kats'en an nganda tsa̱jún!
Jún ṉts'ie, 'niú mí'ájnú'un tsi̱'e̱ nga bo̱a̱ kon ka̱majnú xi kókón an, nga̱t'a̱ je bo̱a̱ kon kjima an xikó kónjnú jún. Ngojín ni xi ndajín kji'i xi kini'ánjo̱jnú'un jún.
Tanga je yajnú jún nga kastie chi'in an nga tjón tjón kixiyajnú'un éntjatsi̱e̱e̱ Néná.
Kó nda tsi kats'enxtíjnú'un kjo̱a̱a̱ chi'in xi kis'iena, kini'ánch'ojínjnú'un, tasá nda kini'ánsénjnú'un xikoó tsi ngo ndítsjiee̱ Néná an, ngaskande xikó maá tsi Kristo Kjisoo̱ an.
Kuíni nga, ¿ñá tikón kui kjo̱a̱tsja xi kis'iejnú kui ni̱xtjii̱n? Nga̱t'a̱ ka̱mana xiyá an nganda tsa̱jún, nga ngaskande ndyikonjnú ka'naxiéjnú tsi an tsí'ájnú'un, kó katse'éjnú'un.
Kó ngot'e̱ 'ne̱, ¿a kondra̱ tsa̱jún kamá an, kjo̱a̱a̱ nga ni ja̱koxi̱ xi kixiyajnú'un?
Kui jaá kjima chi̱ni̱ kjo̱a̱a̱ jún, tanga jmí tsi kjo̱a̱a̱ ni xi nda, tasá kjo̱a̱a̱ nga mejeén nga xín si̱'ankja'ájnúu̱ yojojnú ji̱n, tsi̱'e̱ nga jún si̱'ansenjnúu̱ kui jaá.
Nda kji'i nga ngatsjé ni̱xtjin chi̱ni̱ ka̱ma xtaa̱ kjo̱a̱a̱ ni xi ndaa̱, jmí tsi ta kji'a tsi nga ki̱a̱ tikónjinjnú'un.
Tjóna jún xikó maá tsi ndína ma jún, tanga tji̱e̱nga bo̱a̱jín ts'en tindyiónjnú xikoó Kristoo̱, ts'énfoa'atio an kjo̱a̱ni̱ma̱ xikó maá tsi̱ndi̱o̱o̱ ngo na̱a xi ndí ts'én be'é.
Kó mejénna nga ngot'e̱ ma ki̱a̱ kotíjñajojnú'un, tsi̱'e̱ nga kje̱'e ts'én kuichjiájojnú'un, nga̱t'a̱ nde bejín an mí xi sa̱'inkjó an kjo̱a̱a̱ jún.
T'íyajnú'un jún, jún xi mejénjnú nga kjo̱a̱kitii̱ xi si̱'ankjatjosónjnú: ¿A kji̱e̱ nda'yájínjnúu̱ ni xi tjít'a kjo̱a̱kitii̱?
Je kjit'a nga Abraa̱m jó ndí kis'iee̱: ngo xi katsee̱n na̱ mosoo̱ xi kastiñaá (Na̱ Agaa̱r), kós'e̱ ngo xi katsee̱n chjoón ndaa̱ (Na̱ Saraa̱), xi na̱ xi ndeé yojoo̱.
Tanga kui ndí xi tsi̱'e̱ kui na̱ mosoo̱ xi kastiñaá katsen xikoó ñá nga̱t'a̱ bo̱a̱ ts'én kamámejeén na̱'mii̱ ko̱jo na̱aa̱, tanga ndií kui xta̱chjo̱ón ndaa̱ katsen nga̱t'a̱ Néná xi kamámejeén, nga̱t'a̱ ja̱ bo̱a̱ je bo̱a̱ katsoó nga ngo ndí tsja̱á.
Kui nii̱, ngo chi̱bo̱a̱ bokóná. Nga jó ínchjiín jó kjo̱a̱'bínda ndyi̱bokó: Kjo̱a̱'bínda xi tjoón kui boá xi índa Néná ki̱a̱ tji̱ngu̱i̱ Sinaíi̱, kó kuí xí na̱ Agaa̱r, na̱a xi be'é ndí xi moso̱ xi kastiñaá.
Na̱ Agaa̱r kuí xí xikónii̱ tji̱ngu̱i̱ Sinaíi̱, xi tikón ki̱a̱ nangui Arabia̱, xi xikónii̱ na̱xi̱ńdá Jerusale̱n ngot'e̱, nga̱t'a̱ kui na̱xi̱ńdaá ko̱jo xtaa̱ moso̱ xi kastiñá boá.
Nga̱t'a̱ bi ts'én kjit'a xo̱jo̱n eén Néná:
Tsja ngatamaa̱ ji xta̱chjón ndi̱, ji xi 'béjín ji ndí,
tajne̱ tsen ma ji, ji xi yejín ji tsi̱ndi̱o̱o̱ nga tsen ndí.
Nga̱t'a̱ kui chjoón xi ik'íjñámasiee̱n kjín ngase ndií k'uieé ta bo̱a̱jiín kui xta̱chjo̱ón xi tjiín xi̱'ii̱n.
Jún ṉts'ie, jún xí xikoó Isaa̱: Jún boá ndí xi katsáyatjón Néná nga tsja̱á Abraa̱m.
Tanga xikó ts'én kui ni̱xtjin ján nga kui ndí xi katsen xikoó ñá, tsangatji̱nguii̱ ndí xi katsen xikó ts'én mejeén A̱sién Ni̱xtjii̱n Néná, ti bo̱a̱ ti kjima ngot'e̱.
Tanga, ¿kó tsó xo̱jo̱n eén Néná? Ja̱ bi tsó: “Tiyítji̱nguíi̱ kui xta̱chjo̱ón xi moso̱ xi kastiñaá ko̱jo ndií, nga̱t'a̱ ndií kui xta̱chjo̱ón xi moso̱ xi kastiñaá ka̱majín sa̱ko̱ó ni xi sa̱ko̱ó ndií xta̱chjón xi ndeé.”
Ja̱ kuíni ṉts'ie, jmí tsi ndií kui xta̱chjo̱ón xi moso̱ xi kastiñaá ñá, ndií kui xta̱chjo̱ón xi ndeé boá ñá.
Kristoo̱ kats'éndéná tsi̱'e̱ nga ku̱i̱ṉtsomandé, kó kuíni nga 'niú ti̱ndyiajnú kó ngata̱ boe'éndiejínjnúu̱ nga tajmí niní xi ku̱i̱'íjña'niú nguiníjnú.
Nda'yájnú'un, an Pabloo̱, ts'énxiyajnú'un nga tsi si̱'ánjnúu̱ sirkunsisioo̱n yojojnú, xikónií tsi ndyi̱ni'ánchjíjínjnúu̱ ni xi kats'én Kristoo̱.
Kó ti ts'énxiya nguiní an nga ta 'yání xi tjíts'eén sirkunsisio̱n yojoo̱, tjínrií kjo̱a̱'niú tsi̱'e̱ nga sa̱'ínkjatjosón ngayeje ni xi tjít'a kjo̱a̱kitii̱.
Xta̱ xi ndyi̱mongase nga kixi̱ k'uíndo nguindyi̱ko̱n Néná nga ndyi̱ts'enkjátjosón kjo̱a̱kitii̱, je kats'énkjii̱n yojoo̱ Kristoo̱, kó kats'énch'ó kjo̱a̱ndaa̱ Néná.
Tanga ñá tikónná A̱sién Ni̱xtjii̱n Néná kuíni nga ndyi̱chiyá nga sa̱kóná ngo kjo̱a̱kixi̱ tangat'aa̱ kjo̱a̱s'ijii̱n.
Nga̱t'a̱ ndok'óchjinií Kristo Kjisoo̱, nga nguiti chjíjiín tsi kini'án ko̱jo tsi kini'ánjáa̱n sirkunsisioo̱n yojoná. Kjo̱a̱s'ijii̱n Néná xí chjínií ngat'aa̱ kjo̱a̱tjoó.
Achichí nda kji'i ndi̱ya xi ndyi̱monguínjnú jún katsaki. ¿Kó 'yá xi kats'énni'ínjnú tsi̱'e̱ nga kanda'yá'énjínjnúu̱ ni xi ja̱koxi̱i̱?
Én xi ndyi̱nda'yájnú ngot'e̱ jmí tsi én tsi̱'e̱ kui Néná xi ja'ájinjnú.
Bi tsó xtaa̱ nga: “Nde ta chií tsi nisaa̱n xi mindyiakátjo̱ ngayeje nda̱'yo̱ paa̱n.”
Kó 'niátakón an Ndi̱a̱ná nga kje̱'ejín ts'én si̱'ankjójnú, tanga Néná ko̱tíjeé kui xi ts'énmindyiátsabejnú, jmí ndasenjín ta'ya kuíni bo̱a̱.
Jún ṉts'ie, tsi an xi k'uini̱jmi an kjo̱a̱a̱ sirkunsisioo̱n, ¿mí kjo̱a̱a̱ nga ku̱i̱yotjinguina? Tsi bo̱a̱ kji'i, ¿a mí tsi sa̱'ínxchán xtaa̱ nga ko̱ndókjo̱a̱jo kjo̱a̱a̱ kui Kristo̱ xi akjat'a kroo̱?
¡Tasá ti kuii̱ ngatatiet'a yeje yojo ndikoón kui xta̱ xi ndyi̱mindyiátsabejnú!
Jún ṉts'ie, Néná tsíchji̱a̱jnú tsi̱'e̱ nga xta̱ ndé kamájnú, tanga ngata̱ ni'ánkjiénjínjnú kui kjo̱a̱ndeé tsi̱'e̱ nga ni xi ndajín kji'i xi si̱'ánjnú, tasá tjóts'én ti'ansenjnúu̱ ja̱ k'i̱e̱ ja̱ ngaján xingu̱i̱jnú.
Nga̱t'a̱ ngayeje kjo̱a̱kitii̱ nga ta ngo tsi én, bi tsó: “Ti'intjé ji xtaa̱ xikó ma ts'en tjoó yojóo.”
Tanga tsi ti juún tjínjnú kjo̱a̱xti, chónjnú yojojnú nga ti júnjín si̱'ankjiéjnú xingu̱i̱jnú.
Kuíni nga bi xianjnú'un: Ti̱ndyiónjnú xikó ts'én mejeén A̱sién Ni̱xtjii̱n Néná, kó ngata̱ ni'ánkjatjosónjínjnúu̱ ni xi mejeén yojojnú.
Nga̱t'a̱ ni xi mejeén yojojnú kondra̱ tikónnii̱ ni xi mejeén A̱sién Ni̱xtjii̱n Néná, kó ni xi mejeén A̱sién Ni̱xtjii̱n Néná kondra̱ tikónnii̱ ni xi mejeén yojojnú, kó nga jó kui nii̱ satíkjo, kuí nii̱ xi tsjandiéjín nga chje̱'éjin ni xi ndaa̱ nda tsi mejénná si̱'án.
Tanga tsi ni xi mejeén A̱sién Ni̱xtjii̱n Néná xi ndyi̱ni'ánkjatjosónjnú, nguiti kjo̱a̱kitii̱jín xi ko̱tíxomajnú.
Kó ya tsijen tsijen ni xi mí'á yojoo̱ xtaa̱, kó kuí bí xta̱ xi ts'én kui nii̱: xi ndyi̱ts'ent'aa̱ kjo̱a̱ xkjín, xi tondo̱, xi ndyi̱ts'en tajmí niní,
xi ndyi̱ts'entsjájo a̱sie̱én ngo ne xi ts'énda xtaa̱, xi ndyi̱ts'en kjo̱a̱tji'e, xi ch'oo̱ xkjín, xi ndyi̱'boxié kjo̱a̱xti, xi tjiín kjo̱a̱chi̱ni̱, xi ngotjón ngotjón ndyi̱kján, xi ndyi̱ts'ench'ó xkjín, xi ndyi̱bokjangá yojoo̱ nga ndyi̱'boxié kjo̱a̱xchán kós'e̱ ngo ndíé ndyi̱ts'en yojoo̱,
xi tjiín kjo̱a̱'ontakón, xi ndyi̱ts'enk'ién ini̱ma̱, xi tjimách'i̱, xi ch'o ts'én ndyi̱ts'entsjájo xtín xkjín. Ngayeje ni xi'bi̱ ko̱jo ni xi xikoó kui ni xi'bi̱, ts'enkátsjienjnú'un, xikó je kixiánjnú'un ngas'e̱, nga kui xta̱ xi ndyi̱ts'en kuí nii̱, sa̱kójiín nga Néná xí ko̱tíxomaa̱.
kjo̱a̱nda'yá'én, ko̱jo kjo̱a̱a̱ nga ka̱maná k'uí'niúu̱ yojoná ni xi ch'o kji'ii̱, tsi kui nii̱ si̱'án, jmíjín ngo kjo̱a̱kiti xi ku̱i̱'íchjáná.
Xta̱ xi je tsi̱'e̱ Kristo Kjisoo̱, je nijan yít'a kro̱ yojoo̱, kui yojo jé xi mejeén sa̱'ín ni xi ndajín xi tjín kui nga̱sondiee̱.
Kó tsi tindyión tangat'anii̱ A̱sién Ni̱xtjii̱n Néná, chjiénga ko̱e̱'éndiée̱ A̱sién Ni̱xtjii̱n Néná nga kui xi ko̱tíxomaná.
Nga jejín ko̱'na̱xié yojoná, ti nde nga si̱'anxtijáa̱n ja̱ k'i̱e̱ ja̱ ngaján xingu̱i̱, ti nde nga k'uiéjínná kjo̱a̱'ontakón nga ngo nga ngo.
Jún ṉts'ie, tsi ngo xi kamáya nga ngo jé tjíts'én, jún xi je tindyiónjnú xikó ts'én mejeén A̱sién Ni̱xtjii̱n Néná, chjiénga ni̱ma̱takón ka̱majnú nga ko̱siko̱jojnú tsi̱'e̱ nga sa̱'índaya yojoo̱ kui xi tjíts'énjeé, tanga chónjnú yojojnú nga ngo nga ngojnú, tsi̱'e̱ nga jmí tsi ko̱jo jún chját'ayákónjnú.
Ja̱ k'i̱e̱ ja̱ ngaján tasíko̱jojnú xingu̱i̱jnú xi ndyi̱foa'atio kjo̱a̱ni̱ma̱, kó nga bo̱a̱ si̱'ánjnú ndyi̱ni'ánkjatjosónjnú kjo̱a̱kitii̱ Kristoo̱.
Tsi tjín xi je máa̱ yojoo̱, kó ya nga bo̱a̱jín kji'i ni xi bokó, ta ts'én 'boṉcha̱jo soboá tsi yojoo̱.
Kó kuíni nga chjiénga, nga ngo nga ngo ñá xchít'a so̱bo̱a̱ yojoná kjo̱a̱a̱ ni xi ndyi̱ni'án, kó kji'a boá nga tsja ka̱maná kjo̱a̱a̱ ni xi ndyi̱ni'án, jmí tsi tangat'anii̱ kjo̱a̱a̱ ni xi ndyi̱ts'en kje̱'e xta̱.
Nga̱t'a̱ chjiénga, nga ngo nga ngo ñá xi x'i̱a̱nijín ni xi ndyi̱ni'án.
Xta̱ xi tjibókoyaá éntjatsi̱e̱e̱ Néná, chjiénga tsja̱á mostroo̱ chiboa ngayeje kjo̱a̱nda xi sa̱ko̱ó.
Ngata̱ ch'íṉcha̱jojínjnú yojojnú, nga̱t'a̱ ngojín xi ka̱maa̱ ko̱jno̱kie Néná. Nga̱t'a̱ ni xi ku̱i̱'ítji̱e̱ xtaa̱, kuí nii̱ xi kjo̱a̱'á'yá.
Nga̱t'a̱ kui xta̱ xi ndyi̱ts'en ni xi mejeén yojoo̱, kui boá xi xikoó tsi xojmá xi ndajín xi ndyi̱'bítji̱e̱, kó cha̱n xi kjo̱a̱'á'yá, kjo̱a̱bo̱ya boá. Tanga kui xi ni xi mejeén A̱sién Ni̱xtjii̱n Néná xí ndyi̱ts'en, kui boá xi xikoó tsi xojmá xi nda xi ndyi̱'bítji̱e̱, kó cha̱n xi kjo̱a̱'á'yá, kuí xí kjo̱a̱mindyioo̱n, nga̱t'a̱ A̱sién Ni̱xtjii̱n Néná xi sa̱'ínk'índo ngatsjé ni̱xtjin.
Kó kuíni nga chjiénjín nga kju̱i̱e̱nda nga si̱'án ni xi nda, nga̱t'a̱ nga kjo̱chó ni̱xtjin, x'i̱je̱n kui cha̱a̱n ni xi ik'ítji̱e̱.
Kó kuíni nga, ngatsjé ni̱xtjin nga ka̱ma xi si̱'án, si̱'áa̱n ni xi nda ngayeje xtaa̱, kó ngase ma kui xta̱ xi ti Néná s'ijii̱n nga.
Tsitsíjenjnúu̱ kóts'en yi'i kats'en an kui én xi tjíts'enda an ngot'e̱.
Ngayeje xta̱ xi ndyi̱ts'enjnú kjo̱a̱'niú tsi̱'e̱ nga si̱'ánjnúu̱ sirkunsisioo̱n yojojnú, bo̱a̱ ndyi̱ts'en nga̱t'a̱ mejeén nga nda sku̱i̱e̱ xtaa̱, mejénjiín nga ku̱i̱yotjinguií, kuíni nga ndyi̱'bíni̱jmijín kjo̱a̱a̱ kroo̱ Kristoo̱.
Nga̱t'a̱ nde kui xta̱ xi ts'eén sirkunsisio̱n yojoo̱ ndyi̱ts'enkjátjosónjín kjo̱a̱kitii̱, tanga mejeén nga jún si̱'ánjnúu̱ sirkunsisio̱n yojojnú, tsi̱'e̱ nga je k'o̱xié yojoo̱ nga ku̱i̱chji̱a̱ nga tangat'anii̱ kui nga je tikónjnú kui chi̱bo̱a̱a̱.
Kjo̱a̱ ngaá an 'ne̱, mejénjínna nga je k'oxié an yojona ngototo kjo̱a̱a̱ ni xi kats'én Ndi̱a̱ná Jesukristoo̱ nga k'ient'a kroo̱. Nga̱t'a̱ ki̱a̱ t'aa̱ kro̱ je k'ienjo̱ an Kristoo̱. Kó ni xi tsi̱'e̱ kui nga̱sondiee̱ je nguiti jmí ni bejín kjo̱a̱a̱ an, ti nde an nguiti jmí ni bejín an kjo̱a̱a̱ ni xi tsi̱'e̱ kui nga̱sondiee̱.
Jmí ni chjíjiín tsi kini'ánná ko̱jo tsi kini'ánjínná sirkunsisioo̱n, ni xi chjínií, kui boá nga xta̱ tja̱tsi̱e̱ kats'énná Néná.
Ngayeje xta̱ xi ndyi̱fítji̱ngui kui kjo̱a̱botíxomaa̱, ngat'ieé kjo̱a̱xió ko̱jo kjo̱a̱ni̱ma̱takón, ko̱jo ngayeje xta̱ xi tsi̱'e̱ Néná, xi xta̱ Israe̱l xi tsi̱'e̱ Néná tjí'mií.
Ngot'e̱ 'ne̱ mejénjínna nga tjín xi sa̱'ínxtína, nga̱t'a̱ je kjit'aa̱ yojona chi̱bo̱a̱ xi bokó nga Ndi̱a̱ná Kjisoo̱ chjiá an.
Jún ṉts'ie, Ndi̱a̱ná Jesukristoo̱ ngat'íkitsiee̱ ini̱ma̱jnú kjo̱a̱ndaa̱. Bo̱a̱ kji'i.
An Pabloo̱, nda̱ xi apostroo̱  Jesukristoo̱ kamá nga̱t'a̱ bo̱a̱ ts'én kamámejeén Néná, ts'entindejnú'un jún xta̱ xi tsjie ko̱jo xi s'ijinjnú Kristo Kjisoo̱ xi tindyiónjnú na̱xi̱ńdá Éfeso̱.
Néná xi Na̱'miná ko̱jo Ndi̱a̱ná Jesukristoo̱, nga tsjajnú kjo̱a̱ndaa̱ ko̱jo kjo̱a̱xioó.
Nga ni'ántsjaá Néná, kui xi Na̱'mii̱ Ndi̱a̱ná Jesukristoo̱. Kui xi kats'én nga ngu̱i̱jii̱n Kristoo̱ kasakoná ngayeje to̱ko̱ya kjo̱a̱ni'ánchikonñé xi ndibání ndi'ak'ajmi ján xi tsjáná a̱sién ni̱xtjii̱n.
Kristoo̱ kats'énkjién Néná nga ja'ájinná nguindiee̱ nga kamánda nga̱sondiee̱, tsi̱'e̱ nga tsjiets'én ku̱i̱ndyión kó jmí jé k'uiéjínná nguindyi̱ko̱n kui.
Tangat'anii̱ nga tjoó ñá Néná kuíni nga índa ndeskande koó ngas'e̱ tsi̱'e̱ nga Jesukristoo̱ sa̱'ínkjién nga ndií sa̱'ínná ñá, xikó ts'én kamámejeén kó tsja kamaá kui.
Kuíni nga, nga ni'ántsjaá Néná kjo̱a̱a̱ kui kjo̱a̱nda je xi akó xi ta katsjáná xi kasakojinná ngu̱i̱jii̱n kui ndí xi tjoó kui.
Kuí ndií xi k'ien tsi̱'e̱ nga Néná ts'axié'áná ñá, kó kuíni nga tjínná kjo̱a̱ni'ánjetakoón jéná, xikó kji'i tsie kjo̱a̱nda je xi katsjáná Néná,
kó akóná ni xi kamámejeén nga sa̱'ín, xi íjñá 'ma kje̱'e ni̱xtjin, nga̱t'a̱ kamátsjaá nga índa tjón tjón ni xi sa̱'ín Kristoo̱.
Kji'a nga kjo̱chó ni̱xtjin xi íjñá, Néná sa̱'índo̱jo ni xi índa nga ku̱i̱'ítikó ngu̱i̱jii̱n Kristoo̱ ngayeje ni xi tjín ndi'ak'ajmii̱ ko̱jo ni xi tjín t'ananguii̱.
Xikó ts'én índa tjón tjón Néná, bo̱a̱ ts'én kats'énkjién Kristoo̱ tsi̱'e̱ nga ko̱jo ji̱n ja'ájinjne̱ nga katsjájne̱ ni xi tsja̱á ndií, nga̱t'a̱ Néná ts'enkjátjosón ngayeje ni xi mejeén nga sa̱'ín kui.
Kó nga ji̱n xi tjón kamájne̱ nga kis'iejne̱ kjo̱a̱chiyá kjo̱a̱a̱ ni nda xi sa̱kójinjne̱ Kristoo̱, kuíni nga ndyi̱ni'ántsjáa̱ kui Néná xi tjiín kjo̱a̱jee̱.
Kó ko̱jo jún kanda'yájnú kó kis'ijinjnú éntjatsi̱e̱ ja̱koxi̱i̱ Jesukristoo̱, kui éntjatsi̱e̱ xi ts'axié'ájnú, kó nga kis'ijinjnú Kristoo̱, A̱sién Ni̱xtjii̱n Néná íjñájnú ngo chi̱bo̱a̱ nga je Néná ndokjo̱a̱nijnú xikó ts'én katsáyatjón kui.
A̱sién Ni̱xtjii̱n xi ik'íjñangui tsi̱'e̱ nga xcha̱ nga sa̱kóná ni xi katsáyáná Néná nga tsja̱á ndií, nguije ka̱mandé ngayeje xta̱ xi je kamáchjítjé kjo̱a̱ndeé kó nga ndií ka̱ma ñá, tsi̱'e̱ nga ngayeje ñá si̱'antsjáa̱ kui Néná xi tjiín kjo̱a̱jee̱.
Tangat'anii̱ kui nii̱ nga ko̱jo an, nguije tsint'ie an kjo̱a̱a̱ nga s'ijinjnú Ndi̱a̱ná Kjisoo̱ ko̱jo nga tjójnú ngayeje xta̱ na̱xi̱ńdá tsjiee̱,
ngatsjé ni̱xtjin tsjáa̱ ndok'óchji Néná kjo̱a̱a̱ jún, kó ts'enkja'átsjienjnú'un nga chjiátjejnú'un,
tsi̱'e̱ nga kui Néná xi tsi̱'e̱ Ndi̱a̱ná Jesukristoo̱, kui Na̱'mi xi tjiín kjo̱a̱jee̱, nga tsjajnú A̱sién Ni̱xtjii̱n tsi̱'e̱ nga k'uiéjnú kjo̱a̱kjínkoón ko̱jo nga ko̱kójnú kókón Néná.
Ti mí'áa̱ Néná nga ka̱makjín cha̱n cha̱njnú kókji'i kui kjo̱a̱chiyaá xta̱ xi je Néná tsíchji̱a̱a̱, tsi̱'e̱ nga xcha̱jnú kókji'i je ni xi tsja̱á xta̱ tsjiee̱.
Kó nga ka̱makjínjnú kókji'i je nga'niú xi tikoón Néná nganda tsa̱ñá xí s'ijinná kui. Kui nga'niuú kui boá xi Néná akó,
kui xi kats'énkjién nga kats'énkja'á'yaá Kristoo̱ ngu̱i̱jii̱n xta̱ xi je jesoón kó Néná ki̱a̱ kats'énk'ijñá t'a tsja fojnií ki̱a̱ ndi'ak'ajmii̱.
Néná íjñá Kristoo̱ ngo ngu̱i̱ndie xi nk'a nga̱soón ngayeje xi botixómá kui nga̱sondiee̱, xá, nga'niú, xi yandíkón ko̱jo nga̱soón ngayeje ni xi tjiín ja'én xi ni'ánkaxoma, jmí tsi ta kuí tsi ni̱xtjin xi'bi̱ ko̱jo ni̱xtjin xi s'e̱ ndibaá nga,
kó ngayeje nii̱ xi Néná íjñá ngu̱i̱ya tsja Kristoo̱ kó kui boá xi kats'én nga Kristoo̱ xi ka̱ma nguito̱ko̱o̱ ngayejee̱ nii̱ ngandaa̱ xta̱ na̱ngo̱xi̱i̱,
nga̱t'a̱ xta̱ na̱ngo̱xi̱i̱ kui boá xi yojoo̱ Kristoo̱, kui Kristo̱ xi ts'én nga ka̱mando̱jo tajmí niní. Tsi jmíjín xta̱ na̱ngo̱xi̱i̱ nde tikón ndo̱jojín ra Kristoo̱.
Néná katsjájnú kjo̱a̱mindyion kji'a nga jún xta̱ xi je jesón kamájnú tangat'anii̱ kjo̱a̱a̱ ni xi ndajín xi kini'ánjnú ko̱jo kjo̱a̱a̱ jéjnú,
kui xi kixindyionjinjnú kje̱'e ni̱xtjin, nga̱t'a̱ ki̱a̱ tsanguíntji̱nguijnúu̱ nii̱ kui nga̱sondiee̱, kó kini'ánjnú ni xi mejeén nguito̱ko̱o̱ a̱sién ni̱xtjin xi ndajín kui xi botixómá ngu̱i̱jin tjo̱o̱ ko̱jo xi ts'énxá ngu̱i̱jii̱n xta̱ xi nt'ié'énjiín Néná.
Ti bo̱a̱ ti ts'én kixindyión ngayeje ñá kje̱'e ni̱xtjin, nga ki̱a̱ tsanguíntji̱nguíi̱ ko̱jo kini'ánkjatjosóo̱n kui ni xi kamámejeén yojoná ko̱jo ni xi kini'ánkjó. Kuíni nga Néná kamá atíjéná, xikoó xta̱ xi ngasee̱.
Tanga Néná achichí 'niú ni̱ma̱ máa xtaa̱ kó kats'énkjién kjo̱a̱tjó jee̱ nga kats'éntjóná,
kó nda tsi je akayá ngu̱i̱jii̱n jéná, nijan katsjáná kjo̱a̱mindyion ko̱jo Kristoo̱. Tangat'aa̱ kjo̱a̱ndaa̱ Néná nga jún je ta jatjo'a kjo̱a̱nda tsi jnú.
Kó Néná nijan kats'énkja'á'yáná ko̱jo Kristoo̱, kó ki̱a̱ nijan kats'énk'índoná ko̱jo Kristo Kjisoo̱ ki̱a̱ ndi'ak'ajmii̱,
bo̱a̱ kats'én tsi̱'e̱ nga ni̱xtjin xi s'e̱ ndibaá ko̱kó kókji'i je kjo̱a̱cho̱o̱n kjo̱a̱ndaa̱ ko̱jo xikó ts'én nda ni xi katsjáná ñá, ngat'aa̱ ni xi kats'én Kristo Kjisoo̱.
Nga̱t'a̱ tangat'anii̱ kjo̱a̱ndaa̱ Néná nga jún je jatjo'ajnú nga̱t'a̱ kis'ijinjnú, kó kui nii̱ jmí tsi ngo ni xi jún kasako so̱bo̱a̱jnú, kjo̱a̱nda xi tsi̱'e̱ Néná boá.
Jmí tsi kjo̱a̱a̱ ni xi ndyi̱ni'ánjnú, tsi̱'e̱ nga jmíjín xi je k'o̱xié yojoo̱.
Nga̱t'a̱ Néná boá xi kats'éndaná, ngat'aa̱ Kristo Kjisoo̱ tsi̱'e̱ nga ni xi nda si̱'án, kui ni xi Néná índa tjón tjón tsi̱'e̱ nga ki̱a̱ ku̱i̱ṉtsomajin ni xi ndaa̱.
Kó kuíni nga jún xi xta̱ xi judío̱jínjnú ndeskande koó nga katsenjnú, ngatja'átsjienjnú nga kje̱'e ni̱xtjin “xta̱ xi kini'ánjiín sirkunsisio̱n” katsójnú kui xta̱ judío̱ xi je kats'eén sirkunsisio̱n yojoo̱.
Kui ni̱xtjin ján kjin kixindyionnijnúu̱ Kristoo̱, kó xín kixindyionnijnúu̱ xta̱ Israe̱l, kó nde tsa̱júnjín kamá ni xi índajo̱ Néná xi katsáyatjón nga tsja̱á xta̱ xi tsi̱'e̱, kis'iejínjnú kjo̱a̱chiyá ko̱jo kis'iejínjnú Néná k'i̱e̱ kui nga̱sondiee̱.
Kjin kixindyionjnú kje̱'e ni̱xtjin, tanga ngot'e̱ 'ne̱ ngat'aa̱ Kristo Kjisoo̱ je tiña tindyiónjnú, tangat'anii̱ nga k'ien Kristoo̱.
Nga̱t'a̱ Kristoo̱ boá xi kjo̱a̱xióná, kó kui boá xi xta̱ ngo tji̱e̱ kats'én xta̱ xi judío̱ ko̱jo xi judío̱jín, kó kats'énkjié kui ni xi kondra̱ kamánii̱ nga ndajín tsa'a xkjín kui xtaa̱, kui xi xikoó tsi ngo xó xi kis'ijña ngamasiee̱n.
K'ient'a kui kroo̱, tsi̱'e̱ nga ta ngo tsi yojo kats'én nga jó tji̱e̱e̱ xta̱ na̱xi̱ńdaá, kó yíndajo̱ Néná nga kats'énkjié ni xi kondra̱ kamánii̱ nga ndajín tsa'a xkjín nga jó kui na̱xi̱ńdaá.
Kristoo̱ je'etsjá éntjatsi̱e̱ xi ya'a kjo̱a̱xioó. Kó bo̱a̱ ts'én kasakojnú kjo̱a̱xioó jún xi kjin kixindyionjnúu̱ Néná ngas'e̱, kó ti kasakoo̱ xta̱ xi tiña síndonii̱ Néná nga.
Kó ngat'aa̱ Kristoo̱ nga xta̱ xi judío̱ ko̱jo xi judío̱jín ta ngo tsi A̱sién Ni̱xtjin tikónná kó ka̱ma kjóchochontiñáa̱ Na̱'mii̱.
Kó kuíni nga jún, je nguiti xta̱ xi xín nanguijínjnú ko̱jo tsi xta̱ xi timasónjnú, je xta̱ tsjiee̱ Néná jún, kó je k'i̱e̱ ndokjo̱a̱nijnú ndi'aa̱ Néná.
Jún xikónií ngo ndi'a nk'a xi kjimanda kui xi já apostroo̱ ko̱jo já chji̱ni̱e̱'e̱én Néná ítjats'ennii̱ nga ndyi̱kjinink'a, kó Jesukristoo̱ boá kui xi ndi̱jo̱ nga'niuú kui ndi'aa̱.
Kristoo̱ boá xi be kóts'en nga nda kjimanda kui ndi'aa̱, kó kui ndi'aa̱ kjimanda ngaskande nga ngo na̱ngo̱xi̱ tsjiee̱ Ndi̱a̱ná ka̱ma.
Tangat'anii̱ nga ngo majo̱jnú Kristoo̱ nga jún xi ka̱majnú xikoó ngo na̱ngo̱xi̱ nínga k'uijñá A̱sién Ni̱xtjii̱n Néná.
Kó kuíni nga an, Pabloo̱, ndo̱bo̱a̱ya tikón an tangat'anii̱ Kristo Kjisoo̱ nganda tsa̱jún xi xta̱ xi judío̱jínjnú.
Jún je kanda'yájnú nga Néná katsjána xá tsi̱'e̱ nga xiyájnú'un kjo̱a̱nda xi índa, nganda tsa̱jún.
Néná akóna ni xi índa xi tji'maá ngas'e̱, xikó ts'én je kats'én'indó chiboajnú'un.
Kji'a nga si̱'anyajnú kui xo̱jo̱o̱n, xcha̱jnú nga nda makjínna ni xi índa Néná ngat'aa̱ Kristoo̱.
Kui ni 'maa̱ ngojín xta̱ xi akakoo̱ kje̱'e ni̱xtjin, xikó ts'én ngot'e̱ A̱sién Ni̱xtjii̱n Néná akoó já apostro̱ tsjiee̱ ko̱jo já chji̱ni̱e̱'e̱én Néná.
Kó kuí bí ni xi índaa̱: nga xta̱ xi judío̱jiín ko̱jo kui sa̱ko̱ó ni xi Néná tsjaá ndií, kó nga ta ngo tsi yojoo̱ Kristoo̱ ka̱ma, kó nga nga jó tjiín nga sa̱ko̱ó ni xi Néná katsáyatjón nga tsja̱á xta̱ xi s'ijii̱n éntjatsi̱e̱e̱ Kristo̱ Kjisoo̱.
Néná katsjáxána nga k'uini̱jmi an éntjatsi̱e̱e̱ kjo̱a̱a̱ kjo̱a̱ndaa̱, kui xi katse'éna tangat'anii̱ nga'niuú Néná xi tjíts'énxájinna.
An xí achichí chichí ngase an ngu̱i̱jii̱n xta̱ tsjiee̱ Néná, tanga an katse'éna kui kjo̱a̱ndaa̱ nga k'uini̱jmíi̱ xta̱ xi judío̱jiín éntjatsi̱e̱e̱ kjo̱a̱cho̱n tsiee̱ Kristoo̱ xi jmíjín xi makjín yejee̱.
Kó nga boko cha̱n cha̱a̱n ngayeje xtaa̱ kókji'i ni xi índa kui ni xi tji'maá ndeskande kui ni̱xtjin ján kui Néná xi kats'énda ngayeje ni xi tjiín.
Kó bo̱a̱ ts'én ngot'e̱ 'ne̱ xta̱ na̱ngo̱xi̱i̱ xi ku̱i̱'íjñátsijen tsi̱'e̱ nga ngayeje nga'niú ko̱jo xi botixómá xi tjín nk'a ján, sku̱i̱e̱ kókji'i to̱ko̱ya kjo̱a̱kjínkón xi tjiín Néná.
Kui nii̱ xi índa tjón tjón Néná ndeskande koó ngas'e̱, kó ngot'e̱ 'ne̱ je jatjosón ngat'aa̱ Kristo Kjisoo̱, kui xi Ndi̱a̱ná.
Ndok'óchjinií Kristoo̱ ko̱jo nga s'ijinná kui, kuíni nga ma'niátakón nga monguínchon tiñáa̱ Néná.
Kó kuíni nga mí'ájnú'un tsi̱'e̱ nga ko̱yajín takónjnú nga xcha̱jnú kui kjo̱a̱ni̱ma̱ xi ts'énfoa'atio an nganda tsa̱jún, tasá kuí nii̱ xi kjo̱a̱jejnú ngatama.
Tangat'anii̱ kui nii̱ nga bosien an tikóna nguindyi̱ko̱n Na̱'mii̱ Ndi̱a̱ná Jesukristoo̱.
Kui xi kats'énda ngayeje tji̱e̱ tsi tsi̱'e̱ ndítsjie ki̱a̱ ndi'ak'ajmii̱ ko̱jo tsi tsi̱'e̱ xta̱ k'i̱e̱ t'ananguii̱.
Mí'áa̱ Néná tsi̱'e̱ nga xikó kji'i kjo̱a̱cho̱o̱n kjo̱a̱jee̱ tsja nga'niuú ini̱ma̱jnú nga sa̱'ínkjién A̱sién Ni̱xtjii̱n.
Tsi̱'e̱ nga Kristoo̱ ngat'íjñajin ini̱ma̱jnú, nga̱t'a̱ nga s'ijinjnú. Kó nga jún k'uiéjnú tsie kjo̱a̱tjó xikoó ngo yá xí na̱nga̱ kijí ja̱maa̱ ko̱jo nga 'niú ku̱i̱ndyionjnú.
Bo̱a̱ ts'én jún ko̱jo ngayeje xta̱ tsjiee̱ Néná ka̱majnú nda ka̱makjínjnú kókji'i tiyá, ndojó, na̱nga̱ ko̱jo nk'a kjo̱a̱tjoó Kristoo̱.
Kó mí'áa̱ Néná tsi̱'e̱ nga xcha̱jnú kui kjo̱a̱tjoó Kristoo̱ xi foa'atjoón ngayeje kjo̱a̱kjíntakón, tsi̱'e̱ nga Néná s'i̱jñajin ndo̱jo ndo̱jojnú.
Nga ni'ántsjaá Néná kui xi achichí nga'niú tjiín tsi̱'e̱ nga ts'atio ngase ni xi sa̱'ín xi chji̱a̱'áa̱ ko̱jo ni xi makjínná, xikó kji'i kui nga'niuú xi ts'énxájinná.
Ngate'eé kjo̱a̱je Néná ngu̱i̱jii̱n xta̱ na̱ngo̱xi̱ xi tsi̱'e̱ Kristo Kjisoo̱, ngatsjé ni̱xtjin. Bo̱a̱ kji'i.
Kuíni nga an, nga ndo̱bo̱a̱ya tikón an tangat'anii̱ Ndi̱a̱ná, 'niú mí'ájnú'un tsi̱'e̱ nga kixi̱ ku̱i̱ndyionjnú xikó ts'én chjiénga k'uíndo xta̱ xi Ndi̱a̱ná tsíchji̱a̱a̱.
Ti̱'ánjnú ngo kjo̱a̱'niú tsi̱'e̱ nga k'uiéjnú kjo̱a̱xió kó ngo xtín ch'i̱a̱jnú yojojnú xikó ts'én kats'éngojnú A̱sién Ni̱xtjii̱n Néná.
Ta ngo tsi yojoo̱ Kristoo̱ ma ngayeje ñá kó ti kuíni A̱sién Ni̱xtjin xi tikónjinná, kó ti bo̱a̱ ti ts'én ta ngo tsi kjo̱a̱chiyá xi kandokjo̱a̱ná ñá.
Ta ngo tsi ma Ndi̱a̱ná xi tikón, ta ngo tsi ma kjo̱a̱s'ijii̱n, kó ta ngo tsi ma kjo̱a̱stíndaá.
Ta ngo tsi ma Néná kui xi Na̱'miná ngayeje ñá, kui xi botixómaá, xi ts'énkjién ko̱jo tikónjii̱n ngayeje ni xi tjiín.
Tanga nga ngo nga ngo ñá je kasakoná kjo̱a̱nda xi Kristoo̱ kamámejeén katsjáná.
Kuíni nga bi tsó xo̱jo̱n eén Néná:
Kji'a nga kijínijínguí nk'a ján kijíjo̱ xi síndo'niú,
kó katsjaá ni xi nda xtaa̱.
¿Kó mí ni xi mejeén tsó nga “kijínijínguí nk'a ján”? Kuíni nga bo̱a̱ tsó kjo̱a̱a̱ nga tjón jatjajen nínga na̱ngaa̱ t'ananguii̱.
Kó kui xi jatjajee̱n, ti kuíni bo̱a̱ xi kijínijínguí ngaskande nínga 'niú nk'aá nk'a ján, bo̱a̱ ts'én nga kis'ijñajin kui ngayeje nga̱sondiee̱.
Kó kui boá xi índo nga tjín já xi apostro̱, xi chji̱ni̱e̱'e̱én Néná, xi 'bini̱jmi éntjatsi̱e̱e̱ Néná, xi síndotjoón xta̱ na̱ngo̱xi̱i̱ ko̱jo xi mostro̱.
Tsi̱'e̱ nga ko̱ko̱yaá xta̱ tsjiee̱ Néná xikó ts'én ko̱síko̱jo xkjín, kó bo̱a̱ ts'én sa̱kó nga'niuú kui xta̱ na̱ngo̱xi̱i̱, kui xi yojoo̱ Kristoo̱.
Bo̱a̱ ka̱ma ngaskande nga ngayeje ñá ngo kamá nga s'i̱jinná ko̱jo nga xcha̱ ndií Néná, kó nga ka̱ma ñá xikoó xta̱ xi je xchá xi je ndo̱jo kjin kjin xikoó Kristoo̱.
Bo̱a̱ ts'én nga nguiti xikójiín ngo ndí ka̱ma ñá, xi ngotjón ngotjón bosíkjo ni xi ts'énkjó. Ka̱majín taxkiya konguíntji̱nguí ngo kjo̱a̱bokoyá tja̱tsi̱e̱ xi skjiénná kó k'o̱ṉcha̱joná, kui xi bokoyá xta̱ maña̱ xi ndi̱ya xi ndajín tjimaá.
Tasá ni xi ja̱koxi̱i̱ xi ko̱ndókjo̱a̱ nga k'uiéná kjo̱a̱tjó, kó xikó ts'én kjimaxchá bo̱a̱ kon ka̱ma ngase ndyiojón ndyiojón xikoó Kristoo̱, kui xi nguito̱ko̱o̱ xta̱ na̱ngo̱xi̱i̱.
Kristoo̱ boá xi tjits'énngo ngayeje xta̱ na̱ngo̱xi̱i̱ ta xikó kji'i xá xi ts'én nga ngo nga ngo, kó kui boá xi ts'én nga nda ts'én ko̱síko̱jo xkjín, tsi̱'e̱ nga ngu̱i̱jii̱n kjo̱a̱tjoó xtjonínk'á kui xta̱ na̱ngo̱xi̱i̱.
Kuí ni xi'bi̱ xi t'íxianjnú'un ngu̱i̱yaa̱ ja'eén Ndi̱a̱ná, nga nguiti bo̱a̱jín ts'en mindyionjnú xikó ts'én síndo xta̱ xi bejín Néná, kui xta̱ xi síndo xikó ts'én ndyi̱ts'enkjó chini.
Kui xtaa̱ kji'ijñórií kjo̱a̱kjíntakoón kó bo̱a̱jín ts'en síndo xikó ts'én mejeén Néná, tangat'anii̱ nga bejín ni xi ndyi̱ts'en nga̱t'a̱ tanisién tajá ini̱ma̱a̱.
Je nguiti jmí kjo̱a̱soboájiín, je kats'énk'as'iee̱n yojoo̱ ni xi ndajín ko̱jo ngayeje to̱ko̱ya ni xi ndándí nguindyi̱ko̱n Néná.
Tanga jún jmí tsi kui nii̱ xi kamájnú nga akakoyájnú kjo̱a̱a̱ Kristoo̱.
Tsi ja̱koxi̱ nga je kanda'yájnú ko̱jo tsi ja̱koxi̱ nga Kristoo̱ xi akóyájnú, xikó kji'i kui ja̱koxi̱ xi tikoón kui,
kuíni nga chjiénga nguiti bo̱a̱jín ts'en mindyionjnú xikó ts'én kixindyionjnú ngas'e̱, kji'a nga ni xi ts'aṉcha̱jojnú xi kamámejénjnú kini'ánjnú. Ti'antja̱tsi̱e̱yajnú yojojnú,
kó ngatamatja̱tsi̱e̱ya a̱sién ni̱xtjinjnú ko̱jo kjo̱a̱kjíntakónjnú.
Ti'antja̱tsi̱e̱yajnú yojojnú xikó ts'én Néná tjíts'éntja̱tsi̱e̱yajnú, xikó ts'én tjíjinkon kui nga ja̱koxi̱ nga kixi̱ ko̱jo tsjie.
Kó kuíni nga nguiti 'bíndisojínjnú, tasá én xí ja̱koxi̱ xi ndokjo̱a̱jojnú xtaa̱, nga̱t'a̱ ngayeje ñá ta ngo tsi yojo ndokjo̱a̱.
Tsi si̱'anxchánjnú, ngata̱ ni'ánjéjínjnú, kó nga jmí tsi nga ngo ni̱xtjii̱n nga k'uijñájnú kui kjo̱a̱xcha̱án.
Ngata̱ boe'éndiejínjnú xindajín diabloo̱.
Kui xta̱ xi kats'énchejé ngas'e̱, nguiti bo̱a̱jín nga ts'én, tasá ngats'énxá, ngo xá xi nda nga ts'én nga sa̱'ínkjién tsja, tsi̱'e̱ nga k'uieé ngo ni xi tsja̱á xta̱ xi ka̱machjieén ngo ni.
Ngata̱ jmí én ch'o tsó ndokjo̱a̱jínjnú, tasá én nda xi tsja̱nga'niuú xtaa̱ xi ndokjo̱a̱jnú, tsi̱'e̱ nga ni xi nda sa̱ko̱ó xta̱ xi ku̱i̱nt'ie kui eén.
Ti̱'anch'ojnúu̱ yojojnú kjo̱a̱ndasee̱n, kjo̱a̱xtindaa̱, kjo̱a̱tamaá, kjo̱a̱cha'ayaá, kjo̱a̱ch'otsoó ko̱jo ngayeje ni xi ndajiín.
Tasá ndaxta̱ ngatamajnú ja̱ k'i̱e̱ ja̱ ngaján, ni̱ma̱takón ngatamajnú, kó ti'anjetakónjnúu̱ ja̱ k'i̱e̱ ja̱ ngaján xingu̱i̱jnú, xikó ts'én Néná kats'énjetakónjnú ngat'aa̱ Kristoo̱.
Chja̱'ánguíjnúu̱ Néná, nga̱t'a̱ jún boá xi ndí tjoó kui.
Kó tjó ti'anjo̱jnú ngayeje xtaa̱, xikó ts'én tjó kats'énná Kristoo̱ nga k'ientjéná, kó katsja yojoo̱ xikoó ngo chji̱e̱ ko̱jo kjo̱a̱tjó xi sije̱n kamaá Néná nga kini'ánk'as'iee̱n.
Tanga kjo̱a̱tondo̱ ko̱jo ngayeje ni xi ndándí, ko̱jo kjo̱a̱xki̱'á, nde chjiénjín nga ko̱ndókjo̱a̱ kui nii̱ ngu̱i̱jinjnú, nga̱t'a̱ kui nii̱ jmí tsi tsi̱'e̱ xta̱ xi tsjiee̱ Néná.
Ti nde nga ndokjo̱a̱jínjnú én xi tsjáná kjo̱a̱soboá, én xi taxkiya, én kjan xi ch'o tsó, nga̱t'a̱ jmí ni chjíjiín kui eén, tasá én xí tsjaá ndok'óchji Néná xi ndokjo̱a̱jnú.
Nga̱t'a̱ chjiénga xcha̱jnú kui nii̱: nga ja̱koxi̱ boá nga kui xta̱ xi ndyi̱ts'en kjo̱a̱tondo̱, ko̱jo xi ni xi ndándí ndyi̱ts'en, ko̱jo xi xki̱'á xi tjimátji̱ngui kje̱'e ne xi Nénájín, nga ngayeje kui xtaa̱ sa̱kójiín nga Kristoo̱ ko̱jo nga Néná ko̱tíxomaa̱.
Ngata̱ ngojín xta̱ xi k'o̱ṉcha̱jojnú nga ku̱i̱chji̱a̱jojnú én xi jmí ni chjíjiín, nga̱t'a̱ tangat'anií kui nii̱ nga ndibánié kjo̱a̱xcha̱án Néná kui xta̱ xi nt'ié'énjiín.
Ngata̱ ki̱a̱jín ni'án kamajo̱jnú kui xta̱ xi bo̱a̱ ndyi̱ts'e̱én.
Nga̱t'a̱ kje̱'e ni̱xtjin kixindyionjñójnú, tanga ngot'e̱ 'ne̱ nguije yajnú Ndi̱a̱ná, je nínga tsijen tindyiónjnú, kuíni nga tiṉtja̱jnú xikoó xta̱ xi tjimá nínga tsijee̱n.
Ti̱'ánjnú ni xi ndaa̱, ni xi kixi̱, ko̱jo ni xi ja̱koxi̱i̱, nga̱t'a̱ kuí nii̱ xi bokó nga nínga tsijee̱n ndokjo̱a̱ ñá.
Ngatsjé ni̱xtjin tindyi̱séjnú mí ni xi tsja maa̱ Ndi̱a̱ná.
Kó ngata̱ ki̱a̱jín ni'án kamajo̱jnú kui xta̱ xi ndyi̱ts'en ni xi jmí ni chjíjiín xi tjimá nínga jñoó, tasá takójnúu̱ nga ndajín kji'i ni xi ndyi̱ts'en.
Nga̱t'a̱ ngaskande soboá ma maná nga ndokjo̱a̱ kjo̱a̱a̱ ni 'ma xi ndyi̱ts'en.
Tanga nguije ngayeje nii̱ 'bíndo tsijen nínga tsijee̱n, ya ngayejee̱, nga̱t'a̱ nínga tsijee̱n ts'en tsijen ngayeje nii̱.
Kuíni nga bi ts'én tjít'a xo̱jo̱n eén Néná:
Ti'inkje'ée̱ yojóo, ji xi titsjafé ji,
kó ti̱sítji̱n ji ngu̱i̱jii̱n xta̱ xi je jesoón,
tsi bo̱a̱ si̱'in ji, Kristoo̱ xí sa̱'íntsijee̱n.
Tsitsíjen cha̱n cha̱njnúu̱ kóts'en tiṉtjajnú, jmí tsi ku̱i̱ndyionjnú xikoó xta̱ xi makjínjiín ni xi tsi̱'e̱ Néná, tasá ti̱ndyiónjnú xikoó xta̱ xi kjínkón.
Ni xi nda ti'ánjnú ta xikó ts'én sa̱kóndiéjnú nga si̱'ánjnú, nga̱t'a̱ ja̱ je yajnú nga ch'o kjima kui ni̱xtjin xi'bi̱.
Tangat'anii̱ kui nii̱ nga ngata̱ chinijín ni'ánjnú yojojnú, tasá ngatamakjínjnú mí ni xi mejeén Ndi̱a̱ná nga si̱'ánjnú.
Ngata̱ ni'ánch'i̱jínjnú yojojnú, nga̱t'a̱ xaán xí ts'én nga ni'án tajmí niní, tasá ngas'ikitsienijnú A̱sién Ni̱xtjii̱n Néná,
nga ko̱ndókjo̱a̱jojnú xingu̱i̱jnú ti'ankjiénjnú salmo̱, só xi ndaa̱ Néná ko̱jo só xi bokoyájnú a̱sién ni̱xtjii̱n, kó ndaájnú ko̱jo ti'antsjajnúu̱ Ndi̱a̱ná ngayejee̱ ini̱ma̱jnú.
Ngatsjé ni̱xtjin te'éjnúu̱ ndok'óchji Néná kjo̱a̱a̱ ngayeje nii̱, kui Néná xí Na̱'mii̱, nga si̱'ankjiénjnú ja'eén Ndi̱a̱ná Jesukristoo̱.
Ja̱ k'i̱e̱ ja̱ ngaján cha̱ndikónjnú xingu̱i̱jnú, xikó ts'én yandíkónjnú Kristoo̱.
Jún xi ínchjínjnú, cha̱ndikónjnú xi̱'injnú, xikó ts'én yandíkónjnú Ndi̱a̱ná.
Nga̱t'a̱ xi xi̱'ii̱n kui boá xi tikóntjoón xi chjo̱ón, xikó ts'én Kristoo̱ kui boá xi tikóntjoón ko̱jo xi ts'axié'á xta̱ na̱ngo̱xi̱i̱, kó nga xta̱ na̱ngo̱xi̱i̱ boá xi yojoo̱ Kristoo̱.
Kó xikó ts'én xta̱ na̱ngo̱xi̱i̱ bendikón Kristoo̱, ti bo̱a̱ ti ts'én ínchjiín chjiénga sku̱i̱e̱ndíkón xi̱'ii̱n kjo̱a̱a̱ ngayeje nii̱.
kui nii̱ xi kats'én nga kats'én tsi̱'e̱. Eén kats'éntsjieni kó ndójoa aniéjónni,
tsi̱'e̱ nga xta̱ na̱ngo̱xi̱i̱ k'uieé kjo̱a̱je nga kjo̱chó nguindyi̱ko̱n Kristoo̱, kó nga k'uiéjiín ni xi ndándí ko̱jo ni xi ch'o ts'én xcha̱, nga̱t'a̱ Kristoo̱ mejeén nga tsjie ko̱jo nga ndo̱jo kjin kjin ka̱ma xta̱ na̱ngo̱xi̱i̱.
Ti bo̱a̱ ti ts'én já xi̱'ii̱n chjiénga sa̱'íntjó chjo̱ón xikó ts'én tjoó ti kuii̱ yojoo̱. Kui nda̱ xi tjoó chjo̱ón, tjórií ti kuii̱ yojoo̱.
Nga̱t'a̱ ngojín xta̱ xi ch'oo̱ yojoo̱, tasá tsjaá ni chinie ko̱jo koo̱n, xikó ts'énjo̱ Kristoo̱ xta̱ na̱ngo̱xi̱i̱.
Nga̱t'a̱ ñá boá xi tindyionjin ni xi ya'anii̱ yojoo̱ Kristoo̱.
“Tangat'anií kui nii̱ nga nda̱ xi xi̱'ii̱n ku̱i̱'íjñá na̱'mii̱ ko̱jo na̱aa̱ tsi̱'e̱ nga sa̱'íngojo̱ yojoo̱ chjo̱ón, kó ngajoó nga ta ngo tsi yojo ka̱ma.”
Achichí je kui ni xi tji'maá Néná, tanga ts'enkjién an kui nii̱ nga chjiá an kjo̱a̱a̱ Kristoo̱ ko̱jo kjo̱a̱a̱ xta̱ na̱ngo̱xi̱i̱.
Kuíni nga jún, nga ngo nga ngojnú tjó ti'ánjnú chjo̱ónjnú xikó ts'én tjójnú yojojnú, kó kui xi chjo̱ón ngatama bendikón xi̱'ii̱n.
Jún xi ndí jún xi s'ijinjnú Ndi̱a̱ná, nda'yá'énjnúu̱ xi xchájnú, nga̱t'a̱ kuí nii̱ xi kixi̱ nguindyi̱ko̱n Néná.
Kjo̱a̱botíxoma xi tjón xi ts'éntsáyá ni xi Néná tsja̱á xta̱ xi ku̱i̱nt'ié'eén, kuí bí xi'bi̱: “Che̱ndikín jí na̱'míi̱ ko̱jo na̱áa̱,
tsi̱'e̱ nga nda ts'én ku̱i̱ndyin kó tsie ni̱xtjin ka̱maa̱ nga ku̱i̱ndyin ji kui nga̱sondiee̱.”
Kó jún xi xi xchájnú, ngata̱ ni'ánxtindajínjnú ndíjnú, tasá nda ti'anchji̱ni̱e̱jnú ko̱jo ndokjo̱a̱jojnú nga si̱'anxchájnú xikó ts'én mejeén Ndi̱a̱ná.
Jún xi moso̱ xi kastiñájnú, tinda̱konjnú ko̱jo cha̱ndikónjnú nga ko̱nda'yá'énjnúu̱ kui xi ndi̱a̱jnú ma kui nga̱sondiee̱, kó ngayeje ini̱ma̱jnú nga ti'ánjnú xaá, xikó ts'én nda'yá'énjnúu̱ Kristoo̱.
Bo̱a̱ ti'ánjnú tanga jmí tsi ta kji'a tsi nga ndyi̱kotsijenjnú xtaa̱, tasá xikoó nga moso̱ xi tsi̱'e̱ Kristoo̱ majnú, kuíni nga ngayeje ini̱ma̱jnú nga ti'ánjnú ni xi mejeén Néná.
Ngayeje takónjnú nga ti'ánjnú kui xaá, xikoó tsi tsi̱'e̱ Ndi̱a̱ná boá, kó jmí tsi tsi̱'e̱ xtaa̱.
Nga̱t'a̱ je yajnú nga Néná tsja̱á ngo chjí xta̱ xi ni xi nda ndyi̱ts'e̱én, tsi xta̱ ndé ko̱jo tsi xta̱ xi moso̱ xi kastiñá.
Kó jún xi ndi̱a̱jnú, je yajnú nga ta ngo tsi ma Ndi̱a̱ xi tikón ndi'ak'ajmii̱ xi botixómájnú jún ko̱jo moso̱ xi kastiñaá, kó Ndi̱a̱ná skjánjín ts'énjo̱ xta̱a̱, kuíni nga bo̱a̱ ti ti'anjo̱jnú moso̱jnú kó ngata̱ mindyiandikónjínjnúu̱.
Kó nga fet'aa̱ ṉts'ie, ngasakó nga'niújnú ngu̱i̱jii̱n nga'niú xi jee̱ Ndi̱a̱ná.
Xikoó já jún xi 'bínda yojoo̱ nga fí kján, bo̱a̱ ts'én t'índajnú yojojnú, tsi̱'e̱ nga 'niú ku̱i̱ndyiajnú kji'a nga ka̱mamejeén k'o̱ṉcha̱jojnú xindajín diabloo̱.
Nga̱t'a̱ jmí tsi xta̱ nga̱sondie xi ndyi̱bixkánjo̱, xi tjiín nga'niú boá xi ndyi̱bixkánjo̱, ko̱jo xi nk'a xaá, ko̱jo xi botixómá nga̱sondie jñó xi'bi̱, ko̱jo nga'niuú a̱sién ni̱xtjin xi ndajín xi tjín nk'a ján.
Kuíni nga, t'índajnú yojojnú xikoó já jún xi Néná je katsjaá ngayeje ni tsi̱'e̱ nga skoón yojoo̱, tsi̱'e̱ nga kjo̱chíkjo̱a̱jnú nga kjo̱chó ni̱xtjin xi ndajiín. Kó nguije tjíndajnú yojojnú 'niú ti̱ndyiónjnú.
Kuíni nga 'niú ti̱ndyiajnú. Ti'ankjiénjnú ni xi ja̱koxi̱i̱, xikoó tsi kui xi ngatamajnú ngo tji̱xi̱n xi 'bíkjá ndáyaá ngo nda̱jun. Ti'ankjiénjnú kjo̱a̱kixi̱i̱ xikoó tsi kui xi ngatamajnú ngo ṉjño ki̱cha̱ xi bo'má ni̱se̱e̱n ngo nda̱jun.
Ti̱ndyiondajnú nga k'uini̱jmijnú éntjatsi̱e̱e̱ kjo̱a̱xioó xikoó tsi kui xi ngatamajnú ndié xi boyá ngo nda̱jun.
Ngatsjé ni̱xtjin chjábejnú kjo̱a̱s'ijii̱n kó kui xi ngatamajnú xikoó ngo ki̱cha̱ xi 'bíchjaá ni xi ndajín xi ts'énkjién ngo nda̱jun. Kuí kjo̱a̱s'ijii̱n xi ngat'íchjaá kji'a nga xindajín ka̱mamejeén sa̱'ín'onjnú.
Kó chjábejnú kjo̱a̱'naxié'aá, kó kui xi ngatamajnú xikoó ngo ki̱cha̱ xi 'bijñaá to̱ko̱ ngo nda̱jun. Kó chjábejnú eén Néná, kó kui xi ngatamajnú xikoó ngo ki̱cha̱ ndojó xi tsi̱'e̱ A̱sién Ni̱xtjii̱n Néná.
Ngatsjé ni̱xtjin ndokjo̱a̱jnúu̱ Néná kó te'éndiéjnúu̱ nga A̱sién Ni̱xtjii̱n xi ko̱síko̱jojnú nga ko̱ndókjo̱a̱jnú, ti̱ndyiondajnú kó ngata̱ ni'ánkjiejínjnú takónjnú, kó chji̱a̱'atjejnú ngayeje xta̱ tsjiee̱ Néná.
Ti bo̱a̱ ti ts'én ndókjo̱a̱tjéjnú'un nga ko̱ndókjo̱a̱jnúu̱ Néná, tsi̱'e̱ nga tsja̱ana én xi k'uini̱jmi an, ko̱jo tsi̱'e̱ nga stsakjonjín an nga kuichji̱a̱ an, kó bo̱a̱ ts'én nga ka̱ma koko an ni xi kisi'ma ngas'e̱ xi ts'énbokó éntjatsi̱e̱e̱ Néná ngot'e̱.
Tangat'anií kui nii̱ nga ndo̱bo̱a̱ya tikón an ngot'e̱. Xta̱xchaá Néná boá an, ndókjo̱a̱tjéjnú'un nga ko̱ndókjo̱a̱jnúu̱ Néná tsi̱'e̱ nga stsakjonjín an nga kuichji̱a̱ an xikó ts'én chjiénga ku̱i̱chji̱a̱ an.
Tíkikoo̱, nda̱ ṉts'ie xi tjóna ko̱jo xi kixi̱ ts'én xaá Ndi̱a̱ná, ko̱tso̱yajnú kóts'en tikón an ko̱jo mí ni xi tjíts'en an.
Néná xí Na̱'mii̱ ko̱jo Ndi̱a̱ná Jesukristoo̱, nga tsjaá ngayeje ṉts'ié, kjo̱a̱xió, kjo̱a̱tjó ko̱jo kjo̱a̱s'ijin.
Ngat'ieé kjo̱a̱nda ngayeje xta̱ xi tjoó Ndi̱a̱ná Jesukristoo̱, ngo kjo̱a̱tjó xi fejín. Bo̱a̱ kji'i.
An Pabloo̱ ko̱jo Timoo̱, ji̱n xi mosoo̱ Jesukristoo̱, ni'ántindejne̱ ngayeje jún xi xta̱ tsjiee̱ Kristo Kjisoo̱ xi tindyiónjnú na̱xi̱ńdá Filipo̱ kó ti ni'ántindejne̱ já xi nguito̱ko̱o̱ na̱ngo̱xi̱i̱ ko̱jo já xí bosikójo kui jaá.
Néná xi Na̱'miná ko̱jo Ndi̱a̱ná Jesukristoo̱, nga tsjajnú kjo̱a̱ndaa̱ ko̱jo kjo̱a̱xioó.
Ngatsjé ni̱xtjin nga foa'átsjienna jún tsjáa̱ ndok'óchji Néná.
Tsja mana ngatsjé ni̱xtjin nga chjiátjejnú'un ngayejejnú.
Nga̱t'a̱ je ta ngo tsi kich'iá yojoná nga ndyi̱ni'án xaá éntjatsi̱e̱e̱ Jesukristoo̱, ndeskande ni̱xtjin nga tjón kanda'yájnú kó ngaskande ngot'e̱.
Néná xí íts'i̱yanii̱ nga kats'én ngo xá xi nda ngu̱i̱jii̱n jún, kó bee̱ ko̱n an nga sa̱'índo̱jo ngaskande ni̱xtjin nga kjo̱e̱'e nguiní Jesukristoo̱.
Nda kji'i nga bo̱a̱ ts'én tjíts'enkjó an kjo̱a̱a̱ ngayejejnú, nga̱t'a̱ ngu̱i̱jin ini̱ma̱na tindyiónjnú. Nga̱t'a̱ ti kuíni kjo̱a̱ndaa̱ Néná xi tjisákóná jún ko̱jo an. Tsi ndo̱bo̱a̱ya ko̱jo tsi nguindyi̱ko̱n jáxaá tikón an, ts'énxiya an kó ts'énboko cha̱n cha̱n an nga ja̱koxi̱ boá éntjatsi̱e̱e̱ Jesukristoo̱.
Nga̱t'a̱ Néná xí chistiko̱ nga achichí tjóna ngayeje jún xikó ts'én 'niú tjoó Jesukristoo̱ an.
Kó mí'áa̱ Néná nga chjiáa̱ nga 'niú ngase k'uiéjnú kjo̱a̱tjó, kó nga Néná tsja̱a ngasejnú kjo̱a̱kjíntakón ko̱jo nga kixi̱ ts'én ka̱makjínjnú ni xi tsi̱'e̱.
Tsi̱'e̱ nga bo̱a̱ ts'én nda ka̱ma chje̱'éjinjnú mí ni xi ja̱koxi̱ nga nda, ko̱jo nga tsjiets'én ku̱i̱ndyionjnú ko̱jo nga jmíjín xi ka̱maa̱ ch'o ts'én ku̱i̱chji̱a̱ta'injnú ni̱xtjin nga kji̱ndi̱bá nguiní Kristoo̱.
Kui ni̱xtjii̱n ko̱kójnú jún kjín to̱ko̱ya ni xi kixi̱ xi kini'ánjnú, ni xi katsjájnú Jesukristoo̱ nga si̱'ánjnú, tsi̱'e̱ nga xtaa̱ tsja̱á kjo̱a̱je kó sa̱'íntsjaá Néná.
Jún ṉts'ie, mejénna nga xcha̱jnú nga kui ni xi kjimata'in an, kuí nii̱ xi katsjánga'niú ngasee̱ nga kjimatsie éntjatsi̱e̱e̱ Jesukristoo̱.
Nga̱t'a̱ ngayeje jajún xi 'niú nk'a xaá xi tsi̱'e̱ xtitjoón ko̱jo xta̱ xi ngasee̱ be nga tikón 'niú an tangat'anii̱ Kristoo̱.
Kó mején ngayeje já ṉts'iee̱, nga be nga tikón 'niú an, 'niú kjima'niátakón ngase Ndi̱a̱ná kó tsakjónjín ma nga ndyi̱'bíni̱jmi eén Néná.
Kjénní nga ja̱koxi̱ nga tjín xta̱ xi 'bini̱jmi kjo̱a̱a̱ Kristoo̱ tanga ta kjo̱a̱a̱ kjo̱a̱'ontakón tsi ko̱jo tsi kjo̱a̱a̱ nga kjo̱a̱'atjón, tanga kje̱'e xi ngayejee̱ kon nga ts'én kuí nii̱.
16-17 Xta̱ xi 'bini̱jmi kjo̱a̱a̱ Kristoo̱ tanga nga kjo̱a̱a̱ nga mejeén kjo̱a̱'atjón, bo̱a̱ ndyi̱ts'én nga̱t'a̱ nganda tsi̱'e̱ xí ndyi̱mongase, kó ndyi̱ts'énkjó nga mejeén sa̱'ínni'in ngasena nga k'i̱e̱ tikón 'niú an. Tanga xta̱ xi ngasee̱ xi ndyi̱'bíni̱jmi kjo̱a̱a̱ Kristoo̱, tangat'anií kjo̱a̱tjoó nga bo̱a̱ ndyi̱ts'én, nga̱t'a̱ be nga tikón 'niú an tsi̱'e̱ nga xiyá cha̱n cha̱n an éntjatsi̱e̱e̱ Néná nguindyi̱ko̱n jáxaá.
Tanga jmí ndasenjín, tsi bo̱a̱ kji'i ko̱jo tsi bo̱a̱jín kji'i, tanga tji'bíni̱jmi kjo̱a̱a̱ Kristoo̱, kó kuí ni xi'bi̱ xi tsja mana. Kó s'e̱ tsja ngase ka̱mana.
Nga̱t'a̱ je be an nga kjo̱a̱a̱ nga ndyi̱ndokjo̱a̱jnúu̱ Néná ko̱jo nga kjo̱a̱a̱ Jesukristoo̱ ts'éntsjána A̱sién Ni̱xtjii̱n, kui nii̱ xi xta̱ ndé sa̱'ínna.
Bo̱a̱ ka̱ma xikó ts'én mejénna kó ts'énkoyáa̱ nga ta jmíjín ni xi tsja̱ana kjo̱a̱soboá. Tasá 'niú kosien an xikó ts'én síkijí an, kó xcha̱ kjo̱a̱jee̱ Kristoo̱ tangat'anii̱ ni xi kjimata'in an, tsi tikón an ko̱jo tsi k'ien an.
Nga̱t'a̱ bi xian an: Tsi tikón an, Kristoo̱ xi tikónni an. Kó tsi ko̱ya an, je kats'en an.
Tanga tsi nga tikón ngase an kui nga̱sondiee̱, 'niú chjínií xá xi tjíts'en an. Bejín an mí ni xi kjo̱a̱'ajin an.
Nga̱t'a̱ achichí ni'in mana nga ngo nga jó kui nii̱ xi kjo̱a̱'ajin an: nga̱t'a̱ ta bo̱a̱ mejénna ko̱ya an tsi̱'e̱ nga ki̱a̱ kotíjña an nínga tikón Kristoo̱, nga̱t'a̱ nda ngase kjimana kui nii̱,
tanga mejénna kotíjña ngase an kui nga̱sondiee̱, tangat'anii̱ jún.
Kó be an nga bo̱a̱ kji'i kui nii̱, kó kotíjña ngase an, kó takó kotíjñajinjnú'un ngayejejnú tsi̱'e̱ nga 'niú ngase s'i̱jinjnú kó tsja ka̱majnú nga bo̱a̱ si̱'ánjnú.
Bo̱a̱ ts'én kji'a nga kjuinkátsijen nguiníjnú'un k'uié ngasejnú kjo̱a̱ nga si̱'antsjájnúu̱ Kristo Kjisoo̱.
Ta kui tsi nii̱ mí'ájnú'un: ti̱ndyiónjnú xikó ts'én tsoboaá nga k'uíndo xta̱ je s'ijii̱n éntjatsi̱e̱e̱ Kristoo̱. Kuíni nga tsi kjuinkátsijenjnú'un skuie an, kó tsi ki̱a̱jín kotíjña an kuint'ie an én xikó ts'én tindyiónjnú. 'Niú ti̱ndyiónjnú. Ngo tsi ni xi tjajintakónjnú. Ngondséje̱n ti'anga'niújnú nga ku̱i̱xkántjéjnú kjo̱a̱s'ijii̱n éntjatsi̱e̱e̱ Kristoo̱.
Kó nga ta ndakonjín majnúu̱ kondra̱jnú, nga̱t'a̱ kuí nii̱ xi ko̱ko̱ó ngo chi̱bo̱a̱ kui xtaa̱ nga kju̱i̱e̱, tanga nga jún kjo̱tjo'ajnú. Néná tsja̱ajnú nga jún xi si̱'ánjnú.
Ti kuíni ni xi ndyi̱bitjajinjnú jún, xikoó ni xi je kamáyajnú nga kamáta'in an, kó ngot'e̱ 'ne̱ ndyi̱nda'yájnú nga takó ts'énfoa'ajin an.
Kó kuíni nga tsi Kristoo̱ tsjanga'niújnú, tsi kjo̱a̱tjoó xi ts'éntsjájnú nga'niú, tsi A̱sién Ni̱xtjin xi tjíts'éngojnú, tsi 'niú tjójnú xingu̱i̱jnú kó tsi tjínjnú kjo̱a̱ni̱ma̱takón,
ti'ando̱jojnú kjo̱a̱tsjana, nga ti bo̱a̱ ti ts'én ku̱i̱ndyionjnú, nga k'uiéjnú ti kuii̱ kjo̱a̱tjó, nga ngondséje̱n ka̱majnú ko̱jo nga ti kuii̱ ni xi kjójintakónjnú.
Ngata̱ ngojín nii̱ xi ni'ánjnú tsi kjo̱a̱a̱ nga ku̱i̱tjátjónjnú ko̱jo tsi kjo̱a̱a̱ nga kjo̱a̱nk'atakón, tasá ni̱ma̱kjo̱a̱ ngatamajnú xikoó tsi nk'a ngase t'íjñájnú xta̱ xi ngasee̱.
Jmí tsi nganda tsa̱jún xi ku̱i̱ndyi̱sejnú, tasá ngandaa̱ xta̱ xi ngasee̱ xi tindyi̱séjnú.
Xi kókón Kristo Kjisoo̱, bo̱a̱ kon ngatamajnú.
Kó nda tsi Néná boá kui,
tanga jmí tsi iskjíbé tsján tsján kui nii̱.
Tasá ti kui íjñát'axín yojoo̱ nga Néná, kó moso̱ kamá,
xikoó ngo xta̱ nga̱sondie kamá nga kis'ijña,
kó nga xta̱ kamá, ni̱ma̱kjo̱a̱ kats'én ti kui yojoo̱,
kó tsint'ié'eén Néná ngaskande nga k'ien, nga k'ient'a kroo̱.
Kó kuíni nga Néná katsjaá ngo kjo̱a̱je xi je,
kó katsjaá ngo ja'én xi nk'a ta bo̱a̱jiín ja'én xi ngasee̱.
Tsi̱'e̱ nga nga ko̱nda'yá ja'eén Kjisoo̱, ngayeje xi ko̱sién tikoó,
ki̱a̱ ndi'ak'ajmii̱, t'ananguii̱ ko̱jo nguindie t'ananguii̱.
Kó nga ngayeje xi bo̱a̱ ka̱tso̱ nga Jesukristoo̱ xi Ndi̱a̱ná.
Bo̱a̱ ts'én nga s'i̱jña tsijen kjo̱a̱jee̱ Néná xí Na̱'mii̱.
Kó kuíni, jún ṉts'ie xi tjóna, xikó ts'én nga ndyi̱nda'yá'énjnú ngatsjé ni̱xtjin, kó jmí tsi ta kji'a tsi nga ki̱a̱ tikón an, bo̱a̱ ra ti'ánjnú ngot'e̱ nga kjin tikón an. Cha̱ndikónjnú Néná kó ngatjatsiejnú jún tji̱e̱nga si̱'andojo̱jnú ni xi tjíts'én ngu̱i̱jinjnú nga ts'énboxié'ajnú.
Nga̱t'a̱ Néná boá xi tjíts'én nga ka̱mamejénjnú ko̱jo nga si̱'ankjatjosónjnú ni xi ndyi̱ni'ánjnú, tangat'anii̱ ni nda xi mejeén kui.
Ti̱'ánjnú ngayeje nii̱ kó nga ndokjo̱a̱ta'injínjnú xingu̱i̱jnú, ti nde ngata̱ ndokjo̱a̱tijínjnú.
Tsi̱'e̱ nga jmíjín xi ka̱maa̱ ch'o ts'en ku̱i̱chji̱a̱ta'in, ko̱jo nga ndií Néná xi tsjie ka̱majnú ngu̱i̱jii̱n kui xta̱ ch'okon ko̱jo xta̱ xi ndajín xi tjín ngot'e̱. Ngu̱i̱jii̱n kui xtaa̱ jún xikónií ngo ṉño 'naa̱ nga̱sondiee̱ kjimajnú,
nga 'niú kich'iajnú kui eén kjo̱a̱mindyioo̱n, kó bo̱a̱ ts'én kji'a nga kjo̱e̱'e nguiní Kristoo̱, an tsja ka̱mana kjo̱a̱a̱ jún nga skuie an nga ta kjo̱a̱ndajiín nga kistso'bá an ko̱jo nga kats'enxá an.
Jún kjima'niátakónjnú Néná kó ndyi̱ni'ántsjájnúu̱, kó kui ni xi'ba̱ xikónií tsi ngo chji̱e̱ ndyi̱boe'éjnúu̱. Tsi an si̱'ank'ienna, an xí ka̱mando̱joní an kui chji̱e̱e̱. Tsi bo̱a̱ ka̱ma achichí tsja ka̱mana kó ti tsja mana kjo̱a̱a̱ jún.
Kó ti bo̱a̱ ti ts'én jún tsja ngatamajnú kjo̱a̱a̱ kjo̱a̱tsjana.
Tanga tsi Ndi̱a̱ná Kjisoo̱ xi tsjandié, tsá sanguiyajnú'un Timoo̱, tsi̱'e̱ nga tsja ka̱mana nga sku̱i̱e̱ an xikó ts'én tindyiónjnú jún.
Nga̱t'a̱ jmíjínna ingo nda̱ xi nda̱ kjimaa̱ nganda tsa̱jún xikoó Timoo̱.
Nga̱t'a̱ ngayeje xta̱ xi ngasee̱ kjo̱a̱nda tsi̱'e̱ xi mongase, kó jmí tsi kjo̱a̱ndaa̱ Kristo Kjisoo̱ xi mongase.
Tanga jún je yajnú kókón Timoo̱. Kui xi ts'énxájo̱na kó ts'en'bíni̱jmíjo̱na éntjatsi̱e̱e̱ Néná, kó bo̱a̱ kon kui xikoó ngo ndí xi ts'énxájo̱ na̱'mii̱.
Kó kjima'niátakón an Ndi̱a̱ná nga tsja̱ndié nga ko̱jo an tsá kjuinkátsijenjnú'un.
Tanga tjíts'enkjó an nga chjiénga sanguiyanguinijnú'un nda̱ ṉts'ié Epafroditoo̱, nda̱ ṉts'ie an xi nijan tjíts'enxájo̱na kó ts'énfoa'atiojo̱na kjo̱a̱ni̱ma̱ ngat'aa̱ Kristoo̱, kui xi ti juún kananguiyajnú'un tsi̱'e̱ nga ko̱síko̱jona nga sa̱'ín ni xi chjiénna.
Nga̱t'a̱ achichí kamámejeén nga sku̱i̱e̱jnú ngayejejnú, kó achichí nda̱ kamaá kjo̱a̱a̱ nga jún je kamáyajnú nga ndajín kis'iee̱ kui.
Nga̱t'a̱ ja̱koxi̱ nga kamá'oón, kó ngaskande mején k'ien, tanga Néná ni̱ma̱kamaá kui, kó ko̱jo an ni̱ma̱kamaá an Néná nga, tsi̱'e̱ nga k'uiéjín ngasena kjo̱a̱ndasen xikoó xi ja̱ bo̱a̱ je tjínna.
Kuíni nga tasá tsá ts'éntsanguiyájnú'un, tsi̱'e̱ nga tsja ka̱majnú jún nga xcha̱ nguiníjnú ko̱jo tsi̱'e̱ nga nda̱jín ka̱mana an.
Ngat'aa̱ Ndi̱a̱ná nda ti'anjo̱jnú nga kjo̱chókónjnú. Ngatsjé ni̱xtjin tjó ti'anjo̱jnú kui xta̱ xi xikoó kui.
Nga̱t'a̱ mejeén k'ien nga íni̱jmi éntjatsi̱e̱e̱ Kristoo̱. Ndasenjín kamaá yojoo̱ kó mejeén k'ien, tangat'anii̱ nga katsjána kui kjo̱a̱bosíko̱jo xi kamájín nga jún ma xi katse'éjnú'un.
Kjo̱a̱a̱ ngayeje ni xi ngasee̱, já ṉts'ie, tsja ngatamajnú kjo̱a̱a̱ Ndi̱a̱ná. 'Bojónjínna nga ti xiyá nguiníjnú'un ingo ndi̱ya ni xi je kats'en'indójnú'un, nga̱t'a̱ nganda tsa̱jún boá kui nii̱.
Chónjnú yojojnú kjo̱a̱a̱ kui xta̱ xi ndajín xi xikoó ńñaá, ko̱jo kui xta̱ xi ts'én xá xi ndajiín, ko̱jo kui xta̱ xi mejeén nga si̱'áa̱n yojoná sirkunsisio̱n xi jmí ni chjíjiín.
Nga̱t'a̱ sirkunsisio̱n xi ndaa̱ kuí xí kich'iá ñá xi yandíkón Néná xikó ts'én bokoyáná A̱sién Ni̱xtjii̱n, kó kjima'niátakón ñá ni xi kats'én Kristo Kjisoo̱, jmí tsi ni xi kini'aán yojoná.
Nda tsi an tjínna ngo kjo̱a̱ nga ka̱ma ka̱ma'niátakón an kui nii̱. Jmíjín ingo xi bo̱a̱ ts'én ka̱ma'niátakón kui nii̱ xikoó an.
Nda̱ Israe̱l an, kó xi ma jin ni̱xtjin nga katsen an kini'ánna sirkunsisioo̱n. Xta̱ tji̱e̱e̱ Benjaa̱ chjiá an. Nda̱ ebreo̱ an ngu̱i̱jii̱n xta̱ ebreoo̱. Ngo nda fariseo̱ xi kats'énkjatjosón cha̱n cha̱n kjo̱a̱kitii̱ Moisee̱ kamá an.
Achichí 'niú askóo̱n nga kats'enkjatjosón an kjo̱a̱kitii̱ nga ngaskande tsangatji̱nguíi̱ xta̱ na̱ngo̱xi̱i̱. Kixi̱ kis'ijña an xikó ts'én bokoyá kjo̱a̱kitii̱. Jmíjín xi ch'o ts'én tsíchji̱a̱ta'inna.
Tanga ngayeje kui nii̱ xi achichí chjínií kamána ngas'e̱, ngot'e̱ 'ne̱ tangat'anii̱ Kristoo̱ nguiti jmí ni chjíjiín kui nii̱ kjimana.
Kó kjénní nga xikoó tsi ngo ni xi je kichajá kjimana kui nii̱, nga ndse̱je̱n ts'én 'bijñá an xikó kji'i 'niú nda ngase nga be an Kristo Kjisoo̱, Ndi̱a̱na. Tangat'anii̱ Kristoo̱ nga je ijñámasien an ngayeje nii̱, kó xikónií tsi xtjié kjimana kui nii̱, tsi̱'e̱ nga sa̱'in an Kristoo̱,
kó nga ngo nijan ka̱ma an kui. Mejénjínna kjo̱a̱kixi̱ xi tsa'a̱n xi ndibánií nga ni'ánkjatjosón kjo̱a̱kitii̱. Tasá kui kjo̱a̱kixi̱ xi sakóná tangat'anii̱ nga s'i̱jinná Kristoo̱. Kó kui boá xi'ba̱ kjo̱a̱kixi̱ xi ndibánií Néná tangat'anii̱ nga s'ijinna.
Je ijñámasien an ngayeje nii̱ tsi̱'e̱ nga skuie an Kristoo̱, kó skuie an nga'niú xí kats'énkja'á'yaá ko̱jo nga sa̱kóna kjo̱a̱ni̱ma̱ xi ja'atio, kó nga xikoó tsi kui ka̱ma an nga kini'ánk'ién kui,
bo̱a̱ ts'én mejénna nga sa̱kóna an kui kjo̱a̱foa'á'yaá ngu̱i̱jii̱n xta̱ xi je jesoón.
Jmí tsi bo̱a̱ t'íxian an nga je kasako yejena ni xi kixian an, ti nde jmí tsi t'íxian an nga je kamá an 'yání xi tjiín nga ka̱ma an. Tanga takó ts'énfítji̱ngui ra an ni xi kixian an, tsi̱'e̱ nga sa̱kóna ni xi kamámejeén Kristo Kjisoo̱ nga kats'én tsi̱'e̱na.
Jún ṉts'ie, jmí tsi bo̱a̱ t'íxian an nga je jachótji̱nguíi̱ kui nii̱, ta kuí tsi nii̱ xi ts'en an: nga ngayeje ni xi je kis'ijña nga̱xto̱n an je kats'enchíya an, kó an tjíts'en an ngo kjo̱a̱'niú tsi̱'e̱ nga kjóchotji̱nguíi̱ ni xi jaskan ka̱ma.
Ts'énfítji̱ngui ra an nínga chjiénga kjócho an, tsi̱'e̱ nga sa̱kóna ni xi ni'án xi tsjá Néná, Kristo Kjisoo̱ boá xi tjíts'énkjién Néná nga ts'énchji̱a̱na ndi'ak'ajmi ján.
Kó kuíni nga ngayeje ñá xi je kamá xi chjiénga ka̱ma, kuí nii̱ xi chjiénga kjójintakón. Kó tsi kje̱'e ts'en si̱'ankjójnú, Néná xi ko̱kójnú nga ndajín kji'i kui nii̱.
Tanga kui ni xi je jachótji̱ngui ñá, chjiénga 'niú ku̱i̱ndyionjin rá kui nii̱.
Jún ṉts'ie, chja̱'ánguíjnú'un an, kó tsitsíjenjnúu̱ kui xta̱ xi bo̱a̱ ts'en síndo xikoó kui chi̱bo̱a̱ xi je katse'éjne̱ jún.
Nga̱t'a̱ achichí ma xi tjimá kui xi xikoó xta̱ xi je kjín ndi̱ya kixiyajnú'un, kó ngaskande kjandá ma an ngot'e̱ nga xiyá nguiníjnú'un, nga achichí ma xta̱ xi kondra̱ síndonii̱ nga k'ien Kristoo̱ t'a kroo̱.
Kó nga fet'a kju̱i̱e̱ kuí xtaa̱, kui xi nga̱nts'o̱a̱ boá xi ndyi̱fítji̱ngui xikoó tsi nee̱, kó mongase kjo̱a̱jee̱ ngu̱i̱jii̱n ni xi chjiénga tsja̱á kjo̱a̱soboá, kui xi ta nii̱ kui nga̱sondiee̱ tsi xi kjijinkon.
Tanga ñá ndi'ak'ajmi ján ndokjo̱a̱ ñá, kó ti ndyi̱chiyáa̱ nga ndi'ak'ajmii̱ kjindibáni kui xi k'o̱xié'aná, kui xi Ndi̱a̱ná Jesukristoo̱.
Kó kui boá xi ko̱síkjoyá yojo ni̱ma̱kjo̱a̱ná, tsi̱'e̱ nga xikoó yojoo̱ kjo̱a̱jee̱ kui ka̱ma, kui nii̱ xi sa̱'ín nga sa̱'ínkjién nga'niú xi tjiín nga botixómaá ngayeje nii̱.
Kuíni nga jún bo̱a̱ ndí ṉts'ie xi achichí mejénna nga skuie an ko̱jo xi tjóna, jún boá xi kjo̱a̱tsjana ko̱jo chjií xá xi je kats'en an. Jún ṉts'ie xi tjóna, 'niú ti̱ndyiajnú ngat'aa̱ Ndi̱a̱ná.
Kó ji 'niú mí'aá, ji xi 'niátakoón nga nijan ndyi̱ni'ánxá, tsi̱'e̱ nga ko̱sike̱je ji kui ínchjiín, kui xi nijan kats'énxájo̱na nga ini̱jmi an éntjatsi̱e̱e̱ Néná, ko̱jo Klementee̱ ko̱jo xta̱ xi ngase xi nijan kats'énxájo̱na. Kui xi je kjit'a ja'eén xo̱jo̱n nínga tjít'a ja'eén xta̱ xi k'uíndo ngatsjé ni̱xtjii̱n.
Tsja ngatamajnú ngatsjé ni̱xtjin ngat'aa̱ Ndi̱a̱ná. Ingo ndi̱ya bo̱a̱ xian nguiníjnú'un: ¡Tsja ngatamajnú!
Ngayeje xta̱ xi ngatamabejnú nga xta̱ xi ndaxta̱jnú. Ndi̱a̱ná je tikón tiña.
Ngata̱ jmíjín ni xi nda̱ ngatamajnú, tasá ngayeje ni xi machjiénjnú t'íyajnúu̱ Néná nga ko̱ndókjo̱a̱jnúu̱. Chji̱a̱'ajnúu̱, kó ti bo̱a̱ ti ts'én te'éjnúu̱ ndok'óchji kjo̱a̱a̱ ni xi ts'éntsjájnú.
Kó kjo̱a̱xioó Néná, kui kjo̱a̱xió xi foa'atjoón ngayeje kjo̱a̱kjíntakoón, skoón ini̱ma̱jnú ko̱jo kjo̱a̱kjíntakónjnú ngat'aa̱ Kristo Kjisoo̱.
Kó nga fet'aa̱ já ṉts'ie, kuí nii̱ xi ti'ankjójnú: ngayeje ni xi ja̱koxi̱, ngayeje ni xi yandíkón nguindyi̱ko̱n Néná, ngayeje ni xi kixi̱, ngayeje ni xi tsjie, ngayeje ni xi 'niú nda, ko̱jo ngayeje ni xi tjiín ja'én xi nda. Tsi tjín ni xi nda ko̱jo ni xi tsoboaá nga ni'ántsja, kuí nii̱ xi ti'ankjójnú.
Ti'ankjatjosónjnú ni xi kamájnú nga akoyájnú'un, ni xi je kachjábéjnú, ni xi je kanda'yájnú ko̱jo ni xi kitsitsijenjnúu̱ nga kats'en an, kuí nii̱ xi ti'ánjnú. Bo̱a̱ ts'én nga kui Néná xi tjiín kjo̱a̱xioó k'uijñájinjnú.
Achichí tsja mana ngat'aa̱ Ndi̱a̱ná nga jachó ni̱xtjin nga jún kini'ánkjó nguiníjnú'un. Kjénní nga kini'ánkjójnú'un, tanga kis'iejínjnú ngu̱i̱ndie kóts'en ko̱siko̱jojnú'un.
Jmí tsi kui nii̱ t'íxianjnú'un kjo̱a̱a̱ nga ngo ni chjiénna, nga̱t'a̱ je be an kóts'en nga chjiénga tsja ka̱mana ta xikó ts'én tikón an.
Je be an kóts'en mindyión nga xta̱ ni̱ma̱, kó ti je be an kóts'en mindyión nga tsie ni tjínná. Je kamána nga ja'ajin an tajmí niní, ta bo̱a̱a̱ tsi kitsiena ko̱jo tsi bojóna, ko̱jo tsi ts'atio tjínna ko̱jo tsi ta jmíjín ni xi tjínna.
Kristoo̱ xí tsjanga'niúna, tsi̱'e̱ nga xchikjoana tajmí niní.
Tanga jún, nda kini'ánjnú nga kamándasenjnú kjo̱a̱a̱ kjo̱a̱ni̱ma̱na.
Kó xikó ts'én nga je yajnú jún, xta̱ xi chji̱a̱ni Filipo̱, nga kji'a nga íts'i̱yañáa̱ nga ini̱jmi an éntjatsi̱e̱e̱ Néná, kji'a nga jatjoni an nangui Masedonia̱, nde ngojín na̱ngo̱xi̱ xi katsjá ko̱jo tsi asíko̱jona, ta jún chií xi bo̱a̱ kini'ánjnú.
Nga̱t'a̱ nga kis'ijña an na̱xi̱ńdá Tesalónika̱, ngo jó ndi̱ya kananguiyajnú'un ni xi kamáchjiénna.
Jmí tsi chji̱e̱ xi ts'énmongase an, tasá ts'énmongase an nga tsie ngase kjo̱a̱cho̱n k'uiéjnú nguindyi̱ko̱n Néná.
Ngayeje ni xi kananguiyajnú'un je kini'ánk'as'ienna, kó ngaskande ts'atio tjínna ngot'e̱. Epafroditoo̱ kats'énk'as'ienna ni xi kananguiyajnú'un, kó kui nii̱ xi kats'éndojo̱ ni xi kamáchjiénna. Kuí nii̱ xi xikoó ngo kjo̱a̱nda xi tjiín ni sije̱n, ngo kjo̱a̱tjó xi tsja maa̱ Néná nga kjíbé.
Kui Néná xi ts'énxájo̱ an tsja̱ajnú jún ngayeje ni xi chajajnú, xikó kji'i kjo̱a̱cho̱o̱n kjo̱a̱je xi tjiín Kristo Kjisoo̱.
Néná xí Na̱'mii̱ kui tsi̱'e̱ ngatama kjo̱a̱jee̱ ngatsjé ni̱xtjin. Bo̱a̱ kji'i.
Tinde bo̱a̱ t'ínjnú ngayeje xta̱ tsjiee̱ Kristo Kjisoo̱. Já ṉts'ie xi nijan síndojo̱na tinde xó bo̱a̱ tsó.
Ti bo̱a̱ ti ts'én tinde xó bo̱a̱ tsó ngayeje xta̱ tsjiee̱ Néná. Ti ts'entíndejnú kui xta̱ xi ndyi̱ts'enxá ndi'aa̱ nda̱ xtitjoón xi 'mí Sesaa̱.
Nga t'íjñajinjnú kjo̱a̱ndaa̱ Ndi̱a̱ná Jesukristoo̱. Bo̱a̱ kji'i.
An Pabloo̱, nda̱ apostroo̱  Jesukristoo̱ nga̱t'a̱ bo̱a̱ ts'én kamámejeén Néná, ko̱jo nda̱ ṉts'ié xi 'mí Timoo̱,
ni'ántindejne̱ jún xi xta̱ tsjiee̱ Néná ko̱jo xi s'ijinjnú Kristo Kjisoo̱ xi tindyiónjnú na̱xi̱ńdá Kolosa̱. Néná xi Na̱'miná ko̱jo Ndi̱a̱ná Jesukristoo̱ nga tsjajnú kjo̱a̱ndaa̱ ko̱jo kjo̱a̱xioó.
Ngatsjé ni̱xtjin nga ndokjo̱a̱tjéjne̱ jún, boe'éjne̱ ndok'óchji Néná, Na̱'mii̱ Ndi̱a̱ná Jesukristoo̱.
Nga̱t'a̱ je kanda'yájne̱ kjo̱a̱a̱ nga s'ijinjnú Kristo Kjisoo̱ ko̱jo kjo̱a̱a̱ nga tjójnú ngayeje xta̱ tsjiee̱ Néná.
Jún, bo̱a̱ ndyi̱ni'ánjnú, nga̱t'a̱ ndeskande nga kanda'yájnú én xi ja̱koxi̱ xi ya'a éntjatsi̱e̱e̱ Néná, ndyi̱chiyájnúu̱ ni xi Néná tikóntjoó ndi'ak'ajmii̱ xi tsja̱ajnú.
Kui éntjatsi̱e̱ xi kanda'yájnú, je tji'bíni̱jmi ngayeje són nga̱sondiee̱ kó nda tjíts'eén xtaa̱, xikó kamá ngu̱i̱jinjnú ni̱xtjin nga kamáya ja̱koxi̱jnú kjo̱a̱ndaa̱ Néná.
Kuí eén xi kamájnú nga akóyájnú nda̱ ṉts'ié xi tjóná xi 'mí Epafraa̱, kui nda̱ xi kixi̱ fíjo̱ xaá nga tjíts'én xaá Jesukristoo̱ nganda tsa̱jún.
Kuí boá xi katsáyájne̱ kjo̱a̱a̱ jún ko̱jo kjo̱a̱a̱ nga A̱sién Ni̱xtjii̱n Néná xi kats'én nga ndyi̱ni'ántjójnú xingu̱i̱jnú.
Bo̱a̱ ngatama tsi̱'e̱ nga nda si̱'ánjnú xikó ts'én xta̱ xi tsi̱'e̱ Ndi̱a̱ná, ko̱jo nga si̱'ánjnú ni xi tsja maa̱ Néná, ko̱jo nga si̱'ánjnú ngayeje to̱ko̱ya ni xi nda, kó nga nda ngase xcha̱jnú kókón Néná.
Ngasakó ngasejnú nga'niú xikó kji'i kui nga'niú xi tjiín kui Néná xi tjiín kjo̱a̱jee̱, tsi̱'e̱ nga xchikjoajnú tajmí niní kó ngat'iéjnú kjo̱a̱chiyákjo̱a̱.
Tsja ngat'iéjnú nga ko̱e̱'éjnúu̱ ndok'óchji Na̱'mii̱, nga̱t'a̱ kuí Na̱'mii̱ xi je íjñandaná tsi̱'e̱ nga sa̱kóná ngu̱i̱ndie xi sakoó xta̱ tsjie xi chji̱a̱ni ngu̱i̱ndie nínga tsijee̱n.
Néná boá xi xín kats'énkja'aboa'áná nga'niuú ngu̱i̱ndie nínga jñoó kó je kijíjo̱ná nínga ts'énbotixómá ndí tjoó,
kui xi íchjítjéná tsi̱'e̱ nga jatjo'a ñá ko̱jo nga kini'ánjetakoón jéná.
Kji'a nga ndyi̱ya kókón Kristoo̱, ja̱ Néná xi majín yaa̱ xí ndyi̱ya kókón. Kristoo̱ boá xi ndií Néná xi tjón tikón nguindiee̱ nga kini'ánda ngayeje ni xi kini'ándaa̱.
Nga̱t'a̱ tangat'anií kui nga Néná kats'énda ngayeje ni xi tjín ndi'ak'ajmii̱ ko̱jo nga̱sondiee̱, ni xi ya ko̱jo ni xi yajín xikoó xi nguito̱ko̱, xi tjiín xaá, xi tjiín nga'niú ko̱jo xi botíxomá. Ngayeje nii̱ xi kamánda ngat'aa̱ kui, kó kuí xí tsi̱'e̱ ka̱ma.
Kristoo̱ tikón ndeskande nguindiee̱ nga kini'ánda ngayeje nii̱, kó tangat'anií kui nga síndonda ngayeje nii̱.
Kristoo̱ boá xi tikóntjoón xta̱ na̱ngo̱xi̱i̱, kó xta̱ na̱ngo̱xi̱i̱ kui boá xi yojoo̱ Kristoo̱. Kristoo̱ boá xi tjón ja'á'yaá ngu̱i̱jii̱n xta̱ xi je jesoón, tsi̱'e̱ nga kui xi nk'a ngase k'uijñaá ngayeje ni xi tjiín.
Nga̱t'a̱ tsja kamaá Na̱'mii̱ nga íjñajii̱n Jesukristoo̱ xi kókón kui.
Kó nga ngat'aa̱ Kristoo̱ nga Néná boá xi kats'én nga kjo̱e̱'ekón nguinií ngayeje xi síndot'axiín, xi síndo kui nga̱sondiee̱ ko̱jo xi síndo ndi'ak'ajmii̱, kó Kristoo̱ boá xi katsjá kjo̱a̱xioó tangat'anii̱ jín xi iskjitjón t'a kroo̱.
Jún ngas'e̱ kixindyión t'axínjnúu̱ Néná, kó ngu̱i̱jin ini̱ma̱jnú kondraa̱ kui kamájnú, kjo̱a̱a̱ ni xi ndajín xi kini'ánjnú,
tanga ngot'e̱ 'ne̱ Néná boá xi kats'én nga kjoé'e̱chon nguiníjnúu̱, tangat'anii̱ nga Kristoo̱ kats'énk'as'ien yojoo̱ nga kini'ánk'ién, tsi̱'e̱ nga ka̱ma ku̱i̱ndyiajnú nguindyi̱ko̱n Néná xikoó xta̱ xi tsjie, xi jmíjiín ni xi ndándí ko̱jo nga jmíjín xi ka̱maa̱ ch'o ts'en ku̱i̱chji̱a̱ta'in.
Bo̱a̱ ka̱ma tsi ja̱koxi̱ nga 'niú tindyiajnú ko̱jo tsi 'niú tikón kjo̱a̱s'ijinjnú, ko̱jo nga jmí ni̱xtjin kju̱i̱e̱ kjo̱a̱chiyá xi tikónjnú kjo̱a̱a̱ kui éntjatsi̱e̱e̱ Kristoo̱ xi je kanda'yájnú, kuí eén xi je tji'bíni̱jmi ngayeje són nga̱sondiee̱, kó an Pabloo̱ katse'éxána nga k'uini̱jmi an kui eén.
Ngot'e̱ 'ne̱ achichí tsja mana kjo̱a̱a̱ kjo̱a̱ni̱ma̱ xi ts'énfoa'atio an nganda tsa̱jún, nga̱t'a̱ bo̱a̱ ts'én kjimando̱jona yojona nga ts'énfoa'atio an kjo̱a̱ni̱ma̱ xi tjisákoó Kristoo̱ ngandaa̱ xta̱ na̱ngo̱xi̱i̱, nga̱t'a̱ xta̱ na̱ngo̱xi̱i̱ kuí boá xi yojoo̱ Kristoo̱.
Bo̱a̱ ts'én kats'enxá an ngu̱i̱jii̱n xta̱ na̱ngo̱xi̱i̱, xikó ts'én índa Néná nga katsjána xá nganda tsa̱jún, tsi̱'e̱ nga k'uini̱jmi yeje an eén Néná.
Ts'én'bini̱jmi an kui én xi kis'ijña 'ma ni̱xtjin xchá ján, kui xi akakojiín xta̱ xi kis'ie ngas'e̱, tanga ngot'e̱ 'ne̱ tjibókoo̱ xta̱ na̱xi̱ńdá tsjiee̱ Néná.
Néná kamámejeén akoó kui xtaa̱ kókji'i kjo̱a̱cho̱o̱n kjo̱a̱jee̱ ni xi tji'maá ngu̱i̱jii̱n xta̱ xi tjín ngayeje nga̱sondiee̱, kó kui ni xi tji'má xi tjis'íjñátsijen ngot'e̱ kui boá Kristo̱ xi tikónjinjnú, kó tangat'aa̱ kui boá nga ndyi̱chiyájnú nga sa̱kójnú kjo̱a̱je.
Kristo̱ xi'bi̱ xi ndyi̱'bíni̱jmijne̱, kó ndyi̱botíxomajne̱ ngayeje xtaa̱, kó ndyi̱bokoyájne̱ nga ndyi̱ni'ánkjiénjne̱ ngayeje kjo̱a̱kjínkón xi tsjájne̱ Néná, tsi̱'e̱ kui xtaa̱ ka̱ma xikoó xta̱ xi s'ijii̱n Kristoo̱ xikó ts'én mejeén Néná.
Tangat'anii̱ kui nii̱ nga 'niú tjíts'enxá an nga ts'enkjién an ngayeje nga'niúna ko̱jo ngayeje nga'niú xi tsjána Kristoo̱.
Mejénna nga xcha̱jnú nga tanisién tsie kjo̱a̱ni̱ma̱ xi ts'énfoa'atio an nganda tsa̱jún, ko̱jo ngandaa̱ xta̱ na̱ngo̱xi̱ xi chji̱a̱ni Laodisea̱ ko̱jo ngandaa̱ xta̱ xi kji̱e̱ bejín kje̱n an.
Tsjáa̱ kjo̱a̱ni̱ma̱ yojona tsi̱'e̱ nga sa̱kó nga'niuú ini̱ma̱a̱ xta̱ na̱ngo̱xi̱i̱, nga ta ngo tjín ko̱a̱'a xkjín nga k'uieé kjo̱a̱tjó, nga k'uieé kjo̱a̱cho̱o̱n kjo̱a̱kjíntakón xi ndaa̱, tsi̱'e̱ nga ka̱makjiín ni xi íjña'ma Néná ngas'e̱, kui xi Kristoo̱ ngot'e̱.
Kuíni nga kji'a nga xcha̱ Kristoo̱ sa̱kóná ngayeje kjo̱a̱kjínkón ko̱jo kjo̱a̱kjíntakón xi 'niú chjínií.
Kui nii̱ ts'én xiyájnú'un tsi̱'e̱ nga ngojín xi k'o̱ṉcha̱jojnú nga sa̱'ínkjién én ndiso xi tsjatsó.
Nga̱t'a̱ nda tsi ki̱a̱jín tikónjinjnú'un nga an ma, ki̱a̱ tikónjo̱jnú ini̱ma̱na, kó tsja mana nga kixi̱ tindyiónjnú ko̱jo nga takó 'niú ti̱ndyiónjnú nga s'ijinjnú Kristoo̱.
Kó kuíni nga, nguije kini'ánjo̱'ojnú Jesukristoo̱ kui xi Ndi̱a̱ná, chjiénga bo̱a̱ ts'én konguíntji̱nguíjnúu̱ xikoó xta̱ xi kui chji̱a̱ni.
'Niú ti'an'niátakónjnú Kristoo̱, xikoó tsi ngo yá xi na̱nga̱ tjimá ja̱maa̱ ngatamajnú. 'Niú ti̱ndyiajnú kjo̱a̱a̱ kui kjo̱a̱s'ijii̱n xikó ts'én akakoyájnú, kó ngatsjé ni̱xtjin te'éjnúu̱ ndok'óchji Néná.
Chónjnú yojojnú kó ngata̱ boe'éndiejínjnú nga tjín xi k'o̱ṉcha̱jojnú nga ko̱kóyajnú ngo én xi jmí ni chjíjiín xi fítji̱ngui kjo̱a̱xcha̱á xtaa̱. Kui nii̱, nii̱ a̱sién ni̱xtjii̱n kui nga̱sondiee̱ boá, kó jmí tsi kjo̱a̱bokoyá xi tsi̱'e̱ Kristoo̱.
Néná tikónjin ndo̱jo ndo̱jo ngu̱i̱jin yojoo̱ Kristoo̱.
Kji'a nga kis'ijinjnú Kristoo̱ kini'ánjnú ngo sirkunsisio̱n, tanga jmí tsi ngo sirkunsisio̱n xi ni'aán yojoo̱ xtaa̱ xi kini'ánjnú, ngo sirkunsisio̱n xi ja'áxín jé xi kini'ánjnú, kó Kristoo̱ boá xi bo̱a̱ kats'énjo̱jnú.
Kó nga kastindájnú, jún je nijan akjanijínjnú ko̱jo Kristoo̱, kó ti bo̱a̱ ts'én nijan ja'á'yájnú ko̱jo kui, nga̱t'a̱ kis'ijinjnú nga'niuú Néná, kui xi kats'énkja'á'yaá Kristoo̱ ngu̱i̱jii̱n xta̱ xi je jesoón.
Nguindiee̱ nga sa̱kójnú kui sirkunsisioo̱n, xta̱ xi je jesón kamájnú nguindyi̱ko̱n Néná tangat'anii̱ jé xi kini'ánjnú. Tanga Néná nijan katsjá nguiníjnú kjo̱a̱mindyion jún nga̱t'a̱ kini'ángojo̱jnú yojojnú Kristoo̱, kó bo̱a̱ ts'én Néná kats'énjetakón ngayeje jéná.
Néná iskjíndiyá kui xo̱jo̱n xi kjit'a jé xi tjitjíe̱nná kui xi tikón kondra̱ tsa̱ñá, kó kats'énkjié nga ki̱a̱ yít'a kroo̱.
Néná kats'énkjién kuí Kristoo̱ nga kui xi kats'én, nga ja'áxiín nga'niuú kui a̱sién ni̱xtjin xi tjiín nga'niú ko̱jo xaá, kó ngayeje xi kamábe nga katsjaá kjo̱a̱soboá.
Kó kuíni nga, ngata̱ ni'ánsenjínjnúu̱ xta̱ xi kó ka̱tso̱ kjo̱a̱a̱ ni xi chiniejnú ko̱jo ni xi 'yójnú, ko̱jo tsi kjo̱a̱a̱ ni̱xtjii̱n s'ué, ko̱jo tsi kjo̱a̱a̱ s'ué xi ma nga chjindié saá ko̱jo tsi kjo̱a̱a̱ ni̱xtjin ndikón.
Ngayeje kui nii̱ mejeén bokó chií ni xi jaskan ndibá, tanga Kristoo̱ boá xi ja̱koxi̱ nga bokó ni xi ndibaá.
Ngata̱ ni'ánsenjínjnúu̱ xta̱ xi ni̱ma̱kjo̱a̱ ndyi̱ts'en yojoo̱ kó ndítsjie ndyi̱ts'endikón, kui boá xi ku̱i̱'íchjaá nga sa̱kójnú ni xi ni'án xi si̱'ánjnú, kui xtaa̱ ndyi̱tsó nga ngo ni akakoo̱ kó je 'boxié yojoo̱ tangat'anii̱ kjo̱a̱kjíntakón xi tsi̱'e̱ xi ndyi̱ts'enkjién.
Jmí tsi ki̱a̱ ndyi̱fítji̱ngui kui xi tikóntjoón na̱ngo̱xi̱i̱, kui na̱ngo̱xi̱ xi yojoo̱ Kristoo̱. Kristoo̱ kui boá xi tjits'énngo kui yojoo̱, kó ts'éntsjánga'niuú nga kji'i'niuú ngayeje to̱ko̱ya ni xi ya'ajo̱ni, kó kjimaxchá kui yojoo̱ xikó ts'én mejeén Néná nga ka̱maxchá.
Tsi jún je nijan k'ienjnú ko̱jo Kristoo̱, je kamándéjnú kjo̱a̱a̱ kui nii̱ a̱sién ni̱xtjin xi botixómaá nga̱sondiee̱, ¿kó mí kjo̱a̱a̱ nga takó bo̱a̱ ts'én tindyiónjnú xikoó tsi kui nga̱sondiee̱ botixómájnú? ¿Ánní nga ndyi̱ni'ánsenjnúu̱ kjo̱a̱botíxoma xi tsó xtaa̱?
Kui xi bi tsoó: “Ngata̱ ni'ínje̱jín ji kui nii̱. Ngata̱ chit'ejín kui nii̱. Ngata̱ ndse̱jín chjábení ji.”
Kui kjo̱a̱botíxomaa̱, kjo̱a̱bokoyaá xtaa̱ boá, kó ni xi kjife nga tjíni'ánkjieén boá.
Ja̱ ma xi ja̱koxi̱ makjiín máa̱ nga bo̱a̱ ts'én chji̱a̱, nga̱t'a̱ ts'énkjo̱a̱'niuú xtaa̱ nga sku̱i̱e̱ndíkón Néná ko̱jo nga ni̱ma̱kjo̱a̱ ka̱ma ko̱jo nga sa̱'ínkja'atio kjo̱a̱ni̱ma̱ yojoo̱, tanga jmí ni chjíjiín kui nii̱ tsi̱'e̱ nga ko̱síko̱joná nga 'bíchjaá ni xi mí'á yojoo̱.
Je nijan ja'á'yájnú ko̱jo Kristoo̱, kuíni nga tindyi̱séjnú ni xi chji̱a̱ni ndi'ak'ajmi ján, nínga tikón Kristoo̱ tsja fojnií Néná.
¡Ni xi chji̱a̱ni ndi'ak'ajmii̱ xí ti'ankjójnú, jmí tsi ni xi chji̱a̱ni kui nga̱sondiee̱!
Nga̱t'a̱ jún je jesónjnú kjo̱a̱a̱ ni nga̱sondiee̱, kó Néná je íjñá ngu̱i̱jii̱n Kristoo̱ kjo̱a̱mindyionjnú.
Kó ni̱xtjin nga ko̱kó yojoo̱ Kristoo̱ kui xi kjo̱a̱mindyionjnú, kji'a boá nga ko̱jo jún ka̱matsijenjnú nga xcha̱ kjo̱a̱jee̱ kui.
Ti'ank'iénjnú ni nga̱sondie xi tikónjii̱n ini̱ma̱jnú kui ni xi kjo̱a̱tondoo̱, ko̱jo ni xi ndándií, ko̱jo nga kotíxomajnú ni xi ndajín xi mejeén sa̱'ín yojojnú, ko̱jo kjo̱a̱xki̱'á to̱n. Kui xi xki̱'á too̱n kui boá xi tjimátji̱ngui kje̱'e ne xi Nénájín.
Nga̱t'a̱ tangat'anií kui nii̱ nga ndibánié kjo̱a̱xcha̱án Néná kui xta̱ xi nt'ié'énjiín.
Kui nii̱ xi kini'ánjnú ngas'e̱ nga bo̱a̱ ts'én kixindyionjnú.
Tanga ngot'e̱ 'ne̱ ti ti'anch'ojnúu̱ yojojnú ngayeje kui ni xi'bi̱: kjo̱a̱tamaá, kjo̱a̱xtindaa̱, kjo̱a̱too̱n, kjo̱a̱ch'o'aa̱ ko̱jo én kjan xi ch'otsoó.
Ngata̱ ja̱ k'i̱e̱ ja̱ ngajánjín 'bíndisojo̱jnú xingu̱i̱jnú, nga̱t'a̱ je xikoó tsi je ik'iéjnú ṉjño xchá xi kichajájnú ngas'e̱.
Kó ngot'e̱ 'ne̱ xikoó tsi je kichajájnú ngo ṉjño xi tja̱tsi̱e̱, nga Néná tjíts'éntja̱tsi̱e̱yajnú xi kókón kui, ko̱jo nga nda ngase xcha̱jnú kókón Néná.
Ngu̱i̱jii̱n kui xta̱ tja̱tsi̱e̱e̱ nguiti jmíjín xta̱ xi griego̱ ko̱jo tsi xta̱ judío̱, tsi xi tjiín ko̱jo tsi xi jmíjiín sirkunsisioo̱n, tsi kje̱'e ko̱jo tsi kje̱'ejín én chji̱a̱, tsi moso̱ xi kastiñá ko̱jo tsi xta̱ ndé, nga̱t'a̱ Kristoo̱ boá xi ngayeje nii̱, kó kui boá xi tikónjii̱n ngayeje ni xi tjiín.
Néná je ja'ájinjnú jún nga je xta̱ tsjiee̱ ko̱jo xta̱ xi tjoó kui majnú jún, kuíni nga ti'antja̱tsi̱e̱yajnú kjo̱a̱mindyionjnú, xikoó tsi ngo ṉjño xi tja̱tsi̱e̱ cha̱jájnú nga ni̱ma̱ ka̱majnú xingu̱i̱jnú, nga k'uiéjnú kjo̱a̱nda, nga k'uiéjnú kjo̱a̱ni̱ma̱kjo̱a̱, nga k'uiéjnú kjo̱a̱ndaxta̱ ko̱jo nga k'uiéjnú kjo̱a̱chiyákjo̱a̱.
Ja̱ k'i̱e̱ ja̱ ngaján ti'anchíkjo̱a̱jnúu̱ xingu̱i̱jnú, kó ti'anjetakónjnúu̱ xingu̱i̱jnú tsi tjín xi ko̱ónguita'ínjnú. Xikó ts'én nga Kristoo̱ kats'énjetakónjnú, ti bo̱a̱ ti ts'én ti'anjetakónjnú jún.
Ti'antjójnú xingu̱i̱jnú, nga̱t'a̱ kjo̱a̱tjoó kuí xí 'niú chjí ngasenii̱ ta bo̱a̱jiín ni xi ngasee̱, kó kui nii̱ xi ts'éngo kjin kjinjnú.
Kjo̱a̱xioó Kristoo̱ ngatatixómaá ini̱ma̱jnú, nga̱t'a̱ tangat'anií kui nii̱ nga Néná tsíchji̱a̱nijnú tsi̱'e̱ nga ta ngo tsi yojoo̱ Kristoo̱ ka̱majnú nga k'uiéjnú kjo̱a̱xió. Te'éjnúu̱ ndok'óchji Néná kjo̱a̱a̱ kui nii̱.
¡Eén Kristoo̱ 'niú nga t'íjñajinjnú xikoó tsi ngo kjo̱a̱cho̱n! Takoyajnúu̱ xingu̱i̱jnú kó ja̱ k'i̱e̱ ja̱ ngaján tatíxomajnúu̱ nga si̱'ankjiénjnú ngayeje kjo̱a̱kjínkón, ndaájnú ngayeje ini̱ma̱jnú nga ko̱e̱'éjnúu̱ ndok'óchji Ndi̱a̱ná nga ko̱ndajnú salmo̱, só xi ndaa̱ Néná ko̱jo só xi bokoyájnú a̱sién ni̱xtjii̱n.
Jún xi ínchjínjnú, cha̱ndikónjnú xi̱'injnú. Bo̱a̱ ti'ánjnú xikó ts'én nda maá xta̱ xi tjimátji̱nguii̱ Ndi̱a̱ná.
Jún xi xi̱'injnú, ti'antjójnú chjo̱ónjnú kó ngata̱ tajájín ni'ánjo̱jnú.
Jún xi ndíjnú, nda'yá'énjnúu̱ ngayeje ni xi ka̱tso̱jnú xi xchájnú, nga̱t'a̱ kuí nii̱ xi tsja maa̱ Ndi̱a̱ná.
Jún xi xi xchájnú, ngata̱ ni'ánxtindajínjnú ndíjnú, tsi̱'e̱ nga ko̱yajín kon.
Jún xi moso̱ xi kastiñájnú, nda'yá'énjnúu̱ ngayeje ni xi ka̱tso̱jnú ndi̱a̱jnú kui nga̱sondie xi'bi̱, jmí tsi ta kji'a tsi nga ndyi̱kotsijenjnú tsi̱'e̱ nga tsja ka̱maa̱ kui, ngayeje ini̱ma̱jnú nga ti'ankjatjosónjnúu̱, bo̱a̱ ti'ánjnú nga̱t'a̱ yandíkónjnú Ndi̱a̱ná.
Ngayeje ni xi si̱'ánjnú, ngayeje ini̱ma̱jnú nga ti'ánjnú, xikoó tsi xaá Ndi̱a̱ná xi ndyi̱ni'ánjnú, kó jmí tsi xaá xtaa̱.
Nga̱t'a̱ je yajnú nga Ndi̱a̱ná tsja̱ajnú ni xi tsoboájnú. Nga̱t'a̱ jún boá xi ndyi̱ni'ánsenjnúu̱ Kristoo̱, nga kui xi Ndi̱a̱jnú xi ja̱koxi̱i̱.
Tanga kui xta̱ xi ni xi kixi̱jín sa̱'iín, sa̱ko̱ó ni xi tsoboaá kjo̱a̱a̱ kui ni xi kats'én, nga̱t'a̱ Néná skjánjín ts'énjo̱ xtaa̱.
Jún xi ndi̱a̱jnú, ta són ngatamajnú ko̱jo ni xi kixi̱ ti'anjo̱jnú moso̱jnú, ngatja'átsjienjnú nga jún ti tikónjnú ngo Ndi̱a̱ ndi'ak'ajmi ján.
Ngatsjé ni̱xtjin ndokjo̱a̱jnúu̱ Néná. Ti̱ndyiondajnú kó te'éjnúu̱ ndok'óchji Néná.
Ndókjo̱a̱tjéjnú ji̱n, tsi̱'e̱ nga Ndi̱a̱ná tsja̱ndiéjne̱ nga k'uiyájne̱ eén kó k'uini̱jmi̱jne̱ ni xi kis'ijña 'ma ngas'e̱ kó je tjibóko ngot'e̱ ngat'aa̱ Kristoo̱, nga̱t'a̱ tangat'anii̱ kui nii̱ nga ndo̱bo̱a̱ya tikón an.
Chji̱a̱'ajnúu̱ Néná tsi̱'e̱ nga an ka̱ma koko cha̱n cha̱n an kui eén, xikó ts'én nga chjiénga xiyá an.
Ti̱ndyiónjnú xikoó xta̱ xi kjínkón ngu̱i̱jii̱n xta̱ xi s'ijinjiín Néná, kó ni xi nda ti'ánjnú nga k'uiéjnú ngu̱i̱ndie.
Nga ko̱ndókjo̱a̱jnú chjiénga nda ka̱tso̱ énjnú kó tsja ngatamaa̱ xtaa̱, tsi̱'e̱ nga xcha̱jnú kóts'en ko̱ndókjo̱a̱jongajnú nga ngo nga ngo xtaa̱.
Xikó ts'én tikón an k'i̱e̱e̱, ndí nda̱ ṉts'ié xi 'mí Tíkikoo̱ ko̱tso̱yajnú, kui nda̱ xi tjóna ko̱jo xi nda tjíts'én xaá nga mosoo̱ Ndi̱a̱ná xikoó an.
Kuí nda̱a̱ xi ts'éntsanguiyájnú'un jún, tsi̱'e̱ nga ko̱tso̱yajnú kóts'en tindyionjne̱ ko̱jo nga tsja nga'niuú ini̱ma̱jnú.
Ki̱a̱ nijan kjo̱jo nda̱ xi 'mí Onésimoo̱, ndí nda̱ ṉts'ié xi tjóna xi 'niátakón an, xi nda̱ nanguijnú ma, kuí jaá xi ko̱tso̱yajnú ngayeje ni xi kjima k'i̱e̱e̱.
Nda̱ xi 'mí Aristarkoo̱, xi nijan tikónjo̱ an ndo̱bo̱a̱ya, tinde xó bo̱a̱ tsó, ko̱jo nda̱ xi 'mí Markoo̱, xi ṉts'i̱e̱xtio ma Bernabee̱, jún je kanda'yájnú én kjo̱a̱a̱ kui nda̱a̱. Tsi ki̱a̱ kjo̱chókónjnú nda ti'anjo̱jnú.
Ti bo̱a̱ ti ts'én tinde xó bo̱a̱ tsó nda̱ xi 'mí Kjisoo̱, kui xi Justo̱ 'mií nga. Ta kui tsi kui já judíoo̱ xi ndyi̱bosikójona kjo̱a̱a̱ xá xi ts'en an ngandaa̱ kjo̱a̱botíxomaa̱ Néná, kó kuí kui jaá xi tsjanga'niúna kjimana.
Tinde xó bo̱a̱ tsó nda̱ xi 'mí Epafraa̱, xi nda̱ nanguijnú ma, xi ti mosoo̱ Kristoo̱ nga, kui nda̱a̱ ngatsjé ni̱xtjin ngayeje ini̱ma̱a̱ ts'énmí'átjéjnú jún nga chji̱a̱a̱ Néná, tsi̱'e̱ nga 'niú ku̱i̱ndyiajnú nga ka̱ma ndo̱jo kjin kjinjnú nga si̱'ánjnú ngayeje ni xi mejeén Néná.
An xí chistiko̱ an kjo̱a̱a̱ nga achichí nda̱ kjimaa̱ jún nda̱ xi 'mí Epafraa̱ ko̱jo kjo̱a̱a̱ xta̱ xi síndo Laodisea̱ ko̱jo Yerápoli̱.
Tinde xó bo̱a̱ tsó Rkaa̱ kui nda̱ xi chji̱ni̱e̱ndiki tjoó, ko̱jo nda̱ xi 'mí Demaa̱.
Tinde bo̱a̱ t'ínjnú ṉts'ié xi chji̱a̱ni Laodisea̱, ti'antindejnú na̱ Ninfaa̱ ko̱jo xta̱ na̱ngo̱xi̱ xi matikó ndi'aa̱.
Kó nguije kini'ánya ngu̱i̱jinjnú kui xo̱jo̱o̱n, nanguiyajnúu̱ xta̱ na̱ngo̱xi̱i̱ na̱xi̱ńdá Laodisea̱ tsi̱'e̱ nga si̱'anyaa̱ nga, kó ti ti'anyajnú ki̱a̱a̱ kui xo̱jo̱n xi kananguiyaa̱ kui xtaa̱.
Bi t'ínjnúu̱ nda̱ xi 'mí Arkipoo̱: “Ti'in ji ngo kjo̱a̱'niú nga nda si̱'inkjatjosén ji kui xá xi katsjaá Ndi̱a̱ná.”
An Pabloo̱, ts'éntsanguiyájnú'un ngo tinde ngu̱i̱yaa̱ kui xo̱jo̱o̱n. Ngatja'átsjienjnú nga ndo̱bo̱a̱ya tikón an. Néná nga tsjajnú kjo̱a̱ndaa̱. Bo̱a̱ kji'i.
An Pabloo̱, Silbanoo̱ ko̱jo Timoo̱ ni'ántindejne̱ jún xi xta̱ na̱ngo̱xi̱i̱ Néná xi Na̱'miná ko̱jo Ndi̱a̱ná Jesukristoo̱ xi tindyiónjnú na̱xi̱ńdá Tesalónika̱. Néná xi Na̱'miná ko̱jo Ndi̱a̱ná Jesukristoo̱ nga tsjajnú kjo̱a̱ndaa̱ ko̱jo kjo̱a̱xioó.
Ngatsjé ni̱xtjin boe'éjne̱ ndok'óchji Néná kjo̱a̱a̱ ngayeje jún, kó foa'átsjienjne̱ jún nga ndokjo̱a̱jne̱ Néná.
Nguindyi̱ko̱n Néná xi na̱'miná ngatsjé ni̱xtjin foa'átsjienjne̱ jún, xikó ts'én s'ijinjnú Néná kó ni'ánjnú ni xi mejeén kui, ko̱jo xikó ts'én tjójnú kó bosíko̱jojnú xingu̱i̱jnú, ko̱jo kjo̱a̱a̱ nga ndyi̱ni'ánchíkjo̱a̱jnú kjo̱a̱ni̱ma̱ xi ndyi̱bitjatiójnú nga ndyi̱chiyájnúu̱ nga k'o̱xié'ájnú Ndi̱a̱ná Jesukristoo̱.
Nga̱t'a̱ kui éntjatsi̱e̱e̱ Jesukristoo̱ xi ik'íni̱jmijne̱ jún, jmí tsi ta én tsi nga ik'íni̱jmijne̱, nga'niuú Néná boá, kó A̱sién Ni̱xtjii̱n Néná kats'énxá, kó nde jó nde jánjín kamájne̱ nga ik'íni̱jmijne̱. Kó ti yajnú jún kóts'en kixindyionjne̱ ngu̱i̱jinjnú, tangat'anii̱ nganda tsa̱jún.
Kó jún kachja'ánguijnú ji̱n kó ti kachja'ánguijnúu̱ Ndi̱a̱ná nga kixindyionjnú, nga̱t'a̱ nda tsi tsie kjo̱a̱ni̱ma̱ ikitjatiójnú nga kachjábéjnú eén Néná, tanga A̱sién Ni̱xtjii̱n Néná katsjájnú kjo̱a̱tsja.
Kó bo̱a̱ ts'én nga jún boá kui chi̱bo̱a̱ xi kijítji̱ngui ngayeje xta̱ xi s'ijii̱n Néná xi chji̱a̱ni Masedonia̱ ko̱jo Akaya̱.
Nga̱t'a̱ jún boá xi tjón kachjábéjnú eén Ndi̱a̱ná, kó kjimatsie, jmí tsi ta nangui Masedonia̱ ko̱jo Akaya̱ tsi, mején ngayeje ngu̱i̱ndie tjiyá xikó ts'én s'ijinjnú Néná, kó ngaskande nguiti chjiénjín nga tjín ni xi ko̱ndókjo̱a̱jne̱ ji̱n kjo̱a̱a̱ kui nii̱.
Nga̱t'a̱ ti kuii̱ kui xtaa̱ xi ndyi̱chji̱a̱ kjo̱a̱a̱ nga jún nda ts'én kini'ánsénjne̱ nga jáchochonjne̱ ko̱jo xikó ts'én ik'índomasienjnú a̱sie̱én ne xi ts'énda xtaa̱, tsi̱'e̱ nga kini'ánjo̱'ojnú kui Néná xi tikoón ko̱jo xi ja̱koxi̱i̱,
kó ndyi̱chiyájnúu̱ nga ndi'ak'ajmii̱ kji̱ndi̱báni ndií Néná, kui xi Néná kats'énkja'á'yaá ngu̱i̱jii̱n xta̱ xi je jesoón, kui xi Kjisoo̱, kui xi k'o̱xié'aná ni̱xtjin nga kjo̱a̱xcha̱án Néná kji̱ndi̱bánié kui nga̱sondiee̱.
Nga̱t'a̱ ti juún yajnú, já ṉts'ie, nga jmí tsi ta kjo̱a̱ndaní nga tsanguínchonjne̱.
Kó ti yajnú nga nda tsi tsie kjo̱a̱ni̱ma̱ ikitjatiójne̱ ngas'e̱ ki̱a̱ na̱xi̱ńdá Filipo̱, Néná katsjájne̱ nga'niú nga ki'míyajne̱ jún éntjatsi̱e̱e̱, nga 'niú kixindyiajne̱ nda tsi kjín ma xi kondra̱jne̱ kis'iṉdo.
Kji'a nga ki'míyajne̱ eén, jmí tsi bo̱a̱jín kji'i ni xi ki'míyajne̱, ti nde jmíjiín ni xi ndándí, ti nde jmí tsi kandokjo̱a̱jne̱ tsi̱'e̱ nga tjín xi x'i̱ṉcha̱jojne̱.
Tasá ndokjo̱a̱jne̱ xikoó xta̱ xi Néná je kats'énjo̱'o ko̱jo xi Néná kats'én'niátakón tsi̱'e̱ nga ku̱i̱'íni̱jmi éntjatsi̱e̱e̱, kó kuíni nga bo̱a̱ ts'én ndokjo̱a̱jne̱, jmí tsi kjo̱a̱a̱ nga xtaa̱ xi ko̱e̱'éjne̱ kjo̱a̱tsja, tasá Néná xi katse'éjne̱ kjo̱a̱tsja, kui Néná xi kot'a kókji'i ini̱ma̱ná.
Kó ti je yajnú nga jmí ni̱xtjin nga én ixi'á kandokjo̱a̱jojne̱ jún, ti nde kich'íṉchajojínjne̱ tsi̱'e̱ nga to̱n kichjiá'ájne̱. Néná xí chistiko̱ kjo̱a̱a̱ kui nii̱.
Ti nde jmí ni̱xtjin nga ikindyiséjne̱ tsi xtaa̱ ko̱jo tsi jún ko̱jo tsi kje̱'e xta̱ xi kats'éndikónjne̱, nda tsi kamá tsi jún ik'íniéjne̱ yojojne̱ kjo̱a̱a̱ nga apostroo̱ Kristoo̱ ji̱n.
Tanga tasá tjó kini'ánjo̱jne̱ jún, xikó maá ngo na̱a xi ts'énxchá ko̱jo xi koo̱n ndií.
Achichí 'niú tjójne̱ jún, kó jmí tsi ta éntjatsi̱e̱e̱ Néná tsi xi kini'ánk'as'ienjne̱, ngaskande kamá katse'éjne̱ kjo̱a̱mindyionjne̱ nga, nga̱t'a̱ achichí 'niú tjó kamájne̱ jún.
Ngatja'átsjienjnú, já ṉts'ie, kóts'en kini'ánxájne̱ ko̱jo jendajne̱, nga̱t'a̱ nga ni̱xtjin ko̱jo nga ni̱xtji̱e̱n kini'ánxájne̱, tsi̱'e̱ nga jmí tsi jún ik'íniéjne̱ yojojne̱ nga ik'íni̱jmijne̱ éntjatsi̱e̱e̱ Néná.
Jún ko̱jo Néná xi chistiko̱jnú, nga ji̱n xi xta̱ tsjie, xta̱ xi kixi̱ ko̱jo xta̱ xi jmíjín xi ch'o ts'én kandokjo̱a̱ta'in kamájne̱ nga kis'iṉtjajne̱ ngu̱i̱jinjnú jún xi s'ijinjnú Néná.
Jún je yajnú nga xikó ts'énjo̱ na̱'mii̱ ngo ndí, bo̱a̱ kats'enjo̱jnú'un nga ngo nga ngojnú nga 'niú tsíchji̱a̱jojnú'un ko̱jo nga katsjanga'niújnú'un.
Kó ki'míyajne̱ nga kixi̱ ku̱i̱ṉtsomajnú xikó ts'én mejeén Néná, kui Néná xi tsíchji̱a̱jnú tsi̱'e̱ nga kui xi ko̱tíxomajnú kó sa̱kójnú kjo̱a̱jee̱.
Kó kuíni nga ji̱n ngatsjé ni̱xtjin boe'éjne̱ ndok'óchji Néná, nga̱t'a̱ nga kanda'yájnú eén Néná xi ik'íni̱jmijne̱, kachjábéjnú jmí tsi xikoó eén xtaa̱, tasá xikoó nga én xí ja̱koxi̱i̱ Néná, kui én xi bosíkjoyajnú jún xi s'ijinjnú Néná.
Nga̱t'a̱ jún, já ṉts'ie, bo̱a̱ ti kamáta'injnú xikoó xta̱ na̱ngo̱xi̱i̱ Néná xi chji̱a̱ni Kristo Kjisoo̱ ki̱a̱ nangui Judea̱, nga̱t'a̱ ti ikitjatiójnú kjo̱a̱ni̱ma̱ ngu̱i̱ya tsja xta̱ nanguijnú, kó ti kui nii̱ xi kamaá kui xta̱ na̱ngo̱xi̱i̱ ngu̱i̱ya tsja xta̱ judío̱ xi s'ijinjiín Kjisoo̱.
Kui boá kui xtaa̱ xi kats'énk'ién Ndi̱a̱ná Kjisoo̱ kó ti kats'énk'ién já chji̱ni̱e̱'e̱én Néná nga, kó tsangatji̱nguijne̱ ji̱n. Kui xtaa̱ tsjájiín kjo̱a̱tsja Néná, kó kondraa̱ ngayeje xtaa̱ síndo.
Kó katsjandiéjín nga kandokjo̱a̱jojne̱ xta̱ xi judío̱jiín, tsi̱'e̱ nga ti bo̱a̱ ti ts'én kjo̱tjo'a nga. Bo̱a̱ ts'én nga tsie ngase jé ts'én xikó kji'i xi je kats'én. Tanga ngot'e̱ 'ne̱ je je'enié kui xtaa̱ kjo̱a̱xcha̱án Néná.
Tanga ji̱n já ṉts'ie, chiboa ni̱xtjin nguije jatjojne̱ ngu̱i̱ndiejnú, nda tsi kamáyajínjne̱ jún tanga ini̱ma̱jne̱ ki̱a̱ tikónjo̱jnú kó achichí kamámejénjne̱ nga tsanguíntsitsijen nguiníjne̱.
Kamámejénjne̱ nga tsanguínchonjne̱ jún, kó kjénní nga an Pabloo̱, kjín ndi̱ya kamámejénna nga kijí an, tanga xindajín Satanaa̱ katsjandiéjínna.
Nga̱t'a̱ kji'a nga kji̱ndi̱bá nguiní Ndi̱a̱ná Jesukristoo̱, ¿mí ni xi ndyi̱chiyájne̱? ¿Axa̱ mí ni xi tsja ka̱majne̱? ¿Axa̱ mí ni xi tsja̱ajne̱ kjo̱a̱je? ¿A júnjín bo̱a̱?
Nga̱t'a̱ jún boá xi ja̱koxi̱ nga kjo̱a̱jejne̱ ko̱jo kjo̱a̱tsjajne̱.
Kó bo̱a̱ ts'én nguije nguiti kichikjo̱a̱jínjne̱, tsi̱'e̱ nga kamámejénjne̱ xcha̱jne̱ xikó ts'én tindyiónjnú, ik'índajne̱ tsi̱'e̱ nga kixindyion so̱bo̱a̱jne̱ na̱xi̱ńdá Atena̱,
kó kananguiyajne̱ nda̱ ṉts'ié xi 'mí Timoo̱, kui xi tjíts'én xaá Néná nga ts'éntsáyá éntjatsi̱e̱e̱ Kristoo̱, tsi̱'e̱ nga kijítsjanga'niújnú ko̱jo nga ko̱síko̱jojnú kjo̱a̱a̱ nga 'niú ku̱i̱ndyiajinjnú kjo̱a̱s'ijinjnú,
tsi̱'e̱ nga ngojín xi sa̱'ínkjié kjo̱a̱ nga kjo̱a̱'atio kui kjo̱a̱ni̱ma̱a̱. Ja̱ ti júnní yajnú nga chjiénga bo̱a̱ ka̱mata'in ñá.
Kuíni nga ko̱jo an, nguiti kamá'niújínna nga kamámejénna skuie an xikó ts'én tindyiónjnú jún, kó katsanguiya an Timoo̱ tsi̱'e̱ nga skuie an tsi takó 'niú tindyionjinjnú kjo̱a̱s'ijinjnú. Katsakjonña an nga tsi ta xindajín kui xi kjit'ayákónná askot'ayákónjnú jún, kós'e̱ tsi ta ta kjo̱a̱nda kamá xájne̱.
Tanga ngot'e̱ 'ne̱, Timoo̱ je je'eni na̱xi̱ńdá Tesalónika̱, kó ya'ajne̱ én nda kjo̱a̱a̱ kjo̱a̱s'ijinjnú ko̱jo kjo̱a̱a̱ kjo̱a̱tjó xi tjínjnú jún. Ti bo̱a̱ ti katsójne̱ nga tsjá xó ts'en foa'átsjienjnú ji̱n ngatsjé ni̱xtjin, ko̱jo nga achichí xó mejénjnú jún nga xcha̱jnú ji̱n, ti bo̱a̱ ti ts'én mejénjne̱ ji̱n nga xcha̱jne̱ jún.
Kó kuíni ṉts'ie, ngu̱i̱jii̱n ngayeje kui kjo̱a̱ni̱ma̱ ko̱jo kui kjo̱a̱boaa̱, achichí tsie nga'niú kasakojne̱ nga jún takó 'niú tindyionjinjnú kjo̱a̱s'ijinjnú.
Nga̱t'a̱ ngot'e̱ 'ne̱ tjisákónga'niújne̱ nga yajne̱ nga jún 'niú tindyiajnú nga s'ijinjnú Ndi̱a̱ná.
Nga̱t'a̱ nde sakójínjne̱ én kóts'en ka̱ma ko̱e̱'éjne̱ ndok'óchji Néná kjo̱a̱a̱ nga 'niú s'ijinjnú Ndi̱a̱ná ko̱jo kjo̱a̱a̱ kui kjo̱a̱tsja xi jún ndyi̱boe'éjnú ji̱n nguindyi̱ko̱n Néná.
Nga ni̱xtjin ko̱jo nga ni̱xtji̱e̱n 'niú ndyi̱chjiá'ájne̱ Néná nga ndyi̱ndokjo̱a̱jne̱ tsi̱'e̱ nga tsja̱ndiéjne̱ nga xcha̱ nguiñá xingu̱i̱, kó bo̱a̱ ts'én ka̱mando̱jo tsi ta'a tjín ni xi chaja ngasee̱ kjo̱a̱s'ijinjnú.
Néná kui xi Na̱'miná ko̱jo Ndi̱a̱ná Kjisoo̱ nga tsjandiéjne̱ tsi̱'e̱ nga ka̱ma konguínchonjne̱ jún.
Ndi̱a̱ná ngatasikójojnú tsi̱'e̱ nga ja̱ k'i̱e̱ ja̱ ngaján si̱'antjó ngasejnú xingu̱i̱jnú ko̱jo ngayeje xtaa̱, xikó ts'én ni'ántjójne̱ jún.
Néná nga tsja nga'niuú ini̱ma̱jnú kó kji'a nga kjo̱e̱'e nguiní Ndi̱a̱ná Jesukristoo̱ nga kjo̱e̱'éjo̱ xta̱ na̱xi̱ńdá tsjiee̱ nga jmíjín xi ka̱maa̱ ch'o ts'én ku̱i̱chji̱a̱ta'injnú ko̱jo nga 'niú tsjie ku̱i̱ndyionjnú nguindyi̱ko̱n Néná xi Na̱'miná.
Kjo̱a̱a̱ ni xi chaja ngasee̱, já ṉts'ie, 'niú chjiá'ájne̱ ko̱jo 'niú botíxomajne̱ ngu̱i̱yaa̱ ja'eén Ndi̱a̱ná Kjisoo̱, tsi̱'e̱ nga ndyiojón ndyiojón nda ngase ts'én ku̱i̱ndyionjnú xikó ts'én tsja maa̱ Néná, xikó ts'én akakoyájne̱ ji̱n. Nga ja̱koxi̱ ja̱ je bo̱a̱ ndyi̱ni'ánjnú.
Nga̱t'a̱ jún je yajnú kui kjo̱a̱botíxoma xi je katse'éjne̱ jún, kui xi íjñá Ndi̱a̱ná Kjisoo̱.
Nga̱t'a̱ Néná mejeén nga jún tsjiets'én ku̱i̱ndyionjnú nguindyi̱ko̱n kui, nga xín si̱'ankja'ájnúu̱ yojojnú kjo̱a̱tondoo̱.
Nga chjiénga nga ngo nga ngojnú ngatamakjínjnú xikó ts'én xcha̱ndíkónjnú ko̱jo nga tsjiets'én si̱'ankjiénjnú yojojnú.
Jmí tsi ni xi mejeén ini̱ma̱jnú xi si̱'ánjnú xikoó xta̱ xi tjín nga̱sondiee̱ xi bejín Néná.
Ngata̱ ngojín xi monguikjo̱a̱a̱ ṉts'i̱e̱ ko̱jo tsi k'o̱ṉcha̱jo kjo̱a̱a̱ kui nii̱, nga̱t'a̱ Ndi̱a̱ná xí ts'énngojo kjo̱a̱a̱ ngayeje kui nii̱, xikó ts'én je ki'míya kixi̱ kixi̱jne̱ ji̱n.
Nga̱t'a̱ Néná jmí tsi tsíchji̱a̱ná tsi̱'e̱ nga ni xi ndándí ku̱i̱ndyionjin, tsíchji̱a̱na tsi̱'e̱ nga ni xi tsjie ku̱i̱ndyionjin.
Kó kuíni nga, kui xta̱ xi 'bijñát'axín kui ni xi tjibókoyaá, jmí tsi xtaa̱ xi 'bijñát'axín, Néná boá xi 'bijñát'axín, kui Néná xi je katsjájnú A̱sién Ni̱xtjii̱n.
Kó kjo̱a̱a̱ nga k'uiéjnú kjo̱a̱tjó xi 'béná xikoó tsi ngo ṉts'ié, nde chjiénjín nga xo̱jo̱n kuit'ajnú'un kui nii̱, nga̱t'a̱ ti kuíni Néná xi je akóyájnú nga chjiénga ja̱ k'i̱e̱ ja̱ ngaján si̱'antjójnú xingu̱i̱jnú.
Nga̱t'a̱ ti ja̱koxi̱ boá nga tjójnú ngayeje ṉts'ié xi síndo ngayeje nangui Masedonia̱. Tanga 'niú ndyi̱chjiá'ájne̱, jún já ṉts'ie, nga 'niú ngase ka̱matjójnú.
Kó ti'ánjnú ngo kjo̱a̱'niú nga xió ts'én ku̱i̱ndyionjnú, ko̱jo nga xájnú xi si̱'ánjnú, ko̱jo nga ndsa̱jnú xi si̱'anxájo̱jnú xikó ts'én je atixomajnú'un,
tsi̱'e̱ nga nda ts'én ku̱i̱ndyionjnú ngu̱i̱jii̱n xta̱ xi s'ijinjiín Néná, ko̱jo tsi̱'e̱ nga jmí ni xcha̱jajínjnú.
Jún ṉts'ie, mejénjne̱ nga xcha̱jnú kjo̱a̱a̱ xta̱ xi je jesoón, tsi̱'e̱ nga jmí kjo̱a̱ndasen k'uiéjínjnú xikoó xta̱ xi ngasee̱ xi jmíjiín kjo̱a̱chiyá.
Nga̱t'a̱ tsi s'ijinná nga Kjisoo̱ k'ien kó ja'á'yaá, ti bo̱a̱ ti ts'én chjiénga s'i̱jinná nga Néná sa̱'ínkja'aá kui xta̱ xi jesón nga s'ijii̱n Kjisoo̱.
Nga̱t'a̱ kui ni xi ndyi̱'míyajne̱ eén Ndi̱a̱ná boá, nga ñá xi takó tindyión nga̱sondiee̱ nga kji̱ndi̱bá nguiní Ndi̱a̱ná ki̱a̱jín konguíntjóo̱n kui xta̱ xi je jesoón.
Nga̱t'a̱ ko̱nda'yá ngo nda̱ xi tsjá kjo̱a̱, kós'e̱ ku̱i̱chji̱a̱ ndítsjie nguito̱ko̱o̱ kó kjo̱ni̱e̱ tjioo̱ Néná, s'e̱ Ndi̱a̱ná kji̱ndi̱bájayani ndi'ak'ajmii̱, kó kui xta̱ xi s'ijii̱n Kristoo̱ xi je jesoón, kuí xí tjón kjo̱a̱'á'yaá.
Jaskan konguín ñá kui xi takó tindyión nga̱sondie, si̱'ankjínijínguiná ñá ko̱jo kui xta̱ xi je jesoón nínga tikón ṉdi̱i̱, tsi̱'e̱ nga ki̱a̱ ngu̱i̱jin a̱sie̱én sa̱kóná Ndi̱a̱ná, kó bo̱a̱ ts'én ku̱i̱ndyionjo̱ Ndi̱a̱ná ngatsjé ni̱xtjin.
Kó kuíni ja̱ k'i̱e̱ ja̱ ngaján te'énga'niújnúu̱ xingu̱i̱jnú nga si̱'ankjiénjnú kui eén.
Jún ṉts'ie, nde chjiénjín nga xo̱jo̱n kuit'ajnú'un kjo̱a̱a̱ ni̱xtjin xi ndibá ko̱jo nga kjo̱tjosón nii̱.
Nga̱t'a̱ ti juún je ya nda ndajnú nga ni̱xtjin nga kjo̱e̱'e Ndi̱a̱ná, ta nijan ma kjo̱e̱'e, xikó maá ngo chejé xi fochó nga jñoó.
Tanga jún já ṉts'ie, ngata̱ nínga jñójín mindyionjnú, ki̱a̱ ka̱ma kji'a nga kjo̱chó ni̱xtjin nga kjo̱e̱'e Ndi̱a̱ná, ta niján ma kji̱ndi̱bá, kó kjo̱e̱'e xikoó tsi ngo chejé.
Ngayejejnú nínga tsijee̱n ko̱jo nínga ni̱xtjii̱n tindyiónjnú. Jmí tsi nínga ni̱xtji̱e̱e̱n ko̱jo tsi nínga jñoó tindyión ñá.
Kuíni nga chjiénjín nga tsjayójofé xikoó xta̱ xi ngasee̱, tasá nga tsjayójoféján ko̱jo nga nda ts'én ku̱i̱ndyión.
Nga̱t'a̱ kui xi ndyi̱foyojofeé, nga jñoó nga ndyi̱foyojofé. Kó kui xi ma ch'ii̱, nga jñoó nga ma ch'i̱.
Tanga ñá xi nga ni̱xtjii̱n ndokjo̱a̱ ñá, chjiénga nda ts'én ku̱i̱ndyión ngatsjé ni̱xtjin. Si̱'ans'ijin Néná, kó kui nii̱ xi ngatamaná ngo ṉjño ki̱cha̱ xi bo'má ni̱se̱e̱n ngo nda̱jun. Ngas'iená kjo̱a̱tjó. Xchiyáa̱ nga kjo̱tjo'a, kó kui nii̱ xi ngatamaná xikoó ngo ki̱cha̱ xi 'bijñaá to̱ko̱ ngo nda̱jun.
Nga̱t'a̱ Néná jmí tsi bo̱a̱ ts'én índa nga sa̱kóná kjo̱a̱botíjeé, ja'ájinná tsi̱'e̱ nga sa̱kóná kjo̱a̱'naxié'aá ngat'aa̱ Ndi̱a̱ná Jesukristoo̱,
kui xi k'ien tangat'anii̱ ñá, tsi̱'e̱ nga tsi tindyión ko̱jo tsi je akayá, ki̱a̱ nijan ku̱i̱ndyionjo̱ kui.
Kó kuíni nga ja̱ k'i̱e̱ ja̱ ngaján te'énga'niújnúu̱ xingu̱i̱jnú, kó tasíko̱jojnú xingu̱i̱jnú tsi̱'e̱ nga 'niú ku̱i̱ndyiajnú ngu̱i̱yaa̱ kjo̱a̱s'ijinjnú, xikó je ndyi̱ni'ánjnú.
Jún ṉts'ie, 'niú chjiá'ájne̱ jún tsi̱'e̱ nga ka̱makjínjnú nga kui xi ndyi̱ts'enxájinjnú, xaá Ndi̱a̱ná xí ndyi̱ts'en, kó kuí xí síndotjónjnú ko̱jo xi ndyi̱bokoyájnú tsi̱'e̱ nga nda ts'én ku̱i̱ndyionjnú.
Chjiénga xcha̱ndíkónjnú ko̱jo tjó ti'ánjnú kjo̱a̱a̱ xá xi ndyi̱ts'en. Ngat'iéjnú kjo̱a̱xió ngu̱i̱jinjnú.
Jún ṉts'ie, ti bo̱a̱ ti ts'én 'niú chjiá'ájne̱ jún, tsi̱'e̱ nga 'niú ko̱ndókjo̱a̱jojnú kui xta̱ xi tsi'eé, ko̱jo nga ko̱e̱'é nga'niújnúu̱ kui xta̱ xi je kats'énkjié kjo̱a̱, ko̱jo nga ko̱siko̱jojnú xi 'niújín s'ijii̱n, ko̱jo nga tsiekon ka̱majnú kjo̱a̱a̱ ngayeje xtaa̱.
Chónjnú nga ngojín xta̱ xi tsi ndajín kini'ánjo̱ kós'e̱ ti bo̱a̱ ti ts'én ndajín ts'en ku̱i̱'íchjií xi bo̱a̱ kats'énjoo̱ nga. Tasá ti'ánjnú ngo nga'niú tsi̱'e̱ nga ngatsjé ni̱xtjin nda si̱'anjo̱jnú xingu̱i̱jnú ko̱jo tsi xta̱ xi ngasee̱.
Ngatsjé ni̱xtjin nga tsja ngat'iéjnú.
Ngatsjé ni̱xtjin ndokjo̱a̱jnúu̱ Néná.
Te'éjnúu̱ ndok'óchji Néná kjo̱a̱a̱ ngayeje nii̱, nga̱t'a̱ kuí nii̱ xi mejeén Néná nga ko̱e̱'éjnú jún xi je s'ijinjnú Kristo Kjisoo̱.
Ngata̱ 'bíchjájínjnúu̱ nga sa̱'ínxájinjnú A̱sién Ni̱xtjii̱n Néná.
Ngata̱ tonjín majnú én xi chji̱a̱ xta̱ xi Néná tsjaá ni xi ku̱i̱chji̱a̱.
Chísónjnúu̱ ngayeje nii̱, kó ni xi ndaa̱ xí chjábejnú.
Ti̱'anch'ojnúu̱ yojojnú ngayeje ni xi ndajiín.
Kó ti kuii̱ Néná xi tsi̱'e̱ kjo̱a̱xioó ngats'éntsjie ndo̱jo ndo̱jojnú nguindyi̱ko̱n kui, ngats'éntsjie a̱sién ni̱xtjinjnú, ini̱ma̱jnú ko̱jo yojojnú, kó nga jmíjín xi ch'o ts'én ku̱i̱chji̱a̱ta'injnú kji'a nga kjo̱e̱'e nguiní Ndi̱a̱ná Jesukristoo̱.
Ka̱ma ka̱ma'niátakón Ndi̱a̱ná xi tsíchji̱a̱jnú, kuí xí sa̱'ínkjatjosón kui nii̱.
Jún ṉts'ie, kji'a nga ko̱ndókjo̱a̱jnúu̱ Néná, ndókjo̱a̱tjéjnú ji̱n nga.
Ti'antindejnú ngayeje ṉts'ié.
Nguindyi̱ko̱n Ndi̱a̱ná 'niú mí'ájnú'un nga ti'anyajnúu̱ kui xo̱jo̱o̱n ngayeje ṉts'ié.
Ndi̱a̱ná Jesukristoo̱ nga tsjajnú kjo̱a̱ndaa̱. Bo̱a̱ kji'i.
An Pabloo̱, Silbanoo̱ ko̱jo Timoo̱ ni'ántindejne̱ jún xta̱ na̱ngo̱xi̱i̱ Néná xi Na̱'miná ko̱jo Ndi̱a̱ná Jesukristoo̱ xi tindyiónjnú na̱xi̱ńdá Tesalónika̱.
Néná xi Na̱'miná ko̱jo Ndi̱a̱ná Jesukristoo̱, nga tsjajnú kjo̱a̱ndaa̱ ko̱jo kjo̱a̱xioó.
Jún ṉts'ie, ngatsjé ni̱xtjin chjiénga ko̱e̱'éjne̱ ndok'óchji Néná kjo̱a̱a̱ jún, xikó ts'én chjiénga nga ko̱e̱'é, nga̱t'a̱ kjimatsie kui kjo̱a̱s'ijinjnú ko̱jo kui kjo̱a̱tjó xi je tjínjnú ngayejejnú ko̱jo kjo̱a̱a̱ nga 'niú kjimatjójnú xta̱ xi ngasee̱.
Kuíni nga tsja majne̱ kjo̱a̱a̱ jún ngu̱i̱jii̱n xta̱ na̱ngo̱xi̱ xi ngasee̱ Néná, kjo̱a̱a̱ kui kjo̱a̱tsiekon ko̱jo kjo̱a̱s'ijin xi tjínjnú nga tjimíyotji̱nguijnú ko̱jo kui kjo̱a̱ni̱ma̱ xi ndyi̱ni'ánchíkjo̱a̱jnú.
Nga̱t'a̱ kixi̱ kji'i nga Néná sa̱'ínkja'atio kjo̱a̱ni̱ma̱ kui xta̱ xi ndyi̱ts'enkjá'atiojnú kjo̱a̱ni̱ma̱ jún.
Kó jún xi ndyi̱bitjatiójnú kjo̱a̱ni̱ma̱ tsja̱ajnú ngo kjo̱a̱ni'ánkja'yá xikoó ji̱n. Kui nii̱ ka̱ma kji'a nga Ndi̱a̱ná Kjisoo̱ kjo̱e̱'ekákó yojoo̱ nga kji̱ndi̱bájo̱ni ndi'ak'ajmi ján ndítsjiee̱ xi tjiín nga'niú.
Ngu̱i̱jii̱n ndi'í kji̱ndi̱báni, tsi̱'e̱ nga sa̱'ínjeé ngayeje xta̱ xi kamábejín Néná, ti nde tsint'ié'énjiín éntjatsi̱e̱e̱ Ndi̱a̱ná Jesukristoo̱.
Kui xtaa̱, Néná sa̱'ínkjié ngatsjé ni̱xtjin kó kjin k'uíndonii̱ nínga tikón Ndi̱a̱ná ko̱jo kjo̱a̱jee̱ ko̱jo nga'niuú.
Bo̱a̱ ka̱ma ni̱xtjin nga kjo̱e̱'e Ndi̱a̱ná tsi̱'e̱ nga xta̱ tsjiee̱ tsja̱á kjo̱a̱je kó ngayeje xta̱ xi je kis'ijii̱n kui, tsja ka̱maa̱ nga sku̱i̱e̱. Ngu̱i̱jii̱n kui xtaa̱ je tindyiónjnú jún nga̱t'a̱ je kis'ijinjnú ni xi je ki'míyajne̱ ko̱jo ni xi kini'ánjne̱ ji̱n.
Kuíni nga, nga ndokjo̱a̱jne̱ Néná ngatsjé ni̱xtjin ndokjo̱a̱tjéjne̱ jún, tsi̱'e̱ nga Néná ko̱a̱'axki̱jnú nga ko̱jo jún boá xi tindyionjinjnú ngu̱i̱jii̱n xta̱ xi tsíchji̱a̱a̱ kui. Kó ti ndokjo̱a̱jne̱ Néná tsi̱'e̱ nga sa̱'ínkjatjosón nga sa̱'ínkjién nga'niuú kjo̱a̱a̱ ngayeje ni xi nda xi mejénjnú si̱'ánjnú tangat'anii̱ nga s'ijinjnú.
Bo̱a̱ ts'én Ndi̱a̱ná Jesukristoo̱ k'uieé kjo̱a̱je ngat'aa̱ jún, kó ngat'aa̱ kui nga k'uiéjnú kjo̱a̱je jún, tangat'anii̱ kjo̱a̱ndaa̱ Néná xí Na̱'mii̱ ko̱jo Ndi̱a̱ná Jesukristoo̱.
Jún ṉts'ie, kjo̱a̱a̱ nga kjo̱e̱'e nguiní Ndi̱a̱ná Jesukristoo̱ ko̱jo kjo̱a̱a̱ nga nijan ka̱matikójo̱ ñá, 'niú chjiá'ájne̱ jún nga,
nga bosíkjojínjnú kjo̱a̱ni'ánkjójnú, ti nde ngata̱ jmíjín xi mindyiandikónjnú, tsi tjín xi bo̱a̱ ka̱tso̱jnú nga ngo ni akoó a̱sién ni̱xtjii̱n, ko̱jo tsi én ko̱jo tsi ngo xo̱jo̱n kjit'a xi xikoó tsi ji̱n kananguiyajne̱ nínga bo̱a̱ tsó nga Ndi̱a̱ná je je'e.
Ngata̱ chiíjín boe'éndiejnú tsi tjín xi k'o̱ṉcha̱jojnú, nga̱t'a̱ kjo̱e̱'ejín Ndi̱a̱ná tsi tjónjín xtaa̱ kondra̱ k'uíndonii̱ Néná, ko̱jo nga ko̱kó yojoo̱ xta̱ nga̱sondie xi tsi̱'e̱ jeé, ndií ndo̱bo̱a̱ṉk'iee̱n.
Kui xi kondraa̱ ko̱jo xi skjánjo̱ ngayeje ni xi Néná tsoó xtaa̱ ko̱jo ngayeje ni xi bendikón xtaa̱, kó k'uijñá ngu̱i̱ndie ndikoón Néná, nga Néná sa̱'ín yojoo̱.
¿A foa'átsjienjínjnú nga tsíchji̱a̱jojnú'un kjo̱a̱a̱ kui nii̱, kji'a nga takó ki̱a̱ kis'ijñajinjnú'un?
Kó ngot'e̱ 'ne̱ jún je yajnú mí ni xi ts'én'bichjaá xta̱ nga̱sondie xi tsi̱'e̱ jeé, tsi̱'e̱ nga kji'a ma nga kjo̱chó ni̱xtjii̱n kjo̱tjokjá.
Nga̱t'a̱ je tjits'énxá nga'niuú ni xi tji'maá ni xi ndajiín, ta chaja tsi nga xtjo̱'óxín ngamasiee̱n kui xi ts'én'bichjaá.
S'e̱ kji'a 'ne̱ nga kjo̱tjokjá kui xta̱ nga̱sondie xi tsi̱'e̱ jeé, kó Ndi̱a̱ná Kjisoo̱ ta tjo̱o̱ ts'oa tsi xi sa̱'ínkjién nga sa̱'iín, kó ndi'í 'naa̱ nga kjo̱e̱'e, sa̱'ínkjié.
Kui xta̱ nga̱sondie xi tsi̱'e̱ jeé xindajín Satanaa̱ boá xi ko̱síko̱jo nga kji̱ndi̱bá, kó achichí nga'niú k'uieé, kó sa̱'ín chi̱bo̱a̱ ko̱jo kjo̱a̱ndikón xi ndiso.
Kó ngayeje to̱ko̱ya ni xi ndajín sa̱'ínkjién tsi̱'e̱ nga k'o̱ṉcha̱jo kui xta̱ xi xcha̱jaa̱, nga̱t'a̱ kamámejénjiín nga kats'énjo̱'o ko̱jo kats'éntjó ni xi ja̱koxi̱i̱, tsi̱'e̱ nga sa̱ko̱ó kjo̱a̱'naxié'aá katsaki.
Kuíni nga Néná sa̱nguíyaá kui xtaa̱ ngo nga'niú xi k'o̱ṉcha̱jo, tsi̱'e̱ nga ka̱maa̱ sa̱'íns'ijin kui kjo̱a̱ndisoo̱.
Bo̱a̱ ts'én sa̱tíjeé ngayeje xi kis'ijinjiín ni xi ja̱koxi̱i̱ kó tasá tsja kamaá nga kats'én ni xi kixi̱jín nguindyi̱ko̱n Néná.
Tanga ji̱n chjiénga ngatsjé ni̱xtjin ko̱e̱'éjne̱ ndok'óchji Néná kjo̱a̱a̱ jún, já ṉts'ie xi Ndi̱a̱ná tjoó, nga̱t'a̱ nga tjón tjón Néná jún xi ja'ájinjnú tsi̱'e̱ nga sa̱kójnú kjo̱a̱'naxié'aá, nga̱t'a̱ A̱sién Ni̱xtjii̱n Néná ts'éntsjiejnú ko̱jo je kis'ijinjnú én xí ja̱koxi̱i̱.
Néná tsíchji̱a̱jnú nga ki'míyajne̱ jún éntjatsi̱e̱e̱, tsi̱'e̱ nga sa̱kójnú kjo̱a̱jee̱ Ndi̱a̱ná Jesukristoo̱.
Kó kuíni ṉts'ie, 'niú ti̱ndyiónjnú kó chjábe tsján tsjánjnú kui kjo̱a̱bokoyá xi akakoyájne̱ jún tsi én xi kandokjo̱a̱jne̱ ko̱jo tsi xo̱jo̱n xi akjat'ajne̱.
Kó kuí ma Ndi̱a̱ná Jesukristoo̱ ko̱jo Néná xi Na̱'miná, kui xi ts'éntjóná ko̱jo xi tsjáná nga'niú ngatsjé ni̱xtjin ko̱jo tsjáná kjo̱a̱chiyá ngat'aa̱ kjo̱a̱ndaa̱,
nga tsja nga'niuú ini̱ma̱jnú tsi̱'e̱ nga ko̱ndókjo̱a̱jnú én xi nda ko̱jo nga si̱'ánjnú xá xi nda.
Kó nga fet'aa̱ já ṉts'ie, kji'a nga ko̱ndókjo̱a̱jnúu̱ Néná ndókjo̱a̱tjéjnú ji̱n, tsi̱'e̱ nga eén Ndi̱a̱ná kjo̱chó ngayeje ngu̱i̱ndie kó xcha̱ndíkón, xikó kamá ngu̱i̱jinjnú.
Kó ndokjo̱a̱jnúu̱ tsi̱'e̱ nga xín sa̱'ínkja'ajne̱ ngayeje xta̱ xi ch'okon ko̱jo xi ndajín. Nga̱t'a̱ jmí tsi ngayeje xtaa̱ xi s'ijii̱n Néná.
Tanga Ndi̱a̱ná ts'enkjátjosón ni xi chji̱a̱, kó kuí xí sa̱'ín nga 'niú ku̱i̱ndyiajnú kó xín sa̱'ínkja'aboa'ájnú xindajín.
'Niátakónjne̱ Ndi̱a̱ná kjo̱a̱a̱ jún, kjo̱a̱a̱ ni xi ndyi̱ni'ánjnú ko̱jo ni xi s'e̱ si̱'ánjnú, kui ni xi je akakoyájne̱.
Kó Ndi̱a̱ná ngatakoyajnú nga bo̱a̱ ts'en si̱'antjójnú xikó ts'én ts'éntjó Néná, kó ti'anchíkjo̱a̱jnú ni xi ndyi̱bitjajinjnú xikó ts'én kats'énchíkjo̱a̱ Kristoo̱.
Nga̱t'a̱ jún je yajnú kóts'en chja̱'ánguíjne̱ ji̱n, nga̱t'a̱ jmí tsi kamámejénjínjne̱ kini'ánjne̱ xá xi nda nga kixindyionjne̱ ngu̱i̱jinjnú.
Ti nde jmí tsi ni chiniee̱ ngo xta̱ taxkiya kichiniejne̱ s'e̱ ik'íchjíjínjne̱. Tasá 'niú kini'ánxájne̱ nga ni̱xtjin ko̱jo nga ni̱xtji̱e̱n tsi̱'e̱ nga jmí tsi jún ik'íniéjne̱ yojojne̱.
Kó bo̱a̱ kini'ánjne̱, jmí tsi kjo̱a̱a̱ tsi jmíjínjne̱ kjo̱a̱nda, tasá tsi̱'e̱ nga ngo chi̱bo̱a̱ xi nda ka̱majne̱ xi jún konguíntji̱nguíjnú.
Nga̱t'a̱ kji'a nga kixindyionjinjne̱ jún, katse'éjne̱ ngo kjo̱a̱botíxoma xi bi tsó: Tsi tjín xi mejénjiín sa̱'ínxá, jmíjiín kjo̱a̱nda nga ka̱ma skji̱ni̱e̱ ni chinie.
Nga̱t'a̱ je kanda'yájne̱ nga tjín ngu̱i̱jinjnú xta̱ xi jmí xá xi nda ndyi̱ts'enjín, kó ni xi kuijín ndasee̱n xi ndyi̱tsanguijin yojoo̱.
Kui xta̱ xi'ba̱ ndyi̱botíxomajne̱ ko̱jo 'niú ndyi̱ndokjo̱a̱jojne̱, ngat'aa̱ Ndi̱a̱ná Jesukristoo̱, nga xió ts'en sa̱'ínxá tsi̱'e̱ nga ku̱i̱e̱je̱e̱n ni xi skji̱ni̱e̱ ko̱jo ni xi k'uí.
Kó jún já ṉts'ie, ngata̱ fendajo̱jínjnú nga si̱'ánjnú ni xi ndaa̱.
Kó tsi tjín xi ku̱i̱nt'ié'énjiín ni xi ndyi̱'míjne̱ ngu̱i̱yaa̱ kui xo̱jo̱o̱n, tsitsíjen cha̱n cha̱njnúu̱ 'yá kuí bo̱a̱, kó ngata̱ ki̱a̱jín ni'án kamajo̱jnú, tsi̱'e̱ nga soboá ka̱maa̱.
Tanga ngata̱ kondra̱jínjnú ni'ánjnú, tasá tatíxomajnúu̱ xikó ni'ánjo̱ ngo ṉts'ié.
Ndi̱a̱ná xi tsi̱'e̱ kjo̱a̱xioó nga tsjajnú ngatsjé ni̱xtjin kjo̱a̱xioó ngu̱i̱jii̱n tajmí niní xi ku̱i̱tjájinjnú. Ndi̱a̱ná ngat'íjñajo̱jnú ngayejejnú.
An Pabloo̱, an ma xi tjíts'en'indójnú'un kui kjo̱a̱tindee̱. Kuí bí chi̱bo̱a̱ xi bokó nga tsanguiyáa̱ xo̱jo̱n xtaa̱, bo̱a̱ ts'én ts'en'indó an.
Ndi̱a̱ná Jesukristoo̱ nga tsjajnú kjo̱a̱ndaa̱ ngayeje jún. Bo̱a̱ kji'i.
An Pabloo̱, nda̱ apostroo̱  Jesukristoo̱, xikó ts'én katsjá kjo̱a̱ kui Néná xi ts'axié'áná ko̱jo Ndi̱a̱ná Jesukristoo̱ kui xi ndyi̱chiyáa̱ nga kjo̱e̱'e nguiní.
Tjíts'entindee̱ ji Timo̱, ji xi ndína ngu̱i̱yaa̱ kjo̱a̱s'ijinná. Néná xi Na̱'miná ko̱jo Ndi̱a̱ná Kristo Kjisoo̱ nga tsjaá kjo̱a̱ndaa̱, kjo̱a̱ni̱ma̱takoón ko̱jo kjo̱a̱xioó.
Kji'a nga kijí an nangui Masedonia̱, 'niú tsí'aá tsi̱'e̱ nga ki̱a̱ ku̱i̱ndyin ji na̱xi̱ńdá Éfeso̱, kó ti kuí'a nguiñaá tsi̱'e̱ nga k'uíchjée̱ xta̱ xi kje̱'e ni xi ndyi̱bokoyá,
kui xi ndyi̱ts'enseén én xchá xi chji̱a̱ xtaa̱ ko̱jo xikó ts'én kjindibáni tji̱e̱e̱ xta̱ xi xchaá, nga̱t'a̱ ki̱a̱ ndibánií nga chji̱a̱ti xtaa̱, kó kui nii̱ bosikójojínná tsi̱'e̱ nga xcha̱ ni xi índa Néná, ngototo nga s'ijinná Néná nga xcha̱ kuí nii̱.
Kuíni nga bo̱a̱ kixianñaa̱ nga̱t'a̱ mejénna nga si̱'antjó xingu̱i̱, nga k'uiéná ngo kjo̱a̱tjó xi ndibánií ngu̱i̱jin ini̱ma̱ tsjiená, ngu̱i̱jii̱n kjo̱a̱kjíntakón ndaná ko̱jo ngu̱i̱jii̱n kjo̱a̱s'ijin ja̱koxi̱ná.
Tjín xi kichíyaá kui nii̱ kó kijít'axín nga tasá én xi taxkiya kijítji̱ngui,
kamámejeén nga mostroo̱ kjo̱a̱kitii̱ kamá, kó ti nde kui makjínjiín ni xi chji̱a̱, kó taxkiya bo̱a̱ kji'i ndyi̱tsó kjo̱a̱a̱ ni xi ndyi̱bokoyá.
Tanga je ya ñá nga nda kjo̱a̱kitii̱ Néná, tsi si̱'ankjién xikó ts'én chjiénga si̱'ankjién.
Kó ti ya nga kjo̱a̱kitii̱ kuijín xta̱ xi kixii̱ xi katse'eé tsi̱'e̱ nga ka̱machji̱ni̱e̱. Kjo̱a̱kitii̱ kuí xta̱ xi'bi̱ xi katse'eé tsi̱'e̱ nga ka̱machji̱ni̱e̱: xta̱ xi ndyi̱ts'en ni xi ndajín, ko̱jo xta̱ xi nt'ié'énjín, ko̱jo xta̱ xi ndajín, ko̱jo xi xta̱ ndyi̱ts'en jé, ko̱jo xta̱ xi ndyi̱bendikónjín Néná, ko̱jo xta̱ xi ndyi̱bendikónjín ni tsjie xi tsi̱'e̱ Néná, ko̱jo xta̱ xi ndyi̱ts'enk'ién na̱'mii̱ ko̱jo na̱aa̱, ko̱jo xta̱ xi ndyi̱ts'enk'ién ini̱ma̱,
ko̱jo xta̱ xi tondo̱, ko̱jo xta̱ xi xonda, ko̱jo xta̱ xi ndyi̱botiñá moso̱, ko̱jo xta̱ xi ndiso xi ngaskande nguiboanéná ndyi̱tsó nga ndyi̱chji̱a̱, ko̱jo ngayeje xta̱ xi kondra̱ síndonii̱ kjo̱a̱bokoyá xi ndaa̱.
Kui kjo̱a̱bokoyá xi nda xi xikó kji'i kjo̱a̱je xi tjiín éntjatsi̱e̱e̱ kui Néná xi tsja tjiín, kuí éntjatsi̱e̱e̱ xi kini'ánk'as'ienna tsi̱'e̱ nga k'uini̱jmi an.
Ndok'óchji tsjáa̱ Ndi̱a̱ná Kristo Kjisoo̱, kui xi katsjána nga'niú, nga̱t'a̱ kui boá xi kamá'niátakónna kó katsjána xá xi'bi̱,
nda tsi ngas'e̱ achichí ch'o kixian an kondraa̱ kui, tsangatji̱nguíi̱ xta̱ xi tsi̱'e̱ ko̱jo ch'o kixiáa̱n. Tanga Néná ni̱ma̱kamaá an nga̱t'a̱ kui ni̱xtjin ján kji̱e̱ s'ijinjínna Kristoo̱ kó bejín an ni xi kats'en an.
Achichí tsie kjo̱a̱nda xi katsjána Ndi̱a̱ná, kó katsjána kjo̱a̱s'ijin ko̱jo kjo̱a̱tjó xi tjiín Kristo Kjisoo̱.
Én xi ma ni'áns'ijin boá xi'bi̱, kó chjiénga ngayeje xta̱ xi sa̱'íns'ijin: nga Kristo Kjisoo̱ je'e kui nga̱sondiee̱ tsi̱'e̱ nga k'o̱xié'á xta̱ jé. Kó an boá xi tjón an ngu̱i̱jii̱n kui xta̱jeé.
Kuíni nga Néná kamáni̱ma̱a̱ an, tsi̱'e̱ nga Jesukristoo̱ akó ngayeje kjo̱a̱ndaa̱ nga kats'énkjiénna an. Kó bo̱a̱ ts'én nga an xi chi̱bo̱a̱ kamá an tsi̱'e̱ xta̱ xi jaskan s'i̱jii̱n kui, tsi̱'e̱ nga sa̱ko̱ó kjo̱a̱mindyion ngatsjé ni̱xtjii̱n.
Kó kui Néná xi nda̱ Re xi k'uijñá ngatsjé ni̱xtjii̱n, kui xi ko̱yajín, kui xi yajín a̱sie̱én, kui xi ta ngo tsi ma, kui ngate'eé kjo̱a̱yandikón ko̱jo kjo̱a̱je ngatsjé ni̱xtjin. Bo̱a̱ kji'i.
'Niú tindyin ji kjo̱a̱a̱ kjo̱a̱s'ijíi̱n ko̱jo nga tsjiets'én si̱'inkjé ji nguindyi̱ko̱n Néná, nga̱t'a̱ tjín xi je íjñámasien kui nii̱, kó nguiti s'ijinjiín Néná, kuíni nga je tjimá kichajá,
xikoó nda̱ 'mí Imeneo̱ ko̱jo Rijaá, kui xi je kats'enk'as'iée̱n xindajín Satanaa̱ tsi̱'e̱ nga ka̱maa̱ nga nguiti jmí én ch'o tsó ku̱i̱chji̱a̱jín kondraa̱ Néná.
Tjón ma kui nii̱ mí'áa̱ xta̱ na̱ngo̱xi̱i̱: ndokjo̱a̱jnúu̱ Néná nganda tsi̱'e̱ ngayeje xtaa̱, te'éjnúu̱ ndok'óchji kjo̱a̱a̱ ngayeje xtaa̱, kó chji̱a̱'ajnúu̱ tsi̱'e̱ nga tsja̱ajnú kjo̱a̱ndaa̱ ko̱jo nga ko̱síko̱jojnú Néná.
Chji̱a̱'atjejnú nganda tsi̱'e̱ já ree̱ ko̱jo ngayeje xi xta̱xá, tsi̱'e̱ nga tsjats'én ko̱jo xió ku̱i̱ndyión, kó bo̱a̱ ts'én ka̱ma xcha̱ndíkón Néná, kó ka̱ma xcha̱ndíkónná ñá nga.
Nga̱t'a̱ kuí nii̱ xi nda ko̱jo xi tsja máa kui Néná xi ts'axié'áná.
Néná mejeén nga kjo̱tjo'a ngayeje xtaa̱ ko̱jo nga sku̱i̱e̱ ni xi ja̱koxi̱i̱.
Nga̱t'a̱ ta ngo tsi ma Néná, kó ta ngo tsi ma xi chji̱a̱tjená ñá nguindyi̱ko̱n Néná, kó kui boá xi Kristo Kjisoo̱, kui xi xta̱ nga̱sondie boá nga.
Kui xi ti kuii̱ kats'énk'as'ien yojoo̱ nga kini'ánk'ién tsi̱'e̱ nga íchjítjéná ngayeje ñá, kó kuí ngat'aa̱ nga Néná nga jachó ni̱xtjin akó nga mejeén k'o̱xié'á ngayeje xtaa̱.
Kó kuíni nga Néná an kats'énna ngo xi 'bini̱jmi éntjatsi̱e̱e̱. An xi apostro̱ an, ja̱koxi̱ boá ni xi t'íxian an, jmí tsi ts'én'bindiso an, kó an boá xi mostroo̱ xta̱ xi judío̱jín tsi̱'e̱ nga kokoyáa̱ kjo̱a̱s'ijin xi ja̱koxi̱i̱.
Mejénna nga já xi̱'ii̱n nga tajñání nga ku̱i̱chji̱a̱a̱ Néná nga skinínk'á tsja nga tsjiets'én k'uijñá ini̱ma̱a̱, kó nga sa̱'ínxchánjín ti nde nga ku̱i̱chji̱a̱tijín nga bo̱a̱ sa̱'ín.
Mejénna nga ínchjiín jmí tsi ndikón ts'én ko̱ónda yojoo̱ tsi̱'e̱ nga ku̱i̱'índikón xta̱ xi ngasee̱, ngatamabe ndikón yojoo̱ kó ni̱ma̱takón ngatama, jmí tsi ndikón ts'én sa̱'ínnije̱n tsja̱to̱ko̱, ko̱jo tsi 'niú sa̱'ínkjién ni to̱nsinié, ko̱jo tsi ni to ixkí' xi chjí, ko̱jo tsi xtjí xi chjí.
Ni xi nda ni'aán xí chjiénga ngatándani yojoo̱, xikó ts'én tsoboaá nga ts'én ínchjín xi mejeén sa̱'índíkón Néná.
Ínchjiín si̱e̱n si̱e̱n ts'én ngatint'ieé ni xi ko̱ko̱yaá, kó ngatint'ié'eén kui eén.
Nga̱t'a̱ an tsjandiéjín an nga ínchjiín xi ko̱kóya ngu̱i̱jii̱n xta̱ na̱ngo̱xi̱i̱, ti nde nga kuijín xi ko̱tíxomaa̱ já xi̱'ii̱n, tasá xió ngat'índo.
Nga̱t'a̱ Néná jmí tsi na̱ Ebaa̱ xi tjón kats'énda, Adaa̱n boá xi tjón kats'énda.
Kó jmí tsi Adaa̱n xi kich'íṉchajo, naa̱ boá xi kich'íṉchajo kó bo̱a̱ ts'én nga kis'iee̱ jé.
Tanga ínchjiín kjo̱tjo'árií yojoo̱ nga k'uieé ndí, tsi 'niú ku̱i̱ndyiajin kjo̱a̱s'ijii̱n, tsi k'uieé kjo̱a̱tjoó, ko̱jo tsi tsjiets'én k'uíndo nguindyi̱ko̱n Néná nga nda ts'én k'uíndo.
Én xi ma'niátakón boá xi'bi̱: tsi tjín xi mejeén nga kui xi nguito̱ko̱o̱ na̱ngo̱xi̱i̱ ka̱ma, nda kji'i xá xi mejeén sa̱'ín.
Tanga chjiénga bi kon ka̱ma xi mejeén nga xta̱ xi nguito̱ko̱o̱ na̱ngo̱xi̱i̱ ka̱ma: nga jmíjín xi ch'o ts'en ku̱i̱chji̱a̱ta'in, nga ta ngo tsi chjoón tjiín, nga nda kjótso'bájo̱ yojoo̱, nga nda sa̱'ínkjiín kon ni xi sa̱'ín, nga xcha̱ndíkón, chjiénga sa̱'íntiee̱ xtaa̱ nga k'uíndo ndi'aa̱, chjiénga ka̱maa̱ ko̱kóya,
chjiénjín nga ts'atio k'uí bino̱, ti nde ka̱majín tamá ka̱ma, chjiénga nda ini̱ma̱ ka̱ma, chjiénga xió kjótso'bá, kó jmí tsi xke̱ to̱n ka̱ma.
Chjiénga nda ko̱tíxoma ndi'aa̱, ko̱jo nga ka̱maa̱ sa̱'ín chji̱ni̱e̱ ndií nga ku̱i̱nt'ié'én ko̱jo nga sku̱i̱e̱ndíkón.
(Nga̱t'a̱ nda̱ xi majiín botixómaá ndi'aa̱, ¿kóts'en ka̱maa̱ skoón xta̱ na̱ngo̱xi̱i̱ Néná?).
Jmí tsi ngo nda̱ xi s'e̱ tsi kis'ijii̱n Néná, nga̱t'a̱ tsi ta je ka̱maa̱ yojoo̱ kó xikó ts'én kamájeé xindajín diabloo̱ bo̱a̱ ka̱maa̱.
Ti chjiénga xcha̱ndíkón ngu̱i̱jii̱n xta̱ xi kji̱e̱ bejín Néná, tsi̱'e̱ nga jmíjín xi ch'o ka̱tso̱ kjo̱a̱a̱ kui kó nga k'o̱kajinjín kjo̱a̱ch'áṉchaa̱ xindajín diabloo̱.
Kó ti bo̱a̱ ts'én já xi bosikójo já nguito̱ko̱o̱ na̱ngo̱xi̱i̱ chjiénga já xi yandíkón ka̱ma, já xi ku̱i̱'índisojín, já xi k'o̱tiójiín nga k'uí bino̱, ti nde jmí tsi ka̱mamejeén to̱n xi ndajín ts'en kasako.
Chjiénga 'niú k'uíndojin kjo̱a̱s'ijii̱n, kui ni xi ik'íjñá 'ma ngas'e̱ tanga ngot'e̱ 'ne̱ je tjis'íjñátsijen ko̱jo nga tsjiets'én k'uijñá kjo̱a̱kjíntakoón.
Chjiénga tjón ma ra stsitsíjen cha̱n cha̱n tsi nda ts'én síndo, kó tsi jmíjín xi ka̱maa̱ ch'o ts'en ku̱i̱chji̱a̱ta'in, ka̱ma xta̱ xi ko̱síko̱jo já nguito̱ko̱o̱ na̱ngo̱xi̱i̱ ka̱ma.
Ti bo̱a̱ ti ts'én ínchjiín kui jaá chjiénga xcha̱ndíkón, nga ku̱i̱'índisota'injín xta̱, nga nda ts'én k'uijñá kon ko̱jo nga kui xi ka̱ma ka̱ma'niátakón kjo̱a̱a̱ ngayeje nii̱.
Nda̱ xi ko̱síko̱jo já nguito̱ko̱o̱ na̱ngo̱xi̱i̱ chjiénga ta ngo tsi chjoón k'uieé, kó chjiénga nda ko̱tíxomaa̱ ndií ko̱jo xta̱ xi síndo ndi'aa̱.
Kui nii̱ tjíts'en'indoó, kó ts'énkoyáa̱ nga tsá kjuinkoón,
kó tsi k'o̱ndíyana, mejénna nga xche̱ ji kóts'en 'bíndo xta̱ xi tsi̱'e̱ Néná, kuí xtaa̱ kui xi na̱ngo̱xi̱i̱ Néná xi tikoón. Xta̱ na̱ngo̱xi̱i̱ kui boá xi kjinink'á ko̱jo xi tsja nga'niuú én xí ja̱koxi̱i̱.
Kó tikón tsijen tsijen nga tanisién je ni xi s'ijinná, ni xi kis'ijña 'ma ngas'e̱ kó Néná je ts'énbokóná ngot'e̱, kuí ni xi'bi̱:
Néná akó yojoo̱ nga xta̱ kamá,
A̱sién Ni̱xtjii̱n akó nga kui xi kixi̱,
ndítsjiee̱ kamábe.
Ik'íni̱jmi̱í xta̱ na̱xi̱ńdá xi tjiín,
kini'áns'ijin kui nga̱sondiee̱,
kó kis'iee̱ kjo̱a̱je nga kijí ndi'ak'ajmii̱.
A̱sién Ni̱xtjii̱n Néná tsáyá cha̱n cha̱n nga nguije kjifet'a ni̱xtjii̱n k'uié xta̱ xi k'uijñát'axín xi nguiti sa̱'íns'ijinjín Néná, kó ki̱a̱ ko̱e̱je̱tji̱nguii̱ nga ku̱i̱nt'ie̱é a̱sién ni̱xtjin xi ndiso ko̱jo kjo̱a̱bokoyá xi tsi̱'e̱ xindajín.
Kui nii̱ xi ko̱tso̱ya xta̱ jókje̱n ndiso xi je nguiti jmíjiín kjo̱a̱soboá.
Kui xtaa̱ tsja̱ndiéjín nga ku̱i̱xan xtaa̱, kó tsja̱ndiéjín nga ka̱ma xi̱ni̱e̱ ka'a ni chinie xi Néná kats'énda nga ka̱ma skji̱ni̱e̱ xta̱ xi s'ijii̱n Néná kui xi je be ja̱koxi̱i̱, kui xi tsjaá ndok'óchji Néná kjo̱a̱a̱ ngayeje nii̱.
Nda ngayeje ni xi Néná kats'énda, kó chjiénjín nga si̱'anch'o tsi chjábe nga ko̱e̱'ée̱ ndok'óchji Néná.
Nga̱t'a̱ tangat'anií eén Néná ko̱jo nga ndokjo̱a̱a̱ Néná nga matsjieni kui nii̱.
Tsi kui nii̱ xi ko̱ko̱yée̱ ṉts'ié, ngo nda̱ xi nda ts'énxát'aa̱ Jesukristoo̱ ka̱ma ji, kó tsja̱á nga'niú kui eén kjo̱a̱s'ijinná ko̱jo kjo̱a̱bokoyá xi ti'mitji̱ngui ji.
Tanga ngata̱ ni'ínsenjíi̱n én xchá xi jmí ni chjíjiín ko̱jo én chini. Tasá ti'inguée̱ ini̱máa̱ nga ngo nda̱ nda xi xta̱a̱ Jesukristoo̱ ka̱ma ji.
Nga̱t'a̱ nga ni'ángáa̱ yojona nga chjaxingá ta chiboa tsi bosikójoná kui nii̱, tanga nda ngase nga ngo nda̱ nda xi xta̱a̱ Jesukristoo̱ ka̱má, nga̱t'a̱ 'niú bosikójoná kui nii̱ kui kjo̱a̱mindyion xi'bi̱ ko̱jo kjo̱a̱mindyion xi s'e̱ ndibaá.
Tanisién 'niú 'niátakón kui eén, kó chjiénga ngayeje xta̱ xi s'ijii̱n.
Nga̱t'a̱ tangat'anií kui nii̱ nga 'niú ndyi̱ni'ánxá ko̱jo nga ndyi̱bixkantjé, nga̱t'a̱ ndyi̱chiyáa̱ ni nda xi tsja̱aná kui Néná xi tikoón, kui xi 'boxié'á ngayeje xtaa̱, ngase ma kui xta̱ xi s'ijii̱n Néná.
Kuí nii̱ xi tatíxomée̱ ko̱jo xi takoyée̱ xtaa̱.
Ngata̱ boe'éndiejín ji nga ta ton xchaa̱ nga̱t'a̱ xo̱ngo ji. Tasá chjiénga chi̱bo̱a̱ ka̱maa̱ ji xta̱ xi s'ijii̱n Néná kjo̱a̱a̱ xikó ts'én ndokjo̱e̱, xikó ts'én tindyin, xikó ts'én tjiín kjo̱a̱tjó, xikó ts'én s'ijii̱n Néná, ko̱jo xikó ts'én tsjie tindyin ji nguindyi̱ko̱n Néná.
Ti'inyée̱ xo̱jo̱n eén Néná xtaa̱, te'énga'níi̱ ko̱jo takoyée̱, tji̱e̱nga kjócho an.
Ti'inkjín jí kui kjo̱a̱nda xi tikoón xi katsjaá Néná kui xi katsáyatjón já chji̱ni̱e̱'e̱én, kji'a nga xta̱ xi xchaá na̱ngo̱xi̱i̱ íjñasoón tsja.
Ti'in ji kui nii̱ kó 'niú tasínnijíi̱n, tsi̱'e̱ nga ngayeje xtaa̱ sku̱i̱e̱ nga nda tjíts'eén kjo̱a̱nda xi katse'eé.
Chíi̱n yojóo ko̱jo chíi̱n ni xi tibokoyée̱ xtaa̱, 'niú tindyíi̱n ngayeje kui nii̱, nga̱t'a̱ tsi bo̱a̱ si̱'in, kjo̱tjo'áa̱ yojóo kó ti ko̱'na̱xié'é ji xi ku̱i̱nt'ie̱é nga.
Ngata̱ ni'ínxchínje̱jín ji ngo xta̱ xi xchá, tasá tatíxomée̱ xikoó tsi na̱'míi̱ ma, kó já xo̱ngo̱ó tatíxomée̱ xikoó tsi ṉts'ie ma.
Ínchjín xi xchaá tatíxomée̱ xikoó tsi na̱áa̱ ma, kó ínchjín xo̱ngo̱ó tatíxomée̱ xikoó tsi ndichje ma. Tsjiets'én t'íjní ini̱máa̱ nga ko̱tixomée̱ ínchjiín.
Tasíke̱je ji ínchjín k'án xi je k'ien xi̱'ii̱n xi ja̱koxi̱ nga jmí nijiín.
Tanga tsi ngo xta̱chjón k'aán xi je k'ien xi̱'ii̱n xi tjiín ndí ko̱jo tsi ndínde, kuí ndií xi chjiénga tjón ka̱maa̱ nga sa̱'ínkjatjosón ni xi chjiénga sa̱'ínjo̱ xta̱ xkjín, nga̱t'a̱ je s'ijii̱n Néná kó nga tsjaá xi xchaá kui kjo̱a̱tjó xi katse'eé ngas'e̱, nga̱t'a̱ kuí nii̱ xi nda ko̱jo xi tsja maa̱ Néná.
Tanga kui xta̱chjo̱ón k'án xi je k'ien xi̱'ii̱n xi ts'énk'ás'ieén yojoo̱ kjo̱a̱tsjaa̱ nga̱sondiee̱, je k'ien tikón.
Bi ts'én tatíxomée̱ xta̱ na̱ngo̱xi̱i̱ ni xi t'íxiaán, tsi̱'e̱ nga jmíjín xi ka̱maa̱ ch'o ts'en ku̱i̱chji̱a̱ta'in.
Nga̱t'a̱ kui xta̱ xi ndasenjiín xkjín, ngase ma xta̱ xi síndojo̱ ngu̱i̱ya ndi'aa̱, je íjñát'axín kjo̱a̱s'ijii̱n, kó kui, ndajín ngase ta bo̱a̱jiín xta̱ xi s'ijinjiín Néná.
Xo̱jo̱n xki̱ xi kjit'a ja'eén ínchjín k'án xi je k'ien xi̱'ii̱n, ta kuí tsi ínchjín xi je ts'atio ichítié ko̱jo tie noó xi kjót'a ja'eén kui xo̱jo̱o̱n, ko̱jo xi ta ngo tsi xi̱'in kis'iee̱.
Chjiénga xcha̱ kjo̱a̱a̱ ni nda xi kats'én, ko̱jo tsi je nda kats'énxchá ndií, ko̱jo tsi je nda kats'énseén xta̱ xi jachó ndi'aa̱, ko̱jo tsi je aniéjón se xta̱ tsjiee̱ Néná, ko̱jo tsi je asíko̱jo xta̱ xi ndyi̱foa'atio kjo̱a̱ni̱ma̱, ko̱jo tsi je kats'én ngayeje ni xi ndaa̱.
Tanga ngata̱ 'bít'ejín ji kui xo̱jo̱n xki̱i̱ ínchjín k'án xi je k'ien xi̱'ii̱n xi kjindí ngase, nga̱t'a̱ kji'a nga tangat'anii̱ kjo̱a̱tsjaa̱ yojoo̱ ka̱mamejeén ku̱i̱xan kó sa̱'ínkjii̱n yojoo̱ Kristoo̱,
kó ko̱nguijeé yojoo̱ tangat'anii̱ nga kats'énkjatjosónjín kjo̱a̱s'ijin xi tjón kats'énk'as'iee̱n yojoo̱.
Kui ínchjín k'án xi je k'ien xi̱'ii̱n kjimangaa̱ nga xki̱ ndi'a tjimá, kó kamátsi'é, ko̱jo ta tjimájo̱ én, nga ndyi̱kongajin ngayeje ni nga ndyi̱chji̱a̱ ni xi chjiénjín nga ku̱i̱chji̱a̱.
Kuíni nga mejénna nga ku̱i̱xan ínchjín k'án xi je k'ien xi̱'ii̱n xi kjindií, kó ngat'ieé ndí, nga koo̱n ndi'aa̱, kó nga tsjandiéjiín nga xta̱ xi kondraa̱ ku̱i̱chji̱a̱ta'in.
Nga̱t'a̱ tjín ka'a ínchjín k'án xi je k'ien xi̱'ii̱n xi je xín kijí kó je ki̱a̱ tjimátji̱nguii̱ xindajín Satanaa̱.
Tsi tjín ínchjín xi s'ijii̱n Néná xi tjiín ínchjín k'án ndi'aa̱, ngatasikójo, tsi̱'e̱ nga kuijín xta̱ na̱ngo̱xi̱i̱ sa̱'ín eé, ki̱a̱ ka̱ma nga xta̱ na̱ngo̱xi̱i̱ ka̱maa̱ ko̱síko̱jo kje̱'e ínchjín k'án xi je k'ien xi̱'ii̱n xi ja̱koxi̱ nga jmíjín xi tjiín.
Xta̱ xi xchá xi síndotjoón na̱ngo̱xi̱i̱ xi nda ts'én ndyi̱fíjo̱ xaá, chjiénga 'niú ngase ngatamaya ndikón, ngase ma kui xi ndyi̱'bíni̱jmi ko̱jo xi ndyi̱bokoyá eén Néná.
Nga̱t'a̱ bi tsó xo̱jo̱n eén Néná: “Ngata̱ fo'mejín ts'oa cho̱yojo xi̱'ii̱n xi bitjiá to ndso̱ko̱a̱n ṉño̱o̱”, kó ti bi tsó nga: “Nda̱ xi ts'énxaá tjínrií kjo̱a̱nda nga ka̱machjií.”
Ngata̱ ni'ínjíi̱n xki̱ tsi tjín xi ko̱ónguíta'in ngo xta̱ xi xchá, ngototo tsi jó ko̱jo tsi ján ma chistiko̱ xi tjiín xi ts'énbonguíta'ii̱n.
Tanga kui xta̱ xi takó ndyi̱ts'enjeé, ti'inchji̱ni̱ ji nguindyi̱ko̱n ngayeje xta̱ na̱ngo̱xi̱i̱, tsi̱'e̱ nga xta̱ xi ngasee̱ ka̱mandikoón.
Nguindyi̱ko̱n Néná ko̱jo nguindyi̱ko̱n Ndi̱a̱ná Jesukristoo̱ ko̱jo ndítsjie xi ja'ájin, 'niú ts'énmí'aá tsi̱'e̱ nga si̱'inkjatjosén ji ni xi t'íxiaán, nga ta són si̱'inje̱ ji xtaa̱ kó nga jmíjín xi chje̱'éjin ji.
Ngata̱ taxkiya boe'éxéjíi̱n ngo nda̱ nga k'uíjñisée̱n ndse̱, nga̱t'a̱ tsi ta, ta chiboa ko̱e̱'éxée̱ ko̱jo ji nijan si̱'injéje̱. Tsjiets'én tindyin kjo̱a̱a̱ ngayeje ni xi ndajiín.
Nguiti ta soboá ndójoajín xi 'yí, tasá chií bino̱ t'i̱ ji nganda tsi̱'e̱ nga̱nts'oe ko̱jo kjo̱a̱a̱ chi'in xi ngotjón ngotjón tsoboánii̱.
Tjín xta̱ xi ya cha̱n cha̱n jeé nguindiee̱ nga sa̱tíjeé, tanga kje̱'e xta̱ xi jaskan ya tsi̱'e̱.
Ti bo̱a̱ ti ts'én ni xi nda ni'aán ya cha̱n cha̱n, kó ni xi kje̱'eé ka̱majín ngatsjé ni̱xtjin nga k'uíndo'má.
Xta̱ xi moso̱ xi kastiñaá chjiénga ko̱ójin kon nga 'niú sku̱i̱e̱ndíkón ndi̱a̱a̱, tsi̱'e̱ nga ch'ojín ts'én ko̱ndókjo̱a̱ kjo̱a̱a̱ Néná ti nde ch'ojín ts'én ko̱ndókjo̱a̱ kjo̱a̱a̱ ni xi tjibókoyaá.
Kó xi tjiín ngo ndi̱a̱ xi s'ijii̱n Néná, jmí tsi kjo̱a̱a̱ nga ndse̱je̱n s'ijii̱n Néná ngajoó s'e̱ sku̱i̱e̱ndíkónjín, tasá chjiénga nda ngase sa̱'ínseén, nga̱t'a̱ tjoó ndi̱a̱a̱ ko̱jo nga̱t'a̱ s'ijii̱n Néná kui ndi̱a̱a̱. Kuí nii̱ xi takoyée̱ ko̱jo tatíxomée̱ xta̱ na̱ngo̱xi̱i̱.
Tsi tjín ka'a xta̱ xi ko̱kóya kje̱'e ni, kó tsi sasiénjiín én nda xi tsi̱'e̱ Ndi̱a̱ná Jesukristoo̱, ko̱jo tsi bokoyájiín xtaa̱ nga xcha̱ndíkón Néná,
kui xi bo̱a̱ ts'e̱én, ngo xta̱ xi je 'boxié yojoo̱, kó jmí ni bejín, ndajín ts'énkjó, kó je kamángaá nga chji̱a̱tijo̱ xtaa̱ kjo̱a̱a̱ tajmí énní, kó ki̱a̱ ndibánií kjo̱a̱'ontakoón, kjo̱a̱bixkaán, kjo̱a̱ch'otsoó, ko̱jo kjo̱a̱a̱ nga nguiti ma'niátakónjín xkjín,
ko̱jo kjo̱a̱bixkaán xta̱ xi ndajín ts'en tikón kjo̱a̱kjíntakoón, ko̱jo xi bejín ni xi ja̱koxi̱i̱, kó ts'énkjó nga tsi sku̱i̱e̱ndíkón Néná ka̱macho̱n. Xín ti'inkje'ée̱ yojóo kui xtaa̱.
Tanga kjénní nga ts'encho̱nná kui kjo̱a̱yandikoón Néná tsi tsja tjínná kjo̱a̱a̱ ni xi tjínná,
nga̱t'a̱ nga jé'e ñá kui nga̱sondiee̱ jmí ni kich'iajín ñá, kó jmí ni x'i̱a̱jín ñá nga konguín.
Kuíni nga tsi tikónná ni chinie ko̱jo ṉjño xi xcha̱já, tsja ngat'iéná kjo̱a̱a̱ kui nii̱.
Nga̱t'a̱ kui xta̱ xi mejeén nga ka̱ma cho̱o̱n, ts'enseén ni xi 'boṉcha̱jo, nga̱t'a̱ ta chiboa ma mejénrií ni xi jmí ni chjíjiín ko̱jo ni xi ndajínts'eén, kó kui nii̱ xi ts'enkjié ko̱jo xi ts'enchája kui xtaa̱.
Tanga ji xi xtaa̱ Néná ji, tiyíi̱ kui nii̱, kó ki̱a̱ t'entji̱ngui ji kjo̱a̱kixi̱i̱, kjo̱a̱yandikoón, kjo̱a̱s'ijii̱n, kjo̱a̱tjoó, kjo̱a̱chiyákoón ko̱jo kjo̱a̱ndaxtaa̱.
Tixkántjé ji kjo̱a̱s'ijinná, chjábe tsján tsján ji kui xi katsjáná kjo̱a̱mindyion ngatsjé ni̱xtjii̱n, nga̱t'a̱ kuí xá tsíchji̱a̱nii̱ Néná, kuíni nga ki'míye ji nga s'ijii̱n Jesukristoo̱ nguindyi̱ko̱n kjín xta̱ xi kamá chistiko̱.
Be Néná kui xi katsjaá kjo̱a̱mindyion ngayeje ni xi tjiín, kó ti be Jesukristo̱ xi katsáyá 'yání kui, kji'a nga akatíjeé nguindyi̱ko̱n Ponsio Pilatoo̱, nga an ts'énbotixomaa̱ ji kui nii̱,
tsi̱'e̱ nga si̱'inkjatjosén yeje ji kui kjo̱a̱botíxoma xi ts'éntsjaa̱. Tsjiets'én ti'inkjatjosén ji kui nii̱ kó nga jmíjín xi ngo ni ko̱ónguíta'ii̱n ngaskande nga ko̱kó nguiní yojoo̱ Ndi̱a̱ná Jesukristoo̱.
Kui Jesukristoo̱ xi kjo̱e̱'e kuí ma ni̱xtjin xi mejeén Néná nga kjo̱e̱'e. Ta ngo tsi ma kui Néná xi tsja tjiín kui xi botixómáná ngayeje ñá, kuí xí nda̱ Ree̱ re ko̱jo Ndi̱a̱a̱ ndi̱a̱.
Ta kuí tsi xi 'mejín, kó ki̱a̱ tikónjin ngo ndi'í 'na̱ nínga ngojín xta̱ xi ma fochó tiña, kui xi kji̱e̱ ngo xta̱ xi be, ti nde majín be, kui tsi̱'e̱ ngatama ngayeje kjo̱a̱yandikón ko̱jo nga'niú, ta kji'ání. Bo̱a̱ kji'i.
Xta̱ cho̱o̱n kui nga̱sondiee̱ tatíxomée̱ nga jejín 'boxié yojoo̱, ti nde nga kjo̱a̱cho̱o̱njín xi ka̱ma'niátakón, nga̱t'a̱ kjo̱a̱cho̱o̱n jmí tsi ngatsjé ni̱xtjii̱n nga s'i̱jña, tasá kui Néná xi tikoón xi ngatama'niátakón nga̱t'a̱ kui boá xi tsjáná ngayeje ni xi machjiénná, tsi̱'e̱ nga tsjats'én si̱'ankjién kui nii̱.
Tatíxomée̱ xta̱ cho̱o̱n nga ni xi nda sa̱'ín, nga̱t'a̱ kuí nii̱ xi kjo̱a̱cho̱o̱n ka̱ma, kó nga ndikonkónjín ka̱ma nga tsja̱á ko̱jo nga sa̱'ínkabisón xtaa̱ ni xi tjiín.
Bo̱a̱ ts'én nga k'uieé ngo kjo̱a̱cho̱n xi ko̱síko̱jo ni̱xtjin xi s'e̱ ndibaá, kó k'uieé ngo kjo̱a̱mindyion xi ja̱koxi̱i̱.
Ji Timo̱, nda ts'én ti'inkjatjosén ji xá xi kini'ánk'as'iee̱n, ngata̱ ni'ínsenjíi̱n én xi jmí ni chjíjiín, ko̱jo én ndiso xi chji̱a̱ xtaa̱ kui xi kjo̱a̱kjínkón ndyi̱tsoó,
nga̱t'a̱ tjín ka'a xtaa̱ xi kamá'niátakón kui kjo̱a̱kjínkón xi ndisoo̱ kó kuíni nga xín íjñá kjo̱a̱s'ijin xi tsi̱'e̱ Néná.
Néná nga tsjajnú kjo̱a̱ndaa̱. Bo̱a̱ kji'i.
An Pabloo̱, nda̱ apostroo̱  Kristo Kjisoo̱ nga̱t'a̱ Néná xí bo̱a̱ ts'en kamámejeén, xikó ts'én Néná katsáyatjón nga tsja̱á kjo̱a̱mindyion xta̱ xi s'ijii̱n Kristo Kjisoo̱.
Tjíts'entindee̱ ji Timo̱, ji xi ndí tjóna. Néná xí Na̱'mii̱ ko̱jo Jesukristoo̱ kui xi Ndi̱a̱ná nga tsjaá kjo̱a̱ndaa̱, kjo̱a̱ni̱ma̱takoón ko̱jo kjo̱a̱xioó.
Tsjáa̱ ndok'óchji Néná nga nda tjits'énjo̱o̱, kó nga foa'átsjienna ji ngatsjé ni̱xtjin chjiáa̱ Néná nga ni̱xtjin ko̱jo nga ni̱xtji̱e̱n. Tsjie tikón kjo̱a̱kjíntakónna nga ts'en an xaá Néná, xikó kats'én xta̱ xi xchaáná.
Nga foa'átsjienna nga kachjatjén ndándyikin, mejénna nga skuie nguiñaá tsi̱'e̱ nga k'uiéna kjo̱a̱tsja.
Foa'átsjienna nga ngayeje ini̱ma̱a̱ nga s'ijii̱n Néná. Tjón ma na̱xcháa̱ xi 'mí na̱ Loidaa̱ kis'ijii̱n ko̱jo na̱áa̱ xi 'mí na̱ Eunisee̱ nga. Kó ngot'e̱ 'ne̱ be an nga ti bo̱a̱ ti ts'én s'ijii̱n ji nga.
Kó kuíni nga ts'énbotixomaa̱ tsi̱'e̱ nga si̱'inkjín jí kui kjo̱a̱nda xi katsjaá Néná kji'a nga íjñasoón ndsa̱ an.
Nga̱t'a̱ Néná jmí tsi ngo a̱sién ni̱xtjin xi tsiendíkón xi katsjáná, a̱sién ni̱xtjin xi tjiín nga'niú boá, xi tjiín kjo̱a̱tjó ko̱jo xi tsi̱'e̱ nga ka̱maná nga nda konguínjo̱ yojoná.
Kó kuíni nga ngata̱ soboájín maá nga k'uini̱jmi jí kjo̱a̱a̱ Ndi̱a̱ná, ti nde ngata̱ soboájín maá nga k'uini̱jmi jí kjo̱a̱a̱ an nga ndo̱bo̱a̱ya tji'yá an tangat'anii̱ Jesukristoo̱. Kó ji nga ku̱i̱tjéjin ji kjo̱a̱ni̱ma̱ tangat'aa̱ éntjatsi̱e̱e̱, Néná tsja̱á nga'niú tsi̱'e̱ nga xchikjoáa̱ xikoó an.
Kui Néná xi ts'axié'áná ko̱jo xi tsíchji̱a̱ná tsi̱'e̱ nga ngo na̱xi̱ńdá tsjie ka̱ma, jmí tsi kjo̱a̱a̱ ni xi kini'án, tasá kjo̱a̱a̱ ni xi je tjíndaa̱ ko̱jo kjo̱a̱a̱ kjo̱a̱nda xi katse'éná ñá nga kui Kristo Kjisoo̱ xi ko̱ndókjo̱a̱ ñá ndeskande ni̱xtjin nga kats'énda nga̱sondiee̱.
Kó ngot'e̱ 'ne̱ Néná akó kjo̱a̱ndaa̱ nga je'e Kristo Kjisoo̱, kui xi ts'axié'áná, kó kui boá xi kats'énkjié nga'niuú kjo̱a̱bo̱yaa̱, kó akó nga ka̱ma k'uiéná ngo kjo̱a̱mindyion nínga nguiti ko̱yaján ñá tangat'anii̱ ni xi tsó éntjatsi̱e̱e̱.
Néná katsjáxána tsi̱'e̱ nga ka̱ma an ngo xi ku̱i̱'íni̱jmi éntjatsi̱e̱e̱, ngo apostro̱ ko̱jo ngo mostro̱.
Kuíni nga tsie kjo̱a̱ni̱ma̱ xi ts'énfoa'atio an kjo̱a̱a̱ ngayeje kui nii̱, tanga soboájín mana, nga̱t'a̱ je be an 'yání xi je kis'ijinna, kó be an nga ja̱koxi̱ nga kui tjiín nga'niú nga takó s'i̱ni̱jmi kui én xi katse'éna ngaskande ni̱xtjin nga Néná skotsíjee̱n mí ni xi kats'én nga ngo nga ngo xtaa̱.
'Niú ti'ins'ijin ji Kristo Kjisoo̱ kó ngat'ieé kjo̱a̱tjoó, tsi̱'e̱ nga bo̱a̱ ts'én ko̱ko̱ye ji kjo̱a̱bokoyá xi ndaa̱ xikó ts'én akóyaá an.
Ngatasikójóo A̱sién Ni̱xtjii̱n Néná xi tikónjinná tsi̱'e̱ nga xchíi̱n kui kjo̱a̱bokoyá nda xi katse'eé nga ko̱ko̱ye ji.
Ja̱ je ye ji nga ngayeje xta̱ xi chji̱a̱ni nangui Asia̱ kó ngaskande Fijeloo̱ ko̱jo Ermójenee̱ índomasienna.
Ndi̱a̱ná nga tsjaá kjo̱a̱ni̱ma̱takoón xta̱ xkjín Onesíforoo̱, nga̱t'a̱ kui nda̱a̱ achichí kjín ndi̱ya katsjánga'niúna kó soboájín kamaá nga ndo̱bo̱a̱ya kis'ijña an.
Kji'a nga kis'ijña na̱xi̱ńdá Roma̱ 'niú tsangasena nga jachó, ngaskande nga kasakoo̱ an.
Kó kuíni nga ji Timo̱, ndí tsa'a̱n, ti'inga'ní jí kjo̱a̱a̱ kui kjo̱a̱nda xi katse'éná ngat'aa̱ Kristo Kjisoo̱.
Ni xi je kanda'yéní nga kixiya an nguindyi̱ko̱n kjín chistiko̱, mejénna nga ko̱ko̱yée̱ já xi ma'niátakón, tsi̱'e̱ nga ka̱maa̱ ko̱kóyaá kje̱'e xta̱.
Ti'inchíkjo̱e̱ ji kjo̱a̱ni̱ma̱ xi ku̱i̱tjatí ji, nga̱t'a̱ jí xi xikoó ngo nda̱jun xi ndaa̱ Kristo Kjisoo̱.
Ngojín nda̱jun xi tjits'énxá xi ka̱mamejeén sa̱nguínjin yojoo̱ ni xi tjín kuí nga̱sondiee̱, nga̱t'a̱ chjiénga tsjats'én k'uijñá nguindyi̱ko̱n xi katsjaá kui xaá.
Kó ti bo̱a̱ ti ts'én, ngo nda̱ xi ts'éntsaton ka̱majín sa̱ko̱ó ngo ni xi ni'án tsi tjónjín sa̱'íntsobe xikó kji'i kjo̱a̱kitii̱ kui kjo̱a̱ṉtoo̱n.
Ti bo̱a̱ ti ts'én nda̱ xi 'niú tjits'énxá ngu̱i̱jin jnoo̱, tjínrií kjo̱a̱nda nga kui xi tjón sa̱ko̱ó ni xi kamáxchaá.
Nda ti'inkjé jí kjo̱a̱a̱ kui ni xi t'íxiaán, kó Ndi̱a̱ná tsja̱á nga kamákjiín ngayeje kui nii̱.
Ngatja'átsjiee̱n Jesukristoo̱ nga xta̱ tji̱e̱e̱ re Ndabii̱ chji̱a̱ni ko̱jo nga ja'á'yaá ngu̱i̱jii̱n xta̱ xi je jesoón, xikó tsó éntjatsi̱e̱e̱ Néná xi ts'énxiya an.
Kó tangat'anii̱ kui éntjatsi̱e̱e̱ nga tjíts'enchíkjo̱a̱ an tsie kjo̱a̱ni̱ma̱, ngaskande nga tjít'a an ń'niú ki̱cha̱ xikoó ngo xta̱ xi tjiín jé, tanga eén Néná tjitá'niújín.
Kuíni nga ts'enchíkjo̱a̱ an ngayeje nii̱ tangat'anii̱ ngandaa̱ xta̱ xi je ja'ájin Néná, tsi̱'e̱ nga ko̱jo kui sa̱ko̱ó kjo̱a̱'naxié'aá ko̱jo kui kjo̱a̱je xi majiín fe xi tsja̱aná Kristo Kjisoo̱.
Tanisién 'niú 'niátakón kui én xi bi tsoó:
Tsi akayajo̱ Kristoo̱, ti bo̱a̱ ti ts'én ku̱i̱ndyión xikó ts'én tikón kui.
Tsi si̱'anchíkjo̱a̱ kui kjo̱a̱ni̱ma̱a̱, ti bo̱a̱ ti ts'én nijan ko̱tixomajo̱.
Tsi si̱'ankie ján yojoná nga ki̱a̱ timatjinguíi̱, ti bo̱a̱ ti ts'én sa̱'ínkiejín yojoo̱ nga bená ñá.
Tsi kje̱'e xta̱ ka̱majiín ka̱ma'niátakónná ñá, tanga ka̱ma ka̱ma'niátakón Kristoo̱.
Nga̱t'a̱ kui ka̱majiín tsi ti kuii̱ ko̱síkjo eén.
Ti'inkja'átsjíi̱n xta̱ na̱ngo̱xi̱i̱ nguindyi̱ko̱n Ndi̱a̱ná kó bo̱a̱ t'íi̱n nga chjiénjín nga tajmí énní xi ku̱i̱chji̱a̱ti, nga̱t'a̱ jmí ni chjíjiín nga bo̱a̱ ni'án kó tasá ndajínts'eén kó ts'enchája xta̱ xi nt'ieé kui kjo̱a̱ndokjo̱a̱tii̱.
Ti'in ji ngo nga'niú tsi̱'e̱ nga nda ts'én k'uín jí nguindyi̱ko̱n Néná xikoó ngo nda̱ xi je kini'ánjo̱'o, xikoó ngo nda̱ xi ts'énxá xi jmíjiín mí kjo̱a̱a̱ nga soboá ka̱maa̱, xi bokoyá cha̱n cha̱n én xí ja̱koxi̱i̱.
Tanga ngata̱ ni'ínsenjíi̱n én xi jmí ni chjíjiín xi tsi̱'e̱ kui nga̱sondiee̱, nga̱t'a̱ xi bo̱a̱ ts'én chji̱a̱a̱ ts'énkjii̱n yojoo̱ Néná.
Kó kui ni xi bokoyá ma tsie xikó maá chi'in ndí'yó, mandayajín, bo̱a̱ kamaá Imeneo̱ ko̱jo Filetoo̱,
kui xi je xín kats'énkja'aa̱ yojoo̱ ja̱koxi̱i̱ nga bo̱a̱ ndyi̱tsó nga kjo̱a̱foa'á'yaá je xó kamá, kó bo̱a̱ ts'én kats'éntsabéjii̱n kjo̱a̱s'ijii̱n tjín ka'a xtaa̱.
Tanga takó 'niú tikón eén Néná kó tikón xikoó ngo xó xi 'bítjats'ennii̱ ngo ndi'a, nínga bi ts'én kjit'a: “Ndi̱a̱ná be kui xta̱ xi je tsi̱'e̱”, ko̱jo: “Ngayeje xta̱ xi mí'átjéni nga ts'enkáxoma ja'eén Néná, ngat'índomasien ngayeje ni xi ndajiín.”
Ngu̱i̱yaa̱ ngo ndi'a je, jmí tsi ta ni xi to̱nsinié ko̱jo tsi ta ni xi to̱ntiboa tsi xi tjín, ti tjín ni xi yá ko̱jo ni xi ṉdie kamándani nga, tjín xi ta kji'ání tsi nga ni'ánkjién, xikoó nga ma s'ué, kó ti tjín ni xi ndyiojón ndyiojón ni'ánkjién.
Kuíni nga tsi tjín xi sa̱'íntsjie yojoo̱ kjo̱a̱a̱ kui ni xi ndajiín, xikónií tsi ngo ni xi ni'ánkjién nga ma s'ué ka̱ma. Kuí xí tsjie ka̱ma kó Ndi̱a̱ná ka̱ma sa̱'ínkjién, kó k'uijñánda tsi̱'e̱ nga sa̱'in ngayeje ni xi nda.
Chje̱'éxíi̱n yojóo ni xi ndajín xi mején ts'én já xo̱ngo̱ó, kó t'entji̱ngui ji kjo̱a̱kixi̱i̱, kjo̱a̱s'ijii̱n, kjo̱a̱tjoó ko̱jo kjo̱a̱xioó, ki̱a̱ ti'inkamaje̱ xta̱ xi tsjie ini̱ma̱a̱ ko̱jo xi chji̱a̱a̱ Ndi̱a̱ná.
Tanga nga ki̱a̱jín ni'ínsée̱n kjo̱a̱ndokjo̱a̱ti xi kitikjo̱a̱ ko̱jo xi jmí ni chjíjiín, nga̱t'a̱ je ye ji nga kuí nii̱ xi ts'énkjánná.
Nga̱t'a̱ ngo xta̱ xi mosoo̱ Ndi̱a̱ná chjiénjín nga xta̱ skjánjo̱, tasá chjiénga nda sa̱'ínjo̱ ngayeje xta̱, chjiénga ka̱maa̱ ko̱kóya, kó chjiénga k'uieé kjo̱a̱chiyákjo̱a̱.
Chjiénga ni̱ma̱kjo̱a̱ ka̱ma ji nga si̱'inchji̱ni̱ xta̱ xi kondra̱ síndoo̱ ni xi tibokoyé ji. Tsi̱'e̱ nga tsi ta'a nga Néná xí mejeén tsja̱á kjo̱a̱nda kui xta̱ kondraa̱ nga sa̱'ínk'oyá yojoo̱ tsi̱'e̱ nga sku̱i̱e̱ ni xi ja̱koxi̱i̱,
kó ngatangaa̱ ni xi 'boṉcha̱joni kui xindajín diabloo̱, kui xi ndyi̱a̱a̱ ndo̱bo̱a̱ya xtaa̱ tsi̱'e̱ nga ta ni xi mejénrií kui, ni xi sa̱'ínjo̱.
Nga̱t'a̱ xtaa̱ ka̱ma'onkon, too̱n xi 'niú sa̱'íntjó ngase, je ka̱maa̱ yojoo̱, ta kuí tsi xi sa̱'íntjó yojoo̱, ch'o ka̱tso̱o̱ Néná, ku̱i̱nt'ié'énjiín xi xchaá, xta̱ xi ts'énkiejín yojoo̱ nga bosíko̱jo ka̱ma, kó sku̱i̱e̱ndíkónjín Néná.
Jmí kjo̱a̱tjó ko̱jo jmí kjo̱a̱ni̱ma̱takón k'uiéjiín, ku̱i̱'índisota'in xta̱ xi ngasee̱, ka̱majiín ku̱i̱'í'niuú yojoo̱ nga ni xi ndajín sa̱'ín, tamá ka̱ma ko̱jo kondra̱ ka̱maa̱ ngayeje ni xi ndaa̱.
Ko̱tíñá xkjín ko̱jo taxkiya sa̱'ín ngo ni, achichí je k'o̱xié yojoo̱, tjó ngase ka̱maa̱ kjo̱a̱tsjaa̱ yojoo̱ ta bo̱a̱jiín nga Néná ko̱ngase.
Ja̱ sa̱'ín xi bendikón Néná sa̱'ín, tanga kjo̱a̱a̱ xikó ts'én síndo, ko̱kó nga jmíjiín kui nga'niú xi Néná tsjaá xta̱ xi bendikón. Ngata̱ ki̱a̱jín ni'ínkamaje̱ ji kui xta̱ xi'ba̱.
Nga̱t'a̱ kui boá kui xtaa̱ xi 'bos'ien xki̱ ndi'a, kó 'bindísojo̱ ínchjín xi inda tjimá xi majiín 'bí'niuú yojoo̱ nga ndyi̱ts'en jé, kui xi ndyi̱nt'ié'eén tajmí niní xi mejeén ini̱ma̱a̱.
Kui ínchjiín ngatsjé ni̱xtjin mejeén nga ka̱maa̱ ngo ni xi tja̱tsi̱e̱, kó jmí ni̱xtjin ka̱maa̱ ka̱makjiín ni xi ja̱koxi̱i̱.
Kó xikó kats'én já tji'e Janee̱ ko̱jo Jambree̱ nga kondra̱ kijií Moisee̱, ti bo̱a̱ ti ts'én kui xtaa̱ kondra̱ síndoo̱ ni xi ja̱koxi̱i̱. Xta̱ xi je nguiti ndajín kjo̱a̱kjíntakoón boá, kó ya nga nguiti s'ijinjiín Néná.
Tanga kjo̱tjosónjín ni xi ndyi̱ts'enkjó, nga̱t'a̱ ngayeje xtaa̱ makjiín nga xta̱ chini boá, xikó kamaá Janee̱ ko̱jo Jambree̱.
Tanga ji Timo̱, je nda ye ji ni xi akoyá an, ko̱jo xikó ts'en an, ko̱jo mí ni xi mejénna sa̱'in an, ko̱jo kjo̱a̱s'ijinna, ko̱jo kjo̱a̱chiyákjo̱a̱na, ko̱jo kjo̱a̱tjóna, ko̱jo xikó ts'én tjíts'enchíkjo̱a̱ an ni xi ts'énfoa'atio an,
ti je ji nga ikiyotji̱nguina ko̱jo kui kjo̱a̱ni̱ma̱ xi ja'atio an, ko̱jo kóts'en kats'enchíkjo̱a̱ an ki̱a̱ na̱xi̱ńdá Antiokía̱, ko̱jo Ikonio̱, ko̱jo Listra̱, achichí kjo̱a̱miyotji̱ngui xi ja'ajin an, tanga Ndi̱a̱ná ts'axiéjinna ngayeje kui nii̱.
Kó ja̱koxi̱ boá nga ngayeje xta̱ xi mejeén sku̱i̱e̱ndíkón Néná kó s'ijii̱n Kristo Kjisoo̱, tsie kjo̱a̱miyotji̱ngui kjo̱a̱'atio.
Tanga kui xta̱ xi ndajiín ko̱jo xi ndyi̱'bindisoó 'niú ngase ndajín ka̱maa̱, nga k'o̱ṉcha̱ ko̱jo nga x'i̱ṉcha̱jo.
Tanga ji takó 'niú t'entji̱nguíi̱ ngayeje kui ni xi je akakoyaá, kui ni xi je kasasiee̱n kó ye ji 'yání xi akóyaá,
kó nga ndeskande koó nga nda̱chí ji nga ye ji xo̱jo̱n én tsjiee̱ Néná, kui xi tsi si̱'inye ji tsja̱á kjo̱a̱kjínkón, tsi̱'e̱ nga kjo̱tjo'áa̱ yojóo nga s'ijii̱n Kristo Kjisoo̱.
Ngayeje ni xi kjit'a xo̱jo̱n eén Néná, A̱sién Ni̱xtjii̱n Néná boá xi íjñajii̱n én xi ít'a xta̱ xi kats'én'indó ngayeje kui xo̱jo̱o̱n, kó nda kuí eén tsi̱'e̱ nga ko̱ko̱ya, tsi̱'e̱ nga 'niú ko̱ndókjo̱a̱jo xtaa̱, tsi̱'e̱ nga si̱'anchji̱ni̱e̱ xtaa̱, ko̱jo tsi̱'e̱ nga ko̱ko̱yaá xtaa̱ kóts'en nga kixi̱ k'uíndo,
kó kuí xo̱jo̱o̱n xi sa̱'ín nga xta̱ xi ndyi̱ts'en xaá Néná, k'uíndonda nga ka̱maa̱ nga sa̱'ín ngayeje ni xi nda.
Nguindyi̱ko̱n Néná ko̱jo nguindyi̱ko̱n Ndi̱a̱ná Jesukristoo̱, kui xi ko̱tso̱ya tsi nda ko̱jo tsi ndajín kats'én xta̱ xi síndo ko̱jo xi je jesoón ni̱xtjin nga ko̱kó yojoo̱ kji'a nga ko̱tíxoma, 'niú mí'aá ji,
nga t'íni̱jmíi̱ xtaa̱ kui eén, bo̱a̱ ti'in ji nga ka̱ma ko̱jo nga ka̱majín, ti'in'indakon tsi̱'e̱ nga sku̱i̱e̱ tsi ndajín kji'i ni xi kats'én, ti'inchji̱ni̱ ji ko̱jo te'é nga'níi̱, kó takoyée̱ nga bi tsiee̱ ka̱ma takín.
Nga̱t'a̱ kji̱ndi̱bá ni̱xtjin nga xtaa̱ nguiti sa̱'ínsenjiín nga ku̱i̱nt'ie kui kjo̱a̱bokoyá xi ndaa̱, tasá ni xi mejeén ini̱ma̱a̱ xi sa̱'ín, kó ko̱ngase ngo sen mostro̱ xi ko̱kóyaá ni xi tsjaa̱ nga ku̱i̱nt'ie̱é kui.
Kui xtaa̱ nguiti ku̱i̱nt'iejiín én xí ja̱koxi̱i̱, kó tasá ngayeje to̱ko̱ya én xchá xí sa̱'ínseén.
Tanga ji tajmí niní xi si̱'in, nda ts'én t'íjní ji kjo̱a̱kjíntakóo̱n, ti'inchíkjo̱e̱ ji kjo̱a̱ni̱ma̱ xi ku̱i̱tjatí, t'íni̱jmi ji éntjatsi̱e̱e̱ Néná, kó nda ti'inkjatjosén ji xáa̱.
Nga̱t'a̱ an je ma ka̱ma an xikoó ngo chji̱e̱ xi ni'ánk'as'iee̱n Néná, kó je makjachó chi̱bo̱a̱a̱ nga k'uijñá an kui nga̱sondiee̱.
Je askjantjé an nga ichjáa̱ xta̱ xi kondra̱ kijínii̱ eén Néná. Je jachó an nínga fet'aa̱ ndi̱yaná. Ngatsjé ni̱xtjin nga kis'ijinna Néná.
Ngot'e̱ 'ne̱ je sa̱kóna ngo ni xi ni'án xi sakoó xta̱ xi kixi̱ síndo nguindyi̱ko̱n Néná, kui xi tsja̱ana nga kjo̱chó ni̱xtjin kui Ndi̱a̱ná xi kixi̱ ts'én skotsíjee̱n mí ni xi kats'én xtaa̱, kó jmí tsi ta an tsi xi tsja̱ana kui chjí xi ni'aán, ti tsja̱arií ngayeje xta̱ xi achichí kjo̱a̱tjó tjiín nga ndyi̱koyaa̱ nga tsjats'én kjo̱e̱'e nguiní Ndi̱a̱ná.
Ti'in ji ngo kjo̱a̱'niú tsi̱'e̱ nga tsá kji̱ndi̱béchinní,
nga̱t'a̱ Demaa̱ tjó ngase kamaá nii̱ kui nga̱sondiee̱ kó je íjñámasienna nga kijí na̱xi̱ńdá Tesalónika̱. Kresentee̱ je kijí nangui Galasia̱ kó Titoo̱ nangui Dalmasia̱ kijí.
Ta kui tsi Rkaa̱ xi k'i̱e̱ tikónjo̱na. Tindyi̱sé ji Markoo̱ kó nijan ndibéje̱, nga̱t'a̱ kui boá xi ka̱maa̱ ko̱síko̱jona xá xi tjíts'en an.
Kó Tíkikoo̱ na̱xi̱ńdá Éfeso̱ katsanguiya an.
Kji'a nga kji̱ndi̱bé ji, ch'i̱e̱ní kui ṉjñona xi boajá an nga ma cho̱ṉch'a̱án, kui xi ijñá an na̱xi̱ńdá Troa̱ ki̱a̱ ndi'aa̱ Karpoo̱, kó ndibéje̱ní xo̱jo̱nna, kuí ma xi 'niú chjiénna kui xi tji̱xi̱n kamándajo̱ni.
Chíi̱n yojóo kjo̱a̱a̱ kui, nga̱t'a̱ kondra̱ tikónnii̱ kui eén Néná xi ndyi̱bokoyá ñá.
Kji'a nga tjón ts'axié'á an yojona nguindyi̱ko̱n jáxaá, nde ta'yajín xi asíko̱jona, ngayeje xtaa̱ índomasienna, mejénna nga Néná ko̱a̱'axki̱jiín kui nii̱.
Tanga Ndi̱a̱ná kis'ijñajo̱na kó katsjána nga'niú, tsi̱'e̱ nga kamána nga íni̱jmi an eén Néná kó tsint'ié ngayeje xta̱ xi judío̱jín. Bo̱a̱ ts'én nga Néná ts'axié'ána nga kini'ánk'iénjínna.
Kó Ndi̱a̱ná k'o̱xié'ana kjo̱a̱a̱ ngayeje ni xi ndajiín, kó k'o̱xié'ana tsi̱'e̱ nga kui ko̱tíxomana ki̱a̱ ndi'ak'ajmii̱. Kui tsi̱'e̱ ngatama kjo̱a̱je ngatsjé ni̱xtjin. Bo̱a̱ kji'i.
Tinde bo̱a̱ t'ín ji na̱ Priskaa̱ ko̱jo Akilaa̱ ko̱jo xta̱ xkjín Onesíforoo̱.
Erastoo̱ ki̱a̱ kis'ijña na̱xi̱ńdá Korinto̱, kó Trófimoo̱ na̱xi̱ńdá Mileto̱ kastie chi'in kó ki̱a̱ ijñá an.
Ti'in ji ngo kjo̱a̱'niú nga kji̱ndi̱bé ji nguindiee̱ cho̱ṉch'a̱án. Tinde xó bo̱a̱ tsó Eubuloo̱, ko̱jo Pudentee̱, ko̱jo Linoo̱, ko̱jo na̱ Klaudiaa̱ ko̱jo ngayeje ṉts'ie xi síndo k'i̱e̱e̱.
Ndi̱a̱ná Jesukristoo̱ ngas'ijñajin ini̱máa̱. Néná nga tsjajnú kjo̱a̱ndaa̱ ngayejejnú. Bo̱a̱ kji'i
An Pabloo̱, mosoo̱ Néná ko̱jo apostroo̱  Jesukristoo̱, xikó ts'én s'ijii̱n xta̱ xi je ja'ájin Néná ko̱jo xikó kji'i kjo̱a̱kjíntakón xi ja̱koxi̱i̱ nga bendikón Néná, bo̱a̱ kji'i xána,
kuíni nga ndyi̱chiyáa̱ kjo̱a̱mindyion ngatsjé ni̱xtjii̱n, kui ni xi ndeskande nguindiee̱ nga kamánda nga̱sondiee̱ katsáyatjón nga tsja̱aná kui Néná xi majiín 'bíndisoo̱.
Nga jachó ni̱xtjin, Néná xi 'boxié'áná akó cha̱n cha̱n eén kó an katsjáxána nga ts'én'bini̱jmi an.
Ji ts'éntsanguiyaa̱ kui xo̱jo̱o̱n Tito̱, nga̱t'a̱ ja̱koxi̱ boá nga ji xi ndína kjo̱a̱a̱ kjo̱a̱s'ijinná. Néná xi Na̱'miná ko̱jo Ndi̱a̱ná Jesukristoo̱ kui xi ts'axié'áná nga tsjaá kjo̱a̱ndaa̱, kjo̱a̱ni̱ma̱takoón ko̱jo kjo̱a̱xioó.
Ki̱a̱ kats'enk'ijñaá jí tji̱ngu̱i̱ Kreta̱, tsi̱'e̱ nga si̱'indaye ni xi chajaa̱ nga ka̱mandaya ko̱jo tsi̱'e̱ nga xki̱ nangui ko̱e̱'éxée̱ xta̱ xi xchaá na̱ngo̱xi̱i̱, xikó ts'én atixomaa̱ an nga si̱'in ji.
Xi ka̱ma xta̱ xi xchaá kui boá xi jmíjín xi ch'o ts'en ku̱i̱chji̱a̱ta'in, xi ta ngo tsi chjoón tjiín, xi ndií s'ijin ka̱maa̱ Néná, ko̱jo xi ndií kixi̱ k'uíndo nga jmíjín xi ch'o ts'en ku̱i̱chji̱a̱ta'in ko̱jo nga ku̱i̱nt'ié'én.
Nga̱t'a̱ chjiénga, nga kui xta̱ xi nguito̱ko̱o̱ na̱ngo̱xi̱i̱ ka̱ma, nga jmíjín xi ch'o ts'en ku̱i̱chji̱a̱ta'in nga tjíts'én xaá Néná. Nga nk'akonjín k'o̱xié yojoo̱, nga ka̱majín xtinda ka̱ma, nga chjiénjín nga ts'atio k'uí bino̱, ti nde nga ka̱majín xta̱ xi kján ka̱ma, ti nde nga ka̱majín sa̱'ín mején ndyi̱ko̱n too̱n ni xi ndajín ts'en kasako.
Tasá chjiénga nga tsja ka̱maa̱ nga k'uíndo xta̱ ndi'aa̱, chjiénga sa̱'íntjó ni xi ndaa̱, ngo nda̱ xi nda sa̱'ínkjiín kon ni xi sa̱'ín, ngo nda̱ xi kixi̱, ngo nda̱ xi tsjie ko̱jo ngo nda̱ xi ti kuii̱ botixómaá yojoo̱.
Én xi 'niátakón xi akakoyaá kuí xí chjiénga ko̱kóya, tsi̱'e̱ nga ka̱maa̱ tsja̱nga'niuú kje̱'e xta̱ nga sa̱'ínkjién kui kjo̱a̱bokoyá ndaa̱, ko̱jo tsi̱'e̱ nga sa̱'ínkie nga sa̱'ínk'oyá yojoo̱ kui xta̱ xi kondra̱ síndonii̱ kui kjo̱a̱bokoyaá.
Nga̱t'a̱ achichí xta̱ tjín xi nt'ié'énjiín kjo̱a̱bokoyá xi ndaa̱, kui xta̱ xi chji̱a̱ én xi jmí ni chjíjiín kó 'boṉcha̱jo xtaa̱, ngase ma kui xta̱ judío̱ xi bokoyá nga si̱'an sirkunsisioo̱n.
Kui xtaa̱ chjiénga kjókjo ts'oa, nga̱t'a̱ ndyi̱bokoyá ni xi chjiénjín nga ko̱kóya. Bo̱a̱ ts'én 'boṉcha̱jo kjín xta̱, tangat'anii̱ nga mejeén sa̱'ín to̱n.
Ngo nda̱ chji̱ni̱e̱'én xi tsi̱'e̱ kui jaá xi bi katsó: “Xta̱ xi chji̱a̱ni tji̱ngu̱i̱ Kretaa̱, ngatsjé ni̱xtjin nga xta̱ ndiso, xta̱ xi ndajín, xta̱ xki̱'á ko̱jo xta̱ tsi'é boá.”
Ja̱koxi̱ kuí ni xi katsó kui ndaa̱, kuíni nga 'niú ndokjo̱e̱je, tsi̱'e̱ nga kixi̱ kjo̱jo kjo̱a̱s'ijii̱n Néná,
ko̱jo tsi̱'e̱ nga ki̱a̱jín sa̱'ínseén én xi jmí ni chjíjiín xi chji̱a̱ xta̱ judíoo̱, ti nde nga ki̱a̱jín sa̱'ínseén kjo̱a̱botíxomaa̱ xta̱ xi nguiti ki̱a̱jín ndyi̱fítji̱ngui ja̱koxi̱i̱ Néná.
Ngayeje nii̱ xi tsjie máa̱ xta̱ xi tsjiets'én tikón ini̱ma̱a̱, tanga xta̱ xi ndándí síndo nguindyi̱ko̱n Néná ko̱jo xi s'ijinjiín Néná ngojín ni xi tsjie máa̱, nga̱t'a̱ ngaskande ni xi ts'énkjó ko̱jo kjo̱a̱kjíntakoón tsjiejín tikón.
Be xó Néná tix'i̱a̱n ndyi̱tsó, tanga ni xi ndyi̱ts'en bokó nga jmí tsi s'ijin ja̱koxi̱i̱ Néná. Kui boá kui xtaa̱ xi ndajín ko̱jo xi nt'ié'énjín, kó nde chiíjín máa̱ ts'én ni xi nda.
Tanga ji ndokjoé ji ni xi nijan ma kjo̱a̱bokoyá xi nda xi akakoyaá.
Bo̱a̱ t'íi̱n xta̱ xi xchaá nga nda sa̱'ínkjó, nga xcha̱ndíkón, nga nda sa̱'ínkjiín kon ni xi sa̱'ín, nga nda ts'én k'uíndojo̱ kjo̱a̱s'ijii̱n, nga k'uieé kjo̱a̱tjó ko̱jo nga k'uieé nga'niú tsi̱'e̱ nga sa̱'ínchíkjo̱a̱ ngayeje kjo̱a̱ni̱ma̱.
Ti bo̱a̱ ti ts'én ínchjín xi xchaá chjiénga sku̱i̱e̱ndíkón Néná, kó chjiénjín nga én ndiso k'uitsómajo̱, ti nde ka̱majín ts'atio k'uí bino̱, chjiénga na̱ mostraa̱ ni xi ndaa̱ ka̱ma,
tsi̱'e̱ nga ko̱kóyaá ínchjín kjindií nga sa̱'íntjó xi̱'ii̱n ko̱jo ndií,
chjiénga nga nda sa̱'ínkjiín kon ni xi sa̱'ín, chjiénga tsjie ka̱ma ini̱ma̱a̱, ko̱jo nga skoón ndi'aa̱, nga ndaxta̱ ka̱ma ko̱jo nga sku̱i̱e̱ndíkón xi̱'ii̱n, bo̱a̱ ts'én nga ta'yajín xi ch'o ts'én ku̱i̱chji̱a̱ta'in eén Néná.
Ti jii̱ te'ée̱ ngo chi̱bo̱a̱ nga ni xi nda tini'ín ji. Nga ko̱ko̱yée̱, ngatamaya nga kixi̱ tini'ín ji ko̱jo nga tiyendikín jí yojóo.
Én nda ndokjoé ji kó nde ngojín xi ka̱maa̱ ku̱i̱chji̱a̱ta'ii̱n, tsi̱'e̱ nga soboá ka̱maa̱ kondraa̱, kó bo̱a̱ ts'én nga nde chií ka̱majiín ch'o ka̱tso̱ná.
'Niú ndokjo̱e̱je moso̱ xi kastiñaá tsi̱'e̱ nga sku̱i̱e̱ndíkón xta̱ xi ndi̱a̱a̱ kjo̱a̱a̱ ngayeje ni xi sa̱'ín, kó nga ni xi tsja ka̱maa̱ ndi̱a̱a̱ xi sa̱'ín, kó nga ku̱i̱chji̱a̱'ájín,
ngata̱ ts'énchéjéjiín, tasá ngo xta̱ xi 'niákón ngayeje nii̱ ngatama, tsi̱'e̱ nga ko̱kó ngayeje kjo̱a̱tsjakji'ii̱ kjo̱a̱bokoyá xi tsi̱'e̱ kui Néná xi ts'axié'áná.
Nga̱t'a̱ Néná je akoó kjo̱a̱ndaa̱ ngayeje xtaa̱, kó kui boá xi 'boxié'áná,
nga ts'énbokoyáná nga nguiti si̱'án jín ñá ni xi ndajín ko̱jo ni nga̱sondie xi mejeén ini̱ma̱ná, ko̱jo nga nda si̱'ankjíi̱n takón ni xi si̱'án, ko̱jo nga kixi̱ si̱'án ko̱jo nga xcha̱ndíkón Néná tji̱e̱nga tindyión kuí nga̱sondiee̱.
Xchiyaráa̱ kui kjo̱a̱chiyá xi tsjáná kjo̱a̱tsjaa̱: nga ko̱kó yojoo̱ Jesukristoo̱ kui Néná xi tjiín kjo̱a̱jee̱, ko̱jo kui xi ts'axié'áná,
kui xi katsjá yojoo̱ nga kini'ánk'ién tangat'anii̱ ñá, nga íchjítjéná nga jatjo'a ñá kjo̱a̱a̱ ni xi ndajín xi kini'án ko̱jo tsi̱'e̱ nga sa̱'íntsjiená nga ñá xi xta̱ na̱xi̱ńdá xi tsi̱'e̱ ka̱ma ñá, kó nga ngayejee̱ takón nga ni xi nda si̱'án.
Kuí nii̱ xi chjiénga ko̱ko̱yée̱. Te'énga'níi̱ kó ti'inchji̱ni̱ ji xtaa̱ nga si̱'inkjín jí xá xi tjiín. Ngata̱ ngojín xta̱ xi ta ton skuiee̱.
Ti'inkja'átsjíi̱n xta̱ na̱ngo̱xi̱i̱ nga sku̱i̱e̱ndíkón xta̱ xi botixómaá ko̱jo jáxaá, ngatint'ié'eén kó ngat'índonda nga sa̱'ín ngayeje ni xi nda.
Ngata̱ jmí xta̱ chji̱a̱ta'injín, ngata̱ jmí kjo̱a̱xchán 'boxiéjín, tasá ndaxta̱ ngatama, kó ngatamabe xta̱ xi ngasee̱ nga tjiín kjo̱a̱ni̱ma̱kjo̱a̱.
Nga̱t'a̱ ngas'e̱ ti bo̱a̱ ti ts'én ñá xta̱ chini kamá ko̱jo kanda'yá'énjín ñá, kis'iṉtso̱ma kichajá, kó mosoo̱ ngayeje to̱ko̱ya kjo̱a̱tsjaa̱ yojoná xi mejeén ini̱ma̱ná kamá, kó ngu̱i̱jii̱n ni xi ndajiín ko̱jo ngu̱i̱jii̱n kjo̱a̱'ontakón kixindyionjin, kó ñá kini'ánch'o kó ti kini'ánch'oná ñá.
Tanga kji'a nga akó kjo̱a̱ndaa̱ Néná kui xi ts'axié'áná ko̱jo kjo̱a̱tjó xi tjiín kjo̱a̱a̱ ngayeje xtaa̱,
ts'axié'áná, tanga jmí tsi kjo̱a̱a̱ ni xi kini'án tsi kjo̱a̱a̱ ngo ni xi kixi̱ xi kini'án, tasá tangat'anii̱ nga kamáni̱ma̱a̱ ñá. Kats'éntsjiená kji'a nga kats'éntsen nguiníná kó A̱sién Ni̱xtjii̱n xi kats'éntja̱tsi̱e̱yaniná.
Néná achichí tsie A̱sién Ni̱xtjii̱n íjñajinná ngat'aa̱ kui Jesukristo̱ xi ts'axié'áná.
Néná kats'énkixi̱ná kjo̱a̱a̱ kjo̱a̱ndaa̱, bo̱a̱ kats'én tsi̱'e̱ nga k'uiéná ngo kjo̱a̱chiyá nga sa̱kóná kui kjo̱a̱mindyion ngatsjé ni̱xtjii̱n.
Én xí 'niátakón boá xi'bi̱, kó mejénna nga 'niú ko̱ndókjo̱a̱ kjo̱a̱a̱ kui nii̱, tsi̱'e̱ nga kui xta̱ xi s'ijii̱n Néná ta soboá ni xi nda xí sa̱'ín. Achichí nga nda kui eén kó machjieén ngayeje xtaa̱.
Tanga ngata̱ ni'ínsenjíi̱n kjo̱a̱ndokjo̱a̱ti ni xi jmí ni chjíjiín, ko̱jo kjo̱a̱a̱ tji̱e̱e̱ xta̱ xi xchaá xtaa̱, ko̱jo kjo̱a̱a̱ kjo̱a̱ndokjo̱a̱tii̱, ko̱jo kjo̱a̱ndokjo̱a̱tii̱ kjo̱a̱kitii̱, nga̱t'a̱ jmí ni chjíjiín kui nii̱ kó bosikójojínná.
Kui nda̱ xi bokjángá xta̱ na̱ngo̱xi̱i̱, ndokjo̱e̱je tsi ngo ko̱jo tsi jó ndi̱ya, tanga tsi sa̱'ínsenjín, nguiti boe'éndiejíi̱n ngu̱i̱ya na̱ngo̱xi̱i̱.
Je ye ji nga kui xi bo̱a̱ tjíts'eén je kats'énkjatsón soboá yojoo̱, ngu̱i̱jii̱n jeé tikónjin, kó ti kuíni tjíts'énkjí yojoo̱ nínga xcha̱ja.
Nguije sanguiyaa̱ Artemaa̱ ko̱jo tsi Tíkikoo̱, ti'in ji ngo kjo̱a̱'niú tsi̱'e̱ nga kji̱ndi̱béchinní na̱xi̱ńdá Nikópoli̱, nga̱t'a̱ je bo̱a̱ kixian an nga ki̱a̱ sa̱'ínkja'a an cho̱ṉch'a̱án.
Tasíke̱je ngayeje ni xi ka̱maa nga ko̱sike̱je nda̱ xi 'boxié'áná xi 'mí Senaa̱ ko̱jo Apoloo̱, te'ée̱ ngayeje ni xi ka̱machjieén tsi̱'e̱ nga takó ko̱e̱je̱ kó nga jmí ni xcha̱jajiín.
Kó xta̱ tsa̱ñá ngatamakjiín nga sa̱'ín ni xi nda ko̱jo nga ko̱síko̱jo tsi ngo xta̱ xi chjieén tsja, tsi̱'e̱ nga k'uíndo xikoó xta̱ xi ka̱ma ngasee̱ nda ts'én k'uíndo nguindyi̱ko̱n Néná.
Tinde xó bo̱a̱ tsó ngayeje xta̱ xi síndojo̱na k'i̱e̱e̱. Ti'in tinde ji xta̱ xi tjoó ñá ngu̱i̱yaa̱ kjo̱a̱s'ijii̱n. Néná nga tsjajnú kjo̱a̱ndaa̱ ngayeje jún. Bo̱a̱ kji'i.
Ni̱xtjin xchá ján Néná kjín ndi̱ya ko̱jo ja̱ kje̱'e ja̱ kje̱'e ts'én tsíchji̱a̱jo xta̱ xi xcháná nga kats'énkjién já chji̱ni̱e̱'e̱én.
Kó ngot'e̱ 'ne̱ kui ni̱xtjin xi kjifet'aa̱, Néná katsanguiya ndií kó kuí xí kats'énkjién nga tsíchji̱a̱joná, kó kuí boá xi kats'énk'as'iee̱n ngayeje nii̱, ko̱jo tangat'anii̱ kui nga Néná kats'énda ngayeje nga̱sondiee̱ ko̱jo ndi'ak'ajmii̱.
Kuí ndií xi ts'entsíjen kjo̱a̱jee̱ Néná kó kui boá xi bokó xikó ts'én tjíjii̱n Néná, kó kui boá xi ts'enk'índo ngayeje ni xi tjín tangat'anii̱ nga'niuú én xi chji̱a̱. Nguije kats'éntsjiejónná jé xi tjínná nguindyi̱ko̱n Néná, ki̱a̱ kis'ijña ndi'ak'ajmii̱ nga fojnií Néná xi ts'énbotixómaá.
Kuí ndií Néná xi nk'a ngase kini'án xaá ta bo̱a̱jiín ndítsjiee̱, nga̱t'a̱ ta kuí tsi bo̱a̱ xi ndí ngototoo̱ Néná.
Néná bi katsoó ndií:
an xí Na̱'míi̱ an, ngot'e̱. Kó kui nii̱ jmí tsi ngo ndítsjie xi bo̱a̱ katsoó.
Kó Néná ti bi ti katsó kjo̱a̱a̱ ndií:
An xí Na̱'mii̱ kui ka̱ma an,
kó kuí xí ndína ka̱ma kui.
Kó kji'a nga katsanguiya ndí xi tjoón kui nga̱sondiee̱, bi katsó:
Ngayeje ndítsjiee̱ Néná ngats'endíkón.
Kó kjénní nga kjo̱a̱a̱ ndítsjiee̱, bi tsó Néná:
Ndítsjiee̱ kuí xí xikoó tsi tjo̱o̱,
kó moso̱na kuí xí xikoó tsi ndi'ií.
Kó Néná nga chji̱a̱ kjo̱a̱a̱ ndií, bi tsó:
Ji Ne, ta kji'ání nga ji xi ko̱tixome,
kixi̱ sa̱tíxoma ngu̱i̱ndie nínga botíxome ji.
Je kini'íntjé ni xi kixii̱ kó kini'ínch'í ji ni xi ndajiín,
kuíni nga Néná je ja'ájii̱n, Ne tse̱,
kó kuí xí katsjaá tsie kjo̱a̱tsja, tsie ngase ta bo̱a̱jiín ndítsjiee̱.
Kó ti bi ti tsó nga:
Ji Ndi̱a̱, ji kini'índe ji nga̱sondiee̱ ndeskande koó nga ítjats'ennii̱,
kó ti ndse̱ boá xi kats'énda ndi'ak'ajmii̱.
Ngayeje kui nii̱ xi kju̱i̱e̱, tanga ji ngatsjé ni̱xtjin nga ku̱i̱ndyin.
Kó ngayeje kui nii̱ xi ka̱maxchá xikoó ngo ṉjño xi chajá.
Kó k'uích'i̱ ji xikó ts'én foch'o̱ ngo ṉjño,
kó sa̱síkjo xikoó ngo xta̱ xi bosíkjo ṉjñoo̱,
Tanga ji, ko̱sikjoyejín ji,
kó jmí ni̱xtjin ka̱maxchá jí.
Néná bi katsoó ndií, kó jmí tsi ndítsjiee̱ xi bi katsoó:
Ti̱ndyint'ení nga fojnína nínga botixoma an,
k'uíndo an nguindie ndsa̱ki kondra̱ tse̱.
¿A mí tsi ngayeje ndítsjiee̱ nga kui xi ndyi̱ts'en xaá Néná, kó nga kuí xí kananguiya tsi̱'e̱ nga kui xi sa̱'iín kjo̱a̱nda kui xta̱ xi sa̱ko̱ó kjo̱a̱'naxié'aá?
Kuíni nga chjiénga si̱'ansée̱n kui én xi je kanda'yá, tsi̱'e̱ nga kje̱'ejín ndi̱ya konguín.
¿kóts'en ka̱maná nga ku̱i̱yóo̱ kui kjo̱a̱botíjeé, tsi si̱'ansenjáa̱n kui kjo̱a̱'naxié'á xi bo̱a̱ ts'en jee̱? Nga̱t'a̱ ti kuíni Ndi̱a̱ Kjisoo̱ xi tjón katsáyá kui én xi 'boxié'áná, s'e̱ jaskan xta̱ xi tsint'ieé akóná nga ja̱koxi̱ kui nii̱.
Kó Néná ti akóná nga ja̱koxi̱ kuí nii̱ kji'a nga kats'én chi̱bo̱a̱, ni xi 'bíndíkón ko̱jo kjo̱a̱ndikón, kó kats'énkja'asónná kjo̱a̱ndaa̱ A̱sién Ni̱xtjii̱n xikó ts'én kamámejeén kui.
Néná katsjájiín xá ndítsjiee̱ tsi̱'e̱ nga kui xi ko̱tíxomaa̱ kui nga̱sondie xi s'e̱ ndibaá, kjo̱a̱a̱ kui xi ndyi̱chiboáni̱jmi.
Bi ts'én tjít'a xo̱jo̱n eén Néná nínga tjín xi bi katsó:
¿'Yá kuií bo̱a̱ xtaa̱, tsi̱'e̱ nga kjo̱a̱'átsjiee̱n kui,
axa̱, 'yá kuií bo̱a̱ xtaa̱, tsi̱'e̱ nga kjójintakín ji?
Nguindie ngase xikoó ndítsjiee̱ kini'ín ji ngotjón,
tanga katse'ée̱ kjo̱a̱je ko̱jo nga xcha̱ndíkón.
Ngayeje nii̱ xi ik'índe ji ngu̱i̱ya tsja.
Nga̱t'a̱ nguije ngu̱i̱ya tsja síndo ngayeje nii̱, ngojín nii̱ xi ki̱a̱jín síndo. Tanga je ndyi̱ya ngot'e̱ nga jmí tsi ngu̱i̱ya tsja xtaa̱ síndo ngayeje kui nii̱.
Tanga yajne̱ xikó ts'én Kjisoo̱ chiboa ngase kini'án ngotjón ta bo̱a̱jiín ndítsjiee̱, kó nga kuí xí tikoón kjo̱a̱jee̱ ko̱jo kjo̱a̱yandikoón kjo̱a̱a̱ kui kjo̱a̱ni̱ma̱a̱ xi ja'atio nga kini'ánk'ién. Ja'ajin kjo̱a̱bo̱yaa̱ tangat'anii̱ nga k'ientjé ngayeje xtaa̱, kó bo̱a̱ ts'én kats'énkjatjosón kjo̱a̱ndaa̱ Néná.
Néná kamámejeén nga kjín ka̱ma ndií xi k'uieé kjo̱a̱jee̱, kui Néná xi kats'énda ngayeje nii̱ ko̱jo nga ngat'aa̱ kui nga síndo kui nii̱, kui boá xi kats'én nga ngu̱i̱jii̱n kjo̱a̱ni̱ma̱ xi ja'atio Jesukristoo̱, ka̱ma xi chjiénga ka̱ma kui, kui Jesukristoo̱ xi ts'axié'á kui xtaa̱.
Nga̱t'a̱ kui boá xi ts'éntsjie xtaa̱ nguindyi̱ko̱n Néná kó kui xta̱ xi ni'ántsjiee̱, ta ngo tsi ma xi na̱'mii̱, kó kuíni nga soboájín maá kui nga ṉts'ie tsójnú,
nga bi tsó:
K'uini̱jmíi̱ ṉts'ié an kjo̱a̱a̱ ji,
kó sa̱'intsjaá ji ngu̱i̱jii̱n xta̱ xi matikó nga ts'entsjaá.
Kó ti bi ti tsó nga:
An ka̱ma'niátakón an Néná.
Kó ti bi ti tsó nguiní:
K'i̱e̱ tikón an k'i̱e̱e̱, an ko̱jo ndí xi katsjána Néná.
Kó xikó ts'én nga jín nga yojo kui ndií, ti bo̱a̱ ti ts'én Kjisoo̱ jín ko̱jo yojo kamá. Tsi̱'e̱ nga k'ien kó kats'énkjié kui xi atíxomaa̱ kjo̱a̱bo̱yaa̱, kui xi xindajín diabloo̱,
kó bo̱a̱ ts'én nga índondé ngayeje xta̱ xi kis'iṉdo xikoó moso̱ xi kastiñá nga̱t'a̱ katsakjónní kjo̱a̱bo̱yaa̱.
Nga̱t'a̱ kjénní nga jmí tsi je'e tsi̱'e̱ nga ndítsjiee̱ xi ko̱síko̱jo, je'e tsi̱'e̱ nga xta̱ tji̱e̱e̱ Abraa̱m xi ko̱síko̱jo.
Kó kuíni nga bo̱a̱ ts'én chjiénga xi kókón ngayeje ṉts'iee̱ nga bo̱a̱ kis'ie, tsi̱'e̱ nga ngo chiná'mi xi 'niú nk'a xaá xi ts'én xaá Néná kamá xi ni̱ma̱takón ko̱jo 'niátakón kamá, xi ts'enk'ás'ién chji̱e̱ tsi̱'e̱ nga sa̱'ínkjié jeé xta̱ na̱xi̱ńdaá.
Kó xikó ts'én nga ja'atio kjo̱a̱ni̱ma̱ nga kachjat'ayákón, ngot'e̱ 'ne̱ tjiín nga'niú tsi̱'e̱ nga ko̱síko̱jo ngayeje xta̱ xi tjíchjat'ayákón.
Kó kuíni ṉts'ie, jún xi xta̱ na̱xi̱ńdá tsjiee̱, jún xi je tsíchji̱a̱jnú Néná tsi̱'e̱ nga kui ko̱ndókjo̱a̱nijnú, ti'ankjó cha̱n cha̱njnú kjo̱a̱a̱ Kristo Kjisoo̱ kui xi apostroo̱ Néná ko̱jo xi chiná'mi xi 'niú nk'a xaá, kjo̱a̱a̱ kjo̱a̱s'ijin xi tikónná.
Kjisoo̱ kixi̱ kats'én xaá nguindyi̱ko̱n xi katsjá kui xaá, xikó ts'én Moisee̱ kixi̱ kats'én xá xi katse'eé ngu̱i̱jii̱n ngayeje xtaa̱ Néná.
Nga̱t'a̱ Kjisoo̱ tsie ngase kjo̱a̱je tjiín ta bo̱a̱jínnii̱ Moisee̱, kó mejénjne̱ nga xcha̱jnú nga xtaa̱ Néná kui boá xi kamá ngo ndi'a xi kats'énda Néná, kuíni nga 'niú ngase yandíkón ngo xta̱ xi kats'énda ndi'aa̱ ta bo̱a̱jiín ndi'aa̱.
Tajñá ndi'aní chjiénga tjín xí sa̱'índa, tanga Néná boá xi kats'énda ngayeje nii̱.
tanga Kristoo̱ nga kui xi ndií Néná, kixi̱ ts'én xaá nga botixómaá ndi'aa̱ Néná, kó kui ndi'aa̱ ñá boá, bo̱a̱ ka̱ma tsi 'niú s'i̱jinná ko̱jo tsi ka̱ma'niátakón nga tsja ka̱maná nga xchiyáa̱ ni xi tsja̱aná Néná.
Kó kuíni nga, ti'ansenjnúu̱ xikó ts'én tjít'a ni xi tsó A̱sién Ni̱xtjii̱n Néná:
Tsi ngot'e̱ ko̱nda'yájnú nda̱a̱.
Ngata̱ ni'ántajajínjnú ini̱ma̱jnú,
xikoó kui xta̱ kats'énkitikjo̱a̱ yojoo̱ kó askot'ayákónna ki̱a̱ nangui kixií.
Nínga xta̱ tji̱e̱ xchájnú askot'ayákónna,
nda tsi yichán nó kamábe xá xi kats'en an.
Kuíni nga kats'enxchánjo̱ an kui xtaa̱,
kó bi kixian an: “Ngatsjé ni̱xtjin nga tjimá kichajá ngu̱i̱jii̱n ini̱ma̱a̱,
kó mejénjiín ko̱e̱je̱tji̱ngui ndi̱yana.”
Kó kuíni nga kats'enxchán an, ja̱koxi̱ nga bi sa̱'in an kixiáa̱n:
“K'o̱s'ienjín kui xtaa̱ ngu̱i̱ndie xi tsjáa̱ nínga ts'énkja'yá xta̱ xi tsa'a̱n.”
Chónjnú yojojnú ṉts'ie, nga ngojín jún xi 'beé ngo ini̱ma̱ xi tanisién ndajín ko̱jo tsi s'ijinjiín tsi̱'e̱ nga xín si̱'ankja'ájnúu̱ yojojnú kui Néná xi tikoón.
Tasá ndyiojón ndyiojón te'énga'niújnúu̱ xingu̱i̱jnú, tji̱e̱nga k'uijñá kui ni̱xtjii̱n ngot'e̱ xikó tsó xo̱jo̱n eén Néná, tsi̱'e̱ nga ngojín xi sa̱'íntajá ini̱ma̱a̱ tangat'anii̱ kjo̱a̱ch'áṉcha xi tsjá jeé.
Nga̱t'a̱ je nijan tjisákóná ni xi tsi̱'e̱ Kristoo̱, tsi ngaskande nga kju̱i̱e̱t'a 'niú ku̱i̱ndyionjo̱ kui kjo̱a̱'niátakón xi kis'iená nga tjón.
Xikó je katsó xo̱jo̱n eén Néná:
Tsi ngot'e̱ ko̱nda'yájnú nda̱a̱.
Ngata̱ ni'ántajajínjnú ini̱ma̱jnú,
xikoó kui xta̱ xi kats'énkitikjo̱a̱ yojoo̱.
Nga̱t'a̱ ¿'Yání xi kats'énkitikjo̱a̱ yojoo̱ nguije ja̱ bo̱a̱ je tsint'ieé nda̱a̱ Néná? ¿A ngayejejín kui xta̱ xi jatjoni nangui Ejipto̱ xi kijíjo̱ Moisee̱?
¿Kó 'yá xtaa̱ bo̱a̱ xi Néná yichán nó kats'énxchánjo̱ kui? ¿A kuijín xta̱ xi kats'énjé, kui xi ixó nga jesón ki̱a̱ nangui kixií?
¿Kó 'yá xtaa̱ xi Néná katsjaá ts'oa nga bi sa̱'in an katsoó, nga tsíchji̱a̱jo nga k'o̱s'ienjín kui xtaa̱ ngu̱i̱ndie xi tsja̱á nínga ts'énkja'yá xta̱ xi tsi̱'e̱? ¿A mí tsi kui xta̱ xi tsint'ié'énjiín?
Kó ya nga kasakojiín kui ngu̱i̱ndie nínga ni'ánkja'yaá, tangat'anii̱ nga kis'ijinjiín.
Takó tikónná ngu̱i̱ndie nga ku̱i̱tjás'i̱e̱n ngu̱i̱ya nínga ni'ánkja'yá xi tsjaá xta̱ xi tsi̱'e̱ Néná xikó katsó nga katsáyatjón, kuíni nga xchóo̱n yojoná, nga̱t'a̱ achichí ra ndasen kji'i tsi tjín jún xi ka̱majiín kjo̱chó kui ngu̱i̱ndiee̱.
Nga̱t'a̱ ñá je ik'íni̱jminá kui éntjatsi̱e̱e̱ xikoó kui xtaa̱, tanga kui ta kjo̱a̱ndaní nga ik'íni̱jmi̱í kui eén, nga̱t'a̱ kats'éns'ijinjín kui xta̱ xi tsint'ié kui eén.
Tanga ñá xi je kis'ijinná, ku̱i̱tjás'i̱e̱n ñá kui ngu̱i̱ndie nínga ts'énkja'yá xta̱ xi tsi̱'e̱ Néná, nga̱t'a̱ bi katsó Néná:
Kó kuíni kji'a nga kats'enxchán an, ja̱koxi̱ nga bi sa̱'in an kixiáa̱n:
“K'o̱s'ienjín kui xtaa̱ ngu̱i̱ndie xi tsjáa̱ nínga ts'énkja'yá xta̱ xi tsa'a̱n.”
Nda tsi Néná je kamándo̱jo xá xi kats'én ndeskande koó nga kats'énda nga̱sondiee̱.
Kó kats'énkja'yá Néná xi ma yito ni̱xtjin kjo̱a̱a̱ ngayeje ni xi kats'én.
Kó ti bi ti tsó ngase k'i̱e̱e̱:
“K'o̱s'ienjín kui xtaa̱ ngu̱i̱ndie xi tsjáa̱ nínga ts'énkja'yá xta̱ xi tsa'a̱n.”
Kuíni nga takó chaja ngase nga tjín xi k'o̱s'ien kui ngu̱i̱ndie nínga ni'ánkja'yaá Néná, nga̱t'a̱ kui xta̱ xi tjón ik'íni̱jmi̱í kui éntjatsi̱e̱e̱, ts'as'iénjín tangat'anii̱ kjo̱a̱kitikjo̱a̱a̱.
Kó Néná ingo ni̱xtjin íjñá ngot'e̱ nga bi tsó: Ngot'e̱ 'ne̱, katsó nguije je ja'a kjín nó, nga kats'énkíchji̱a̱ Ndabii̱:
Tsi ngot'e̱ ko̱nda'yájnú nda̱a̱.
Ngata̱ ni'ántajajínjnú ini̱ma̱jnú.
Nga̱t'a̱ tsi Josuee̱ xi katsjaá ngu̱i̱ndie nínga ni'ánkja'yá kui xta̱ xi chji̱a̱ni Israe̱l, ja̱ Néná nguiti tsíchji̱a̱jín nga tsja̱á kje̱'e ni̱xtjin tsobo̱a̱.
Kó kuíni nga takó tikoón ngu̱i̱ndie nga k'o̱s'ien xtaa̱ ki̱a̱ nínga ni'ánkja'yá xi tsi̱'e̱ xta̱ na̱xi̱ńdaá Néná.
Nga̱t'a̱ kui xta̱ xi 'bos'ien ngu̱i̱ndie nínga ni'ánkja'yá xi tsi̱'e̱ xta̱a̱ Néná, ti ts'énkja'yá kjo̱a̱a̱ xá xi ndyi̱ts'en, xikó ts'én Néná kats'énkja'yá kjo̱a̱a̱ xá xi kats'én.
Ja̱ kuíni nga chjiénga si̱'án ngo kjo̱a̱'niú tsi̱'e̱ nga ku̱i̱tjás'i̱e̱n kui ngu̱i̱ndie nínga ni'ánkja'yaá, tsi̱'e̱ nga ngojín xi ko̱e̱je̱tji̱ngui kui chi̱bo̱a̱ xi íjñá kui xta̱ xi tsint'ié'énjiín.
Nga̱t'a̱ eén Néná, tikón, kó tjínrií nga'niú, kó kuí xí yojó ngase ta bo̱a̱jiín ngo ki̱cha̱ xi yojó nga jó ngoboaá, kó kui eén 'bos'ien ngaskande nínga 'niú na̱ngaa̱ ini̱ma̱a̱ ko̱jo a̱sién ni̱xtjii̱n, ko̱jo nínga tjíkjo̱o̱ ṉdaa̱, ko̱jo ngu̱i̱jii̱n ṉdaa̱, kó kui boá xi kot'a kjo̱a̱kjíntakoón ko̱jo ni xi mejeén sa̱'ín ngo ini̱ma̱.
Kó jmíjín ngo ni xi Néná kats'énda xi ka̱ma'maa̱ yojoo̱ nguindyi̱ko̱n kui, tasá ngayeje nii̱ síndo tsijen ko̱jo ya cha̱n cha̱n nguindyi̱ko̱n kui Néná kui xi chjiénga si̱'ank'as'iée̱n xki̱i̱.
Kuíni nga 'niú ku̱i̱ndyión nga konguíntji̱nguí kui kjo̱a̱s'ijin xi timatji̱ngui, nga̱t'a̱ tikónna ngo chiná'mi xi 'niú nk'a xaá xi ja'atjoón ndi'ak'ajmii̱, kó kui boá xi Kjisoo̱, ndií Néná.
Nga̱t'a̱ tikónná ngo chiná'mi xi 'niú nk'a xaá xi ma ni̱ma̱a̱ kjo̱a̱'indaná, kui xi je kachjat'ayákón xikoó ñá, tanga kats'énjéjín.
Si̱'antiñáa̱ yojoná tsobo̱a̱ kó si̱'an'niátakón Néná xi botixómáná ko̱jo xi tsjáná kjo̱a̱ndaa̱, tsi̱'e̱ nga sa̱kóná kjo̱a̱ni̱ma̱takoón kó sa̱kóná kjo̱a̱ndaa̱ kji'a ma nga ka̱machjiénná kui.
Ngayeje chiná'mi xi 'niú nk'a xaá xi tjo'ójin ngu̱i̱jii̱n xtaa̱, katse'éxárií nguindyi̱ko̱n Néná tsi̱'e̱ nga kui xi tsja̱a chji̱e̱ ko̱jo kjo̱a̱tjó xi si̱'ank'as'iee̱n Néná kjo̱a̱a̱ jeé xtaa̱.
Kui chiná'mii̱ ka̱maa̱ k'uieé kjo̱a̱chiyákjo̱a̱ kjo̱a̱a̱ xta̱ xi ndajín makjiín ngo ni ko̱jo xta̱ xi tjimá kichajá ndi̱ya̱á Néná, nga̱t'a̱ ti xta̱ boá kui chiná'mi xi 'niú nk'a xaá,
kó tangat'anii̱ kui nii̱ nga chjiénga sa̱'ínk'as'ien chji̱e̱ kjo̱a̱a̱ jé xi tsi̱'e̱ ko̱jo kjo̱a̱a̱ jeé xta̱ na̱xi̱ńdaá.
Ngojín xta̱ xi ka̱maa̱ nga kui soboá sa̱'ín yojoo̱ ngo chiná'mi xi 'niú nk'a xaá, Néná boá xi tsíchji̱a̱a̱, xikoó nda̱ xi 'mí Aaroo̱n.
Ti bo̱a̱ ti ts'én jmí tsi Kristoo̱ xi katsjá soboaá kjo̱a̱je yojoo̱ nga chiná'mi xi 'niú nk'a xaá kamá, Néná boá xi katsjaá kui kjo̱a̱ndaa̱ nga bi katsoó:
Jí xí ndína ji,
an xí Na̱'míi̱ an, ngot'e̱.
Kó ti bi ti tsó ingo ndíé xo̱jo̱n eén Néná:
Jí xí chiná'mi ji ngatsjé ni̱xtjin,
bo̱a̱ kji'i xáa̱ xikoó xá xi tsi̱'e̱ chiná'mi Melkisedee̱k.
Kó kji'a nga kis'ijña Kristoo̱ kui nga̱sondiee̱, 'niú tsí'á kó achichí askandá nga tsíchji̱a̱a̱ kui Néná xi ka̱maa̱ nga xín sa̱'ínkja'aa̱ kjo̱a̱bo̱yaa̱, kó Néná tsint'ieé, tangat'anii̱ nga kamábendikón Néná.
Kó nda tsi ndií Néná kui, tsie kjo̱a̱ni̱ma̱ ja'atio nga kamaá kanda'yá'én.
Kó nguije Kristoo̱ kamá xi chjiénga ka̱ma kui, kui boá xi kamá kui xi ngatsjé ni̱xtjin k'o̱xié'á kui xta̱ xi ndyi̱nt'ié'eén.
Kjo̱a̱a̱ kui nii̱, achichí ni xi tikónjne̱ xi k'uiyájne̱ jún, tanga achichí ni'in nga k'uiyá cha̱n cha̱njne̱, nga̱t'a̱ jún ndajín makjínjnú.
Chjiénga je mostro̱ ka̱majnú katsaki, nga je tsienii̱ nga kanda'yájnú éntjatsi̱e̱e̱, tanga tasá chjiénjnú nga ingo ndi̱ya k'uiyá nguiníjnú kjo̱a̱bokoyaá Néná kui xi tjón bokoyaá. Je ja̱ kon ndínda kjimajnú jún nga̱t'a̱ xikoó tsi ntsjén chjiénga s'i̱o̱jnú, jmí tsi ni chinie.
Kó ngayeje xi ntsjén 'bii̱, xikónií ndí xi s'e̱ kjiyojot'a chiki, nde ka̱majiín sku̱i̱e̱ ni xi kixi̱ nguindyi̱ko̱n Néná.
Tanga ni chiniee̱, tsi̱'e̱ xta̱ xi xchaá boá, xi je máa̱ be ni xi nda ko̱jo ni xi ndajín, nga̱t'a̱ je kamángaá nga ndyi̱ts'enkjién kjo̱a̱kjíntakoón.
Kó kuíni nga takó konguín ra kje̱n ngaskande nga ka̱maxchá, kó nguiti kuijín ni xi tjón akakoyána kjo̱a̱a̱ Kristoo̱ xi ko̱ndókjo̱a̱ nguiñá xikoó nga chjiénga si̱'ank'oyá yojoná ko̱jo nga k'uijñá masien ni xi ni'án xi fíjo̱ná kjo̱a̱bo̱yaa̱, ko̱jo nga chjiénga si̱'ans'ijin Néná,
ko̱jo kjo̱a̱a̱ kjo̱a̱bokoyá xi chji̱a̱ni nga botíndaá, ko̱jo kjo̱a̱a̱ nga 'bíjñasoón ndsa̱ xta̱ xi s'ijii̱n Néná, ko̱jo kjo̱a̱a̱ kjo̱a̱foa'á'yaá xta̱ xi je jesoón ko̱jo kjo̱a̱a̱ kjo̱a̱botíjé xi jmí ni̱xtjin kju̱i̱e̱e̱.
Kó kuí nii̱ xi si̱'án tsi ta'a Néná xi ja̱koxi̱ nga tsja̱aná ngu̱i̱ndie.
Xta̱ xi je kini'ántsijee̱n ko̱jo xi je askot'a kjo̱a̱ndaa̱ Néná, ko̱jo xi je katse'eé A̱sién Ni̱xtjii̱n Néná,
ko̱jo xi je askot'a én ndaa̱ Néná ko̱jo xi je askot'a nga'niuú Néná xi xcha̱ ni̱xtjin xi jaskan ndibaá,
tsi kui xta̱ xi je kasakoo̱ kui nii̱ kó tsi ku̱i̱'íjñámasien ni xi tsi̱'e̱ Néná, nguiti ka̱majín nga ingo ndi̱ya ka̱matja̱tsi̱e̱ya nguiní tsi̱'e̱ nga sa̱'ínk'oyá yojoo̱, nga̱t'a̱ kui xtaa̱ kui boá xi ndyi̱bót'a nguiní kro̱ ndií Néná kó ndyi̱tsja nguindie nga ngayeje xtaa̱ ko̱jno̱kie.
Xta̱ xi tjimátji̱ngui ni xi tsi̱'e̱ Néná, bo̱a̱ máa̱ xikoó t'anangui xi 'bi ndójoaa̱ stsé xí achichí kjín ndi̱ya bixónieé, kó nda xka̱ ko̱jo nda cha̱n sakoó xi ts'énxájin kui t'ananguii̱, kó Néná ts'enchíkonñé.
Tanga xta̱ xi íjñámasien ni xi tsi̱'e̱ Néná, bo̱a̱ máa̱ xikoó t'anangui xi tsjá nda'yá ko̱jo yá xi 'beé nda'yá, kui boá xi jmí ni chjíjiín, ndajín ka̱ma nguindyi̱ko̱n Néná, kó nga fet'a 'bítí.
Tanga kjo̱a̱a̱ jún, ṉts'ie xi tjóna, nda tsi kui nii̱ 'míjne̱, je yajne̱ nga takó s'ijinjnú, kó nga takó ma'niátakónjnú Néná. Kuí ni xi xi'ba̱ xi nda ngase kji'i, nga̱t'a̱ bo̱a̱ ts'én nga kjo̱tjo'ajnú.
Nga̱t'a̱ kixi̱ ts'énjo̱ná Néná kó jmí ni̱xtjin xchi̱yaa̱ ni xi ndyi̱ni'ánjnú xikó ts'én tjójnú Néná nga ndyi̱bosíko̱jojnú xta̱ na̱xi̱ńdá tsjiee̱, kó nga takó bo̱a̱ ndyi̱ni'ánjnú.
Tanga mejénjne̱ nga ngo nga ngojnú takó tako rajnú kui nga'niú xi ndyi̱ni'ánjnú ngaskande nga kju̱i̱e̱t'a, tsi̱'e̱ nga kui kjo̱a̱chiyaá ka̱mando̱jo,
tsi̱'e̱ nga tsi'éjín ka̱majnú, tasá mejénjne̱ nga konguíntji̱nguíjnú kui chi̱bo̱a̱a̱ xta̱ xi tangat'anii̱ kjo̱a̱s'ijii̱n ko̱jo kjo̱a̱tsiekoo̱n nga tjisákoó kui ni xi katsáyatjón nga tsja̱aná Néná.
Nga̱t'a̱ kji'a nga Néná katsáyatjoón Abraa̱m ni xi tsja̱á, ti kuíni Néná xi katsjá ts'oa nga bo̱a̱ sa̱'in an katsó, nga̱t'a̱ jmíjín ingo xi nk'a ngase xaá,
kó bi katsó: “Ja̱koxi̱ boá nga an xi tsie kjo̱a̱ni'ánchikonñé tsjaa, kó an xí sa̱'in an nga kjín ka̱ma xta̱ tji̱e̱e̱.”
Kó Abraa̱m achichí kamátsiekon nga askoyá, kó kasakoo̱ ni xi katsáyatjoón Néná nga tsja̱á.
Nga̱t'a̱ xtaa̱ kji'a nga tsjá ts'oa nga nguiboanéná tsó, ja'eén Néná ts'énkjién nga̱t'a̱ Néná boá xi botixómaá, kó kji'a nga bo̱a̱ tsó, jmíjín ingo ni xi xchi̱boáti ngase.
Kó kuíni nga Néná kamámejeén nga akó cha̱n cha̱a̱n xta̱ xi sa̱ko̱ó kui ni katsáyatjón nga tsja̱á, kó kuíni nga katsjá ts'oa nga tsja̱á ni xi katsáyatjón nga tsjá.
Kó Néná ndisojín, nga̱t'a̱ jó ni ni nga sasíkjojín kjo̱a̱a̱ ni xi katsáyatjón nga tsja̱a ko̱jo nga katsjá ts'oa. Kó bo̱a̱ ts'en k'uiéná ngo nga'niú xi 'niú, nga̱t'a̱ ñá mejénná nga Néná skónná kó 'niátakón nga ndyi̱chiyá nga kui xi tsja̱aná ni xi katsáyatjónná.
Nga ndyi̱chiyá ni xi tsjáná Néná 'niú tikón ini̱ma̱na nga 'niátakón kui xi ts'as'ien ngu̱i̱ndie ndikoón Néná xi tikón ndi'ak'ajmi ján.
Kjisoo̱ xi tjón ts'as'ien kui ngu̱i̱ndiee̱ nganda tsa̱ñá nga iskjíx'áná ndi̱ya nga ka̱ma kjóchochóo̱n Néná, nga̱t'a̱ Kristoo̱ kui boá xi ngo chiná'mi xi 'niú nk'a xaá ngatsjé ni̱xtjin, xikoó xá chiná'mi xi tsi̱'e̱ Melkisedee̱k.
Melkisedee̱k nda̱ ree̱ nangui Sale̱m ko̱jo chiná'mii̱ kui Néná xi tikón ndi'ak'ajmi ján kui boá xi kijíkja'ayindi̱ya Abraa̱m nguije kjindibáni ngu̱i̱jii̱n kjo̱a̱xchán nínga ja̱ bo̱a̱ je kats'eén já ree̱, kó Melkisedee̱k tsí'á tsi̱'e̱ nga Néná sa̱'ínchikonñé,
kó Abraa̱m kats'énk'as'iee̱n kui nda̱ ree̱ tie nga úchán ngayeje ni xi kasakoo̱ xi kats'én kui kjo̱a̱xcha̱án. Ja'eén Melkisedee̱k, “nda̱ Re xi kixi̱” tsó, ko̱jo Ree̱ nangui Sale̱m, kó kui ja'eén “Re xi tjiín kjo̱a̱xió” tsó.
Melkisedee̱k kis'iejiín na̱'mi ko̱jo na̱a ko̱jo xta̱ xi xchá, ti nde katsenjín ti nde k'ienjín, yajín ñá kjindibáni, kó xá chiná'mii̱ tikón ngatsjé ni̱xtjin xikoó kui xi tsi̱'e̱ ndií Néná.
Tsitsíjenjnúu̱ kókji'i nk'a kamá xaá Melkisedee̱k, nga ti kuii̱ xta̱ tji̱e̱ xcháná xi 'mí Abraa̱m katsjaá tie nga úchán ni xi kats'eén já ree̱ ngu̱i̱jii̱n kjo̱a̱xcha̱án.
Kó ja̱koxi̱ nga bi tsó kjo̱a̱kitii̱, nga chiná'mi xi xta̱ tji̱e̱e̱ nda̱ xi 'mí Lebii̱, tjiín ngo kjo̱a̱'niú nga skíbé tie nga úchaán ngayeje ni xi ts'én xta̱ na̱xi̱ńdaá, nda tsi xkjín ma, nga̱t'a̱ ti xta̱ tji̱e̱e̱ Abraa̱m chji̱a̱ni.
Kó je yá cha̱n cha̱n ñá nga nk'a ngase xaá xi chji̱a̱a̱ Néná tsi̱'e̱ nga Néná sa̱'ínchikonñé ngo xi nguindie ngase xaá.
Chiná'mi xi chji̱a̱ni xta̱ tji̱e̱e̱ Lebii̱ xi ngot'e̱ ni'ánk'as'iee̱n tie nga úchaán ni xi ni'aán, xta̱ xi fesón boá, tanga Melkisedee̱k, takó tikón, nga̱t'a̱ xo̱jo̱n eén Néná chji̱a̱jín tsi k'ien kui nda̱a̱.
Kó ngaskande ka̱ma bi k'uín nga kui chiná'mi xi chji̱a̱ni xta̱ tji̱e̱e̱ Lebii̱, ti je kats'énk'as'iee̱n Melkisedee̱k tie nga úchaán nii̱, nga̱t'a̱ Abraa̱m boá xi kats'énk'as'ien kui nii̱ ngajoo̱ xta̱ tji̱e̱e̱,
nga̱t'a̱ kji'a nga Melkisedee̱k kijíkja'ayindi̱ya Abraa̱m, Abraa̱m ja̱ bo̱a̱ je ya'a ngu̱i̱jin yojoo̱ kui xi xta̱ tji̱e̱e̱ ka̱ma, xi kji̱e̱ tsenjiín kui ni̱xtjin ján.
Néná katsjaá kjo̱a̱kitii̱ xta̱ na̱xi̱ńdá Israe̱l. Kui kjo̱a̱kitii̱ kamánda tangat'anii̱ nga kui chiná'mi xi chji̱a̱ni Lebii̱ ko̱síko̱jo tsi̱'e̱ nga kui xtaa̱ kixi̱ k'uíndo nguindyi̱ko̱n Néná. Tanga nga kui chiná'mii̱ kamájiín kats'én kui xaá, kuíni nga jatokjá ngo chiná'mi xi kje̱'e: ngo xi jmí tsi chiná'mi xi chji̱a̱ni Aaroo̱n, tasá ngo xi xikoó Melkisedee̱k.
Nga̱t'a̱ kji'a nga sasíkjo xá chiná'mii̱, kjo̱a̱'niútjinnií nga ti sa̱síkjo kjo̱a̱kitii̱ nga.
Nga̱t'a̱ kui chiná'mi xi kje̱'eé, kui xi tjindókjo̱a̱a̱, kui boá xi Kjisoo̱, kó kje̱'e xta̱ tji̱e̱e̱ xta̱ Israe̱l chji̱a̱ni, nínga kji̱e̱ ngo chiná'mi fotjojin.
Nga̱t'a̱ je ya cha̱n cha̱n nga Ndi̱a̱ná Jesukristoo̱ ki̱a̱ kjindibáni xta̱ tji̱e̱e̱ Judáa̱, kó Moisee̱ jmí ni katsójín nga kui xta̱ tji̱e̱e̱ ki̱a̱ kjo̱tjojin chiná'mi.
Kó 'niú ngase nda ka̱makjínná ni xi ndyi̱ndokjo̱a̱ k'i̱e̱e̱ nga̱t'a̱ kui chiná'mi tja̱tsi̱e̱e̱ xi je'ee̱ bo̱a̱ kji'i xaá xikoó xá chiná'mii̱ Melkisedee̱k.
Kui xi jmí tsi katse'eé kui xá chiná'mii̱ tangat'anii̱ ngo kjo̱a̱botíxoma xi tsáyá ñá xta̱ tji̱e̱ ndibání já chiná'mii̱, tasá katse'éxaá nga̱t'a̱ tjiín nga'niú nga k'uijñá ngatsjé ni̱xtjin, majín 'me.
Nga̱t'a̱ je bi ts'én kjit'a nínga ndokjo̱a̱ kjo̱a̱a̱ kui:
Jí xí chiná'mi ji ngatsjé ni̱xtjin,
bo̱a̱ kji'i xáa̱ xikoó xá xi tsi̱'e̱ chiná'mi Melkisedee̱k.
Ja̱ bo̱a̱ ts'en nga kui kjo̱a̱kitii̱ xchaá je nguiti jmí ni chjíjiín nga̱t'a̱ kis'iejiín nga'niú ko̱jo asíko̱jojínná,
nga̱t'a̱ kjo̱a̱kitii̱ kamájiín kats'én xtaa̱ xi chjiénga ka̱ma, tanga ngot'e̱ 'ne̱ tikónná ngo kjo̱a̱chiyá xi nda ngase, kuí kjo̱a̱a̱ nga ndyi̱ni'ántiñáa̱ yojoná Néná.
Kji'a nga kamá kui nii̱, Néná katsjá ts'oa nga bo̱a̱ ka̱ma.
Tanga nga katsjáxaá chiná'mi xi chji̱a̱ni xta̱ tji̱e̱e̱ Lebii̱ bo̱a̱jín kats'én. Kó kjo̱a̱a̱ kui chiná'mi xi'bi̱, Néná xi katsjá ts'oa nga kui xi ka̱ma chiná'mi, kó bi ts'én tjít'a xo̱jo̱n eén Néná:
Néná katsjá ts'oa nga bo̱a̱ ka̱ma,
kó ko̱síkjojín ni xi je bi katsó:
Jí xí chiná'mi ji ngatsjé ni̱xtjin,
bo̱a̱ kji'i xáa̱ xikoó xá xi tsi̱'e̱ chiná'mi Melkisedee̱k.
Kuíni nga Kjisoo̱ boá xi bokóná nga Néná kats'én ngo kjo̱a̱'bínda tja̱tsi̱e̱ xi nda ngase.
Kó chiná'mi xi ngasee̱ kjín kamá, nga̱t'a̱ kjo̱a̱bo̱yaa̱ katsjandiéjiín nga takó sa̱'ín ra kui xaá,
tanga k'ienjín Kjisoo̱, nga̱t'a̱ ngatsjé ni̱xtjin nga tikón, xáchiná'mii̱ jmí tsi kje̱'e xi sa̱ko̱ó.
Kó kuíni nga Kristoo̱ máa̱ 'boxié'á ngatsjé ni̱xtjin ngayeje xta̱ xi ngat'aa̱ kui nga ts'entíñaa̱ yojoo̱ Néná, nga̱t'a̱ ngatsjé ni̱xtjin tikón, tsi̱'e̱ nga ku̱i̱'atjé nga ku̱i̱chji̱a̱a̱ Néná kjo̱a̱a̱ kui xtaa̱.
Kjisoo̱ kui boá kui chiná'mi xi 'niú nk'a xaá xi machjiénná ñá: kuí xí tsjie, kuí xí jmíjiín ni xi ndajín, kuí xí jmíjiín ni xi ndándí, kuí xí xín tikónnii̱ xta̱jeé, kuí xí 'niú ni'ándikón ki̱a̱ ndi'ak'ajmii̱,
kuí xí chjiénjiín nga sa̱'ínk'as'ien kjo̱a̱tjó ndyiojón ndyiojón, xikoó chiná'mi xi 'niú nk'a xaá xi chjiénga tjón ma ra sa̱'ínk'as'ien ngo kjo̱a̱tjó kjo̱a̱a̱ jeé, s'e̱ jaskan kjo̱a̱a̱ jeé xta̱ na̱xi̱ńdaá. Nga̱t'a̱ Kjisoo̱ ta ngo tsi ndi̱ya ko̱jo ngatsjé ni̱xtjin nga kats'énk'as'ien yojoo̱.
Kjo̱a̱kitii̱ katsjáxaá chiná'mi xi 'niú nk'a xaá xi ni'in kamaá nga kats'énkjatjosón ni xi kats'énkjó Néná. Jaskan nguije katse'é kjo̱a̱kitii̱, Néná katsjá ts'oa nga tsja̱a ngo chiná'mi xi 'niú nk'a xaá, kó kui boá xi ndií, kui xi ngatsjé ni̱xtjin kamá xi chjiénga ka̱ma.
Ngayeje ni xi ndyi̱chiboá, kuí ni xi'bi̱ xi 'niú chjínií: nga tikónná ngo chiná'mi xi 'niú nk'a xaá, kui xi tikón nga fojnií kui Néná xi ts'énbotixómá ndi'ak'ajmii̱.
Ngayeje chiná'mi xi 'niú nk'a xaá katse'éxárií tsi̱'e̱ nga sa̱'ínk'as'ien chji̱e̱ ko̱jo kjo̱a̱tjó, kó kuíni nga Jesukristoo̱ ti chjiénga k'uieé ngo ni xi sa̱'ínk'as'ien nga.
Tsi k'i̱e̱ tikón kui nga̱sondiee̱, nde chiná'mijín kamá, nga̱t'a̱ k'i̱e̱e̱ je síndo chiná'mi xi ts'enk'ás'ién kjo̱a̱tjó xikó tsó kjo̱a̱kitii̱.
Ngu̱i̱ndie ndikón xí ja̱koxi̱i̱ ndi'ak'ajmi ján tikón kó ki̱a̱ katjo'ót'ani kui xi tikón kui nga̱sondiee̱ nínga ts'énxá chiná'mii̱. Nga̱t'a̱ kji'a nga Moisee̱ skjinínk'á ngo ngu̱i̱ndie ndikón xi tsi̱'e̱ Néná, Néná bi katsoó: “Ti'inde ji ngayeje nii̱, xikó ts'én akoo ji ngo chi̱bo̱a̱ xi akoo̱ ki̱a̱ tji̱ngu̱i̱i̱.”
Tanga kui xá xi Néná katsjaá Jesukristoo̱, kui chiná'mi xi 'niú nk'a xaá, nda ngase, kó ngat'aa̱ kui boá nga Néná kats'én ngo kjo̱a̱'bínda xi nda ngase, nga̱t'a̱ Néná katsáyatjón nga nda ngase ni xi tsja̱á xta̱ xi tsi̱'e̱.
Nga̱t'a̱ tsi kui kjo̱a̱'bínda xi tjoón jmí ni kichajájiín, nde chjiénjín ra nga kis'ijña xi ma joó kjo̱a̱'bíndaa̱.
Tanga Néná kasasienjiín ni xi kats'én kui xtaa̱, kuíni nga bi katsó xikó ts'én tjít'a xo̱jo̱o̱n:
Bi katsó Ndi̱a̱ná: S'e̱ kjo̱chó ni̱xtjin,
kji'a nga sa̱'injo̱ an ngo kjo̱a̱'bínda tja̱tsi̱e̱ xta̱ Israe̱l ko̱jo xta̱ na̱xi̱ńdá Judáa̱.
Kui kjo̱a̱'bíndaa̱ jmí tsi bo̱a̱ k'uié xikoó kui xi kats'enjo̱ an xta̱ tji̱e̱ xchaá,
kji'a nga iskjíbé an tsja nga ts'axié an nangui Ejipto̱,
nga̱t'a̱ kui xtaa̱ kats'énkjatjosónjín kjo̱a̱'bínda xi tjoón,
kó an índomasien an.
Kji'a nguije bo̱a̱ ka̱ma, kuí ni xi'bi̱ xi k'uindajo̱ an xta̱ Israe̱l:
Jaskan nguije ja'a kui ni̱xtjii̱n,
ngu̱i̱jii̱n kjo̱a̱kjíntakoón k'uijñájin an kjo̱a̱kitina,
kó nga̱són ini̱ma̱a̱ sa̱'in'indó an.
An xí Nee̱ kui ka̱ma an,
kó kui boá xi xta̱ na̱xi̱ńdána ka̱ma.
Kó nde ngojín xi ko̱kóyaá xta̱a̱,
ti nde ngojín xi bi ka̱tso̱o̱ ṉts'i̱e̱: Chjiénga xche̱ Ndi̱a̱ná,
nga̱t'a̱ ngayejee̱ nga sku̱i̱e̱na,
ndeskande xi 'niú chichií, ngaskande xi 'niú xchaá.
Nga̱t'a̱ sa̱'injetakóo̱n ni xi kixi̱jín xi kats'én,
kó nguinijánjín kjo̱a̱'átsjienna jeé ko̱jo ni xi ndajín xi kats'én.
Kó kji'a nga Néná chji̱a̱ kjo̱a̱a̱ ngo kjo̱a̱'bínda xi tja̱tsi̱e̱, tjítsó nga je nguiti chjíjiín kjo̱a̱'bínda xi tjoón, kó ngo ni xi je xchá ko̱jo xi je kjimaxchá, je ta chiboa tsi chajaa̱ nga xcha̱ja.
Ngu̱i̱yaa̱ kui kjo̱a̱'bínda xi tjoón, Néná katsjá kjo̱a̱botíxoma tsi̱'e̱ nga xcha̱ kóts'en si̱'antsjaa̱ kui ki̱a̱ ngu̱i̱ndie ndikón xí kis'ijña kui nga̱sondiee̱.
Ndi'aṉjñoo̱ Néná bi ts'én kis'ijña: nínga tjoón ngu̱i̱ndie tsjie ki'mí nínga kis'ijña ni xi 'bítíyá ndi'í xí ts'entsíjee̱n, ko̱jo ki̱a̱ kis'ijña yamíxa̱ nínga síndo pan xi je Néná ni'ánk'as'iee̱n.
Kó nga̱xto̱n xi ma jó ṉjño xi tji̱e̱e̱n, kis'ijña ngu̱i̱ndie nínga tanisién 'niú ndikoón,
nínga kis'ijña ṉcha̱n ndikón xi to̱nsinieé nínga ik'ítí ni sije̱e̱n, kó ti ki̱a̱ kis'ijña koxa̱a̱ kjo̱a̱'bíndaa̱ xi to̱nsinié kini'ángóyá yejeni. Ngu̱i̱yaa̱ kui koxa̱a̱ kixindyia manaa̱, ko̱jo ki̱a̱ kis'iya yá xi tsa'a Aaroo̱n xi ja̱ bo̱a̱ je íńts'ién ko̱jo yátie nínga kjit'a kjo̱a̱kitii̱,
Bi ts'én kis'iṉdonda kui nii̱: ngu̱i̱ndie xi tjoón kui ngu̱i̱ndie ndikoón ki̱a̱ ts'as'ien chiná'mii̱ nga kats'énkjatjosón nga kats'éndikón Néná,
tanga ngu̱i̱ndie xi ma joó, ta kuí tsi chiná'mi xi 'niú nk'a xaá xi ma 'bos'ien, kó ta ngo tsi ndi̱ya nga ngo noó, kó nga 'bos'ien chjiénga jiín cho̱ ko̱a̱'a̱ tsi̱'e̱ nga sa̱'ínk'as'ien kjo̱a̱tjó kó ku̱i̱'íchjítjé yojoo̱ kó ti ku̱i̱'íchjítjé jeé xta̱ na̱xi̱ńdá xi kats'énjeé, kui xi kamábejín tsi jé ni xi kats'én,
kó bo̱a̱ ts'en nga A̱sién Ni̱xtjii̱n Néná ts'énkjiín takón nga tji̱e̱nga kis'ijña ndi'aṉjño xi tjoón, kji̱e̱ bokójín ndi̱ya xi fochó nínga tikón ngu̱i̱ndie xi 'niú ndikoón.
Kui nii̱ xi bokóná ngot'e̱ nga chji̱e̱e̱ ko̱jo kjo̱a̱tjó xi ni'ánk'as'ien nga kini'ándíkón Néná ka̱majiín sa̱'ín xikó ts'én chjiénga s'i̱jii̱n kjo̱a̱kjíntakoón xta̱ xi bo̱a̱ ts'én ts'endíkón Néná.
Kui kjo̱a̱botíxomaa̱ kjo̱a̱a̱ ni chiniee̱, ni 'yoó ko̱jo xikó ts'én ts'éntsjie yojoo̱ xtaa̱ nguindyi̱ko̱n Néná tsi bo̱a̱, kui kjo̱a̱botíxomaa̱ chjírií tanga ngaskande tsi nga Néná ko̱síkjo nii̱.
Tanga nga je tikón Kristoo̱, kui xi chiná'mi xi 'niú nk'a xaá, mongase nganda tsa̱ñá ni xi ja̱koxi̱ nga nda. Kui ts'as'ien ki̱a̱ ndi'aṉjño xi 'niú nda ngasee̱, xi jmí tsi tsja xta̱ xi kats'énda ti nde jmí tsi kui nga̱sondiee̱ chji̱a̱ni,
ta ngo tsi ndi̱ya ts'as'ien ko̱jo ngatsjé ni̱xtjin ngu̱i̱ndie nínga tanisién 'niú ndikoón, kó jmí tsi tsi̱'e̱ nga sa̱'ínk'as'iee̱n Néná jiín tindso̱ xi̱'in, ko̱jo tsi jiín ndií cho̱yojo. Jín tsi̱'e̱ boá xi kats'énk'as'ien, kó bo̱a̱ ts'én íchjítjé jéná tsi̱'e̱ nga ngatsjé ni̱xtjin kats'éndéná.
Jiín cho̱yojo xi̱'ii̱n, jiín tindso̱ xi̱'ii̱n, ko̱jo ndisoo̱ cho̱yojo xi̱xi̱ ínchjín xi 'bítí ṉcha̱n ndikoón, kui xi kachjatjójón xta̱ xi ndándií, kis'iee̱ nga'niú tsi̱'e̱ nga kats'éntsjie yojoo̱ xtaa̱ nguindyi̱ko̱n Néná.
Tsi bo̱a̱ kamá, ja̱ tsie ngase nga'niú tjiín jiín Kristoo̱. Kui xi ngat'aa̱ A̱sién Ni̱xtjin xi tikón ngatsjé ni̱xtjii̱n nga Kristoo̱ katsjá ti kui yojoo̱ xikoó ngo chji̱e̱ xi tsjie nguindyi̱ko̱n Néná, kó bo̱a̱ ts'én nga jiín Kristoo̱ boá xi ts'éntsjie kjo̱a̱kjíntakónná tsi̱'e̱ nga nguiti si̱'ánjín ñá ni xi ts'enk'iénná, kó tasá si̱'antsjáa̱ kui Néná xi tikoón.
Nga̱t'a̱ nga k'ien Jesukristoo̱ kats'éndé xtaa̱ kjo̱a̱a̱ jé xi kats'én kji'a nga chjí ngasee̱ kjo̱a̱'bínda xi tjoón. Jesukristoo̱ boá xi katsjaá chjí kui kjo̱a̱'bínda tja̱tsi̱e̱e̱ Néná, kó tangat'anii̱ nga k'ien kui nga xta̱ xi je ja'ájin Néná sa̱ko̱ó kjo̱a̱'naxié'á ngatsjé ni̱xtjin xi katsó Néná nga tsja̱á.
Tsi̱'e̱ nga ka̱machjínií ngo xo̱jo̱n nínga kjit'a ngo ni xi si̱'ank'as'ien nguije k'ien ngo xta̱, chjiénga tjón ma ra ko̱ya kui xta̱ xi kats'énda kui xo̱jo̱o̱n.
Nga̱t'a̱ ngo xo̱jo̱n xi kjit'a ni xi si̱'ank'as'ien nguije k'ien ngo xta̱, chjíjiín tji̱e̱nga kui xi kats'éndaa̱ tikón ngase nga̱sondie.
Kuíni nga jín kamákjién tsi̱'e̱ nga ka̱machjínií kui kjo̱a̱'bínda tjón xi íjñá Néná.
Kó bi kats'én Moisee̱ nguije katsáyaá kjo̱a̱botíxomaa̱ ngayeje xta̱ na̱xi̱ńdaá, iskjíbé ngo tsa̱nga̱ iní ko̱jo ngo tjiaa̱ ngo yá xi 'mí isopo̱, kó kats'énk'andyi̱ni jiín cho̱yojo xi̱xii̱ ko̱jo tsi̱'e̱ tindso̱ xi̱'in xi kats'énk'ájinni ndójoa, kó iskjitjónjón xo̱jo̱n kjo̱a̱kitii̱ ko̱jo ngayeje xta̱ na̱xi̱ńdaá.
S'e̱ bi katsó Moisee̱: “Kuí bí kui jiín xi tsjaá chjí kjo̱a̱'bínda xi Néná índajo̱jnú.”
Kó Moisee̱ ti bo̱a̱ ti ts'én iskjitjónjón jiín ndi'aṉjñoo̱ ko̱jo ngayeje ni xi ni'ánkjién nga ni'ántsjaá Néná ki̱a̱ na̱ngo̱xi̱i̱.
Kjo̱a̱kitii̱ tsó nga tsi̱'e̱ nga ka̱matsjie mején ngayeje nii̱ nguindyi̱ko̱n Néná, jiín xí bo̱a̱ ts'en. Kuíni nga chjiénga jín xtjónní tsi̱'e̱ nga ka̱majetakón jeé.
Kuíni nga ngu̱i̱ndie ndikón xí tikón nga̱sondiee̱ xi katjo'ót'ani ndi'ak'ajmi ján kamáchjieén nga bo̱a̱ ts'en si̱'antsjieni. Tanga ni xi tjín ndi'ak'ajmi ján kamáchjiénrií ni xi nda ngase ta bo̱a̱jiín kui kjo̱a̱tjó xi'ba̱ tsi̱'e̱ nga si̱'antsjieni.
Nga̱t'a̱ Kristoo̱ jmí tsi ts'as'ien ngu̱i̱yaa̱ kui na̱ngo̱xi̱ ndikón xi kats'énda tsja xtaa̱, kui xi ta ni xi katjo'ót'a na̱ngo̱xi̱ ndikón xi ja̱koxi̱i̱ boá. Kristoo̱ boá xi ki̱a̱ ma ndi'ak'ajmii̱ ts'as'ien, tsi̱'e̱ nga jachó nguindyi̱ko̱n Néná, kó kui boá xi ts'énmí'á nganda tsa̱ñá.
Kó jmí tsi ts'as'ien ndi'ak'ajmi ján tsi̱'e̱ nga kjín ndyi̱ya sa̱'ínk'as'ien yojoo̱ xikoó ngo chji̱e̱, xikó ts'én kui chiná'mi xi 'niú nk'a xaá nga xki̱ nó 'bos'ien kui ngu̱i̱ya xi tanisién tsjiee̱ Néná nga ts'enk'ás'ién jín xi kuijín tsi̱'e̱.
Tsi bo̱a̱ kamá, Kristoo̱ achichí ra kjín ndi̱ya k'ien ndeskande koó nga kjítjats'ee̱n kui nga̱sondiee̱, tanga ngot'e̱ 'ne̱, nguije kjifet'aa̱ ni̱xtjii̱n, Kristoo̱ ta ngo tsi ndi̱ya je'e, nga ti kuii̱ katsjá yojoo̱ nga kini'ánk'ién tsi̱'e̱ nga kjo̱a̱'áxín jeé.
Xikó ts'én tikón nga ngayeje xtaa̱ nga ta ngo tsi ndi̱ya ko̱ya, s'e̱ jaskan Néná ko̱tso̱ya tsi nda ko̱jo tsi ndajín kats'én.
Kuíni nga ti bo̱a̱ ti ts'én Kristoo̱ ta ngo tsi ndi̱ya katsjá yojoo̱ nga kini'ánk'ién tsi̱'e̱ nga kijíjo̱ jeé xta̱. Jaskan kji̱ndi̱bá nguiní ingo ndi̱ya, tanga je nguiti kjo̱a̱a̱ jeéjín, kji̱ndi̱bá tsi̱'e̱ nga k'o̱xié'á xta̱ xi ndyi̱koyaa̱ kui.
Kjo̱a̱kitii̱ Moisee̱ ta ya nga ta katsjá tsi ngo chi̱bo̱a̱a̱ ni nda xi jaskan k'uié, tanga jmí tsi kui nii̱ xi ja̱koxi̱ nga kuí ma. Kjo̱a̱kitii̱ kamájiín kats'én xtaa̱ xikó ts'én mejeén Néná nga ka̱ma, kui xta̱ xi ts'entsjaá Néná kó xi xki̱ nó ts'énk'ás'ieén ti kuii̱ kjo̱a̱tjoó.
Tsi ja̱koxi̱ nga kjo̱a̱kitii̱ xi máa̱ foa'áxín jé, nguije kamátsjie xta̱ xi ts'énk'ás'ieén kjo̱a̱tjó Néná, je ra nguiti jmí jé ts'énkiejín yojoo̱ kó nguiti jmí kjo̱a̱tjó sa̱'ínk'as'ienjín ra tsobo̱a̱.
Tanga nga xki̱ nó ni'ánk'as'ien kui kjo̱a̱tjoó, ni'ánkja'átsjiee̱n nga tjiín jé.
Nga̱t'a̱ jiín cho̱yojo xi̱'ii̱n ko̱jo jiín tindso̱ xi̱'ii̱n majiín foa'áxín jé.
Kuíni nga Kristoo̱ nga je'e kui nga̱sondiee̱, bi katsó:
Kamámejénjiín ji kjo̱a̱tjó ko̱jo chji̱e̱,
Tsjajín kamaá ji cho̱ xi 'bítí yejee̱,
ti nde kjo̱a̱tjó xi foa'áxín jeé.
Kuíni nga bi kixian an: “K'i̱e̱ tikón an k'i̱e̱e̱, Ne,
tsi̱'e̱ nga sa̱'inkjatjosón an ni xi mejeén ji,
xikó ts'én kjit'a kui ch'o̱ xo̱jo̱o̱n kjo̱a̱a̱ an.”
Nga tjón tjón bi katsó nga tsíchji̱a̱: “Kamámejénjiín ji kjo̱a̱tjó ko̱jo chji̱e̱ ko̱jo nga k'uítí yejee̱ cho̱ ko̱jo chji̱e̱ xi 'bíchjítjé jeé.” Bo̱a̱ katsó nda tsi kjo̱a̱kitii̱ tsanguiya nga ni'ánk'as'ien kui nii̱.
Kós'e̱ bi katsó ngase: “K'i̱e̱ tikón an k'i̱e̱e̱, Ne, tsi̱'e̱ nga sa̱'inkjatjosón an ni xi mejeén ji.” Kui nii̱ xi tsó nga ja'áxín ni xi tjoón, tsi̱'e̱ nga kis'ijña ni xi ma joó.
Néná je kats'éntsjiená, nga̱t'a̱ Jesukristoo̱ kats'énkjatjosón ni xi kamámejeén Néná kji'a nga ti kuii̱ yojoo̱ kats'énk'as'ien nga kini'ánk'ién ta ngo tsi ndi̱ya.
Ngayeje chiná'mii̱ ndyiojón ndyiojón ndyi̱ts'en xá xi tsoboaá, kó ndyi̱ts'enk'ás'ién kjín ndi̱ya ti kuii̱ kjo̱a̱tjó, kó kui nii̱ jmí ni̱xtjin ka̱maa̱ kjo̱a̱'áxín jeé xtaa̱.
Tanga Kristoo̱ ta ngo tsi ndi̱ya kats'énk'as'ien yojoo̱ xikoó ngo kjo̱a̱tjó xi ta kji'ání chjínií tangat'anii̱ jeé xtaa̱, kós'e̱ ki̱a̱ kis'ijña nga fojnií Néná.
Ki̱a̱ ts'énkoya ngaskande nga Néná ku̱i̱'índo nguindie se Kristoo̱ xta̱ xi kondra̱ síndonii̱.
Ngo tsi kjo̱a̱tjó katsjá nga kats'én xi chjiénga ka̱ma xta̱ tsjiee̱, ngatsjé ni̱xtjin.
Kó A̱sién Ni̱xtjii̱n Néná kui boá xi chistiko̱ nga tjón bi katsó:
Bi katsó Ndi̱a̱ná: Kuí bí kjo̱a̱'bínda xi sa̱'injo̱ an kui xtaa̱,
Nguije kamá kui ni̱xtjii̱n.
Ngu̱i̱jii̱n kjo̱a̱kjíntakoón k'uijñájin an kjo̱a̱kitina.
Kó nga̱són ini̱ma̱a̱ sa̱'in'indó an.
Kó bi tsó ngase A̱sién Ni̱xtjii̱n Néná:
Kó nguinijánjín kjo̱a̱'átsjienna jeé ko̱jo ni xi ndajín xi kats'én.
Kó bo̱a̱ ts'én, nguije kini'ánjetakoón jeé, je nguiti jmí kjo̱a̱jín nga si̱'ank'as'ien ngase ngo kjo̱a̱tjó tangat'anii̱ ngo jé.
Kó kuíni ṉts'ie, ngot'e̱ 'ne̱ ka̱ma ku̱i̱tjás'i̱e̱n cha̱n cha̱n ngu̱i̱ndie xi tanisién tsjiee̱ Néná, tangat'anii̱ nga Jesukristoo̱ katsja yojoo̱ nga kini'ánk'ién.
Nga̱t'a̱ kji'a nga k'ien kui, iskjíx'á kui ṉjño xi katsjandiéjínná ñá nga ikitjas'i̱e̱n katsaki, tanga ngot'e̱ 'ne̱ tikón Kjisoo̱ kó ngat'aa̱ kui boá nga ka̱ma konguínchon tiñáa̱ Néná.
Kjisoo̱ boá kui chiná'miná xi 'niú nk'a xaá xi tikóntjoón na̱ngo̱xi̱ ndikoón Néná.
Kuíni chjiénga nga ngayeje ini̱ma̱ná nga konguínchon tiñáa̱ Néná, nga k'uiéná ngo kjo̱a̱s'ijin xi ja̱koxi̱, nga tsjie ka̱ma ini̱ma̱ná kjo̱a̱a̱ ni xi ndajín kji'i xi tikoón kjo̱a̱kjíntakónná ko̱jo nga ko̱níjón ñá yojoná ndójoa xi tsjie.
'Niú ku̱i̱ndyión tsobo̱a̱ nga si̱'an'niátakón nga ndyi̱chiyáa̱ Néná ngu̱i̱yaa̱ kui kjo̱a̱s'ijin xi ndyi̱monguíntji̱nguí, nga̱t'a̱ Néná ja̱koxi̱ boá nga sa̱'ínkjatjosón ni xi je katsáyáná nga sa̱'ín.
Kó ku̱i̱ndyi̱se ndi̱yáa̱ kóts'en ko̱siko̱jó ja̱ k'i̱e̱ ja̱ ngaján xingu̱i̱ nga k'uié ngasená kjo̱a̱tjó ko̱jo nga ni xi nda xi si̱'án.
Ngatsjé ni̱xtjin ngatamatikó, jmí tsi xikó ts'én xta̱ xi je ngaá nga nguiti fíjín, tasá ko̱e̱'é nga'niúu̱ ja̱ k'i̱e̱ ja̱ ngaján xingu̱i̱, ngase ma nga je xcha̱ nga je tikón tiña ni̱xtjin nga kjo̱e̱'e Ndi̱a̱ná.
Nga̱t'a̱ tsi ngayeje takón nga si̱'anjé nguije kamáya ja̱koxi̱i̱, je nguiti jmíjín ingo kjo̱a̱tjó xi ka̱ma si̱'ank'as'ien kjo̱a̱a̱ jeé.
Ta kuí tsi nii̱ xi sa̱ko̱ó xi bo̱a̱ ndyi̱ts'e̱én: ngo kjo̱a̱botíjé xi 'niú ko̱jo kui ndi'í xi Néná sa̱'ínkjiéni xta̱ xi kondra̱ síndonii̱.
Ja̱ ti'ankjínjnúu̱ takónjnú, kókji'i ni xi si̱'aa̱n kui xi ts'éntsjánié ni xi kats'én ndií Néná, kókji'i ni xi si̱'aa̱n kui xi ta kjo̱a̱ndaní máa kui jín xi Néná índajo̱ni nga kats'éntsjie kui xtaa̱ ko̱jo kókji'i ni xi ka̱maa̱ xi ch'o tjítsoó A̱sién Ni̱xtjii̱n Néná xi ts'én tsjá kjo̱a̱ndaa̱.
Nga̱t'a̱ je ya nga bi katsó Néná: “An xi sa̱'ingojo an, an xí tsjáa̱ chjií.” Kó ti bi ti katsó nga: “Ndi̱a̱ná xi ko̱ngasee̱ tsi nda ko̱jo tsi ndajín kats'én xta̱ na̱xi̱ńdaá.”
¡Achichí ndikón kji'i nga xta̱ xi ndyi̱ts'en jeé k'o̱ka ngu̱i̱ya tsja kui Néná xi tikoón!
Ngatja'átsjienjnú kjo̱a̱ni'in ko̱jo kjo̱a̱ni̱ma̱ xi ikitjatiójnú nga tjón tjón, kji'a nga én ndaa̱ Néná kats'éntsijenjnú.
Tjín jún xi ch'o ki'míjnú ko̱jo kini'án'ónjnú nguindyi̱ko̱n xta̱ na̱xi̱ńdaá, kó kje̱'e ni̱xtjin nijan ikitjatiójo̱jnú kjo̱a̱ni̱ma̱ kui xta̱ xi bo̱a̱ kamáta'ii̱n.
Ti kamáni̱ma̱jnú xta̱ xi kis'iṉdo'yá ndo̱bo̱a̱ya̱á, kó jmí ni ki'míjínjnú nga jáxaá ja'áxínjnú ni xi kis'iejnú tasá tsja kamájnú, nga̱t'a̱ ja̱ bo̱a̱ je yajnú nga ndi'ak'ajmii̱ tikónjnú ngo ni xi nda ngase ko̱jo xi tikón ngatsjé ni̱xtjin.
'Niú ti'an'niátakónjnú Néná, nga̱t'a̱ bo̱a̱ ts'én nga sa̱kójnú ngo ni je xi ni'án.
Chjiénga k'uiéjnú kjo̱a̱chiyákjo̱a̱, tsi̱'e̱ nga si̱'ánjnú ni xi mejeén Néná, kó bo̱a̱ ts'én nga sa̱kójnú ni xi katsáyatjón nga tsja̱a.
Nga̱t'a̱ bi tsó xo̱jo̱n eén Néná:
Tsá, achichí tsá
ndibá xi chjiénga kji̱ndi̱baá,
kó k'o̱ndíyajiín.
Xta̱na xi kixii̱ tangat'anií kjo̱a̱s'ijii̱n nga k'uijñáni nga̱sondie.
Tanga tsi ko̱e̱je̱ nguiní nga̱xto̱n, tsjajín ka̱maa̱ ini̱ma̱na.
Tanga ñá jmí tsi bo̱a̱ kon xikoó xta̱ xi fíni nga̱xto̱n s'e̱ chaja, tasá ñá boá xi tjínná kjo̱a̱s'ijin tsi̱'e̱ nga kjo̱tjo'a ini̱ma̱ná.
Kji'a nga s'ijinná Néná, ya nga ja̱koxi̱ boá nga sa̱kóná ni xi ndyi̱chiyáa̱, ko̱jo nga je kamákjínná nga tjín ni xi ndyi̱ya nda tsi ndyikón nde majín be.
Tangat'anii̱ nga kis'ijii̱n Néná kuíni nga xta̱ tji̱e̱ xcháná nga nda ts'én kandokjo̱a̱ kjo̱a̱a̱ kui.
Tangat'anii̱ kjo̱a̱s'ijinná nga makjínná nga Néná kats'énda nga̱sondiee̱ nga kats'énkjién eén, kó kuíni nga ni xi ya ngot'e̱, ni xi yajiín xi kamándani nga kis'ijña.
Tangat'anii̱ kjo̱a̱s'ijii̱n nga Abee̱ kats'énk'as'iee̱n Néná ngo kjo̱a̱tjó xi chjí ngasenii̱ ta bo̱a̱jiín xi kats'énk'as'ien Kaii̱n, kó kuíni nga Néná xta̱ xi kixi̱ katsoó kó kats'énjo̱'o kjo̱a̱tjoó, kó kuíni nga nda tsi je k'ien Abee̱, takó ts'énbokóná ngo chi̱bo̱a̱ xikó ts'én kis'ijii̱n kui.
Tangat'anii̱ kjo̱a̱s'ijii̱n nga Eno̱k nga Néná kijíjo̱ tikón ndi'ak'ajmi ján tsi̱'e̱ nga kamábejín kjo̱a̱bo̱yaa̱, kó nguiti ta'yajín xi kasako ngasee̱. Nguindiee̱ nga tsanguínjo̱, nda kichiboá kjo̱a̱a̱ kui nga tsint'ié'eén Néná, kó kui nii̱ xi tsja kamaá Néná.
Tanga tsi jmíjín kjo̱a̱s'ijii̱n ka̱majín si̱'antsjaa̱ Néná, nga̱t'a̱ chjiénga kui xi sa̱'íntiñaa̱ yojoo̱ Néná s'ijii̱n nga tikón Néná, ko̱jo nga Néná tsjaá ngo ni nda xi ni'án kui xta̱ xi mongase kui.
Tangat'anii̱ kjo̱a̱s'ijii̱n Noée̱ nga kji'a nga Néná katsáyaá ni xi s'e̱ ka̱ma xi nde kji̱e̱ yajín, Noée̱ kamándikoón kó kats'énkjatjosón nga kats'énda ngo tjotso xi je tsi̱'e̱ nga jatjo'a xta̱ ndi'aa̱, kó tangat'anii̱ kui kjo̱a̱s'ijii̱n nga Noée̱ akó nga Néná sa̱'ínkjié xta̱ xi ngasee̱, kó Noée̱ kasakoo̱ kjo̱a̱kixi̱i̱, kui kjo̱a̱kixi̱ xi ndibánií nga s'ijinná Néná.
Tangat'anii̱ kjo̱a̱s'ijii̱n nga Abraa̱m kji'a nga Néná tsíchji̱a̱a̱, tsint'ié'eén nga jatjoni kó kijí kui ngu̱i̱ndie xi Néná tsja̱á, kó jatjo nga nde bejín ñání ts'énfí.
Tangat'anii̱ kjo̱a̱s'ijii̱n nga kis'ijña xikoó ngo xta̱ xi xín nangui ki̱a̱ nangui xi ja̱ bo̱a̱ je katsáyaá Néná nga tsja̱á, ndi'aṉjño ndichjon kis'ijña ko̱jo Isaa̱ ko̱jo Jako̱b, kui já xi ti bo̱a̱ ti ts'én katse'eé kui ni xi katsáyatjoón Néná nga tsja̱á.
Bo̱a̱ kats'én Abraa̱m nga̱t'a̱ askoyaá nga sa̱ko̱ó kui na̱xi̱ńdá xi k'uijñá ngatsjé ni̱xtjii̱n, kui xi Néná índa ko̱jo kats'énda.
Tangat'anii̱ kjo̱a̱s'ijii̱n nga Abraa̱m nda tsi je xchá ko̱jo nga ndi̱ kamá na̱ Saraa̱, Néná katsjaá nga'niú tsi̱'e̱ nga kis'iee̱ ngo ndí, nga̱t'a̱ Abraa̱m kis'ijii̱n nga Néná sa̱'ínkjatjosoón ni xi katsáyaá nga tsja̱á.
Kó bo̱a̱ ts'én nga Abraa̱m, nda tsi je nguiti jmí nga'niújiín, kis'iee̱ kjín xta̱ tji̱e̱ xikó maá ṉño xi tjín ndi'ak'ajmi ján ko̱jo xikó maá tsomí xi tjín t'a ndáchíkoón, kui xi nde majín 'bíxki̱i̱.
Ngayeje kui xtaa̱ kis'iṉdo tangat'anii̱ kjo̱a̱s'ijii̱n, kó jesón yeje nga kji̱e̱ sakójiín ni xi katsáyatjón Néná nga tsja̱á. Tanga kó nga kis'ijii̱n Néná, bo̱a̱ katsó ngu̱i̱jin ini̱ma̱a̱ nga sa̱ko̱ó kui nii̱ kó tsja kamaá, nga̱t'a̱ be nga ta kis'iṉtso̱ma són kui nga̱sondiee̱ ko̱jo nga xta̱ xi xín nangui kamá.
Nga̱t'a̱ xta̱ xi bo̱a̱ tsó nga chji̱a̱a̱, tsáyá cha̱n cha̱n nga takó ndyi̱mongase ngo na̱xi̱ńdá xí ku̱i̱chji̱a̱ni.
Tanga ngo na̱xi̱ńdá xí nda ngase xi kamámejeén, kó kui boá xi tikón ndi'ak'ajmi ján. Kuíni nga Néná soboájín maá nga Nee̱ kui xta̱ tjí'mií, nga̱t'a̱ je íjñandaa̱ ngo na̱xi̱ńdá.
Tangat'anii̱ kjo̱a̱s'ijii̱n nga Abraa̱m, nga kji'a nga Néná askot'ayákón Abraa̱m iskjíbé Isaa̱ kui xi ndií kó kamákón nga kats'énk'as'ien xikoó tsi ngo kjo̱a̱tjó. Bo̱a̱ kats'én nga̱t'a̱ Néná katsáyatjoón nga ngat'aa̱ kui ndií nga sa̱ko̱ó ni xi katsáyatjón nga tsja̱á.
Néná ja̱ bo̱a̱ je bi katsoó: “Ngat'aa̱ Isaa̱ nga k'uieé kjín xta̱ xi xta̱ tji̱e̱e̱ ka̱ma.”
Abraa̱m ja̱ bo̱a̱ je be nga Néná tjiín nga'niú nga ngaskande ts'énkja'á'yaá xta̱ xi je jesón. Kó ka̱ma k'uín nga Abraa̱m kasako nguinií ndií xikoó tsi ngo xta̱ xi ja'á'yaá.
Tangat'anii̱ kjo̱a̱s'ijii̱n Isaa̱, kuíni nga katsáyatjoón ndií Jako̱b ko̱jo Esauu̱ nga Néná sa̱'ínchikonñé.
Tangat'anii̱ kjo̱a̱s'ijii̱n Jako̱b, kuíni nga nguije ma k'ien ma, katsáyatjoón nga ngo nga ngo ndií Kosiee̱ nga Néná sa̱'ínchikonñéni. S'e̱ jaskan kats'éntsjaá Néná nga kats'énkjién yánisieé nga kasaxixtien.
Tangat'anii̱ kjo̱a̱s'ijii̱n Kosiee̱, kuíni nga nguije ma k'ien ma, bo̱a̱ katsó nga xta̱ Israe̱l sajín kjo̱tjoni nangui Ejipto̱, kó atíxomaa̱ kjo̱a̱a̱ kó sa̱'iín kui xtaa̱ ṉdaa̱.
Tangat'anii̱ kjo̱a̱s'ijii̱n xi xchaá Moisee̱ nga kji'a nga katsen, xi xchaá íjña'ma ján sá, nga̱t'a̱ achichí tsja kis'ie kui ndií kó katsakjónjín kji'a nga nda̱ ree̱ katsjá kjo̱a̱ nga kini'ánk'ién ngayeje jakjíndí xí chji̱a̱ni Israe̱l.
Tangat'anii̱ kjo̱a̱s'ijii̱n Moisee̱, kuíni nga nguije kamáxchá nguiti kamámejénjiín nga ndií tsakji̱ín nda̱ faraoo̱n ki'mií.
Tasá ja'ájin nga nijan ndajín kini'ánjo̱ kui ko̱jo xta̱ na̱xi̱ńdaá Néná, ta bo̱a̱jiín nga kats'éntsjajo̱ ngotjón kjo̱a̱tsja xi tsjá jeé.
Kats'énkjó kui nga chjí ngasenii̱ kui kjo̱a̱ni̱ma̱ xi kjo̱a̱'atio kui, kui xi ti kjo̱a̱'atio nda̱ xi katsó Néná nga sa̱nguíya, ta bo̱a̱jiín nga k'uieé kjo̱a̱cho̱o̱n nangui Ejipto̱, nga̱t'a̱ Moisee̱ ts'énkoyaa̱ ni xi Néná tsja̱á.
Tangat'anii̱ kjo̱a̱s'ijii̱n Moisee̱ kuíni nga jatjoni nangui Ejipto̱ kó katsakjónjín nga kats'énxchán nda̱ ree̱, kó bo̱a̱ kats'én nga 'niú kis'ijña xikó maá tsi askotsijee̱n kui Néná xi majín yaa̱.
Tangat'anii̱ kjo̱a̱s'ijii̱n Moisee̱ kuíni nga kats'én s'ué paskuaa̱ kó katsanguiya nga jín kachjatjójón nga̱ntjo̱a̱a̱, tsi̱'e̱ nga ndítsjiee̱ kjo̱a̱bo̱yaa̱ sa̱'ínk'iénjín ndí tjoón xta̱ Israe̱l.
Tangat'anii̱ kjo̱a̱s'ijii̱n xta̱ Israe̱l kuíni nga ja'a ngamasiee̱n ndáchíkón inií xikó maá tsi nangui kixí, kó ti bo̱a̱ ti kats'én xta̱ xi chji̱a̱ni Ejipto̱ nga, tanga jesón ngándá ngayejee̱.
Tangat'anii̱ kjo̱a̱s'ijii̱n xta̱ Israe̱l kuíni nga ixó ngayeje xoó na̱xi̱ńdá Jerikoo̱, jaskan nguije xta̱ Israe̱l yito ni̱xtjin ja'atjiyajoo̱n.
Tangat'anii̱ kjo̱a̱s'ijii̱n na̱ masien xi 'mí Raa̱b nga ki̱a̱jín nijan k'ienjo̱ xta̱ xi tsint'ié'énjiín, nga̱t'a̱ kui naa̱ nda kats'énseén xta̱ Israe̱l xi kijíkatsijen'má tsi̱'e̱ nga sku̱i̱e̱ kó chon kui ngu̱i̱ndiee̱.
¿Kó mí ni xi xian ngase an? Xcha̱já ngasena ni̱xtjin nga kuichji̱a̱ an kjo̱a̱a̱ Jedeo̱n, Baraa̱k, Sansoo̱n, Jeftee̱, Ndabii̱, Samuee̱l ko̱jo já chji̱ni̱e̱'e̱én Néná.
Kui xtaa̱ kis'ijii̱n Néná kuíni nga kjín ngu̱i̱ndie nínga botíxoma kats'én, kats'én ni xi kixii̱, kuíni nga kasakoo̱ ni xi katsáyatjón Néná nga tsja̱a, kó kats'eén xandi̱je̱,
kats'énk'ó nga'niuú ndi'í xi 'niú, jatjonguii̱ yojoo̱ nga si̱'ank'ienni ki̱cha̱ ndojó, kasakonga'niuú kji'a nga inda ngase kamá, kó achichí nga'niú kis'iee̱ ngu̱i̱jii̱n kjo̱a̱xcha̱án nga kats'eén jajún xi kondraa̱.
Tangat'anii̱ kjo̱a̱s'ijii̱n nga tjín ínchjín xi kasako nguinií xkjín nga̱t'a̱ Néná kats'énkja'á'yaá.
Kje̱'e xta̱ xi íjñámasienjín nga s'ijii̱n Néná tsi̱'e̱ nga s'i̱jñandé kó tasá kats'énjo̱'o nga kini'án'oón ko̱jo nga kini'ánk'ién, nga̱t'a̱ ndyi̱koyaa̱ ngo kjo̱a̱foa'á'yá xi nda ngase.
Kje̱'e xi akajnóchá ko̱jo akjaa̱, kó ngaskande ikít'a'niú ko̱jo ndo̱bo̱a̱ya katsanguis'ien.
Tjín xi ndi̱jo̱ akjaya nga kini'ánk'ién, tjín xi jó tjín kini'án, tjín xi kachjat'ayákón, tjín xi ki̱cha̱ ndojó kini'ánk'iénni, tjín xi kijí k'i̱e̱ kijí ngaján nga tsajá ṉjño xi kamándani tji̱xi̱ín cho̱tsa̱nga̱ ko̱jo tindso̱, tjín xi ni̱ma̱ ts'én kis'iṉdo, tjín xi nda̱ kamaá ko̱jo tjín xi ndajín kini'ánjo̱.
Xtaa̱ kui nga̱sondiee̱ nde katsoboájiín nga nijan k'uíndojo̱ xta̱ xi 'niú nda xikoó xi'bi̱. Taxkiya kis'iṉtso̱ma nangui kixií ko̱jo ngu̱i̱jin k'ijñá ko̱jo ngu̱i̱ya tixa̱na̱xi̱ ko̱jo tixa̱ xi tjín nguindie t'ananguii̱.
Ngayeje kui xtaa̱ nda ts'én kandokjo̱a̱ kjo̱a̱a̱ kui nga kis'iee̱ kjo̱a̱s'ijin, kó Néná kats'énjo̱'o, tanga kasakojiín ni xi Néná katsáyatjón nga tsja̱á.
Kui nii̱ kamá nga̱t'a̱ Néná je tjíndaa̱ nga ko̱jo ñá tsja̱aná ngo ni xi nda ngase, tsi̱'e̱ nga kui xtaa̱ ko̱jo ñá nijan ka̱má xi chjiénga ka̱ma.
Achichí ma xta̱ xi síndo nga ngo foa'atjiyajónná xi chistiko̱ nga bokóná xikó ts'én kis'ijii̱n Néná, kuíni nga ñá xín k'uijñá ni xi ts'énni'ínná ko̱jo kui jé xi mejeén k'o̱jminguíná, kó si̱'annga'niú nga kjuin rá nínga ndyi̱monguín.
Ta ngo tsi Kjisoo̱ xi si̱'ansée̱n, kui xi íts'i̱yanii̱ nga kis'ijña ko̱jo nga kamá xi chjiénga nga ka̱ma kjo̱a̱s'ijii̱n, ja'atio kjo̱a̱ni̱ma̱ t'a kroo̱, kó ndasenjín kamaá kjo̱a̱soboaá nga bo̱a̱ ts'én k'ien, tangat'anii̱ nga askoyá nga sa̱ko̱ó kjo̱a̱tsjaa̱. Kó ngot'e̱ 'ne̱ ki̱a̱ tikón nga fojnií Néná xi botixómaá.
Tsitsíjen chi̱bo̱a̱yajnúu̱ Kjisoo̱ kui xi achichí kjo̱a̱ni̱ma̱ ja'atio nga xta̱jeé kondra̱ kis'iṉdoo̱ kui, tsi̱'e̱ nga jún 'niú ku̱i̱ndyiajnú kó ngata̱ ni'ánkjiejínjnú kjo̱a̱.
Kó je kini'ánchíyájnú kui kjo̱a̱botíxoma xi Néná tsjaá ndí xi tsi̱'e̱, kui xi bi tsoó:
Ji ndí tsa'a̱n, ngata̱ tonjín yetakín kjo̱a̱chji̱ni̱e̱e̱ Ndi̱a̱ná,
ti nde ngata̱ 'meyajín ji kji'a nga 'niú kuichji̱a̱joo̱ kui.
Nga̱t'a̱ Ndi̱a̱ná ts'enchji̱ni̱e̱ ndí xi tjoó kui,
kó mo'on ngayeje xi ndií ts'én.
Tsi si̱'anchíkjo̱a̱jnú kui kjo̱a̱ni'ánchji̱ni̱e̱e̱, Néná xikónií ngo ndí xi tsi̱'e̱ tjíts'énjo̱jnú, nga̱t'a̱ ¿'yá na̱'mii̱ bo̱a̱ xi sa̱'ínchji̱ni̱e̱jín ndií?
Tanga tsi Néná tsja̱ajínjnú kjo̱a̱chji̱ni̱e̱, xikó ts'én ts'enchji̱ni̱e̱ ngayeje xi ndií, ja̱ ndí xi taxkiyajnú jún, kó jmí tsi ja̱koxi̱ nga ndií Ndi̱a̱ná jún tsobo̱a̱.
Kui nga̱sondiee̱ kji'a nga jakjíndí kamá ñá, xi xcháná boá xi kats'énchji̱ni̱e̱ná, kó kamáyandikón kui. ¿Kó kóts'en nga ndajín ngase ko̱nda'yá'ée̱n kui Na̱'miná xi tsi̱'e̱ a̱sién ni̱xtjii̱n, tsi̱'e̱ nga tsja̱aná kjo̱a̱mindyion?
Xi xcháná ta ngotjón tsi nga kats'énchji̱ni̱e̱ná xikó ts'én kamákjiín kui, tanga Néná ts'enchji̱ni̱e̱ná kjo̱a̱nda tsa̱ñá, tsi̱'e̱ nga xta̱ tsjie kamá ñá xikoó kui.
Ja̱koxi̱ boá nga nde ngojín kjo̱a̱chji̱ni̱e̱ xi boe'éná xi tsja maná, tasá on ts'énná, tanga tsi ko̱nda'yá'én nga si̱'ankjatjosón, jaskan kji̱ndi̱bájo̱ná kjo̱a̱kixi̱ ko̱jo kjo̱a̱xió.
Ja̱ bo̱a̱ ts'én te'énga'niújnúu̱ ndsa̱jnú xi je jendaa̱ ko̱jo tikójnú xi je nguiti jmí nga'niújiín,
kó tindyi̱séjnúu̱ ndsa̱kojnú ndi̱ya xi kixi̱, tsi̱'e̱ nga ka̱mandaya ndsa̱ko xi fí kats'oo̱, kó jmí tsi 'niú ngase ka̱ma'oo̱n.
Tindyi̱séjnú nga k'uiéjnú kjo̱a̱xió ngayejejnú kó tsjiets'én ti̱ndyiónjnú nguindyi̱ko̱n Néná. Nga̱t'a̱ xi tsjiejín síndo nguindyi̱ko̱n Néná, sku̱i̱e̱jín Ndi̱a̱ná.
Chindajnú nga ngojín xi sa̱'ínch'ó kjo̱a̱ndaa̱ Néná, nga tsi ngo xi ndajín tjíjin ini̱ma̱a̱ tsja̱a kjo̱a̱xti, kuí nii̱ xi sa̱'ínni'ii̱n xtaa̱, kó ka̱ma tsie kui ni xi ndajiín,
ko̱jo tsi k'uié ngo xta̱ xi tondo̱ ka̱ma, ko̱jo tsi ngo xi sku̱i̱e̱ndíkónjín nii̱ Néná xikó kats'én Esauu̱, kui xi tangat'anii̱ ngo chií ni chinie nga atíñá kjo̱a̱nda xi katsoboaá nga kui xi ndí xi tjón kamá.
Nga̱t'a̱ jún je yajnú nga jaskan Esauu̱, kji'a nga kamámejeén kasakoo̱ kjo̱a̱ni'ánchikonñeé na̱'mii̱, kini'ánch'o, kó nda tsi achichí askandá nga kats'énk'oyá yojoo̱, nguiti jmí nijín xi kamá kini'án ngase kjo̱a̱a̱ ni xi je kamaá.
Jún jmí tsi bo̱a̱ kamáta'injnú xikoó xta̱ Israe̱l kui xi kijíkón tiñaa̱ ngo tji̱ngu̱i̱ k'i̱e̱ kui nga̱sondiee̱, kui xi kití xo xoo̱, ti nde jmí tsi je tsanguínchon tiñajnúu̱ ni̱xtji̱e̱e̱n, jñoó, ko̱jo tjo̱'niuú,
ti nde kanda'yájínjnúu̱ nda̱a̱ tjioo̱, ti nde kanda'yájínjnúu̱ nda̱a̱ Néná nga katsjá kjo̱a̱botíxomaa̱, nga̱t'a̱ xta̱ xi tsint'ieé kui nda̱a̱ ki̱a̱ k'ijñá Sinaíi̱ tsí'á tsi̱'e̱ nga nguiti tsíchji̱a̱jojín ngase kui,
nga̱t'a̱ kichikjo̱a̱jiín ni xi akatíxomaa̱ nga bi ki'mií: “Ngaskande tsi ngo cho̱ sa̱'ínjo̱ kui tji̱ngu̱i̱i̱, chjiénga ndi̱jo̱ si̱'ank'ienni,”
kó achichí ndikón kji'i ni xi kamáyaa̱, nga ngaskande ti kui Moisee̱ bi katsó: “Kjifotsiéndikón ma an.”
Tanga jún tasá ki̱a̱ tsanguínchon tiñajnú nínga tikón tji̱ngu̱i̱ Sioo̱n, kui xi na̱xi̱ńdaá Néná xi tikoón, kui xi na̱xi̱ńdá Jerusale̱n xi tikón ndi'ak'ajmi ján, nínga kamátikó kjín mi̱ ndítsjie xi ndyi̱ts'en ndikón Néná.
Ki̱a̱ jáchójnú nínga kamátikó xta̱ xi tjón kamá ndií Néná kui xi je kjit'a ja'eén ki̱a̱ ndi'ak'ajmii̱. Tsanguíchon tiñajnú kui Ne xi tsáyá tsi nda ko̱jo tsi ndajín ts'én ngayeje xtaa̱, ki̱a̱ nínga síndo a̱sién ni̱xtjii̱n xta̱ xi ndaa̱ kui xi Néná kats'én xi chjiénga ka̱ma.
Tsanguínchon tiñajnúu̱ Kjisoo̱, kui xi ngat'aa̱ kui nga Néná índa ngo kjo̱a̱'bínda tja̱tsi̱e̱ kjo̱a̱a̱ kui jín xi iskjitjón nga k'ien, kui xi chjí ngasenii̱ nga̱t'a̱ bokóná ni xi nda ngase, ta bo̱a̱jiín jiín Abee̱.
Chónjnú yojojnú, kó ngata̱ ni'ánch'ojínjnú kui Néná xi ts'énchji̱a̱a̱, nga̱t'a̱ ni̱xtjin xchá ján xta̱ Israe̱l kats'énch'ó Néná xi k'i̱e̱ t'ananguii̱ 'niú atíxomaa̱ nga tsíchji̱a̱jo kó kui xtaa̱ kamájiín jatjonguii̱ yojoo̱ tsi̱'e̱ nga sa̱kójiín kjo̱a̱botíjeé. Akja̱'míra̱ ñá ka̱maná ko̱'na̱xiénguí yojoná tsi̱'e̱ nga sa̱kójínná kjo̱a̱botíjeé tsi si̱'anch'o kui Néná xi ts'énbotixómá nga ts'énchji̱a̱joná ndeskande ndi'ak'ajmii̱.
Kui ni̱xtjin ján kji'a nga tsíchji̱a̱, nda̱a̱ kats'énkjatsié ma t'ananguii̱, tanga bi katsó nga katsáyatjón ni xi sa̱'in ngot'e̱: “Ingo ndi̱ya ngase nga sa̱'inkjatsie an kó jmí tsi ta t'ananguii̱ tsi, ko̱jo ngaskande ndi'ak'ajmii̱.”
Kó nga bi katsó: “Ingo ndi̱ya ngase”, makjínná nga kjo̱a̱'áxín ngayeje ni xi kats'énda xi máa̱ matíyaá, tsi̱'e̱ nga ku̱i̱'íjñá ngayeje ni xi majín matíyaá.
Kó kuíni nga, nguije Néná katsjáná ngo ngu̱i̱ndie xi botíxoma xi majiín matíyaá, ko̱e̱'ée̱ ndok'óchji kjo̱a̱a̱ kui nii̱, kó bo̱a̱ ts'én si̱'ansée̱n nga tsja ngatamaa̱ kui nga 'niú ndikón ts'én si̱'antsjáa̱,
nga̱t'a̱ Néná xí tsa̱ñá xikónií ngo ndi'í xi ts'enkjié tajmí niní.
Ngatsjé ni̱xtjin tjó ti'ánjnú xingu̱i̱jnú xikoó tsi ngo ṉts'iéjnú.
Ngatja'átsjienjnú nga ko̱siko̱jojnú xta̱ xi síndo'yá ndo̱bo̱a̱ya̱á, xikó maá tsi jún nijan tindyionjo̱jnú ndo̱bo̱a̱ya, ko̱jo ti ngatja'átsjienjnú nga ko̱siko̱jojnú xta̱ xi ndajín tjíni'ánjoo̱ nga, xikó maá tsi jún xi bo̱a̱ kjimata'injnú.
Ngayeje jún cha̱ndikónjnú kjo̱a̱bixaa̱n, kó cha̱ndikónjnú xi̱'injnú ko̱jo tsi chjónjnú, tanga xta̱ xi tondoo̱ ko̱jo kui xi ndyi̱ts'ent'aa̱ kjo̱a̱ xkjín, Néná boá xi ko̱tíjeé.
Ngata̱ ni'ántjójínjnú too̱n, tsja ngatamajnú xikó kji'i ni xi tjínjnú ngot'e̱, nga̱t'a̱ Néná je bi katsó: “Jmí ni̱xtjin k'uijñá soboaá, ti nde jmí ni̱xtjin k'uijñá masiee̱n,”
kó ngaskande ma'niátakón ñá nga ka̱ma bi k'uín:
Ndi̱a̱ná boá xi bosikójona, kó stsakjonjín an,
ni xi ka̱maa̱ sa̱'ínjo̱na xta̱ nga̱sondiee̱.
Ngatja'átsjienjnú xta̱ xi síndotjónjnú kui xi katsáyájnú eén Néná, ti'ankjínjnúu̱ takónjnú kóts'en kis'iṉdo kó chja̱'ánguíjnúu̱ kjo̱a̱s'ijin xi kis'iee̱.
Jesukristoo̱ ti kuíni bo̱a̱ ngas'e̱, ngot'e̱ 'ne̱, ko̱jo ta kji'ání.
Ngata̱ ki̱a̱jín monguíntjinguijnúu̱ ngo kjo̱a̱bokoyá xi kje̱'e tsó ko̱jo xi yajín, nga̱t'a̱ tasá nda ngase nga ini̱ma̱ná sa̱kó nga'niuú ngu̱i̱yaa̱ kjo̱a̱ndaa̱ Néná, ta bo̱a̱jiín tsi ki̱a̱ konguíntji̱nguí kjo̱a̱botíxomaa̱ ni chinie xi jmí ni̱xtjin asíko̱jo xta̱ xi ki̱a̱ kijítji̱nguii̱.
Nguindyi̱ko̱n Néná tikónná ngo ṉcha̱n nínga ni'ánk'as'ien kjo̱a̱tjó, kó ya nga chiná'mi xi ts'én xaá ndi'aṉjñoo̱, jmíjiín kjo̱a̱nda nga ka̱ma skji̱ni̱e̱ kjo̱a̱tjó xi ni'ánk'as'ien ṉcha̱nná.
Nga̱t'a̱ chiná'mi xi 'niú nk'a xaá ki̱a̱ ndi'aṉjño xi tikón kui nga̱sondiee̱, fíjo̱ ngu̱i̱ya xi tanisién tsjiee̱ jiín cho̱ xi kini'ánk'ién tsi̱'e̱ nga machjítjé jeé, tanga yojoo̱ kui choo̱ ndi̱tsee̱n ṉdi̱a̱a̱ 'bítí,
kó kuíni nga Kjisoo̱ ndi̱tsee̱n ṉdi̱a̱a̱ ja'atio kjo̱a̱ni̱ma̱ nga kini'ánk'ién. Ki̱a̱ kats'énk'as'ien jín tsi̱'e̱ nga kats'éntsjie xta̱ na̱xi̱ńdaá.
Tjianchóo̱n Kjisoo̱ tsobo̱a̱ ki̱a̱ ndi̱tsee̱n kui ṉdi̱a̱a̱, kó nijan ku̱i̱tjatió kui kjo̱a̱soboá xi ja'atio kui.
Nga̱t'a̱ kui nga̱sondiee̱ jmíjínná ngo na̱xi̱ńdá 'niú xi k'uijñá ngatsjé ni̱xtjin, tasá ndyi̱mindyisé ngo na̱xi̱ńdá 'niú xi jaskan s'i̱jña.
Kuíni nga ngatsjé ni̱xtjin si̱'antsjáa̱ Jesukristoo̱, nga̱t'a̱ ja̱ Néná boá xi ndyi̱ni'ántsjáa̱ nga bo̱a̱ ndyi̱ni'án, kuí nii̱ xi kjo̱a̱tjóná, ni xi ku̱i̱chji̱a̱ ndso̱'boá nga ko̱tso̱ya nga Kjisoo̱ xi ndií Néná.
Kó ngata̱ ni'ánchíyajínjnú jún nga ni xi nda si̱'ánjnú ko̱jo nga ja̱ k'i̱e̱ ja̱ ngaján ko̱siko̱jojnú xingu̱i̱jnú, nga̱t'a̱ ko̱jo kuí kjo̱a̱tjó xi'bi̱ xi tsja maa̱ Néná.
Nda'yá'énjnúu̱ xta̱ xi síndotjónjnú kó cha̱ndikónjnú kui, nga̱t'a̱ kui boá xi ndyi̱kondajnú jún nga be nga sa̱'ínk'as'iee̱n xki̱ Néná. Bo̱a̱ ti'ánjnú tsi̱'e̱ nga tsja k'uieé nga sa̱'ín xaá, kó nga éjín ka̱maa̱, nga̱t'a̱ ko̱jo nganda tsa̱jún boá tsi éjín ka̱maa̱ xaá.
Ndokjo̱a̱jnúu̱ Néná kjo̱a̱a̱ ji̱n, nga̱t'a̱ 'niátakónjne̱ nga nda ts'én tikón kjo̱a̱kjíntakónjne̱ kjo̱a̱a̱ xá xi ndyi̱ni'ánjne̱, kó mejénjne̱ nga takó nda ts'én si̱'anjne̱ ngayeje nii̱.
Kó an ngo kjo̱a̱nda mí'ájnú'un, ndokjo̱a̱jnúu̱ Néná tsi̱'e̱ nga tsja̱ana ngu̱i̱ndie nga tsá kjuinkón nguiníjnú'un.
Néná xi tsjáná kjo̱a̱xioó, kui xi kats'énkja'á'yaá Ndi̱a̱ná Jesukristoo̱, kui nda̱ xi tanisién nk'a xaá xi tikóntjoón cho̱tsa̱nga̱a̱, kui xi tangat'anii̱ jiín nga Néná kats'énjo̱ná ngo kjo̱a̱'bínda tja̱tsi̱e̱ xi tikón ngatsjé ni̱xtjii̱n,
mí'áa̱ kui Néná xi tsjáná kjo̱a̱xioó nga kui xi sa̱'ín nga xta̱ xi nda ka̱majnú ko̱jo nga si̱'ánjnú ni xi mejeén kui nga ka̱ma, kó nga ngat'aa̱ Jesukristoo̱ nga ko̱síko̱jojnú nga ni xi tsja máa̱ nguindyi̱ko̱n kui xi si̱'ánjnú. ¡Ngat'ieé kjo̱a̱je Jesukristoo̱ ngatsjé ni̱xtjin! Bo̱a̱ kji'i.
Jún ṉts'ie, tsiejín ma ni xi kats'en'indójnú'un, kó 'niú mí'ájnú'un tsi̱'e̱ nga nda si̱'ansenjnúu̱.
Mejénna nga xcha̱jnú nga nda̱ ṉts'ié xi 'mí Timoo̱ je tikóndé, kó tsi ta'a nga tsá kjo̱e̱'e, kjuínjo̱ an kji'a nga kjuinkátsijenjnú'un.
Tinde bo̱a̱ t'ínjnú ngayeje xta̱ xi síndotjónjnú ko̱jo ngayeje xta̱ tsjiee̱ Néná. Xta̱ xi chji̱a̱ni Italia̱ tinde xó bo̱a̱ tsó.
Néná nga tsjajnú kjo̱a̱ndaa̱ ngayejejnú. Bo̱a̱ kji'i.
An Sandiyaá, mosoo̱ Néná xí Na̱'mii̱ ko̱jo Ndi̱a̱ná Jesukristoo̱, ts'entindejnú'un jún xi tiejó xta̱ tji̱e̱e̱ Israe̱l xi kastsojoboajnú ngayeje són nga̱sondiee̱.
Jún ṉts'ie, tsja ngatamajnú kji'a nga kjín to̱ko̱ya ni ku̱i̱tjájinjnú nga chját'ayákónjnú,
nga̱t'a̱ je yajnú nga kji'a nga bitjajinjnú kjo̱a̱chjat'ayákoón, kó nda fotjójnú, kjo̱a̱a̱ nga 'niú s'ijinjnú Néná, kó kui nii̱ xi ts'en nga chíkjo̱a̱jnú tajmí niní.
Kó bo̱a̱ ts'én kji'a nga ndyi̱ni'ánchíkjo̱a̱jnú, ndyi̱boe'éndiéjnúu̱ kui kjo̱a̱chiyákjo̱a̱a̱ nga sa̱'ín ndo̱jo xaá ngu̱i̱jin ini̱ma̱jnú, tsi̱'e̱ nga ka̱majnú jún xi chjiénga ka̱majnú, kó nga ka̱maxchá nda ndajnú ngu̱i̱yaa̱ kjo̱a̱s'ijii̱n Néná, kó nga ngojín ni xcha̱jajnú.
Tanga chjiénga 'niú s'i̱jii̱n nga ku̱i̱'aa̱, kó nga jó nga jánjín ku̱i̱'íjñaá ini̱ma̱a̱, nga̱t'a̱ kui xta̱ xi bo̱a̱ ts'eén, xikónií nga'niuú ndáchíkoón xi ja̱ k'i̱e̱ ja̱ ngaján ngu̱i̱ndie fíjo̱ tjo̱o̱.
Kui xta̱ xi bo̱a̱ ts'eén, ngata̱ ts'énkjójín tsi Ndi̱a̱ná ngo ni tsja̱á.
Nga̱t'a̱ kui nda̱ xi bejín ni xi mejeén, jmí ni̱xtjin nda ts'én kjótso'bá ndi̱ya xí tso'bá.
Kui ṉts'ié xi ni̱ma̱ ts'én tikoón, tsja ngatamaa̱ nga̱t'a̱ nk'a tikón nguindyi̱ko̱n Néná,
kó kui xi cho̱o̱n tsja ngatamaa̱ nga̱t'a̱ ni̱ma̱ ts'én tikón nguindyi̱ko̱n Néná, nga̱t'a̱ xta̱ xi cho̱o̱n xikónií tsi ngo naxó, tsiejín 'bondíyaá.
Nga̱t'a̱ nga fotjo ts'ueé 'niú sibé ma ndoboaá kó xí xka̱a̱, kó 'bóka naxoó, kó chaja kjo̱a̱tsjakji'ii̱. Bo̱a̱ ti ts'én xcha̱ja xta̱ xi cho̱o̱n ngu̱i̱jii̱n ngayeje xá xi ts'én.
Achichí ra tsjaa̱ ngo nda̱ xi xchikjoaá kjo̱a̱chjat'ayákón xi ts'énfoa'ajin, nga̱t'a̱ nguije nda jatjo nga kachjat'ayákón, sa̱ko̱ó kjo̱a̱mindyion ngatsjé ni̱xtjii̱n, kui boá xi chjí xi katsáyatjón Néná nga tsja̱á xta̱ xi ts'éntjó Néná.
Kji'a nga tjín xi chját'ayákón nga ni xi ndajín sa̱'ín, ngata̱ ts'énkjójín nga Néná boá xi ts'énkjit'ayákón. Nga̱t'a̱ Néná jmíjín xi kjit'ayákón tsi̱'e̱ nga ni xi ndajín sa̱'ín, ti nde jmíjín xi ka̱maa̱ skít'ayákón Néná tsi̱'e̱ nga ni xi ndajín sa̱'ín kui.
Tasá ni xi ndajín xi chji̱a̱a̱ ini̱ma̱a̱ xtaa̱ xi kjit'ayákón, kó kuí nii̱ xi ts'eén kjo̱a̱'niú ngaskande nga ts'enkjátjosón kui ni xi ndajiín.
Kós'e̱ nguije kini'ánkjatjosón kui ni xi ndajín xi mejeén ini̱ma̱ná, ki̱a̱ boá nga tokjá jeé, kó nguije kini'ánkjatjosón nga kini'ánjeé, ki̱a̱ boá nga tokjá kjo̱a̱bo̱yaa̱.
Jún ṉts'ie xi tjóna, ngata̱ ch'íṉcha̱jojínjnú yojojnú.
Ngayeje ni xi 'niú nda xi boe'éná, kuí nii̱ xi 'niú nda, kó ndi'ak'ajmi ján ndibánií nínga tikón Néná xí Na̱'mii̱ kui xi kats'énda ngayeje ndi'í xi tjiín, kui xi bosíkjoyajín yojoo̱, ti nde ts'éntíyájín xikoó ngo tji̱nk'i̱én.
Én xi ja̱koxi̱i̱ boá xi kats'énkjién nga kats'éntsenná, nga̱t'a̱ bo̱a̱ ts'en kamámejeén kui, tsi̱'e̱ nga ñá xi ka̱ma cha̱n xi tjón foa'á'yá ngu̱i̱jii̱n ngayeje ni xi kats'énda.
Ngatamajnú kui nii̱ jún ṉts'ie xi tjóna: Ti̱ndyiondajnú nga tsá ko̱siennijonjnú ngo ni, tanga ngata̱ tsájín ndokjo̱a̱jnú ko̱jo nga ta tsájín ni'ánxchánjnú.
Nga̱t'a̱ kjo̱a̱tamaá bosikójojínná nga kixi̱ ku̱i̱ndyión nguindyi̱ko̱n Néná.
Kó kuíni nga chja̱'áxínjnúu̱ yojojnú ngayeje ni xi ndándí ko̱jo ngayeje ni xi ndajín xi achichí tjín kuí nga̱sondiee̱, kó ni̱ma̱kjo̱a̱ ngatamajnú nga si̱'anjo̱'ojnú kui én xí Néná je ítji̱e̱jin ngu̱i̱jin ini̱ma̱jnú, nga̱t'a̱ kui eén tjínrií nga'niú tsi̱'e̱ nga k'o̱xié'ájnú.
Tanga nga jmí tsi ta ko̱nda'yá tsi jnú eén Néná, chjiénga si̱'ankjatjosónjnú nga si̱'ánjnú xikó tsó, nga̱t'a̱ tsi bo̱a̱jín si̱'ánjnú, ta ndyi̱ch'íṉcha̱jó tsi jnú yojojnú.
Nga̱t'a̱ tsi tjín xi ta nt'ié tsi eén Néná kó ts'enkjátjosónjín nga ts'én ni xi tsó, xikónií ngo nda̱ xi kotsijee̱n kje̱n ngo chi̱tsen xí tsitsienjenjin,
kó nguije kotsijee̱n yojoo̱, nga ts'énk'afóya nguiní, je kichíyáa kókji'i kje̱n.
Tanga kui nda̱ xi bosienníjón ndá ndaá kui kjo̱a̱kiti xi kixi̱ kui xi tsjáná kjo̱a̱ndeé, kó 'niú 'bíjñá, kó ts'enkjátjosón nga ts'én xikó tsó, kó chíyájíi̱n ni xi tsint'ié, kuí nda̱ xi'bi̱ xi achichí ra tsjaa̱ kjo̱a̱a̱ ni xi tjíts'én.
Tsi tjín xi s'ijii̱n nga 'niú bendikón Néná, tanga tsi majiín 'bí'niuú naje̱n nga chji̱a̱, ti kuíni xi ts'én 'boṉcha̱jo ini̱ma̱a̱, kó kjo̱a̱a̱ nga 'niú bendikón Néná tjítsoó yojoo̱ nde jmí ni chjíjiín kui nii̱.
Kjo̱a̱yandikoón Néná xi tsjie ko̱jo xi jmíjiín ni xi ndándí nguindyi̱ko̱n Néná xí Na̱'mii̱ kui boá xi'bi̱: Nga ko̱siko̱jó kji'a nga kjo̱a̱'atio kjo̱a̱ni̱ma̱ xta̱ xi x'i̱a̱n ko̱jo ínchjín k'án xi je k'ien xi̱'ii̱n, ko̱jo nga ki̱a̱jín nijan si̱'andándí yojoná kjo̱a̱a̱ ni xi ndajín xi tjiín kui nga̱sondiee̱.
Jún ṉts'ie, jún xi s'ijinjnú Ndi̱a̱ná Jesukristo̱ xi tjiín kjo̱a̱jee̱, ngata̱ skjánjín ni'ánjo̱jnú xtaa̱.
Nga̱t'a̱ tsi nínga matikójnú k'o̱s'ien ngo nda̱ xi tjiyaá ngo stingaro to̱nsinié kó ngo ṉjño xi achichí tsjakji'i yajá, kó tsi ti k'o̱s'ien ngo nda̱ xi ni̱ma̱ xi yajá ngo ṉjño xchá,
kó tsi tsja ka̱majnú nga xcha̱jnú kui nda̱ xi yajá ṉjño tsjakji'ii̱ kó tsi bi k'uinjnúu̱: “K'i̱e̱ tindyin ji k'i̱e̱e̱, ngo ngu̱i̱ndie xi nda”, kó tsi bi k'uinjnúu̱ nda̱ xi ni̱ma̱a̱: “Ji ján ján tindyin kixi̱ ji”, ko̱jo tsi, “tindyin t'anangui ji,”
tsi bo̱a̱ ndyi̱ni'ánjnú, ¿a mí tsi ti juún xi skján ndyi̱ni'ánjojnú xtaa̱? Kó ¿a mí tsi ch'o ts'én ndyi̱ni'ánkjójnú nga ndyi̱tsitsijenjnúu̱ 'yá xi chjí ngasenii̱?
Jún ṉts'ie xi tjóna, nda'yájnú kui nii̱: ¿A mí tsi Néná je ja'ájin xta̱ ni̱ma̱a̱ kui nga̱sondiee̱, tsi̱'e̱ nga ka̱macho̱nni kjo̱a̱s'ijii̱n Néná, kó nga Néná je katsáyatjón nga kui ko̱tíxomaa̱ xta̱ xi ts'éntjó Néná?
Kó jún ¿mí kjo̱a̱a̱ nga ndyi̱ni'ánch'ojnú ko̱jo nga ndajín ndyi̱ni'ánjojnú xta̱ xi ni̱ma̱a̱? ¿A kuijín xta̱ cho̱o̱n xi ndajín ndyi̱ts'enjojnú ko̱jo xi ndyi̱kjiféjnú nga ndyi̱fíjo̱jnú nguindyi̱ko̱n jáxaá nga ndyi̱botíjéta'ínjnú?
¿A kuijín xta̱ cho̱o̱n xi ch'o ndyi̱tsoó Jesukristo̱ xi tjiín kjo̱a̱jee̱ kui xi kini'ánkaxoma ja'eén nga kandokjo̱a̱tjéjnú?
Tanga tsi skján ndyi̱ni'ánjojnú xtaa̱, ndyi̱ni'ánjéjnú, nga̱t'a̱ ti kuíni kjo̱a̱kitii̱ xi bokó nga tjínjnú jé.
Nga̱t'a̱ ta'ya xta̱ní xi ts'enkjátjosón ngayeje kjo̱a̱kitii̱, tanga tsi tjíts'énkjatjosónjín ngo ndíé chií kui kjo̱a̱kitii̱, sa̱kójérií kjo̱a̱a̱ ngayeje ni xi tjít'a kui kjo̱a̱kitii̱.
Nga̱t'a̱ kui Néná xi bi katsoó: “Ka̱majín si̱'int'ée̱ kjo̱a̱ chjóo̱n ko̱jo tsi xi̱'íi̱n”, ti bi ti katsó nga: “Ka̱majín si̱'ink'in ji xta̱.” Kó kuíni nga tsi si̱'int'ejíi̱n kjo̱a̱ xi̱'ii̱n ko̱jo tsi chjo̱ón, tanga tsi tjín xi si̱'ink'in ji, je ikiyiní ji kui kjo̱a̱kitii̱.
Ndokjo̱a̱jnú ko̱jo ti'ánjnú xikoó xta̱ xi 'míya tsi nda ko̱jo tsi ndajín kats'én nga si̱'ankjién ngo kjo̱a̱kiti xi ts'éndé xtaa̱.
Nga̱t'a̱ ni̱xtjin nga Néná ko̱tso̱ya tsi nda ko̱jo tsi ndajín kats'én xtaa̱ ni̱ma̱jín ka̱maa̱ xta̱ xi ni̱ma̱jín kamaá kje̱'e xta̱. Tanga kui xta̱ xi ni̱ma̱kamaá kje̱'e xta̱, sa̱kójiín kjo̱a̱botíjeé Néná kui ni̱xtjii̱n.
Jún ṉts'ie, ¿mí chjínií tsi tjín xi tjiín kjo̱a̱s'ijin ka̱tso̱, kó tsi ni xi tjíts'én ts'énbokójín nga tjiín kjo̱a̱s'ijin? ¿A ka̱marií kui kjo̱a̱s'ijii̱n k'o̱xié'á?
Si̱'ankjíi̱n takón tsi ngo ṉts'ié ko̱jo tsi ngo ndichjá xi jmíjiín ṉjño xi chajá ko̱jo ni chinie,
kó tsi ngo jún xi bi ka̱tso̱o̱: “Tanguín xió xiójnú, cha̱jájnú ṉjñojnú kó chi̱ni̱e̱jnú ngayeje ni xi mejénjnú”, tanga tsi ko̱e̱'ejínjnúu̱ ni xi chjieén yojoo̱ kui xtaa̱, ¿mí chjínií kui nii̱?
Bo̱a̱ ti máa kjo̱a̱s'ijinná, tsi jmíjiín ni nda xi ni'aán, ni xi je k'ien boá.
Tanga ka̱ma raa̱ tsi ngo xta̱ xi bi ka̱tso̱: “Ji tjiín kjo̱a̱s'ijin, kó an ts'en an ni xi nda”. Takiní kjo̱a̱s'ijíi̱n nga jmíjiín ni xi ni'án, kó an kokóo kjo̱a̱s'ijinna tangat'aa̱ ni xi tjíts'en an.
¿A s'ijii̱n ji nga ta ngo tsi ma Néná? Nda kji'i ni xi ni'ín ji. Tanga ngaskande ko̱jo ndítsjiee̱ xindajín s'ijii̱n nga, kó fotsié ma nga tsakjón ma.
Tanga ngata̱ chinijín ma ji, kó ti'injo̱'o ji nga tsi kjo̱a̱s'ijíi̱n jmíjiín ni xi ni'aán, ni xi je k'ien boá.
Xta̱ tji̱e̱ xcháná Abraa̱m, kixi̱ kamá nguindyi̱ko̱n Néná kjo̱a̱a̱ ni xi kats'én kji'a nga sa̱'ínk'as'iee̱n ngo kjo̱a̱tjó Néná nga katsjá ndií xi 'mí Isaa̱ ki̱a̱ ṉcha̱n ndikoón.
A ye 'ne̱ nga Abraa̱m, ndse̱je̱n nijan akó kjo̱a̱s'ijin ko̱jo ni xi ni'aán, kó tangat'anii̱ ni xi kats'én nga kjo̱a̱s'ijii̱n kamá ni xi chjiénga ka̱ma kui, kuí nii̱ xi kjo̱a̱s'ijin ja̱koxi̱i̱.
Kó bo̱a̱ ts'én jatjosón ni xi kjit'a xo̱jo̱n eén Néná nínga bi tsoó: “Abraa̱m kis'ijii̱n Néná kó kui nii̱ xi kats'énchjínií Néná nga nda̱ xi kixi̱ kamá.” Kó Abraa̱m amingoo̱ Néná ki'mií.
A yajnú 'ne̱ nga Néná ts'énkixi̱ xtaa̱ kjo̱a̱a̱ ni xi ts'én, kó jmí tsi ta kjo̱a̱a̱ kjo̱a̱s'ijii̱n tsi.
Ti bo̱a̱ ti ts'én na̱ masien Raa̱b, kixi̱ kamá nguindyi̱ko̱n Néná kjo̱a̱a̱ ni xi kats'én, nga̱t'a̱ katsjaá ngu̱i̱ndie ndi'aa̱ nínga índo'má já xi kijíkatsijen'maá nanguii̱, kó kui naa̱ asíko̱jo tsi̱'e̱ nga xín ndi̱ya kijí.
Nga̱t'a̱ xikó ts'én yojoo tsi jmíjiín a̱sién ni̱xtjin, yojo k'ien boá, ti bo̱a̱ ti ts'én kjo̱a̱s'ijii̱n, ni xi je k'ien boá tsi jmíjiín ni xi ni'aán.
Jún ṉts'ie, ngata̱ kjínjín mostro̱ ngas'ie ngu̱i̱jinjnú, nga̱t'a̱ je yajnú nga ji̱n xi mostro̱jne̱, 'niú ngase nda skotsíjenjne̱ Néná tsi nda ko̱jo tsi ndajín kini'ánjne̱ ta bo̱a̱jiín xta̱ xi ngasee̱.
Ngayeje ñá ni'án ni xi bo̱a̱jín kji'i, tanga tsi ngo nda̱ xi chiíjín ku̱i̱chji̱a̱ ngo én xi ndajín kji'i, kui boá xi'ba̱ xi je kamá xi chjiénga ka̱ma, kó ka̱maa̱ nga nda ku̱i̱'í'niuú nga kjo̱jo ngayeje yojoo̱.
Kji'a nga 'bíjñáa ngo ki̱cha̱ ts'oa ndi̱je̱e̱, tsi̱'e̱ nga ku̱i̱nt'ié'énná boá, ko̱jo nga ka̱maná nda si̱'ankjí nda tsi je kui choo̱.
Ti tsitsíjenjnúu̱ tjotso yi'ii̱ nga. Nda tsi 'niú yi'i, kó nda tsi tjo̱ xi 'niuú tsanguiṉña, tanga nda̱ xi ts'énxájoo̱ máa ts'énkjí nga ts'énkjién ngo chií ndí ni chichí xi ts'énxájo̱ni.
Ti bo̱a̱ ti ts'en najee̱n kui boá xi ngo ndí ni xi chichií yojoná, tanga ka̱marií sa̱'ín ni xi yi'i. Tsitsíjen chi̱bo̱a̱yajnúu̱ nga ngo ndí ndi'í xi chichí, ka̱marií ku̱i̱'ítí ngo k'ijñá xi tanisién tsie.
Kó najee̱n xikónií ngo ndi'í, tanisién ndajín, nga̱t'a̱ kui boá xi ts'enkjátsón ngayeje yojoo. Ndo̱bo̱a̱ ṉk'i̱e̱e̱n 'bítí kui najee̱n, kó kui najee̱n 'bítí ngayeje kjo̱a̱mindyionná.
Xtaa̱ ka̱marií sa̱'ínńt'íé ngayeje to̱ko̱ya cho̱ tamá, ni̱sie, ye̱, ko̱jo choo̱ ndáchíkoón, kó je kamaá kats'énńt'íé,
tanga kji̱e̱ ngo xta̱ xi je kamaá kats'énńt'íé naje̱n, nga̱t'a̱ najee̱n xikónií ngo ni xi ndajín xi jmíjín xi ka̱maa̱ sa̱'ínńt'íé ko̱jo xi tjikítsie maá xaán ye̱ xi ts'enk'iénná.
Ti kuii̱ najen xi ni'ánkjién nga ndokjo̱a̱ nga ni'ántsjáa̱ Néná xi Na̱'miná, ti kuíni xi ni'ánkjién nga ch'o 'míi̱ xta̱ xi Néná kats'énda xikó kji'i a̱sie̱én kui.
Ta ngo tsi ndso̱'boaa̱ xi fotjoo̱ én xi ni'ántsjanii̱ Néná kó ti kuíni xi fotjoo̱ én xi ch'otsoó xtaa̱. Jún ṉts'ie, chjiénjín nga bo̱a̱ si̱'an ñá.
¿A ka̱marií ngo ndańch'i nga ti kuii̱ xtjoó ndójoa nda ko̱jo ndójoa xi sa?
¿'Yání xi kjínkón ko̱jo xi 'niú makjiín ngu̱i̱jin jún? Nga takó kui nii̱ nga nda ni xi sa̱'ín, kó ni̱ma̱kjo̱a̱ ngatama nga sa̱'ín ni xi tsjaá kui kjo̱a̱kjínkón xi ndaa̱.
Tanga tsi kjo̱a̱'ontakón tikónjii̱n ini̱ma̱jnú, kó tsi tsja majnú nga ndyi̱bixkánjnú nga mejénjnú nga nk'a konguínjnúu̱ xingu̱i̱jnú, ngata̱ jejín 'na̱xiéjnú yojojnú, ti nde ngata̱ miyoniéjínjnú ni xi ja̱koxi̱i̱.
Nga̱t'a̱ kui xta̱ xi bo̱a̱ ndyi̱ts'e̱én jmí tsi Néná xi ts'éntsjaá kui kjo̱a̱kjínkoón, kjo̱a̱kjínkoón nga̱sondiee̱ boá ko̱jo xi tsi̱'e̱ xtaa̱, ko̱jo xi tsi̱'e̱ xindajiín.
Nga̱t'a̱ nínga tjín kjo̱a̱'ontakón ko̱jo kjo̱a̱bixkaán, ki̱a̱ boá nínga jmí tsi xió kji'i ko̱jo nínga tjín ngayeje to̱ko̱ya ni xi ndajiín.
Tanga kui xta̱ xi Néná tsjaá kjo̱a̱kjínkoón, kui boá xi tsjiets'én síndo nguindyi̱ko̱n Néná, kó tjiín kjo̱a̱xió, kó ndaxta̱ ma, kó nt'ié'én, kó tsie kjo̱a̱ni̱ma̱takón tjiín, kó nda ni xi ts'én, kó ta són ts'énjo̱ ngayeje xtaa̱, kó jmíjiín kjo̱a̱jókje̱n.
Xta̱ xi mongase kjo̱a̱xioó xta̱ xi ngasee̱, Néná tsja̱á nga xió ko̱jo nga kixi̱ k'uíndo.
¿Ñá ndibánií kjo̱a̱xcha̱án ko̱jo kjo̱a̱bixkán xi s'ie ngu̱i̱jinjnú? ¿A ki̱a̱jín ndibánií ni xi ndajín xi mejeén ini̱ma̱jnú, kuí nii̱ xi kjánjo̱jnú?
Jún mejénjnú ngo ni, kó sakójínjnú, ni'ánk'iénjnú xingu̱i̱jnú, kó ma ontakonjnú, kó nga sakójínjnú, bixkánjnú kó ni'ánjnú kjo̱a̱xchán. Tanga sa̱kójínjnú ni xi mejénjnú nga̱t'a̱ jmí tsi Néná xi ndyi̱chjiá'ájnúu̱.
Kó nga chjiá'ájnú, sakójínjnú nga̱t'a̱ ndajín kichjiá'ájnú, nga̱t'a̱ chjiá'ájnú ngo ni, ta tsi̱'e̱ nga si̱'ankjatjosón tsi jún ni xi chjíjiín xi tsja majnú.
¡Jún xta̱ xi jmí tsi kixi̱ timatji̱nguijnú Néná! ¿A yajínjnú jún nga xta̱ xi ndyi̱ts'entjó nii̱ kui nga̱sondiee̱, kondraa̱ Néná síndoni? Ta'ya xta̱ní xi mejeén nga amingoo̱ kui nga̱sondiee̱ ka̱ma, kondraa̱ Néná tjíts'én yojoo̱.
Je yajnú nga jmí tsi ta kjo̱a̱ndaní nga bi tsó xo̱jo̱o̱n: “Néná íjñajinná A̱sién Ni̱xtjii̱n, kó kui A̱sién Ni̱xtjii̱n ts'atio ts'éntjóná.”
Néná tsie ngase kjo̱a̱nda xi tsjáná, kuíni nga bi tsó xo̱jo̱n eén Néná: “Néná kondra̱ máa̱ xta̱ xi je 'boxié yojoo̱, tanga tsjaá kjo̱a̱nda xta̱ xi ni̱ma̱kjo̱a̱.”
Kuíni nga ni̱ma̱kjo̱a̱ ti'ánjnú yojojnú nguindyi̱ko̱n Néná. Kondra̱ tanguínjnúu̱ xindajín, kó kui ko̱ngaboa'ajnú.
Ti'antiñajnúu̱ yojojnú Néná, kó kui sa̱'íntiñajnú yojoo̱. Jún xta̱ xi ndyi̱ni'ánjéjnú, tsjie ti̱ndyiónjnú. Kó jún xi jó ni tjíjii̱n ini̱ma̱jnú, ti'antsjiejnú ini̱ma̱jnú.
Ngatama ndasenjnú, kó cha'ájnú, kó on ngatamajnú. Kjo̱a̱mojnójnú kjo̱a̱cha'á ngatama, kó kjo̱a̱tsjajnú kjo̱a̱ndasen ngatama.
Ni̱ma̱kjo̱a̱ ti̱'ánjnú yojojnú nguindyi̱ko̱n Ndi̱a̱ná, kó kui boá xi skinínk'ájnú.
Jún ṉts'ie, ngata̱ ja̱ k'i̱e̱ ja̱ ngajánjín ndokjo̱a̱ta'injnú xingu̱i̱jnú. Xi chji̱a̱ta'in ko̱jo xi tsáyá tsi nda ko̱jo tsi ndajín tjíts'én ṉts'i̱e̱, ti ch'o ts'én ts'énchji̱a̱ kjo̱a̱a̱ kjo̱a̱kitii̱ ko̱jo ti ts'énchji̱a̱ta'in tsi nda ko̱jo tsi ndajín tsó kjo̱a̱kitii̱ nga. Kó tsi ji bo̱a̱ t'íse ji nga nda ko̱jo tsi ndajín kui kjo̱a̱kitii̱, tinda'yé'ínjíi̱n, tasá ta bo̱a̱ tsi t'íse tsi nda ko̱jo tsi ndajín tsó kjo̱a̱kitii̱.
Ta ngo tsi ma xi katsjá kjo̱a̱kitii̱ ko̱jo xi tsáyá tsi nda ko̱jo tsi ndajín ndyi̱ts'en xtaa̱, kó kui boá xi máa̱ 'boxié'á ko̱jo tsi sa̱'ínchaja xtaa̱, kó ji, ¿'yá jií bo̱a̱ nga ji kon xi ti'míye tsi nda ko̱jo tsi ndajín ndyi̱ts'en kje̱'e xta̱?
Nda'yájnú jún kui nii̱, jún xi bi 'míjnú: “Ngot'e̱ ko̱jo tsi ndyiojón konguín kui na̱xi̱ńdá ján, kó ki̱a̱ ngo nó kamána nga si̱'anxá nga si̱'án to̱n.”
¡Kó nde yajínjnú ni xi ka̱ma ndyiojón! Nga̱t'a̱ ¿Mí nii̱ bo̱a̱ kjo̱a̱mindyionjnú? Xikónií ṉdi̱xa̱a̱ nga ngotjón chií fotokjá, kós'e̱ tji̱e̱nmá chaja nguiní.
Tasá bi t'ínjnú: “Tsi Ndi̱a̱ná xí mejeén, ku̱i̱ndyión, kó kui ni xi'bi̱ ko̱jo tsi kui ni ján xi si̱'án.”
Tanga ngot'e̱ 'ne̱, je 'naxiéjnú yojojnú, kó ngayeje kjo̱a̱nk'atakón xikoó xi'ba̱, ndajín.
Xta̱ xi máa̱ ts'én ni xi ndaa̱, kó tsi ts'énjín, ndyi̱ts'en jé.
¡Nda'yájnú kui nii̱, jún xi xta̱ cho̱njnú! Cha'ájnú kó 'niú cha'ayájnú kjo̱a̱a̱ ngayeje kjo̱a̱ni̱ma̱ xi s'e̱ ku̱i̱tjájinjnú.
Kjo̱a̱cho̱njnú je jando, kó ṉjñojnú je iskjinie xobií.
To̱nsiniéjnú ko̱jo to̱ntiboajnú je katjoxt'án kó kui xt'aán kuí xí chistiko̱ ka̱ma kondra̱ tsa̱jún kó sa̱'ínkjié yojojnú xikoó ngo ndi'í xi ts'enkjié. ¿Mí kjo̱a̱a̱ nga to̱n ndyi̱chja'átjojnú nga je yajnú nga je kjifet'a ni̱xtjii̱n?
Tsitsíjenjnúu̱ nga kui já moso̱ xi kats'énxájin ngu̱i̱jin jno̱jnú xi katse'éjínjnú chjií nga kich'íṉchajojnú, kui chjií je ndyi̱bonguíta'injnú. Ni xi ndyi̱kjandayá kui já mosoo̱, je tsinti'eé kui Ndi̱a̱ná xi tjiín nga'niuú.
K'i̱e̱ t'ananguii̱ je kixindyionjnú nga katse'éjnúu̱ yojojnú kjo̱a̱tsja xi nda ko̱jo je kini'ánkjatjosónjnúu̱ ni xi kamámejeén ini̱ma̱jnú. Je kamáyi'ijnú xikó maá ngo cho̱yojo xi je jachó ni̱xtjii̱n nga si̱'ank'ien.
Jún je akjanguita'injnú jé xta̱ xi kixi̱ xi jmí jéjiín kó bo̱a̱ ts'én kini'ánkjiesónjnú kui xtaa̱ xi nde kamájiín ts'axié'á yojoo̱ nga bo̱a̱ kamáta'in.
Jún ti bo̱a̱ ti ts'én ngat'iéjnú kjo̱a̱chiyákjo̱a̱ kó te'énga'niújnúu̱ ini̱ma̱jnú, nga̱t'a̱ je kjimatiña ni̱xtjin nga kjo̱e̱'e Ndi̱a̱ná.
Jún ṉts'ie, ngata̱ jmí kjo̱a̱xti mindyiajenjínjnúu̱ xingu̱i̱jnú, tsi̱'e̱ nga sa̱tíjéjínjnú, nga̱t'a̱ xi tsáyá tsi nda ko̱jo tsi ndajín ndyi̱ts'en xtaa̱ je tikónxtió nga̱ntjo̱a̱a̱.
Jún ṉts'ie, chjábechi̱bo̱a̱jnú kui kjo̱a̱ni̱ma̱ xi ja'atio ko̱jo kui kjo̱a̱chiyákjo̱a̱ xi kis'iee̱ kui já chji̱ni̱e̱'e̱én Néná xi tsíchji̱a̱ni ja'eén Ndi̱a̱ná.
Tsitsíjenjnúu̱ nga xta̱ xi ndyi̱foa'atio kjo̱a̱ni̱ma̱a̱ xikónií tsi xta̱ xi achichí ra tsjaa̱ 'míjne̱. Jún je kanda'yájnú kóts'en kichikjoaá nda̱ xi 'mí Joo̱b ngayeje kjo̱a̱ni̱ma̱ xi ja'atio, kó je kamáyajnú kó kats'énjo̱ Ndi̱a̱ná nga fet'aa̱, nga̱t'a̱ Ndi̱a̱ná ni̱ma̱ máa ñá kó koyakjo̱a̱ná nga.
Jún ṉts'ie, 'niú mí'ájnú'un kui nii̱: kji'a nga tjín xí ko̱síyajnú ngo ni, ngata̱ nguiboanénájín 'míjnú nga si̱'ankjiénjnú ja'eén ndi'ak'ajmii̱ ko̱jo tsi tsi̱'e̱ t'ananguii̱, ko̱jo tsi tsi̱'e̱ kje̱'e ni, tasá “jo̱o̱n” t'ínjnú tsi bo̱a̱ kji'i kui nii̱ kó “jmí” t'ínjnú tsi bo̱a̱jín kji'i kui nii̱, tsi̱'e̱ nga ko̱tíjéjínjnú Néná.
¿A tjín ngu̱i̱jinjnú xta̱ xi kjo̱a̱ni̱ma̱ ts'énfoa'atio? Ngatíchji̱a̱a̱ Néná. ¿A tjín xi tsja tjiín? Nga siee̱ só xi ndaa̱ Néná.
¿A tjín xi oo̱n? Ngatíchji̱a̱a̱ xta̱ xi xchaá na̱ngo̱xi̱i̱ tsi̱'e̱ nga ka̱mandaya nga ku̱i̱chji̱a̱tjé kó nga tsanguinjon isti̱ nga sa̱'ín kaxoma ja'eén Ndi̱a̱ná.
Kjo̱a̱ndokjo̱a̱tjé xi tjiín kjo̱a̱s'ijii̱n boá xi sa̱'índaya xi oo̱n, kó Ndi̱a̱ná sa̱'ínkjastjíe̱n, kó tsi kats'énjé, si̱'anjetakoón jeé.
Kuíni nga ja̱ k'i̱e̱ ja̱ ngaján t'íyajnúu̱ xingu̱i̱jnú jé xi kini'ánjnú, kó ja̱ k'i̱e̱ ja̱ ngaján ndókjo̱a̱tjéjnú xingu̱i̱jnú, tsi̱'e̱ nga ka̱mandayajnú. Kji'a nga ngo xta̱ xi kixi̱ ku̱i̱chji̱a̱a̱ Néná tjínrií nga'niú ni xi ku̱i̱chji̱a̱.
Nda̱ chji̱ni̱e̱'e̱én Néná xi 'mí Elíaa̱ ngo nda̱ xi kamá xikoó ñá, kó kji'a nga 'niú tsíchji̱a̱a̱ Néná tsi̱'e̱ nga nguiti ko̱a̱'ájín stseé, nguiti tsa'ajín stsé nga̱són t'ananguii̱ ján nó masien.
Kó ti tsíchji̱a̱ nguinií Néná ingo ndi̱ya, kó tsa'a nguiní stseé, kós'e̱ t'ananguii̱ kamáxchá nguinií ni chinie.
Jún ṉts'ie, tsi tjín ngu̱i̱jinjnú xi je kis'ijñat'axiín ja̱koxi̱i̱, kó tsi ngo xta̱ sa̱'ínkjí nguiní ndi̱ya xí kixii̱,
ngatamayajnú jún nga ta 'yání xi sa̱'ínkjí'oyá ngo xta̱ jé kjo̱a̱a̱ kui ndi̱ya xi ndajín kji'i xi kistso'bá, je ts'axié'á tsi̱'e̱ nga ko̱yajín nda̱ xi kats'énjeé, kó kui boá xi kats'én nga kjín jeé kui nda̱a̱ je kini'ánjetakoón.
An Peé, nda̱ apostroo̱  Jesukristoo̱, ts'entindejnú'un ngayejejnú xta̱ xi Néná je ja'ájinjnú xi xín nangui ndokjo̱a̱nijnú xi tindyiónjnú ngu̱i̱ndie xi 'mí Ponto̱, Galasia̱, Kapadosia̱, Asia̱ ko̱jo Bitinia̱.
Xikó ts'én índa Néná xi na̱'miná nga kamámejeén ja'ájinjnú jún, tsi̱'e̱ nga xta̱ na̱xi̱ńdá xi tsi̱'e̱ ka̱majnú. Kó nga ngat'aa̱ A̱sién Ni̱xtjii̱n ko̱jo ngat'aa̱ nga k'ien Jesukristoo̱ nga kats'éntsjiejónjnú ngayeje jéjnú, tsi̱'e̱ nga ko̱nda'yá'énjnú. Ngatama tsie kjo̱a̱nda ko̱jo kjo̱a̱xió xi tsja̱ajnú Néná.
Nga ni'ántsjaá Néná, kui xi Na̱'mii̱ Ndi̱a̱ná Jesukristoo̱, kui xi tangat'anii̱ kjo̱a̱ni̱ma̱takón jee̱ nga kats'éntsen nguiníná nga ndyi̱chiyáa̱ nga ko̱jo ñá k'uiéná ngo kjo̱a̱mindyion, tangat'anii̱ nga ja'á'yaá Jesukristoo̱ ngu̱i̱jii̱n xta̱ xi je jesoón.
Néná boá xi sa̱'ín nga sa̱kóná kui ni xi je tikóndaa̱ ki̱a̱ ndi'ak'ajmii̱ nga tsja̱aná, kui ni xi nguiti ka̱majiín kjo̱tson, ti nde jmíjiín ni xi ndándí, ti nde kamájiín xi̱'niú.
Nga'niuú tjíts'énkjién nga ts'énkoón jún, tangat'anii̱ nga s'ijinjnú, tsi̱'e̱ nga Néná k'o̱xié'á kjin kjin xta̱ xi tsi̱'e̱ xikó ts'én je tikóndaa̱ ni̱xtjin xi kjifet'aa̱.
Tangat'anii̱ kui nii̱ nga jún tsja ngat'iéjnú nda tsi ngui chiboa tsi ni̱xtjin nga ku̱i̱tjatiojnú kjín to̱ko̱ya kjo̱a̱chjat'ayákón,
tsi̱'e̱ nga chját'ayákón kjo̱a̱s'ijinjnú, nga̱t'a̱ kuí xí chjí ngasenii̱ ta bo̱a̱jiín to̱nsinieé, kui xi máa̱ fotson kó ndi'í chít'ani. Kó bo̱a̱ ts'én kui kjo̱a̱s'ijii̱n xcha̱ nga k'uieé kjo̱a̱ni'ántsja, kjo̱a̱je ko̱jo kjo̱a̱yandikón kji'a nga ko̱kó yojoo̱ Jesukristoo̱.
Jesukristoo̱ xí ndyi̱ni'ántjójnú nda tsi kamáyajínjnú kó kis'ie kje̱n, kó tjis'ijinjnú nda tsi ngot'e̱ yajínjnú kje̱n, achichí kjo̱a̱tsja xi 'niú je tjínjnú kó ngaskande nde yajín kóts'en k'uiyá kuí nii̱,
tjínjnú kui nii̱ nga̱t'a̱ je ndyi̱fóchot'ajnúu̱ kjo̱a̱'naxié'ájnú, kó kui nii̱ ki̱a̱ ndibánií kjo̱a̱s'ijinjnú.
Já chji̱ni̱e̱'e̱én Néná xi kis'ie ngas'e̱ kamámejeén sku̱i̱e̱ ko̱jo tsangase ndi̱ya sen see̱n kjo̱a̱a̱ kui kjo̱a̱'naxié'aá kji'a nga katsáyatjón nga Néná tsja̱ajnú kui kjo̱a̱ndaa̱.
Kamámejeén kamábe 'yá xta̱ ko̱jo mí ni̱xtjin xi íjñá tsijen A̱sién Ni̱xtjii̱n Kristoo̱ xi tikónjii̱n kui já chji̱ni̱e̱'e̱én, kui A̱sién Ni̱xtjii̱n xi katsáyá nga tsie kjo̱a̱ni̱ma̱ kjo̱a̱'atio Kristoo̱ ko̱jo kui kjo̱a̱je xi jaskan kji̱ndi̱baá.
Néná akoó kui já chji̱ni̱e̱'e̱én tanga jmí tsi kjo̱a̱a̱ nganda ti kuii̱ tsi̱'e̱, nganda tsa̱jún boá nga akakoo̱. Kuí bí kui én xi katse'éjnú ngot'e̱ jún xi je ik'íni̱jmijnú kui éntjatsi̱e̱e̱, tangat'anii̱ nga'niuú A̱sién Ni̱xtjii̱n Néná xi kananguiyani ndi'ak'ajmi ján, kui ni xi ngaskande ndítsjiee̱ kamámejeén kamábe.
Kuíni nga ti̱ndyiondajnú nga k'uiéjnú kjo̱a̱kjínkón, kó nda ti'ankjójnú ni xi si̱'ánjnú, kó chiyá ndo̱jo ndo̱jojnúu̱ kjo̱a̱nda xi kjo̱e̱'éjo̱jnú kji'a nga ko̱kó yojoo̱ Jesukristoo̱.
Ngatamajnú xikoó ndí xí nt'ié'eén na̱'mii̱, jmí tsi bo̱a̱ ts'én ku̱i̱ndyionjnú xikoó ngas'e̱ kji'a nga kji̱e̱ yajínjnú Néná nga taxkiya kini'ánkjatjosónjnúu̱ ni xi kamámejénjnú kini'ánjnú.
Tasá tsjie ts'en ti̱ndyiónjnú, xikó ts'én tsjie kui xi tsíchji̱a̱jnú.
Nga̱t'a̱ je kjit'a xo̱jo̱n eén Néná nínga bi tsoó: “Tsjie ngatamajnú jún, nga̱t'a̱ tsjie an.”
Nga̱t'a̱ je yajnú nga Néná íchjítjéjnú tsi̱'e̱ nga ka̱mandéjnú kjo̱a̱a̱ kui kjo̱a̱mindyion taxkiya xi kis'iejnú xi íjñájnú xta̱ xi xchájnú, kó nga ka'naxié'ájnú jún jmí tsi ni xi fotson xi kamáchjíní, xikoó tsi to̱nsinié ko̱jo tsi to̱ntiboa.
Tasá jiín Kristoo̱ xi kini'ánchjién kuí xí 'niú chjí ngasenii̱. Kristoo̱ kui boá xi xikoó ngo cho̱tsa̱nga̱ xi nda ko̱jo xi onjiín.
Néná índa ndeskande koó nguindiee̱ nga kamánda nga̱sondiee̱ nga bo̱a̱ kji'i ni xi ka̱maa̱, tanga kui ni̱xtjin xi kjifet'aa̱ tjibóko tangat'anii̱ nganda tsa̱jún.
Kó tangat'anii̱ Kristoo̱ nga jún s'ijinjnú Néná, kui Néná xi kats'énkja'á'yaá Kristoo̱ ngu̱i̱jii̱n xta̱ xi je jesoón kó katsjaá kjo̱a̱je, tsi̱'e̱ nga s'i̱jinjnú ko̱jo ka̱ma'niátakónjnú Néná.
Ngot'e̱ 'ne̱ nga je kini'ántsjiejnú yojojnú tangat'anii̱ nga kanda'yá'énjnúu̱ én xí ja̱koxi̱i̱ kó nga je tjó ja̱koxi̱jnú xingu̱i̱jnú xikoó tsi ṉts'iéjnú. Ngayeje ini̱ma̱jnú 'niú ti'antjójnú ja̱ k'i̱e̱ ja̱ ngaján xingu̱i̱jnú.
Nga̱t'a̱ jún je katsen nguiníjnú, kó ngot'e̱ jmí tsi xta̱ xi fesón xi katsennijnú, eén Néná xi kats'éntsen nguiníjnú, kui én xi fejiín, nga̱t'a̱ tikón ta kji'ánií.
Nga̱t'a̱ bi tsó xo̱jo̱n eén Néná:
Ngayeje xta̱ xi tjín nga̱sondiee̱ xikónií ngo k'ijñá,
kó ngayeje kjo̱a̱jee̱ xtaa̱ xikónií ngo naxoó kui k'ijñaá.
Xí k'ijñaá, kó 'bókanguí naxoó.
Tanga eén Ndi̱a̱ná, tikón ta kji'ánií.
Kó kui eén, kui boá kui éntjatsi̱e̱e̱ Néná xi je ik'íni̱jmijnú.
Kuíni nga chjiénga chja̱'áxínjnúu̱ yojojnú ngayeje to̱ko̱ya ni xi ndajín, ngayeje kjo̱a̱maña, kjo̱a̱jókje̱n, ko̱jo kjo̱a̱'ontakón, ko̱jo ngayeje to̱ko̱ya énya.
Ngatamajnú xikoó ndí xi s'e̱ katsen xi mamejeén ndáchíkií na̱aa̱, bo̱a̱ ts'én ngatamamejénjnú eén Néná, xikoó xi mejeén k'uí tsjén xí kui soboá, tsi̱'e̱ nga nda ts'én ka̱maxchájnú kó kjo̱tjo'a kjin kjinjnú,
nga̱t'a̱ je kichit'ajnú kóts'en nga nda ts'énjo̱ná Ndi̱a̱ná.
Kristoo̱ boá xi xikoó ngo ndi̱jo̱ xi tikón xi kats'énch'ó xtaa̱, tanga Néná xikoó ngo ndi̱jo̱ xi je katjo'ójin xi achichí chjínií máa kui, kó nga ndyi̱ni'ántiñat'ajnúu̱ yojojnú Kristoo̱,
ko̱jo jún kjimajnú xikoó ndi̱jo̱ xi síndo tikón, kó Néná boá xi iskjinink'ajnú xikoó ngo na̱ngo̱xi̱ xi jmí tsi kui nga̱sondiee̱ chji̱a̱ni, bo̱a̱ ts'en nga jún boá xi kini'ánjnú xikoó chiná'mi tsjiee̱ Néná, xi ts'énk'ás'ieén kjo̱a̱tjó xi tsja maa̱ Néná ngat'aa̱ Jesukristoo̱.
Nga̱t'a̱ bi tsó xo̱jo̱n eén Néná:
Jé'e̱n k'i̱e̱ k'uijñá an nangui Sio̱n ngo ndi̱jo̱ xi ja'ajin an xi 'niú chjínií,
kuí ndi̱jo̱o̱ xi s'i̱tjats'ennii̱ ndi'aa̱,
kó xi sa̱'íns'ijin kui ndi̱jo̱o̱, jmí kjo̱a̱soboá ko̱e̱'éjiín.
Jún xi je s'ijinjnú Ndi̱a̱ná, achichí chjínií majnú jún, tanga xta̱ xi s'ijinjiín kui, ki̱a̱ boá nga fotjosón ni xi tsó xo̱jo̱n eén Néná:
Kui ndi̱jo̱ xi kats'énch'ó já chji̱ni̱e̱xo̱ó,
kui boá xi ndi̱jo̱ xi s'i̱tjats'ennii̱ ndi'aa̱ kamá.
Ko̱jo ti bi ti tsó nga:
Kui boá kui ndi̱jo̱o̱, ngo ndi̱jo̱ xi stinguí xtaa̱.
Kó k'o̱jmi nga sti̱nguí xtaa̱ nga̱t'a̱ tsint'ié'énjín kui eén, nga̱t'a̱ je bo̱a̱ ts'én tikón nga bo̱a̱ ka̱ma.
Tanga jún boá xi xta̱ tji̱e̱ xi je kachja'ájii̱n, jún boá xi chiná'mi xi ndyi̱ts'enseén kui Ree̱ xi botixómá ndi'ak'ajmi ján, jún boá xi xta̱ na̱xi̱ńdá tsjie, jún boá xi xta̱ na̱xi̱ńdá xi je tsi̱'e̱ Néná, tsi̱'e̱ nga jún xi ko̱ndókjo̱a̱jnú ni nda xi kats'én Néná, kui Néná xi tsíchji̱a̱jnú tsi̱'e̱ nga jatjojnú nínga jñoó kó ikitjas'i̱e̱njnú nínga ts'entsíjen kjo̱a̱jee̱ ndi'ií.
Jún xi kje̱'e ni̱xtjin nde ngo xta̱ na̱xi̱ńdá kamájínjnú, tanga ngot'e̱ 'ne̱ xta̱ na̱xi̱ńdaá Néná boá jún. Néná ni̱ma̱jín kamaá jún ngas'e̱, tanga ngot'e̱ 'ne̱ Néná ni̱ma̱ máa jún.
nda ti'ánjnú xikó ts'én tindyiónjnú ngu̱i̱jii̱n xta̱ xi bejín Néná, bo̱a̱ ti'ánjnú nda tsi kui xtaa̱ ngot'e̱ ndajín ts'én chji̱a̱ kjo̱a̱a̱ jún, tanga nga sku̱i̱e̱ ni nda xi ndyi̱ni'ánjnú, sa̱'íntsjaá Néná ni̱xtjin nga Néná sa̱'ínjo̱ xki̱ ngayeje xtaa̱.
Tangat'anii̱ nga Ndi̱a̱ná ndokjo̱a̱nijnú, cha̱ndikónjnú ngayeje xta̱xá xi chji̱a̱ni kui nga̱sondiee̱, xikoó nda̱ ree̱ xi 'niú nk'a xaá,
ko̱jo xtitjón xi tsanguiya kui ree̱ xi ts'énjeé xta̱ xi ndajín ts'eén, kó nda ts'én chji̱a̱ kjo̱a̱a̱ xta̱ xi nda ts'eén.
Nga̱t'a̱ kuí nii̱ xi mejeén Néná: Kji'a nga nda si̱'ánjnú, kji'a boá nga kjókjojnú ts'oa xta̱ xi bejín Néná kó makjínjiín ni xi tsi̱'e̱.
Xta̱ ndéjnú nguindyi̱ko̱n Néná, tanga ngata̱ kuijín kjo̱a̱ndeé ni'ánkjiénjnú tsi̱'e̱ nga si̱'ánjnú ngo ni xi ndajín kji'i, tasá ti̱ndyiónjnú xikoó xta̱ xi mosoo̱ Néná.
Cha̱ndikónjnú ngayeje xta̱. Ti'antjójnú ngayeje ṉts'ié ko̱jo ndichjá. Ngatamandikónjnú Néná. Cha̱ndikónjnú nda̱ Ree̱.
Jún xi moso̱ xi kastiñájnú, cha̱ndikónjnú xta̱ xi ndi̱a̱jnú kó nda'yá'énjnúu̱, jmí tsi ta kuí tsi xi ndaxtaa̱ ko̱jo xi makjiín, bo̱a̱ ti ti'anjo̱jnú kui ndi̱a̱ xi ndajín ts'énjo̱jnú nga.
Nga̱t'a̱ nda ts'én tikón nguindyi̱ko̱n Néná nga ts'enchíkjo̱a̱ kjo̱a̱ni̱ma̱ xi foa'ajin kui moso̱ xi kastiñaá, nda tsi chjiénjín nga kui nii̱ kjo̱a̱'ajin, tanga chíkjo̱a̱rií nga̱t'a̱ je be nga Néná chji̱a̱ni.
Nga̱t'a̱ ¿mí ni xi 'niú je kjimajnú, tsi kji'a nga ndajín si̱'ánjnú ndi̱a̱jnú sa̱'ínjéjnú, kó xchikjoajnú? Tanga tsi ni xi nda ndyi̱ni'ánjnú kó ku̱i̱tjatiojnú kjo̱a̱ni̱ma̱ kó tsi xchikjoajnú, ja̱koxi̱ nga kui nii̱ xi nda nguindyi̱ko̱n Néná.
Nga̱t'a̱ tangat'anií kui nii̱ nga Néná tsíchji̱a̱nijnú, nga̱t'a̱ bo̱a̱ ti ts'én Kristoo̱ ja'atio kjo̱a̱ni̱ma̱ tangat'anii̱ jún, kó íjñájnú ngo chi̱bo̱a̱ tsi̱'e̱ nga konguíntji̱nguíjnú chi̱bo̱a̱ se.
Kristoo̱ ngojín jé kats'én, ti nde jmí ni̱xtjin tjín xí ts'aṉcha̱jo nga tsíchji̱a̱,
kui xi kji'a nga ch'o ki'mií, jmí ni ch'o katsójín, kó kji'a nga kini'ánkja'atio kjo̱a̱ni̱ma̱, indyiándikónjín, tasá ngu̱i̱ya tsja Néná kis'ijñaya, kui Néná xi kixi̱ tsáyá tsi nda ko̱jo tsi ndajín ndyi̱ts'en xtaa̱.
Kuí Kristoo̱ xi kijíjo̱ jéná ngu̱i̱jin yojoo̱ ki̱a̱ t'a kroo̱, tsi̱'e̱ nga ñá ko̱ya kjo̱a̱a̱ jé xi kini'án, kó ku̱i̱ndyión kjo̱a̱a̱ kjo̱a̱kixi̱i̱. Kó tangat'anii̱ nga kini'án'oón Kristoo̱ nga jún je kamándayajnú.
Nga̱t'a̱ jún ngas'e̱ kis'iṉtso̱majnú xikoó cho̱tsa̱nga̱ xi kichajá, tanga ngot'e̱ 'ne̱ je je'echon nguiníjnú Kristoo̱, nda̱ xi kondajnú kui xi xikoó nda̱ xi konda cho̱tsa̱nga̱a̱.
Bo̱a̱ ti ts'én ndatsa jún ínchjín xi je ikixánjnú, cha̱ndikónjnú xi̱'injnú, tsi̱'e̱ nga kui xi̱'in xi s'ijinjiín Néná, sa̱'íns'ijin kó nde jmí én ka̱machjiénjiín, nga̱t'a̱ nda ndyi̱ni'ánjnú jún,
kó sku̱i̱e̱ nga nda ndyi̱monguínjo̱jnú yojojnú ko̱jo nga ndyi̱yandikonjnú Néná.
Nga kuijín ni xi tsjats'én ts'énbónda yojojnú xtji̱e̱e̱n ndi̱tsen xi chjiénga ku̱i̱ndyi̱sejnú, xikoó nga ndikón ts'én ko̱sijee̱n tsja̱jnú, xikoó nga x'i̱a̱jnú ni to̱nsinié ko̱jo tsi ṉjño xi 'niú chjí xcha̱jajnú.
Tasá ngu̱i̱jii̱n ini̱ma̱jnú ngat'íjñaá ngo kjo̱a̱fonda xi kjo̱tsonjín nga k'uiéjnú ngo a̱sién ni̱xtjin xi nda ko̱jo xi xió. Kuí kjo̱a̱tsjakji'ii̱ xi 'niú chjínií nguindyi̱ko̱n Néná.
Nga̱t'a̱ bi ts'én yínda yojoo̱ kui ínchjín tsjie xi askoyaá Néná ni̱xtjin xchá ján, nga kamábendikón xi̱'ii̱n,
xikoó na̱ Saraa̱ nga tsint'ié'eén Abraa̱m, kó “ndi̱a̱na” katsoó. Jún boá xi ndí ínchjiín na̱ Saraa̱, tsi nda kji'i ni xi ndyi̱ni'ánjnú ko̱jo tsi ko̱ndakonjínjnú ni xi ka̱mata'injnú.
Kó jún xi xi̱'injnú, ti bo̱a̱ ti ts'én ngat'iéjnú kjo̱a̱kjíntakón nga nda ts'én ku̱i̱ndyionjo̱jnú chjónjnú, cha̱ndikónjnú nga̱t'a̱ ínchjiín jmí tsi bo̱a̱ ts'en 'niú xikoó jún, nga̱t'a̱ ngo chjoón ngo xi̱'in xi je síndojo̱ xkjín, nijan sa̱kórií kjo̱a̱ndaa̱ kjo̱a̱mindyion xi tsjá Néná, tsi̱'e̱ nga jmí ni sa̱'ínni'ínjiín nga ku̱i̱chji̱a̱a̱ Néná.
Kó nga fet'a, ngayejejnú tsjats'én tindyionjinjnúu̱ xingu̱i̱jnú, tasíko̱jojnú xingu̱i̱jnú, tjó ti'ánjnú xingu̱i̱jnú xikoó tsi ngo ṉts'iéjnú, ndaxta̱ ko̱jo ni̱ma̱kjo̱a̱ ngatamajnú.
Tsi ngo xta̱ xi ndajín kji'i ni xi kats'énjo̱jnú, ngata̱ ni'ánngojojínjnú, kó ti tsi tjín xi ch'o ka̱tso̱jnú, ngata̱ ch'ojín 'míjnú ndatsa jún nga, tasá chji̱a̱'ajnúu̱ Néná nga sa̱'ínchikonñé, nga̱t'a̱ je yajnú nga Néná tsíchji̱a̱nijnú tsi̱'e̱ nga sa̱kójnú kjo̱a̱ni'ánchikonñeé kui.
Nga̱t'a̱ bi tsó xo̱jo̱n eén Néná:
Xi mejeén tjó sa̱'ín kjo̱a̱mindyioo̱n,
kó mejeén sku̱i̱e̱ ni̱xtjin xi nda,
nga koo̱n naje̱n nga ch'ojín ts'én ku̱i̱chji̱a̱,
kó nga koo̱n ts'oa nga jmí én ndiso ku̱i̱chji̱a̱jín.
Ngatangaa̱ ni xi ndajiín, kó ni xi ndaa̱ xi nga ts'én,
Nga̱t'a̱ Ndi̱a̱ná koo̱n xta̱ xi kixii̱,
kó nda bosienníjoón nga chji̱a̱ kui xtaa̱,
tanga kje̱n Ndi̱a̱ná kondra̱ tikónnii̱ xta̱ xi ndajín ndyi̱ts'e̱én.
¿'Yá xi ndajín kji'i ni xi sa̱'ínjo̱jnú, tsi ngongá ni xi ndaa̱ xi ndyi̱ni'ánjnú jún?
Tanga nda tsi kjo̱a̱ni̱ma̱ ku̱i̱tjatiojnú tangat'anii̱ kjo̱a̱kixi̱i̱, achichí ra tsjajnú nga bo̱a̱ ka̱majnú. Kuíni nga ngata̱ 'yájín xi mindyiandikónjnú, ti nde ngata̱ nda̱jín majnú jún.
Tasá cha̱ndikónjnú Kristoo̱ ngu̱i̱jii̱n ini̱ma̱jnú nga kui xi Ndi̱a̱jnú ma, kó ngatsjé ni̱xtjin ti̱ndyiondajnú nga ka̱majnú k'uiyájnúu̱ nga tjín xi ko̱síyajnú ngo ni kjo̱a̱a̱ kui kjo̱a̱chiyá xi tjínjnú jún.
Tanga ngat'iéjnú kjo̱a̱ni̱ma̱kjo̱a̱ ko̱jo kjo̱a̱yandikón nga bo̱a̱ si̱'ánjnú. Ti̱'ánjnú kui nii̱ nga nda ts'én k'uijñá kjo̱a̱kjíntakónjnú nguindyi̱ko̱n Néná, ki̱a̱ ka̱maa̱ nga kui xta̱ xi ndyi̱chji̱a̱ta'ínjnú xi ndyi̱tsó nga ndajínjnú xta̱, soboá ka̱maa̱ nga sku̱i̱e̱ nga nda ndyi̱ni'ánjnú nga̱t'a̱ s'ijinjnú Kristoo̱.
Tasá nda tsi kjo̱a̱ni̱ma̱ ku̱i̱tjatiojnú nga ni xi ndaa̱ xi si̱'ánjnú, tsi Néná xí bo̱a̱ ts'én mejeén, ta bo̱a̱jiín tsi kjo̱a̱ni̱ma̱ ku̱i̱tjatiojnú nga ni xi ndajiín xi si̱'ánjnú.
Nga̱t'a̱ Kristoo̱ ti bo̱a̱ ti ts'én ja'atio kjo̱a̱ni̱ma̱ kó ta ngo tsi ndi̱ya k'ien nga kats'énkjié jeé xtaa̱. Nda̱ xi kixii̱, xta̱ xi kixi̱jiín k'ientjé, tsi̱'e̱ nga kjo̱joná nguindyi̱ko̱n Néná. Nga ja̱koxi̱ kini'ánk'ién nga xta̱, tanga kini'ánkja'á'yaá nga a̱sién ni̱xtjii̱n.
Kó nga a̱sién ni̱xtjin kijí nga kijík'ini̱jmi̱í a̱sién ni̱xtjin xi síndo'yá'niuú,
kui xi tsint'ié'énjín ni̱xtjin nga kis'ijña Noée̱, kji'a nga Néná askoyá sakon sakoo̱n nga sa̱'ínk'oyá yojoo̱ xtaa̱ tji̱e̱nga kjimanda tjotso jee̱. Jin ma xta̱ xi jatjo'aa̱ yojoo̱ nga jesón ngándájín ngu̱i̱jin ndójoaa̱.
Kuí ndójoaa̱ xi akó tjón tjón xikó ts'én ts'axié'ájnú ndójoaa̱, nga̱t'a̱ kji'a nga satíndá ngu̱i̱jin ndójoaa̱ fotjo'a ñá tangat'anií nga ja'á'yaá Jesukristoo̱. Kjo̱a̱botíndaá jmí tsi kui xi ts'éntsjie yojoná, tasá tsi̱'e̱ nga ndyi̱mindyisé nga nda k'uijñá kjo̱a̱kjíntakónná nguindyi̱ko̱n Néná.
Jesukristoo̱ kijínijínguí ndi'ak'ajmi ján kó ki̱a̱ tikón nga fojnií Néná, kó kui boá xi ts'énbotixómaá ndítsjiee̱ ko̱jo a̱sién ni̱xtjin xi tjiín xá ko̱jo nga'niuú.
Xikó ts'én Kristoo̱ ja'atio kjo̱a̱ni̱ma̱ nga kini'án'oón yojoo̱, ti bo̱a̱ ti ts'en tjajintakónjnú nga ko̱e̱'énga'niújnúu̱ yojojnú, nga̱t'a̱ xta̱ xi ja'atio kjo̱a̱ni̱ma̱ nga kini'án'oón yojoo̱, je íjñámasien jeé,
tsi̱'e̱ nga xikó kji'i ni̱xtjin xi chaja ngasee̱ nga k'uijñá nga̱sondiee̱, k'uijñá xikó ts'én mejeén Néná kó jmí tsi xikó ts'én mejeén kjo̱a̱ni'ánkjoó xtaa̱.
Je ja'a ni̱xtjin xikó ts'én kixindyionjnú ngas'e̱, kji'a nga kini'ánjnú ni xi tsja máa xta̱ xi s'ijinjiín Néná, nga kini'ánjnú ni xi ndajín, ko̱jo ni xi ndajín xi mejeén yojojnú, ko̱jo kjo̱a̱ch'i̱, ko̱jo nga ch'o kini'ánjo̱xtinjnú yojo ndikónjnú, ko̱jo nga ikitjatjónjnúu̱ nga kini'ánjnú s'ué, ko̱jo nga kini'ántsjajnúu̱ a̱sie̱én ne xi ts'énda xtaa̱ kui xi achichí ch'okoón.
Tanga ngot'e̱ 'ne̱ nga nguiti ndyi̱ni'án kamajo̱jínjnú kui xta̱ xi ndyi̱ts'en ni xi ndajiín, kuíni nga ta bi ta máa kó ch'otsójnú,
tanga kui xtaa̱, chjiénga ki̱a̱ kjo̱chótsjaá xki̱ kui xi je tikóndaa̱ nga ko̱tso̱ya tsi nda ko̱jo tsi ndajín kats'én xta̱ xi síndo ko̱jo xi je jesoón.
Nga̱t'a̱ kuíni nga ngaskande xta̱ xi je jesón ngot'e̱ ik'íni̱jmi̱í kui éntjatsi̱e̱e̱ Néná, tsi̱'e̱ nga nguije Néná katsáyá tsi nda ko̱jo tsi ndajín kats'én nga kis'iṉdo nga̱sondie, k'uíndo nga a̱sién ni̱xtjin xikó ts'én mejeén Néná nga k'uíndo.
Je kjimatiñaa̱ nga kju̱i̱e̱ ngayeje ni xi tjiín, kuíni nga nda ts'én ti'ankjójnú nga ndokjo̱a̱jnúu̱ Néná kó nda chónjnúu̱ nga si̱'ánjnú kui nii̱.
Tsie kjo̱a̱tjó ngat'iéjnú ngu̱i̱jinjnú, nga̱t'a̱ kjo̱a̱tjoó achichí jé sa̱'ínkjié.
Ja̱ k'i̱e̱ ja̱ ngaján te'éndiéjnúu̱ nga k'uíndo ndi'ajnú xingu̱i̱jnú, kó tsja ngat'iéjnú nga bo̱a̱ si̱'ánjnú.
Nga ngo nga ngojnú xi tjínjnú ngo kjo̱a̱nda xi katsjájnú Néná, ti'ankjiénjnú kui nii̱ ngandaa̱ xta̱ xi ngasee̱, bo̱a̱ ti'ánjnú xikoó xta̱ xi nda ts'énxájo̱ ngayeje to̱ko̱ya kjo̱a̱nda xi tsjá Néná ngandaa̱ xta̱ xi ngasee̱.
Tsi tjín xi ku̱i̱chji̱a̱, ngatíchji̱a̱ én xi ts'éntsjaá Néná nga ku̱i̱chji̱a̱. Tsi tjín xi ko̱síko̱jo xtaa̱, bo̱a̱ nga ts'én xikó kji'i nga'niú xi ts'éntsjaá Néná, tsi̱'e̱ nga Néná ko̱e̱'eé kjo̱a̱je kjo̱a̱a̱ ngayeje nii̱ ngat'aa̱ Jesukristoo̱, kuí xí tsi̱'e̱ ngayeje kjo̱a̱jee̱ ko̱jo ngayeje nga'niuú ngatsjé ni̱xtjin. Bo̱a̱ kji'i.
Jún ṉts'ie xi tjóna, ngata̱ fíndikónjínjnú kjo̱a̱a̱ kjo̱a̱chjat'ayákón xi ndyi̱bitjajinjnú, xikoó tsi ngo ni xi yajínjnú ka̱majnú.
Tasá tsja ngatamajnú nga ko̱jo jún ku̱i̱tjatiojnú kjo̱a̱ni̱ma̱ xi ja'atio Kristoo̱, tsi̱'e̱ nga tsja ka̱majnú kji'a nga kji̱ndi̱bá nguiní Kristoo̱ nga ko̱kó kjo̱a̱jee̱.
Achichí ra tsjajnú tsi ch'o tjí'míjnú tangat'anii̱ nga Kristoo̱ timatji̱nguijnú, nga̱t'a̱ A̱sién Ni̱xtjii̱n Néná xi tjiín kjo̱a̱jee̱ ngatsjé ni̱xtjin nga ki̱a̱ tikónjo̱jnú jún.
Nga ngojín jún xi ku̱i̱tjatiojnú kjo̱a̱ni̱ma̱ tangat'anii̱ nga ini̱ma̱ sa̱'ínk'ién, ko̱jo tsi kjo̱a̱a̱ nga sa̱'ínchéjé, ko̱jo tsi kjo̱a̱a̱ nga ndajín xta̱, ko̱jo tsi kjo̱a̱a̱ nga ni xi tsi̱'e̱jín xi skongájin,
tanga tsi ngo jún xi si̱'ankja'atio kjo̱a̱ni̱ma̱ kjo̱a̱a̱ nga Kristoo̱ chji̱a̱ni, ngata̱ soboájín máa, tasá nga tsjaá kjo̱a̱je Néná kjo̱a̱a̱ kui nii̱.
Kó tsi ni'in kjo̱tjo'a xta̱ xi kixii̱, ¿kókji'i ni xi ka̱maa̱ xta̱ xi bendikónjín Néná ko̱jo xi ndyi̱ts'enjeé?
Kó kuíni nga xi ndyi̱foa'atio kjo̱a̱ni̱ma̱ nga̱t'a̱ bo̱a̱ ts'én kamámejeén Néná, ngats'énk'ás'iee̱n ini̱ma̱a̱ Néná nga nda sa̱'ín, nga̱t'a̱ kui boá Néná xi 'niátakón ñá nga kats'énda ngayeje nii̱.
Xta̱ xi xchá an ngu̱i̱jii̱n xta̱ na̱ngo̱xi̱i̱, kó chistiko̱ an kjo̱a̱a̱ kjo̱a̱ni̱ma̱ xi ja'ajin Kristoo̱, ko̱jo nga be an nga ti sa̱kó chiína kjo̱a̱je xi s'e̱ s'i̱jñatsijee̱n, kuíni nga 'niú mí'áa̱ xta̱ xi xchaá na̱ngo̱xi̱i̱ xi síndojinjnú nga bi xiáan.
Chónjnú xta̱ na̱ngo̱xi̱i̱ xi Néná kats'énk'indajnú xikoó ngo nda̱ xi koo̱n cho̱tsa̱nga̱, chónjnú, kó jmí tsi kjo̱a̱'niú nga bo̱a̱ si̱'ánjnú, tasá ngayeje takónjnú xikó ts'én mejeén Néná, jmí tsi kjo̱a̱a̱ kjo̱a̱xkéto̱n, tasá kjo̱a̱a̱ nga tsja majnú nga ni'ánjnú kui xaá.
Ngata̱ tajájín ni'ánjo̱jnú xikoó tsi jún xi ndi̱a̱a̱ kui xta̱ xi ndyi̱chonjnú, tasá takójnúu̱ ngo chi̱bo̱a̱ xi nda xikó ts'én k'uíndo xta̱ xi tsi̱'e̱ Néná.
Kó bo̱a̱ ts'én kji'a nga kji̱ndi̱bá nda̱ xi 'niú nk'a xaá xi koo̱n cho̱tsa̱nga̱a̱, jún sa̱kójnú chjií kjo̱a̱je xi jmí ni̱xtjin fotsoo̱n.
Kó ti ts'en mí'ájnú'un jún xi xo̱ngojnú nga cha̱ndikónjnú xta̱ xi xchaá, kó ngayejejnú ja̱ k'i̱e̱ ja̱ ngaján ni̱ma̱kjo̱a̱ ngatamajnú, nga̱t'a̱ bi tsó xo̱jo̱n eén Néná:
Néná kondra̱ tikónnii̱ xta̱ xi je 'boxié yojoo̱,
kó tsjaá kjo̱a̱nda xta̱ xi ni̱ma̱kjo̱a̱ síndo.
Kuíni nga ni̱ma̱kjo̱a̱ ti̱'ánjnú yojojnú nguindie nga'niú jee̱ Néná, tsi̱'e̱ nga kui skinínk'ájnú kji'a ma nga kjo̱chó chi̱bo̱a̱.
Ngayeje ni xi nda̱jnú, Néná t'íjñájnúu̱, nga̱t'a̱ kuí xí ts'énkoón jún.
Nda ti'ankjójnú ni xi si̱'ánjnú, kó ti̱ndyiondajnú, nga̱t'a̱ kondra̱jnú kui xi xindajín diabloo̱, tso'bá xikó maá ngo xandi̱je̱ xi tamá, nga ts'énmongase 'yání xi sa̱'ínk'ién nga skji̱ni̱e̱.
Kondra̱ ti̱ndyiónjnúu̱ kui xindajiín nga 'niú si̱'ans'ijinjnú Néná, nga̱t'a̱ je yajnú nga ngayeje nga̱sondiee̱ ṉts'ié ko̱jo ndichjá ti bo̱a̱ ti ts'én ndyi̱foa'atio kjo̱a̱ni̱ma̱ kjo̱a̱a̱ ti kuii̱ ni xi ndyi̱bitjatiójnú jún.
Kó nguije ikitjatiójnú chií kjo̱a̱ni̱ma̱ chiboa ni̱xtjin, kui Néná xi tsi̱'e̱ ngayeje kjo̱a̱ndaa̱, kui xi Jesukristoo̱ kats'énkjién nga tsíchji̱a̱ná tsi̱'e̱ nga sa̱kóná kjo̱a̱je xi fejiín, kui nga ts'én xi chjiénga ka̱majnú, nga tsjanga'niújnú, 'niú ngat'ijñájnú, ko̱jo ngatsjandiéjín nga jó nga ján k'uijñaá ini̱ma̱jnú.
Néná xí Na̱'mii̱ kui tsi̱'e̱ ngatama kjo̱a̱jee̱ ngatsjé ni̱xtjin. Bo̱a̱ kji'i.
Silbanoo̱ kui nda̱ xi ngo nda̱ ṉts'ié xi tanisién 'niátakón an asíko̱jona nga kats'endajnú'un kui xo̱jo̱o̱n. Chiboa ma ni xi it'ajnú'un nga ts'énbotixomájnú'un kó ts'énxiya kixi̱jnú'un nga ni xi tjít'a k'i̱e̱e̱ kui boá xi kjo̱a̱ndaa̱ Néná. 'Niú tindyionjinjnú kui nii̱.
Tinde xó bo̱a̱ tsó xtaa̱ na̱ngo̱xi̱ xi tikón Babilonia̱ kui xi Néná ja'ájin xikoó jún. Ko̱jo tinde xó bo̱a̱ tsó Markoo̱ kui xi ndína xiáa̱n.
Ti'antindejnú ja̱ k'i̱e̱ ja̱ ngaján xingu̱i̱jnú.
Ngat'iéjnú kjo̱a̱xió ngayejejnú xi ndokjo̱a̱nijnú Kristoo̱.
An Ximo̱ Peé, nda̱ moso̱ ko̱jo nda̱ apostroo̱  Jesukristoo̱, ts'entindejnú'un jún xta̱ xi je kasakojnú ngo kjo̱a̱s'ijin xi bo̱a̱ ts'én chjínií xikoó xi tsa̱ji̱n, tangat'anii̱ kjo̱a̱kixi̱i̱ Jesukristoo̱, kui xi Néná xi ts'axié'áná.
Ngatama tsie kjo̱a̱nda ko̱jo kjo̱a̱xió xi k'uiéjnú nga xcha̱jnú Néná ko̱jo Ndi̱a̱ná Kjisoo̱.
Néná kats'énkjién nga'niuú nga katsjáná ngayeje ni xi chjiénná kó takó ts'éntsjáná tsi̱'e̱ nga ku̱i̱ndyión xikó ts'én mejeén kui, kó katsjáná ngayeje kui nii̱ kji'a nga kamáya Jesukristoo̱. Nga̱t'a̱ nga tsíchji̱a̱ná, bo̱a̱ kats'én tsi̱'e̱ nga ki̱a̱ ko̱ndókjo̱a̱ ñá nínga botixómá kui.
Kó ti katsjáná kjo̱a̱nda xi chjínií ko̱jo xi tsjakon xi katsáyatjón nga tsja̱aná. Tangat'anii̱ kui nii̱ nga jún ka̱ma ku̱i̱ndyionjnú xikó ts'én tikón Néná, nga je ikiyojnúu̱ ni xi ndajín xi chji̱a̱ni kui nga̱sondiee̱, kui ni xi mejeén ini̱ma̱a̱ kui xtaa̱.
Kuíni nga chjiénga si̱'ánjnú ngo kjo̱a̱'niú tsi̱'e̱ nga kjo̱a̱s'ijinjnú tjasonjnúu̱ nga nda si̱'ánjnú. Kó kui kjo̱a̱ndani'aán, tjasonjnúu̱ kjo̱a̱kjíntakón.
Kó kui kjo̱a̱kjíntakoón, tjasonjnúu̱ nga kamá'niújnú yojojnú. Kó kui kjo̱a̱a̱ nga ma 'niújnú yojojnú, tjasonjnúu̱ kjo̱a̱chiyákjo̱a̱. Kó kui kjo̱a̱chiyákjo̱a̱a̱, tjasonjnúu̱ nga si̱'andíkónjnú Néná.
Kó kui kjo̱a̱yandikoón Néná, tjasonjnúu̱ nga tjó si̱'ánjnú xingu̱i̱jnú xikoó tsi ṉts'iéjnú, kó kui kjo̱a̱a̱ nga ni'ántjó xingu̱i̱jnú xikoó tsi ṉts'ié, tjasonjnúu̱ ngase kjo̱a̱tjó.
Nga̱t'a̱ tsi bo̱a̱ ndyi̱ni'ánjnú kó tsi 'niú tikónjinjnú kui nii̱, nda si̱'ánjnú ni xi si̱'ánjnú, kó kjo̱a̱a̱ nga je yajnú Ndi̱a̱ná Jesukristoo̱ tsi'éjín ka̱majnú.
Tanga xta̱ xi ts'énjín kui nii̱, xikónií ngo xta̱ xi ti̱ka̱ ko̱jo xi kjinjín be, nga̱t'a̱ je kichíyaá nga kini'ántsjie jé xi kats'én ngas'e̱.
Kuíni ṉts'ie, nga Néná je tsíchji̱a̱jnú ko̱jo nga je ja'ájinjnú, chónjnú nga kui nii̱ 'niú k'uíjinjnú, nga̱t'a̱ tsi bo̱a̱ si̱'ánjnú jmí ni̱xtjin k'o̱kajnú nguindie ján.
Kuíni nga ngatsjé ni̱xtjin sa̱'inkja'átsjienjnú'un ni xi tjíts'en'indójnú'un, nda tsi je yajnú kó nda tsi 'niú tindyiajnú ngu̱i̱yaa̱ ja̱koxi̱ xi je akakoyájnú.
Kuí nii̱ xi kixi̱ kjimana, tji̱e̱nga tikón an ngu̱i̱jii̱n kui yojoo̱ nga tjínna ngo kjo̱a̱'niú nga kotixomajnú'un.
Je be an nga ngui chiboa ni̱xtjin tikónna nga k'uijñá masien an kui yojoo, xikó katsóna Ndi̱a̱ná Jesukristoo̱.
Kó ti sa̱'in an ngo kjo̱a̱'niú tsi̱'e̱ nga nguije k'ien an ngatsjé ni̱xtjin kjo̱a̱'átsjienjnú kui ni xi'bi̱.
Kji'a nga ki'míyajne̱ nga kji̱ndi̱bá nguiní Ndi̱a̱ná Jesukristoo̱ nga kjo̱e̱'éjo̱ nga'niuú, jmí tsi én xchá maña̱ xi ta kini'ánda xí tsanguintjinguijne̱, tasá ki'míyajne̱ nga̱t'a̱ ji̱n ma xi kamáyajne̱ nga'niuú Ndi̱a̱ná.
Nga̱t'a̱ kji'a nga Jesukristoo̱ iskjíbé kjo̱a̱yandikón ko̱jo kjo̱a̱je xi katsjaá Néná xí Na̱'mii̱, kananguiyaa̱ ngo nda̱ xi kanda'yá xi tjiín kjo̱a̱je xi bi katsó: “Kuí xi'bi̱ xi ndí tjóna, 'niú tsjatjínna kjo̱a̱a̱ kui.”
Kó ji̱n ma xi kanda'yájne̱ kui nda̱ xi kjindibáni ndi'ak'ajmi ján, kji'a nga tindyionjo̱jne̱ Jesukristoo̱ ki̱a̱ tji̱ngu̱i̱ nínga kamá kui kjo̱a̱ndikoón.
Kó bo̱a̱ ts'én nga jatjo kixi̱ én xí tsíchji̱a̱ já chji̱ni̱e̱'e̱én Néná. Nda ndyi̱ni'ánjnú tsi ndyi̱bosiénnijonjnúu̱ kui eén, nga̱t'a̱ kui boá xi kjima xikoó ngo ndi'í xí ts'entsíjen nga jñoó, ngaskande nga sisi̱én nga kamánguindyiojón kó ṉño tsiee̱ kjo̱tjo tsi̱'e̱ nga sa̱'íntsijee̱n ini̱ma̱jnú.
Tjón ngatamakjínjnú kui nii̱, nga ngojín én xí Néná tsáyá xi kjit'a kui xo̱jo̱n eén Néná xi ka̱ma si̱'ankjién xikó ts'én mejénná ñá.
Nga̱t'a̱ én xí katsáyá Néná jmí tsi xta̱ nga̱sondiee̱ kjindibánii̱, tasá já chji̱ni̱e̱'e̱én Néná xi tsíchji̱a̱ eén Néná, nga̱t'a̱ A̱sién Ni̱xtjii̱n Néná boá xi kats'énkíchji̱a̱ én xí Néná kjindibánii̱.
Ngu̱i̱jii̱n xta̱ judíoo̱ kis'ie já chji̱ni̱e̱'én ndiso xi ts'aṉcha̱, kó ti bo̱a̱ ti ts'én k'uié mostro̱ xi k'o̱ṉcha̱ ngu̱i̱jii̱n jún. Kui jaá kui boá xi 'ma 'ma ko̱kóyajnú kje̱'e ni xi sa̱'ínkjatsónjnú. Sa̱'ínkiejín yojoo̱ kjo̱a̱a̱ kui Ndi̱a̱ná xi ts'axié'á. Kuí nii̱ xi sa̱'ín nga kui xtaa̱ tsá si̱'ankjie.
Achichí ka̱ma xta̱ xi ko̱e̱je̱tji̱nguii̱ ni xi ndajín xi tsjá kjo̱a̱soboá xi kats'én kui jaá, kó kuí nii̱ xi sa̱'ín nga ch'o ts'én ko̱ndókjo̱a̱ kjo̱a̱a̱ ndi̱ya xí ja̱koxi̱i̱.
Kó tangat'anii̱ kjo̱a̱xkétoo̱n nga ko̱kóya ni ndiso tsi̱'e̱ nga k'o̱xiéjnú to̱n. Tanga Néná je bo̱a̱ katsó nga tsá sa̱'ínkjié, kó kuí kjo̱a̱ni'ánkjieé je tsá ndibá.
Ngas'e̱ Néná kats'énjetakónjiín ndítsjie xi kats'énjeé, kó tasá ki̱a̱ ts'ajmijin ndo̱bo̱a̱ ṉk'i̱e̱e̱n nga índo nínga tikón ndo̱bo̱a̱ya xi jñoó, ngaskande ni̱xtjin nga Néná ko̱tso̱ya tsi nda ko̱jo tsi ndajín kji'i ni xi kats'én xtaa̱.
Kó Néná ti kats'énjetakónjiín xta̱ xi kis'iṉdo ni̱xtjii̱n Noée̱, tasá katsanguiyaa̱ stsé 'niú kó ngayejee̱ nga jesón. Néná ts'axié'á Noée̱, nda̱ xi akóyaá xtaa̱ nga kixi̱ ts'én k'uíndo, kó jatjo'a Noée̱ ko̱jo ngui yito xta̱.
Néná ti kats'énjeé nga kats'énkjié na̱xi̱ńdá Sodoma̱ ko̱jo Gomorra̱, kó ítí ngaskande nga ndiso kamá, tsi̱'e̱ nga kui nii̱ xi chi̱bo̱a̱ kamaá xta̱ xi bendikónjín Néná.
Tanga ts'axié'á Lo̱t, nda̱ xi kixii̱, kui xi on kamaá nga kamábe nga kui xta̱ xi ndajiín kats'én tajmí niní.
Nga̱t'a̱ kui nda̱ kixii̱ ki̱a̱ kis'ijña kui na̱xi̱ńdaá, kó achichí on kamaá ini̱ma̱ kixii̱ nga kamábe ko̱jo nga tsint'ié ni xi ndajín xi kats'én kui xtaa̱.
Ngayeje kui nii̱ xi bokó nga Ndi̱a̱ná marií 'boxiéjin ngu̱i̱jii̱n kjo̱a̱chjat'ayákón xi 'beé xta̱ xi bendikón Néná, kó ti tjínrií nga'niú nga ko̱tíjeé xta̱ xi kixi̱jiín nga kjo̱chó ni̱xtjin nga Néná ko̱tso̱ya tsi nda ko̱jo tsi ndajín kji'i ni xi kats'én xtaa̱.
Ngase ma ni xi ka̱maa̱ xta̱ xi ni xi mejeén yojoo̱ ndyi̱ts'en ko̱jo xi ni xi ndándí xi mejeén ini̱ma̱a̱ ndyi̱ts'en ko̱jo xi ndyi̱ts'ench'ó xi tjiín xá ndi'ak'ajmi ján.
Ndasenjiín kó ta ni xi mejénrií xi ndyi̱ts'en, kó tsakjónjín ma nga ch'o ndyi̱tsoó nga'niú xi 'niú nk'aá.
Kó nda tsi ndítsjiee̱ tjín ngasee̱ nga'niú ko̱jo xá, majín kon nga ch'o ka̱tso̱o̱ kui já mostro̱ ndisoo̱ nga ko̱tíjétá'ín nguindyi̱ko̱n Ndi̱a̱ná.
Tanga kui jaá, ch'o ts'én chji̱a̱ kjo̱a̱a̱ ni xi makjínjiín, xikónií cho̱ xi ts'énkjójín kui xi ta tjimá tsi tsi̱'e̱ nga ko̱ndo̱bo̱a̱ ko̱jo si̱'ank'ien. Kuíni nga ko̱ya kui jaá tangat'anii̱ ni xi ndajín xi ndyi̱ts'en.
Sa̱kó nguinií chjií ni xi kixi̱jín xi ndyi̱ts'en. S'ijinrií nga tsjakji'i ni xi ndyi̱ts'en nga ndyi̱tsja̱á kjo̱a̱tsja ini̱ma̱a̱ kjo̱a̱a̱ ni xi ndyi̱ts'en nga ni̱xtjii̱n. Ni xi tanisién ndajín boá kui nii̱ ko̱jo ni xi ts'éndándíná. Kó ngaskande tsja máa̱ kjo̱a̱a̱ ni xi ndajín xi ndyi̱ts'en kji'a nga nda ndyi̱kjinie ṉño̱ nga síndojinjnú.
Nde majín nda be ngo na̱ nga ja̱ kamá ts'énkjó nga sa̱'íntsjajo̱, jmí ni̱xtjin fenda nga ndyi̱ts'en jé, 'boṉcha̱jo xta̱ xi kji̱e̱ 'niújín ndyi̱a̱, achichí kjo̱a̱xkéto̱n tjíjin ini̱ma̱a̱, xta̱ xi 'niú ndajín boá nguindyi̱ko̱n Néná.
Je íjñámasien ndi̱ya xí kixii̱, kó je kichajá nga bo̱a̱ ndyi̱ts'en xikoó nda̱ xi 'mí Balaa̱m, ndií Beoo̱r, kui xi to̱n kamámejeén kó kats'én ni xi kixi̱jiín.
Kó kini'ánxchánjo̱ tangat'anii̱ jeé. Ngo bórró, cho̱ ch'ia xi majiín chji̱a̱, tsíchji̱a̱jo Balaa̱m xikó ts'én chji̱a̱ ngo xta̱, kó íchjaá tsi̱'e̱ nga nguiti kats'énjín kui kjo̱a̱tsabeé.
Kui já xi ndyi̱'boṉchaa̱ xikónií ndańch'i xi je kixíyá ko̱jo xikónií ṉdi̱ xi taxkiya fíjo̱ tjo̱o̱. Néná je íjñandaa̱ ngo ngu̱i̱ndie nínga 'niú jñó tsi̱'e̱ nga ki̱a̱ k'uíndo.
Nga̱t'a̱ achichí nk'a chji̱a̱ tanga én xi jmí ni chjíjiín boá xi chji̱a̱. 'Boṉcha̱jo xtaa̱ tsi̱'e̱ nga sa̱'ín ni xi ndajínts'eén ko̱jo ni xi ndajín xi mejeén yojoo̱, kó 'boṉcha̱jo xta̱ xi s'e̱ tsi ndyi̱ts'en ngo kjo̱a̱'niú nga ndyi̱mongaa̱ ni xi ndajiín xi ni'aán.
Tsi je ya ñá nga Jesukristoo̱ xi Ndi̱a̱ná ko̱jo nga kui xi ts'axié'áná, kó tsi kuíni nga je ikiyóo̱ ni xi ndándií kui nga̱sondiee̱, kó tsi ti bo̱a̱ ti si̱'an nguiní ñá xikó kini'án ngas'e̱, kó tsi kui nii̱ xi ti sa̱'ín nguiníná nga sa̱'ínchajaná, bo̱a̱ ts'én nga ch'o ngase ts'én ku̱i̱ndyión ta bo̱a̱jiín ngas'e̱.
Nga̱t'a̱ tasá ra nda tsi kamábejín kui jaá ndi̱ya xí kixii̱, ta bo̱a̱jiín tsi nguije kamábe, xín sa̱'ínkja'aa̱ yojoo̱ kui kjo̱a̱botíxoma tsjie xi je katse'eé.
Tanga kui jaá je bo̱a̱ kamaá xikó tsó kui én xchá xí ja̱koxi̱i̱: “Ńñaá kjinie nguiní ni xi fosoó, kó chi̱nga̱ xi je tsjiee̱ fí ts'én ndáse nguiní yojoo̱ ngu̱i̱jin ndásee̱.”
Jún ṉts'ie xi tjóna, kuí bí xi ma jó xo̱jo̱n xi kats'endajnú'un, kó nga jó kui xo̱jo̱o̱n nga ts'enkja'átsjienjnú'un ni xi je akoyájnú'un tsi̱'e̱ nga kixi̱ ts'én k'uijñá kjo̱a̱kjíntakónjnú nguindyi̱ko̱n Néná.
Ngatja'átsjienjnú ni xi katsó já chji̱ni̱e̱'én tsjiee̱ Néná ngas'e̱, ko̱jo kjo̱a̱botíxoma xi akóyájnú já apostroo̱ kjo̱a̱a̱ Ndi̱a̱ná Jesukristoo̱ kui xi ts'axié'áná.
Tjón kui nii̱ xi 'niú tjajintakónjnú, nga ni̱xtjin xi kju̱i̱e̱t'aa̱, k'uié xta̱ xi k'uíndo xikó ts'én mejeén ini̱ma̱a̱ nga k'uíndo, kó ko̱jno̱kie ni xi je akakoyájnú,
kó bi ka̱tso̱ nga ko̱síya: “¿Ánní nga jatjosónjín ni xi ki'mí nga kji̱ndi̱bá nguiní Kristoo̱? Nga̱t'a̱ ndeskande nga jesón xta̱ tji̱e̱ xcháná, ngaskande ngot'e̱ takó bo̱a̱ ts'én síndo nii̱, xikoó nga ítjats'ennii̱ nga kamánda kui nga̱sondiee̱.”
Kui xtaa̱ ngayeje kon nga mejénjiín sku̱i̱e̱ nga ndeskande koó ngas'e̱ nga tangat'anii̱ eén Néná nga kamánda ndi'ak'ajmii̱ ko̱jo t'ananguii̱, kui t'anangui xi kis'ijñaa̱ xi ngu̱i̱jin ndójoaa̱ kjindibánii̱.
Nga̱t'a̱ ndójoaa̱ kui stsé 'niú xi tsa'aa̱ kini'ánkjiéni xta̱ xi kis'iṉdo kui ni̱xtjin ján.
Tanga kui ndi'ak'ajmi ko̱jo t'anangui xi síndo ngot'ee̱, tangat'anii̱ kui eén Néná nga, nga je síndondani tsi̱'e̱ nga ndi'í sa̱'ínkjié nga kjo̱chó ni̱xtjin nga Néná ko̱tso̱ya tsi nda ko̱jo tsi ndajín kji'i ni xi kats'én xtaa̱, kó kji'a boá nga kju̱i̱e̱ xta̱ xi bendikónjín Néná nga.
Jún ṉts'ie xi tjóna, mejénna nga xcha̱jnú nga Ndi̱a̱ná nga ngo ni̱xtjin xikónií tsi ngo mi̱ nó máa kui, kó nga ngo mi̱ nó xikónií tsi ngo ni̱xtjin máa kui.
Ndi̱a̱ná ts'énk'andíyájiín nga sa̱'ínkjatjosón ni xi katsáyatjón nga sa̱'ín, xikó ts'én bee̱ kon kjín xta̱ nga ts'énk'andíyá. Tasá koyakjo̱a̱jnú nga̱t'a̱ mejénjiín nga tjín xi xcha̱ja, tasá mejeén nga ngayeje xtaa̱ sa̱'ínk'oyá yojoo̱.
Tanga nga kjo̱e̱'e Ndi̱a̱ná xikónií tsi ngo chejé xi foe'e nga jñoó nga kjo̱e̱'e, kó kui ni̱xtjii̱n ndi'ak'ajmii̱ achichí 'niú kjo̱ni̱e̱ nga kju̱i̱e̱, kó ngayeje nii̱ ndi'í si̱'ankjieni, kó t'ananguii̱ ko̱jo ngayeje ni xi tjiín, ku̱i̱ti.
Kó nga ngayeje kui nii̱ bo̱a̱ ts'én kju̱i̱e̱, ¿a chjiénjín nga tsjie ts'en ku̱i̱ndyionjnú ko̱jo nga xcha̱ndíkónjnú Néná,
kó nga si̱'anmejénjnú nga kjo̱chó ni̱xtjin nga sa̱'ín Néná ni xi katsó nga sa̱'ín? Kui ni̱xtjii̱n ndi'ak'ajmii̱ kju̱i̱e̱ kó ngayeje ni xi tjiín ka̱mańdá nga ku̱i̱ti.
Tanga ñá ndyi̱chiyáa̱ ndi'ak'ajmi tja̱tsi̱e̱e̱ ko̱jo t'anangui tja̱tsi̱e̱e̱, xikó ts'én katsáyatjónná Néná, ki̱a̱ nínga kixi̱ ku̱i̱ndyión.
Kuíni nga jún ṉts'ie xi tjóna, tji̱e̱nga ndyi̱chiyájnúu̱ nga kjo̱e̱'e Ndi̱a̱ná, ti'ánjnú ngo kjo̱a̱'niú tsi̱'e̱ nga k'uiéjnú kjo̱a̱xió nguindyi̱ko̱n Néná, ko̱jo nga jmí kjo̱a̱ndándí k'uiéjínjnú ko̱jo nga jmíjín xi ka̱maa̱ ch'o ts'én ku̱i̱chji̱a̱ta'injnú.
Kó ngatamakjínjnú nga kui kjo̱a̱chiyákjo̱a̱ xi tjiín Ndi̱a̱ná, tsi̱'e̱ nga kjo̱tjo'a ñá boá, xikó ts'én nda̱ ṉts'ie xi tjóná xi 'mí Pabloo̱, ít'ajnú xo̱jo̱n, xikó kji'i kjo̱a̱kjínkón xi katsjaá Néná.
Nga ngo nga ngo xo̱jo̱n xi katsanguiya Pabloo̱ katsáyájnú kjo̱a̱a̱ kui nii̱, nda tsi tjín nii̱ xi ni'in makjínná. Kuíni nga xta̱ xi ndajín makjiín ko̱jo xi 'niújín síndojin kjo̱a̱s'ijii̱n kje̱'e ts'én 'bijñaá ni xi je tjít'a kui xo̱jo̱n. Bo̱a̱ ti ts'eén ni xi ngase xi kjit'a xo̱jo̱n eén Néná nga, kó bo̱a̱ ts'én nga ti kuii̱ ndyi̱ts'enkjí yojoo̱ nínga xcha̱ja.
Kuíni nga jún ṉts'ie xi tjóna, nga je yajnú jún kui nii̱, chónjnú yojojnú tsi̱'e̱ nga takó 'niú k'uijñá kjo̱a̱a̱ nga s'ijinjnú Néná kó nga k'o̱ṉcha̱jojínjnú xta̱ xi 'niú ndajiín nga skjiénjnú
Tasá 'niú tanguíntjinguíjnú kjo̱a̱ndaa̱ ko̱jo nga nda xcha̱ ngasejnú Ndi̱a̱ná Jesukristoo̱, kui xi ts'axié'áná. ¡Kui boá xi ngot'e̱ ko̱jo ta kji'ání nga ngas'iee̱ kjo̱a̱je! Bo̱a̱ kji'i.
Ndyi̱'bíni̱jmijne̱ jún kjo̱a̱a̱ kui xi tikón ndeskande koó nga íts'i̱yanii̱ nii̱, kui xi je kanda'yájne̱ nga tsíchji̱a̱jojne̱, ko̱jo kui xi ndyikón ma ji̱n xi je kamábe, kui xi je kamáya cha̱n cha̱n ji̱n, ko̱jo kui xi ndsa̱ ma ji̱n xi je kats'énjo̱. Kui boá xi Én xí tikoón kui xi tsjaá kjo̱a̱mindyion xtaa̱.
Kui kjo̱a̱mindyioo̱n xi je akakoo̱ xtaa̱ kó ji̱n ma xi kamáya ji̱n kó chistiko̱ ji̱n, kó ndyi̱'bíni̱jmijne̱ kjo̱a̱a̱ kui kjo̱a̱mindyion ngatsjé ni̱xtjii̱n, kui xi tikónjii̱n Na̱'mii̱ kó je akakoná.
Kuí xí je kamáya ji̱n ko̱jo kuí xí je kanda'yá ji̱n xi ndyi̱'bíni̱jmijne̱ jún, tsi̱'e̱ nga jún ko̱jo ji̱n ngo ka̱ma ñá. Kó bo̱a̱ ts'én nga ja̱koxi̱ nga ñá je kini'ángojo̱ yojoná Na̱'mii̱ ko̱jo Jesukristoo̱, kui xi ndií ma.
Kó kui nii̱ xi ndyi̱'bít'ajne̱ xo̱jo̱n tsi̱'e̱ nga ka̱ma ndo̱jo kjo̱a̱tsjaná.
Kuí bí kui én xi je kanda'yájne̱ nga akóyájne̱ Jesukristoo̱, kó kuí xí ndyi̱'bíni̱jmijne̱ nga Néná boá kui ndi'í xi ts'entsíjenná kó nga kui jmíjiín nínga jñó.
Tsi ndyi̱'mí nga je kini'ángo yojoná ñá ko̱jo Néná, kó tsi takó nínga jñoó tindyión nga ndyi̱ni'ánjé, ndyi̱'bindisó ñá, kó jmí tsi ni xi ja̱koxi̱i̱ xi ndyi̱ni'án.
Tanga tsi nínga tikón ndi'í xí ts'entsíjee̱n tima, xikó ts'én Néná tikón nínga tikón ndi'í xí ts'entsíjee̱n, kji'a boá nga ja̱ k'i̱e̱ ja̱ ngaján ndyi̱ni'ángo yojoná, kó jiín Jesukristoo̱ ts'éntsjiejón ngayeje jéná.
Tsi jmí jéjínná tsi k'uín, ti ñání xi ndyi̱ch'íṉcha̱jó yojoná kó jmíjínná ja̱koxi̱i̱.
Kó tsi ndyi̱'mí nga kji̱e̱ ni'ánjéján, xikónií tsi ndyi̱'naxié ndiso Néná, kó ja̱ kji̱e̱ tikónjinjínná kui én xi tikoón tsobo̱a̱.
Jún ndí ndí tsa'a̱n, kui nii̱ tjíts'en'indójnú'un tsi̱'e̱ nga si̱'anjéjínjnú, tanga tsi tjín xí kats'énjé, tikónná ngo nda̱ xi k'o̱xié'aná nguindyi̱ko̱n Na̱'mii̱, kó Jesukristoo̱ nda̱ xi kixii̱ boá.
Jesukristoo̱ boá xi katsjá yojoo̱ xikoó ngo kjo̱a̱tjó nga ja'atio kjo̱a̱ni̱ma̱ tangat'anii̱ nga íchjítjé jéná ñá xi je kis'ijinná Néná. Kó jmí tsi ta jéná tsi, ko̱jo jeé ngayeje xta̱ xi tjín nga̱sondiee̱ boá nga.
Tsi ndyi̱ni'ánkjatjosón kjo̱a̱botíxomaa̱ Néná, kuí nii̱ xi bokó nga je ya Néná.
Kui xta̱ xi: “Je be an kui” tsó, kó tsi ts'enkjátjosónjín kjo̱a̱botíxomaa̱, ndiso kuí xtaa̱, kó jmíjiín ni xi ja̱koxi̱i̱.
Tanga kui xta̱ xi ts'enkjátjosón eén Néná, kui boá xi ja̱koxi̱ nga ts'éntjó Néná xikó ts'én chjiénga sa̱'íntjó, kó kui nii̱ xi bokó nga je tindyionjíi̱n Néná.
Kui xta̱ xi tsó nga je tikónjii̱n Néná, chjiénga bo̱a̱ ts'én ko̱e̱je̱tji̱ngui xikó kats'én Jesukristoo̱.
Jún ndí ṉts'ie, jmí tsi ngo kjo̱a̱botíxoma tja̱tsi̱e̱ xi tjíts'en'indójnú'un. Ni xi tjíts'en'indójnú'un kui boá kjo̱a̱botíxoma xchá xi kis'iejnú ndeskande koó nga ítjats'ennii̱ nii̱. Kui kjo̱a̱botíxoma xchaá kui boá kui én xi tikón xi je kanda'yájnú ndeskande koó ngas'e̱.
Tanga tikónrií ngo ni xi tja̱tsi̱e̱ kui kjo̱a̱botíxoma xi tjíts'en'indójnú'un, nga̱t'a̱ xikó kats'en Kristoo̱ ko̱jo xikó ts'én tindyiónjnú jún tjiyá nga ja̱koxi̱ boá kui kjo̱a̱botíxomaa̱. Kjo̱a̱jñoó ni xi ndajín ni'aán je tjichája, kó je tjíts'éntsíjen ndi'í xí ja̱koxi̱i̱.
Xta̱ xi bo̱a̱ ka̱tso̱ nga nínga tikón ndi'í xí ts'entsíjee̱n tikón, tanga tsi ch'oo̱ xta̱ xi ngasee̱, takó nínga jñoó boá nínga tikón.
Kui xta̱ xi tjoó xta̱ xi ngasee̱, nínga tikón ndi'í xí ts'entsíjee̱n boá nínga tikón, kó bo̱a̱ ts'én nga nde ngojín ni xi 'boṉcha̱jo nga ts'énjé.
Tanga xi ch'oo̱ xta̱ xi ngasee̱, ngu̱i̱jin nínga jñoó boá nínga tikón, kó nínga jñoó boá nínga tso'bá, kó nde bejín nínga ts'énfí, nga̱t'a̱ kui kjo̱a̱jñoó je kats'énti̱ka̱.
Jún ndí ndí tsa'a̱n, tjíts'en'indójnú'un kui xo̱jo̱o̱n jún nga̱t'a̱ tangat'aa̱ ni xi kats'én Jesukristoo̱ nga je kini'ánjetakoón jéjnú.
Jún xi xi xchájnú, tjíts'en'indójnú'un kui xo̱jo̱o̱n jún nga̱t'a̱ je kamáyajnú kui xi ja̱ bo̱a̱ tikón ndeskande koó nga ítjats'ennii̱ nii̱. Jún xi xo̱ngojnú, tjíts'en'indójnú'un kui xo̱jo̱o̱n jún nga̱t'a̱ je kini'ánjnúu̱ nga kini'ánchajajnú xindajiín.
Tjíts'en'indójnú'un kui xo̱jo̱o̱n jún xi ndí ndína jún, nga̱t'a̱ je kamáyajnú Na̱'mii̱.
Tjíts'en'indójnú'un jún xi xi xchájnú, nga̱t'a̱ je kamáyajnú kui xi takó tikón ndeskande koó nga ítjats'ennii̱ nii̱. Tjíts'en'indójnú'un kui xo̱jo̱o̱n jún xi xo̱ngojnú, nga̱t'a̱ tjínjnú nga'niú kó eén Néná je tikónjinjnú, nga̱t'a̱ je kini'ánjnúu̱ nga kini'ánchajajnú xindajiín.
Ngata̱ ni'ántjójínjnú ni xi ndajín xi tjiín kui nga̱sondiee̱, ko̱jo ni xi ni'án xi ndajín xi tjiín nga. Tsi tjín xi ts'én kuí nii̱, tikónjinjiín kjo̱a̱tjoó Néná xí Na̱'mii̱.
Nga̱t'a̱ ngojín ni xi tjín kuí nga̱sondiee̱ xi Na̱'mii̱ ndibánií, xikoó ni xi ndajín xi mejeén yojoná, ko̱jo ni xi ya xi mejénná si̱'antsa̱ñá, ko̱jo kjo̱a̱nk'atakón xi tsjáná nga ts'atio ni xi machjiénná 'béná. Ngayeje kui nii̱ nga̱sondiee̱ ndibánií.
Je kjife kui nga̱sondiee̱ ko̱jo ngayeje ni xi mejeén ini̱ma̱a̱ xtaa̱. Tanga kui xta̱ xi ndyi̱ts'en ni xi mejeén Néná, kuí xí ngatsjé nga ni̱xtjin k'uíndo.
Jún ndí ndí tsa'a̱n, kuí bí xi'bi̱ ni̱xtjin xi je kjifet'aa̱, kó jún je kanda'yájnú nga ndibá kondraa̱ Kristoo̱, kó ngot'e̱ achichí je kjín ma kondraa̱ Kristoo̱ xi je jatokjá, kuíni nga je ya ñá nga kuí ni̱xtjii̱n xi je kjifet'aa̱.
Kui já boá k'i̱e̱ jatjojinná, tanga nga ja̱koxi̱ xta̱nájín bo̱a̱, nga̱t'a̱ tsi xta̱ná kamá, nijan síndojo̱na tsobo̱a̱, tanga bo̱a̱ kamá tsi̱'e̱ nga xcha̱ cha̱n cha̱n nga tjín xta̱ xi jmí tsi xta̱ xi tsa̱ñá boá.
Tanga jún je tikónjnú A̱sién Ni̱xtjii̱n Néná xi katsjájnú Kristoo̱, kó je yajnú ni xi ja̱koxi̱i̱.
Tjíts'en'indójnú'un kui xo̱jo̱o̱n, jmí tsi kjo̱a̱a̱ nga yajínjnú ni xi ja̱koxi̱i̱, kjo̱a̱a̱ nga yajnú kuíni nga tjíts'en'indójnú'un, kó jún je yajnú nga nde ngojín kjo̱a̱ndisoo̱ xi ni xi ja̱koxi̱i̱ ndibánií.
¿'Yání xi ndiso? Kui boá xi tsó nga Kjisoo̱jín xó xi Kristoo̱. Kó kui boá xi'ba̱ xi kondraa̱ Kristoo̱, nga̱t'a̱ ts'enjó'ojín Néná xí Na̱'mii̱ ko̱jo ndií.
Kó ta 'yání xi ts'enjó'ojín ndií, tikónjinjiín Na̱'mii̱. Tanga ta 'yání xi ko̱tso̱ya nga Kjisoo̱ xi ndií Néná, ti tikónjii̱n Na̱'mii̱ nga.
Kuíni nga t'íjñajinjnú ngu̱i̱jin ini̱ma̱jnú kui ni xi je kanda'yájnú jún ndeskande koó ngas'e̱. Kó tsi k'uijñájinjnú kui ni xi je kanda'yájnú ndeskande koó ngas'e̱, ti bo̱a̱ ti ts'én jún ku̱i̱ndyionjinjnúu̱ ndií ko̱jo Na̱'mii̱.
Kjo̱a̱mindyion ngatsjé ni̱xtjii̱n boá xi katsáyatjónná Jesukristoo̱ nga tsja̱aná.
Kuí nii̱ tjíts'en'indójnú'un kjo̱a̱a̱ kui xta̱ xi mejeén k'o̱ṉcha̱jojnú.
Tanga kui A̱sién Ni̱xtjii̱n Néná xi katsjájnú Jesukristoo̱ je tikónjinjnú, kó nde chjiénjín nga tjín xi ko̱kóyajnú, nga̱t'a̱ kui A̱sién Ni̱xtjii̱n kui boá xi bokoyá kjo̱a̱a̱ ngayeje nii̱, kó ja̱koxi̱ boá ni xi bokoyá, jmí tsi kjo̱a̱ndiso. Xikó ts'én je akóyájnú kui A̱sién Ni̱xtjii̱n Néná, bo̱a̱ ts'én tindyionjinjnúu̱ Jesukristoo̱ ngatsjé ni̱xtjin.
Tsi je yajnú nga kixi̱ Jesukristoo̱, ja̱ ti chjiénga xcha̱jnú nga ngayeje xta̱ xi ndyi̱ts'en ni xi kixii̱, kui boá xi je ndií Néná.
Tsitsíjenjnúu̱ kókji'i tsie kjo̱a̱tjó xi ts'éntsjáná Néná xí Na̱'mii̱, nga xtaa̱, ndií Néná tsóná ñá, kó ndií Néná boá ñá. Kuíni nga xtaa̱ kui nga̱sondiee̱ bejínná ñá, nga̱t'a̱ kui bejín Néná.
Jún ṉts'ie xi tjóna, ngot'e̱ 'ne̱ je ndií Néná ñá, kó nda tsi kji̱e̱ yajín ñá mí ni xi ka̱ma ñá jaskan, je ya ñá nga kji'a nga kjo̱e̱'e Jesukristoo̱ xikó maá kui nga bo̱a̱ kon ka̱ma, nga̱t'a̱ xcha̱ cha̱n cha̱n ñá xikó ma kji'i kui.
Kó ngayeje xta̱ xi ndyi̱koyaa̱ kui, ndyi̱ts'entsjie yojoo̱ nguindyi̱ko̱n Néná, xikó ts'én tsjie Jesukristoo̱.
Ta'yaní xi tjíts'énjé, ts'énmonganié kjo̱a̱kitii̱ Néná, nga̱t'a̱ nga ni'ánjeé, miyonié kjo̱a̱kitii̱ Néná.
Kó jún je yajnú nga Jesukristoo̱ je'e kui nga̱sondiee̱ tsi̱'e̱ nga ja'áxín jéná, kó kui jmí jé kis'iejiín.
Kuíni nga ngayeje xta̱ xi je tikónjii̱n Jesukristoo̱, je nguiti ts'énjéjín, tanga ngayeje xta̱ xi ndyi̱ts'enjeé, kji̱e̱ bejín ko̱jo kji̱e̱ makjínjiín 'yání xi Jesukristoo̱.
Jún bo̱a̱ ndí ndí tsa'a̱n, ngata̱ ngojín xi 'boṉcha̱jojnú, nga̱t'a̱ xta̱ xi ndyi̱ts'en ni xi kixii̱, kixi̱ tjimá, xikó ts'én kixi̱ Jesukristoo̱.
Tanga kui xta̱ xi ndyi̱ts'enjeé, xta̱ xi tsi̱'e̱ xindajín diabloo̱ boá, nga̱t'a̱ xindajiín ndeskande koó nga ítjats'ennii̱ nii̱ nga tjíts'énjé. Kuíni nga jatokjání ndií Néná tsi̱'e̱ nga sa̱'ínkjié ni xi ndajín xi ts'én xindajiín.
Ngayeje xta̱ xi Néná je katsjaá nga ndií kui ka̱ma, ngájiín nga ts'énjé, nga̱t'a̱ Néná je íjñajii̱n ngo xojmá, kó kui nguiti majín ts'énjé, nga̱t'a̱ je ndií Néná ma.
Bi ts'én nga ya 'yání bo̱a̱ xi ndií Néná kó 'yání bo̱a̱ xi ndií xindajín diabloo̱. Ta'ya xta̱ní xi ts'enkjátjosónjín kjo̱a̱kixi̱i̱ Néná ko̱jo xi tjójiín xta̱ xi ngasee̱, jmí tsi Néná chji̱a̱ni.
Kuí bí én xi je kanda'yájnú ndeskande koó ngas'e̱. Nga tjó si̱'án ja̱ k'i̱e̱ ja̱ ngaján xingu̱i̱.
Jmí tsi bo̱a̱ si̱'án xikoó Kaii̱n nga xindajín tsíchji̱a̱ni kó kats'énk'ién ṉts'i̱e̱. ¿Kó mí kjo̱a̱a̱ nga kats'énk'ién? Nga̱t'a̱ ndajín kji'i ngayeje ni xi kats'én kui, kó kixi̱ kamá ngayeje ni xi kats'én Abe̱ ṉts'i̱e̱.
Ndí já ṉts'ie, ngata̱ fíndikónjínjnú tsi xtaa̱ kui nga̱sondiee̱ sa̱'ínch'ójnú.
Ñá je ya nga je nguiti ki̱a̱jín tindyionjín kjo̱a̱bo̱yaa̱ nga̱t'a̱ je ngu̱i̱jii̱n kjo̱a̱mindyion xi tsi̱'e̱ Néná je tindyión, nga̱t'a̱ tjóná xta̱ xi ngasee̱. Xi tjójiín xta̱ xi ngasee̱, takó ki̱a̱ tikónjin kjo̱a̱bo̱yaa̱.
Ngayeje xta̱ xi ch'oo̱ xta̱ xi ngasee̱, xta̱ xi ts'enk'ién ini̱ma̱ boá xi'ba̱, kó jún je yajnú nga nde ngojín xta̱ xi ts'enk'ién ini̱ma̱ xi k'uieé kjo̱a̱mindyion ngatsjé ni̱xtjii̱n Néná.
Kuí nii̱ xi ya ñá kjo̱a̱tjoó, nga Jesukristoo̱ katsjá kjo̱a̱mindyioo̱n tangat'anii̱ ñá, bo̱a̱ ti ts'én ñá chjiénga ko̱e̱'é kjo̱a̱mindyionná tangat'anii̱ xta̱ xi ngasee̱.
Ta'ya xta̱ní xi ts'atio nga tjiín ni xi machjieén, kó tsi be nga ngo xta̱ ts'énfoa'atio ngo kjo̱a̱ni̱ma̱ nga chjieén ngo ni, kó tsi ka̱mani̱ma̱jiín nga tsja̱á, ¿a tikónjinrií kjo̱a̱tjoó Néná kui xtaa̱?
Jún ndí ndí tsa'a̱n, nga jmí tsi ta én tsi xi ko̱ndókjo̱a̱jnú nga xcha̱ nga tjínjnú kjo̱a̱tjó. Chjiénga ko̱kójnú kjo̱a̱tjójnú kjo̱a̱a̱ ni nda xi ndyi̱ni'ánjnú.
Bi ts'én nga ya ñá nga ja̱koxi̱i̱ ndokjo̱a̱ ñá, kó nga 'niú k'uijñá ini̱ma̱ná nguindyi̱ko̱n Néná.
Nda tsi ini̱ma̱ná ts'énbonguíta'inná nga tjínná jé, tanga Néná je ngase ta bo̱a̱jiín ini̱ma̱na, kó kuí be ngayeje ni xi kjimaná.
Jún ṉts'ie xi tjóna, tsi ini̱ma̱ná ts'énbonguíta'injínná nga tjínná jé, ka̱ma ku̱i̱ndyión nguindyi̱ko̱n Néná nga̱t'a̱ 'niátakón kui.
Kó ngayeje ni xi chji̱a̱'áa̱ Néná tsja̱aná, nga̱t'a̱ ndyi̱ni'ánkjatjosón kjo̱a̱botíxomaa̱ kó ndyi̱ni'án ni xi tsja máa kui.
Nga si̱'ans'ijin Jesukristo̱ kui xi ndií Néná, ko̱jo nga si̱'antjó ja̱ k'i̱e̱ ja̱ ngaján xingu̱i̱ xikó ts'én íjñá Néná nga si̱'án, kuí bí kui nii̱ xi kjo̱a̱botíxomaa̱ Néná.
Xi tjíts'énkjatjosón kjo̱a̱botíxomaa̱ Néná, je tikónjii̱n Néná, kó Néná tikónjii̱n kui, kó kui nii̱ xi ya ñá nga Néná je tikónjinná ñá, ngat'aa̱ kui A̱sién Ni̱xtjin xi je katsjáná.
Jún ṉts'ie xi tjóna, ngata̱ ni'áns'ijinjínjnúu̱ ngayeje xta̱ xi bo̱a̱ ka̱tso̱ nga Néná kats'énkíchji̱a̱, tasá chját'ayákónjnú kui A̱sién Ni̱xtjii̱n tsi tsi̱'e̱ Néná, nga̱t'a̱ achichí ma já chji̱ni̱e̱'én ndiso xi je jatokjá kuí nga̱sondiee̱.
Bi ts'én nga ka̱ma xcha̱jnú jún 'yání xi tikoón A̱sién Ni̱xtjii̱n Néná. Ngayeje xta̱ xi tsáyá nga Jesukristoo̱ je'e kui nga̱sondiee̱ nga jín nga yojo, kui boá xi tikónjii̱n A̱sién Ni̱xtjii̱n Néná.
Kó kui xta̱ xi ts'enjó'ojín nga Jesukristoo̱ je'e nga jín nga yojo, jmí tsi A̱sién Ni̱xtjii̱n Néná tikónjii̱n, kui boá xi'ba̱ xi tikónjii̱n a̱sién ni̱xtjii̱n kondraa̱ Kristoo̱, kui kondra̱ xi jún je kanda'yájnú nga kji̱ndi̱bá, kó ngot'e̱ 'ne̱ je tikón kui nga̱sondiee̱.
Jún ndí ndí tsa'a̱n, Néná ndokjo̱a̱nijnú kó je kini'ánjnúu̱ nga kini'ánchajajnú kui já chji̱ni̱e̱'én ndisoo̱, nga̱t'a̱ kui xi tikónjinjnú tjín ngasee̱ nga'niú ta bo̱a̱jiín kui xi tikónjii̱n xta̱ nga̱sondiee̱.
Tanga ji̱n Néná ndokjo̱a̱jne̱, kó kui xta̱ xi je be Néná kui boá xi nt'iéjne̱, tanga kui xta̱ xi Nénájín chji̱a̱ni nt'iéjínjne̱. Bo̱a̱ ts'én nga ka̱ma xcha̱ ñá 'yání xi tikoón a̱sién ni̱xtjin xi ja̱koxi̱i̱, kó 'yání xi tikoón a̱sién ni̱xtjin xi 'boṉchaa̱.
Jún ndí ṉts'ie xi tjóna, ja̱ k'i̱e̱ ja̱ ngaján si̱'antjó xingu̱i̱, nga̱t'a̱ kjo̱a̱tjoó tsi̱'e̱ Néná boá. Ngayeje xta̱ xi tjiín kjo̱a̱tjó, kui boá xi Néná je katsjaá nga ndií kui ka̱ma, kó kui boá xi be Néná.
Xta̱ xi jmíjiín kjo̱a̱tjoó, bejín Néná, nga̱t'a̱ kjo̱a̱tjó boá Néná.
Kuí nii̱ xi akó nga Néná tjoó ñá, nga katsanguiya ndí ngototoo̱ kui nga̱sondiee̱, tsi̱'e̱ nga ngat'aa̱ kui ndií nga k'uiéná kjo̱a̱mindyion.
¿Kóts'en akako kjo̱a̱tjoó? Nga jmí tsi ñá xí kini'ántjó Néná, tasá kjo̱a̱a̱ nga Néná xi kats'éntjóná ñá kó katsanguiyaná ndií xikoó ngo kjo̱a̱tjó xi ni'ánk'as'ien tsi̱'e̱ nga kini'ánjetakoón jéná. Kuí ni xi'bi̱ xi akó kjo̱a̱tjoó.
Jún ndí ṉts'ie xi tjóna, tsi bo̱a̱ ts'én kats'éntjóná Néná, ti chjiénga ti bo̱a̱ ti ts'én ja̱ k'i̱e̱ ja̱ ngaján si̱'antjó xingu̱i̱.
Kji̱e̱ ngo xi je kamábe kókji'i Néná, tanga tsi ja̱ k'i̱e̱ ja̱ ngaján tjóná xingu̱i̱, kji'a boá nga Néná tikónjinná kó kjo̱a̱tjoó kjimando̱jo kjin kjin ngu̱i̱jinná.
Nga̱t'a̱ Néná katsjáná A̱sién Ni̱xtjii̱n, kuíni nga ya nga Néná tindyionjíi̱n, kó nga kui tikónjinná ñá.
Kó ji̱n je kamáya ji̱n kó chistiko̱ ji̱n nga Néná xí Na̱'mii̱ xi katsanguiya ndií, tsi̱'e̱ nga k'o̱xié'á xta̱ xi tjín kuí nga̱sondiee̱.
Ngayeje xta̱ xi ko̱tso̱ya nga Kjisoo̱ xi ndií Néná, Néná tikónjii̱n xi bo̱a̱ ka̱tso̱o̱, kó kui tikónjii̱n Néná.
Kó ñá je ya ko̱jo s'ijinná nga Néná tjoó ñá. Kjo̱a̱tjó boá Néná, kó kui xta̱ xi síndo ngu̱i̱jii̱n kjo̱a̱tjoó Néná, Néná tikónjii̱n kui, kó kui tikónjii̱n Néná.
Kuí nii̱ xi ya nga kjimando̱jo kjin kjin kjo̱a̱tjoó ngu̱i̱jii̱n ñá, nga ka̱ma'niátakón ni̱xtjin nga k'uiyá tsi nda ko̱jo tsi ndajín kini'án, nga̱t'a̱ bo̱a̱ kon ñá xikoó Jesukristoo̱ kui nga̱sondie xi tindyión.
Kjo̱a̱tjoó jmíjiín kjo̱a̱tsiendikón, nga̱t'a̱ kjo̱a̱tjó xi je kamá xi chjiénga ka̱maa̱ 'boxié kjo̱a̱tsiendikoón. Nga̱t'a̱ xi ts'énkoyaa̱ kjo̱a̱botíjeé, ts'éntsakjón, kó kui xta̱ xi ts'éntsakjoón, kji̱e̱ ma ndo̱jo kjin kjinjín kjo̱a̱tjó xi tikónjii̱n.
Ñá ndyi̱ni'ántjó Néná, nga̱t'a̱ kuí xí tjón kats'éntjóná ñá.
Tsi tjín xi: “tjóna Néná” ka̱tso̱, kó tsi ch'oo̱ xta̱ xi ngasee̱, xta̱ ndiso boá. Nga̱t'a̱ tsi tjójínná xta̱ xi ngasee̱ xi ya kókji'i kje̱n, ¿ja̱ kóts'en ka̱ma tjóná Néná nga yajín ñá kje̱n kui?
Xta̱ xi tjoó Néná, chjiénga ti nga ts'éntjó xta̱ xi ngasee̱ nga. Kuí bí kjo̱a̱botíxoma xi je tikónná xi katsjáná Néná.
Ngayeje xta̱ xi s'ijii̱n nga Kjisoo̱ xi Kristoo̱, Néná je katsjaá nga ndií kui ka̱ma. Ngayeje xta̱ xi tjoó Néná xí Na̱'mii̱, ti tjoó ngayeje ndií kui Na̱'mii̱ nga.
Kji'a nga tjóná Néná ko̱jo kji'a nga ni'ánkjatjosón kjo̱a̱botíxomaa̱, kuí nii̱ xi bokó nga tjóná xta̱ xi je ndií Néná.
Nga̱t'a̱ kuí nii̱ xi bokó nga tjóná Néná, kji'a nga si̱'ankjatjosón kjo̱a̱botíxomaa̱. Ni'ínjín ni'ánkjatjosón kjo̱a̱botíxomaa̱ kui.
Nga̱t'a̱ ngayeje xta̱ xi Néná je katsjaá nga ndií kui ka̱ma, ts'énrií nga ts'enchája kui nga̱sondiee̱, kó kjo̱a̱s'ijinná boá xi ts'eén nga ts'enchája kui nga̱sondiee̱.
Xi s'ijii̱n nga Kjisoo̱ xi ndií Néná, kui boá xi ts'eén nga ts'enchája kui nga̱sondiee̱.
Ndójoa ko̱jo jín akakoni Jesukristoo̱, kó jmí tsi ta ndójoa tsi, ndójoa ko̱jo jín boá. Kó A̱sién Ni̱xtjii̱n Néná boá xi chistiko̱, nga̱t'a̱ ja̱koxi̱ boá kui A̱sién Ni̱xtjii̱n.
Ján ma xi chistikoo̱,
kó nga jaán nga ndse̱je̱n ma. A̱sién Ni̱xtjii̱n, ndójoaa̱ ko̱jo jiín.
Tsi ni'ánjo̱'ó én xi chji̱a̱ ngo xta̱ xi chistiko̱, chjí ngasenii̱ ni xi chji̱a̱ Néná, nga̱t'a̱ kuí nii̱ xi ts'énchji̱a̱ Néná nga chistiko̱ kjima nga chji̱a̱ kjo̱a̱a̱ ndií.
Xi s'ijii̱n ndií Néná, ngu̱i̱jin ini̱ma̱a̱ be nga ja̱koxi̱ boá kui nii̱. Xi s'ijinjiín Néná, ndiso tjíts'én Néná, nga̱t'a̱ kji̱e̱ s'ijinjiín ni xi katsó Néná kjo̱a̱a̱ ndií.
Néná katsjáná kjo̱a̱mindyion ngatsjé ni̱xtjii̱n, kó ngat'aa̱ ndií kui nga sa̱kóná kui kjo̱a̱mindyioo̱n. Kuí bí ni xi katsó Néná nga tsíchji̱a̱.
Xi tikónjii̱n ndií Néná, ti tikoón kui kjo̱a̱mindyioo̱n nga, tanga xi tikónjinjiín ndií Néná, ti jmíjiín kui kjo̱a̱mindyioo̱n nga.
Jún xi s'ijinjnú ndií Néná, jún xí tjíts'en'indójnú'un kui xo̱jo̱o̱n, tsi̱'e̱ nga xcha̱jnú nga tikónjnú kui kjo̱a̱mindyion ngatsjé ni̱xtjii̱n.
Kó tsi ya nga kui nt'ié ta ni xi ndyi̱chjiá'áñáa̱, ja̱ je ya nga je katsjáná ni xi kichjiá'áa̱.
Tsi tjín xi be nga ngo ṉts'i̱e̱ tjíts'én ngo jé xi ts'enk'iénjínná nguindyi̱ko̱n Néná, chjiénga ku̱i̱chji̱a̱a̱ Néná nga ku̱i̱chji̱a̱tjé, kó bo̱a̱ ts'én nga Néná tsja̱á kjo̱a̱mindyion kui ṉts'iee̱. Kjo̱a̱a̱ ngo je xi ts'enk'iénjínná nguindyi̱ko̱n Néná xi t'íxian an. Ti tjín jé xi ts'enk'iénná nguindyi̱ko̱n Néná, kó kjo̱a̱a̱ kui jeé xianjín an nga ko̱ndókjo̱a̱jnúu̱ Néná nga chji̱a̱'atjejnú xta̱ xi sa̱'ín kui jeé.
Ngayeje ni xi kixi̱jín jé boá, tanga tjín jeé xi ts'enk'iénjínná nguindyi̱ko̱n Néná.
Je ya nga ngayeje xta̱ xi Néná je katsjaá nga ndií kui ka̱ma, ngájiín nga ts'énjé, nga̱t'a̱ ndií kui Na̱'mii̱ ts'énkoón kui xta̱ xi'ba̱, kó xindajín ts'énjo̱jín.
Je ya nga Néná ndokjo̱a̱ ñá, kó nga xta̱ xi ngasee̱ xindajín boá xi ts'énbotixómaá.
Tanga ti je ya nga ndií Néná je je'e kó katsjáná kjo̱a̱kjíntakón tsi̱'e̱ nga xcha̱ kui Néná xí ja̱koxi̱i̱, kó je tindyionjo̱ kui xi ja̱koxi̱i̱, ndií Néná xi 'mí Jesukristoo̱. Kuí bí xi'bi̱ xi Néná xi ja̱koxi̱i̱ ko̱jo xi tsjá kjo̱a̱mindyion ngatsjé ni̱xtjii̱n.
Jún ndí ndí tsa'a̱n, chja̱'áxínjnúu̱ ngu̱i̱jin ini̱ma̱jnú ngayeje ni xi kjo̱a̱'áxiín ngu̱i̱ndie xi tsi̱'e̱ Néná. Bo̱a̱ kji'i.
Kuí bí ni xi akó Jesukristoo̱, kui ni xi Néná katsjaá, tsi̱'e̱ nga kui ko̱ko̱ó mosoo̱ kjo̱a̱a̱ ni xi s'e̱ je tsá ka̱ma, Jesukristoo̱ katsanguiya ngo ndítsjiee̱ tsi̱'e̱ nga akoó mosoo̱ xi 'mí Juaa̱ ni xi s'e̱ je tsá ka̱ma,
kuí Juaa̱ xi katsáyá eén Néná ko̱jo kui boá xi chistikoo̱ Jesukristoo̱ ko̱jo ngayeje ni xi je kamábe.
Achichí ra tsjaa̱ xi ts'enyá, ko̱jo xi nt'ié nga tjíni'ánya kui én xi tsáyá ni xi s'e̱ ka̱maa̱, ko̱jo xi ts'enkjátjosón én xí Néná tsáyá xi kjit'a kui xo̱jo̱o̱n, nga̱t'a̱ je kjimatiña ni̱xtjii̱n.
Juaa̱ ts'entínde nga yito na̱ngo̱xi̱ xi chji̱a̱ni nangui Asia̱: Chjábejnú kjo̱a̱nda ko̱jo kjo̱a̱xió xi katsanguiyajnú kui xi je kuii̱, kui xi kui kamaá ko̱jo kui xi s'e̱ ndibaá, ko̱jo xi katsanguiyajnú nga yito a̱sién ni̱xtjin xi síndo kje̱n nínga tikón Néná xi botixómaá,
ko̱jo xi katsanguiya Jesukristoo̱, chistiko̱ xi 'niátakoón, kui boá ndí tjón xi ja'á'yaá ko̱jo xi tjiín xá nga botixómaá ngayeje re xi chji̱a̱ni t'ananguii̱. Kristoo̱ tjoó ñá, kó kui boá xi índondéná kjo̱a̱a̱ jéná nga iskjitjón jiín,
kó kui boá xi botixómáná, ko̱jo xi kats'énná chiná'mi xi ts'én xaá Nee̱ kui xi Na̱'mii̱. ¡Kjo̱a̱jee̱ Néná ko̱jo nga'niuú kui tsi̱'e̱ ngatama ngatsjé ni̱xtjin! Bo̱a̱ kji'i.
K'i̱e̱ ts'éndibájin ngu̱i̱jin ṉdi̱i̱, kó ngayeje ndyikon xi sku̱i̱e̱, ngaskande xta̱ xi kats'én'oón, ko̱jo ngayeje tji̱e̱e̱ xta̱ xi tjín kuí t'ananguii̱, kó ska̱ndá tangat'anii̱ kui. Jo̱o̱n, bo̱a̱ kji'i.
“An boá xi alfaa̱ ko̱jo xi omegaa̱, xi tjón ko̱jo xi fet'aa̱, xi kui ko̱jo xi kui kamaá, ko̱jo xi jaskan ndibaá”, tsó Ndi̱a̱ná xi tsi̱'e̱ ngayeje nga'niuú.
An, Juaa̱, ṉts'iéjnú, kó tangat'anii̱ nga nijan ikitjatió kui kjo̱a̱ni̱ma̱a̱ ngu̱i̱yaa̱ nínga botixómá Néná ko̱jo tangat'anii̱ kjo̱a̱chiyákoón Jesukristoo̱ nga ki̱a̱ kis'ijña an tji̱ngu̱i̱ xi 'mí Patmo̱, tangat'anii̱ eén Néná xi chji̱a̱ kjo̱a̱a̱ Jesukristoo̱.
Kó ngo ndi̱ya nga ni̱xtjin nga ni'ándikón Ndi̱a̱ná, A̱sién Ni̱xtjii̱n Néná kis'ijñajo̱na, kó nga̱xto̱n an tsint'ie an ngo nda̱ xi 'niú tsíchji̱a̱ xikó maá ngo tjio,
xi bi katsóna:
–Ngo xo̱jo̱n tít'e ji kui ni xi tiye ji, kó nanguíyée̱ nga yito na̱ngo̱xi̱ xi chji̱a̱ni nangui Asia̱: Kui xi Éfeso̱, Esmirna̱, Pérgamo̱, Tiatira̱, Sardi̱, Filadelfia̱ ko̱jo Laodisea̱.
Kats'enk'afóya an tsi̱'e̱ skuie an 'yá kuií bo̱a̱ nda̱ xi ts'énchji̱a̱jona, kó bo̱a̱ ts'én kamábe an yito ni xi 'bítíyá ndi'í xí ts'entsíjee̱n xi to̱nsinié,
kó ngamasiee̱n nga yito kui ni xi 'bítíyá ndi'í xí ts'entsíjee̱n kamábe an ngo xi ja̱ kji'i ndií nda̱ xi̱'ii̱n ma kji'i, xi yajá ngo ṉjño ndio xi fochó ngaskande se, kó ngo tji̱xi̱n xí to̱nsinié tjíkjaá xtji̱e̱e̱n ni̱se̱e̱n,
tsja̱a̱ tiboa xó xó xikoó tsa̱nga̱a̱ ko̱jo xikoó ṉch'aán, kó ndyi̱ko̱n xikó maá ndi'í,
se ja'at'e 'na̱ 'na̱ xikó maá ki̱cha̱ bronse̱ xi kini'án'na̱, xikó maá nga tjíni'ánńdá ngu̱i̱yaa̱ ngo orjno̱, kó nda̱a̱ achichí 'niú kanda'yá xikó maá nga fonie ngo ngu̱i̱ndie nínga 'bóka ndójoaa̱,
ngu̱i̱ya tsja kixi̱ ts'énya'a yito ṉño, kó ngu̱i̱ya ts'oa jatjo ngo ki̱cha̱ xi yojó nga jó ngoboaá, kó kje̱n bo̱a̱ ma kji'i xikó maá nga 'niú tíngá ndoboaá.
Nga kamábe an, ts'ákatójó an nguindie se xikó maá tsi k'ien an, tanga kui íjñasónna tsja kixi̱, kó bi katsóna:
–Ngata̱ ndakinjín ma, an boá xi tjón an ko̱jo xi fet'a an,
ko̱jo an boá xi tikón an, k'ien an ngas'e̱, tanga ngot'e̱ tikón an ngatsjé ni̱xtjin, kó an boá xi tikónna yibii̱ nínga botíxomaa̱ kjo̱a̱bo̱yaa̱.
Ti'in'indé ji ni xi je kamáye: Ni xi tikón ngot'e̱ ko̱jo ni xi k'uié jaskan.
Kuí bí ni xi tji'maá nga yito ṉño xi je kamáye ji ngu̱i̱ya ndsa̱ an, ko̱jo nga yito ni xi 'bítíyá ndi'í xí ts'entsíjee̱n xi to̱nsinié xi je kamáye: nga yito ṉñóo kui boá xi ndítsjiee̱ nga yito na̱ngo̱xi̱i̱, kó nga yito ni xi 'bítíyá ndi'í xí ts'entsíjee̱n kui boá xi yito na̱ngo̱xi̱i̱.
Je be yeje an ngayeje ni xi ni'ín, be an xá 'niú xi ni'ín ko̱jo nga tjiín kjo̱a̱chiyákón, kó be an nga ni'ínchíkjo̱e̱jíi̱n xta̱ xi ndajín, kó ti be an nga kachjat'eyékín ji kui xi apostro̱ tsoó yojoo̱ kó kuijín bo̱a̱, kó je kasakoseé nga xta̱ ndiso boá,
kó tjiín kjo̱a̱chiyákón, kó tjíchikjoáa̱ tangat'anii̱ ja'énna, kó kji'meyájín ji.
Tanga ngo ni tikónna kondra̱ tse̱: nga je ik'íjñímasien ji kui xi kini'íntjé ji nga tjón tjón.
Kuíni nga, ngatja'átsjiee̱n kóts'en kixindyin ji ngas'e̱, ti'ink'oyé ji yojóo kjo̱a̱a̱ ni xi ndajín xi tini'ín, kó ti'in ni xi tjón kini'ín, nga̱t'a̱ tsi jmí, tsá kjuinkoón nínga tindyin, kó kjo̱a̱'áxiín ni xi 'bítíyá ndi'í xí ts'entsíjee̱n xi tse̱ tsi kji̱e̱ ni'ínk'oyejín ji yojóo.
Tanga nda kji'i nga ch'oo̱ ni xi ndyi̱ts'en xta̱ nikolaitaa̱, kui xi ko̱jo an ch'ona nga.
Xi tjín tji̱bo̱a̱nijon nga ku̱i̱nt'ie, ngatint'ié ni xi A̱sién Ni̱xtjii̱n tsoó xta̱ na̱ngo̱xi̱i̱. Kui xi sa̱'iín, tsjáa̱ nga skji̱ni̱e̱ too̱ yá xi tsjá kjo̱a̱mindyioo̱n xi tikón ngu̱i̱ndie tsjachoo̱n Néná.”
Bi ts'én ti'in'indée̱ ndítsjiee̱ xta̱ na̱ngo̱xi̱i̱ Esmirna̱: “Kui nii̱ xi tsó kui xi tjoón ko̱jo kui xi fet'ani, kui xi je k'ien kó ti ja'á'yá nguinií:
Be an kjo̱a̱ni̱ma̱ xi tibitjatí ko̱jo kjo̱a̱ni̱ma̱ xi tindyinjin, nda tsi nga ja̱koxi̱ cho̱n ji, kó ti be an kóts'en ch'o chji̱a̱ kjo̱a̱a̱ ji kui xi xta̱ judío̱ tsoó yojoo̱, tanga judío̱jín, tasá kui boá xi xta̱ xi chji̱a̱ni ndi'a nínga ndokjo̱a̱ eén xindajín Satanaa̱.
Ngata̱ ndakinjín ma kjo̱a̱a̱ kjo̱a̱ni̱ma̱ xi ku̱i̱tjetí. Tsitsíjin nga̱t'a̱ xindajín diabloo̱ ndo̱bo̱a̱ya sa̱nguís'ién chiboajnú, tsi̱'e̱ nga xchít'ayákónjnú jún, kó bo̱a̱ ts'én ku̱i̱tjatiojnú kjo̱a̱ni̱ma̱ tie ni̱xtjin. 'Niú tindyin ji ngaskande nda tsi ko̱ye, kó an tsjaa ngo chjí, kó kuí boá xi kjo̱a̱mindyioo̱n.
Xi tjín tji̱bo̱a̱nijon nga ku̱i̱nt'ie, ngatint'ié ni xi A̱sién Ni̱xtjii̱n tsoó xta̱ na̱ngo̱xi̱i̱. Kui xi sa̱'iín, jmí ni ka̱majiín nga kji̱ndi̱bá kjo̱a̱bo̱ya xi ma joó.”
Bi ts'én ti'in'indée̱ ndítsjiee̱ xta̱ na̱ngo̱xi̱i̱ Pérgamo̱: “Kui nii̱ tsó xi tikoón ki̱cha̱ xi yojó nga jó ngoboaá:
Je be an nga ki̱a̱ tindyin ji nínga tikón ngu̱i̱ndie nínga botixómá xindajín Satanaa̱, tanga takó 'niú ti'mitji̱ngui ji ja'énna, kó jmí ni̱xtjin nga s'ijinjínna kase ji kjo̱a̱a̱ nga s'ijii̱n an, ti nde bo̱a̱jín kase ni̱xtjin nga Antipaa̱ kui nda̱ xi chistiko̱ xi 'niátakón an kini'ánk'ién ngu̱i̱jinjnú ki̱a̱ na̱xi̱ńdá 'niú nínga tikón xindajín Satanaa̱.
Tanga tikón chiboana ni kondra̱ tse̱: nga ki̱a̱ síndoo̱ chiboa xta̱ xi mejénjiín nga kjo̱taxiín kjo̱a̱bokoyaá Balaa̱m, kui xi atíxomaa̱ Balaa̱k tsi̱'e̱ nga kats'énjé xta̱ xi chji̱a̱ni Israe̱l, tsi̱'e̱ nga iskjinie ni xi je kini'ánk'as'iee̱n ngo a̱sie̱én ngo ne xi ts'énda xtaa̱ ko̱jo kjo̱a̱a̱ nga kats'én kjo̱a̱tondo̱.
Ti bo̱a̱ ti ts'én ki̱a̱ síndoo̱ ji chiboa xta̱ xi mejénjiín sa̱'ínkjii̱n yojoo̱ ni xi akóyá xta̱ nikolaitaa̱, ni xi ch'ona an.
Kuíni nga ti'ink'oyé ji yojóo, nga̱t'a̱ tsi jmí, tsá kjuinkoón ji, kó kui ki̱cha̱ xi fotjoni ndso̱'boa an kuí xí sa̱'inkjien an nga skjanjo̱ an kui xtaa̱.
Xi tjín tji̱bo̱a̱nijon nga ku̱i̱nt'ie, ngatint'ié ni xi A̱sién Ni̱xtjii̱n tsoó xta̱ na̱ngo̱xi̱i̱. Kui xi sa̱'iín, tsjáa̱ nga skji̱ni̱e̱ ni xi 'mí manaa̱ xi tikón'má, kó ti tsjáa̱ ngo ndí ndi̱jo̱ tiboa, kui xi kjit'aa̱ ngo ja'én tja̱tsi̱e̱ xi nde kji̱e̱ ngo xi be, ta kuí tsi xta̱ xi kjíbé kui ndí ndi̱jo̱o̱.”
Bi ts'én ti'in'indée̱ ndítsjiee̱ xta̱ na̱ngo̱xi̱i̱ Tiatira̱: “Kui nii̱ xi tsó ndií Néná, kui xi ndyi̱ko̱n xikó maá ndi'ií, kó se xikó maá ki̱cha̱ bronse̱ xi tjíni'ánńdá:
An je be an ngayeje ni xi tini'ín, be an kjo̱a̱tjóo̱, kjo̱a̱s'ijíi̱n, xáa̱, ko̱jo kjo̱a̱chiyákóo̱n, kó be an nga ngot'e̱ tsie ngase ni xi tini'ín ji ta bo̱a̱jiín nga ik'ítjats'ée̱n.
Tanga tikónna ngo ni kjo̱a̱a̱ kondra̱ tse̱: nga tini'ínchíkjoée̱ kui xta̱chjo̱ón xi 'mí na̱ Jesabee̱, kui xi na̱ chji̱ni̱e̱'e̱én Néná tjítsoó yojoo̱, tanga ts'én 'boṉcha̱jo moso̱na tsi̱'e̱ nga sa̱'ín kjo̱a̱tondo̱ ko̱jo nga skji̱ni̱e̱ ni chinie xi je kini'ánk'as'iee̱n a̱sie̱én ngo ne xi ts'énda xtaa̱.
An je katsjandiée̱ tsi̱'e̱ nga sa̱'ínk'oyá yojoo̱, tanga kui kamámejénjiín nga sa̱'ínk'oyá yojoo̱ kjo̱a̱a̱ xá xi ts'én nga na̱ masien tjíts'én yojoo̱.
Kuíni nga, an xí sa̱'in'óo̱n kui, kó kui xta̱ xi ndyi̱ts'ent'aa̱ kjo̱a̱ Néná tsie kjo̱a̱ndasen tsjáa̱, tanga jmí ni sa̱'ínjáa̱n tsi sa̱'ínk'oyá yojoo̱ kjo̱a̱a̱ ni xi kats'én,
kó sa̱'ínk'ién an ndií, kó ngayeje xta̱ na̱ngo̱xi̱i̱ sku̱i̱e̱ nga an be an kókji'i ngu̱i̱jii̱n kjo̱a̱kjíntakoón ko̱jo ngu̱i̱jin ini̱ma̱a̱ xtaa̱, kó nga ngo nga ngo xtaa̱ tsjáa̱ ta xikó kji'i ni xi kats'én.
Kjo̱a̱ ngaá jún, xta̱ xi tindyiónjnú Tiatira̱ tanga nga ki̱a̱jín ndyi̱monguíntji̱nguíjnú kui kjo̱a̱bokoyaá, ti nde kji̱e̱ yajínjnú ni xi tji'maá xindajín Satanaa̱, xikó tsó xtaa̱, xiyájnú'un nga k'uijñájínjnú'un ingo ni xi é,
tanga chónjnú ni xi je tikónjnú, ngaskande nga kjoé'e̱ nguiñá an.
Kó kui xi sa̱'iín kó sa̱'ínkjatjosón ngaskande nga kju̱i̱e̱t'a ni xi mejénna nga sa̱'ín, tsjáa̱ xá, tsi̱'e̱ nga kui ko̱tíxomaa̱ na̱xi̱ńdaá,
kó tajá ts'én ko̱tíxomaa̱ na̱xi̱ńdaá, kó bo̱a̱ ka̱maa̱ xtaa̱ xikó maá nga bokjan ngo ti̱ji xí ṉdie kamándani, xikó ts'én Na̱'mina je katsjána kui nii̱,
kó tsjáa̱ ṉño tsie xi s'ijña nga ndibá'ásie̱én.
Xi tjín tji̱bo̱a̱nijon nga ku̱i̱nt'ie, ngatint'ié ni xi A̱sién Ni̱xtjii̱n tsoó xta̱ na̱ngo̱xi̱i̱.”
Bi ts'én ti'in'indée̱ ndítsjiee̱ xta̱ na̱ngo̱xi̱i̱ Sardi̱: “Kui nii̱ xi tsó kui xi tikoón nga yito A̱sién Ni̱xtjii̱n Néná ko̱jo xi tikoón nga yito ṉñóo: An je be an ngayeje ni xi ni'ín, kó je be an nga tikoón ja'én nga tindyin, tanga je k'ien ji.
ngatja'átsjiee̱n, kui kjo̱a̱bokoyá xi je katse'eé ko̱jo xi je kanda'yé ji, ti'inkjatjosén kó ti'ink'oyé yojóo. Tsi tsjáfé ji, tsá kjuinkoón ji, xikoó ngo chejé kó nde xche̱jín ji chi̱bo̱a̱ nga kjócho an.
Tanga ki̱a̱ Sardi̱ tjiín chiboa xta̱ xi kji̱e̱ ts'éndándíjín ṉjñoo̱, kuí boá kui xtaa̱ xi kjótso'bájo̱na nga ko̱a̱ja̱ ṉjño tiboaa̱, nga̱t'a̱ tsoboárií nga bo̱a̱ sa̱'ín.
Kui xi sa̱'iín, ṉjño tiboa ko̱a̱ja̱, kó sa̱'inkjiéjín an ja'eén nga kjit'a xo̱jo̱n nínga tjít'a ja'eén xta̱ xi k'uíndo ngatsjé ni̱xtjii̱n, tasá xiyá an nga be an kui nguindyi̱ko̱n Na̱'mina ko̱jo nguindyi̱ko̱n ndítsjiee̱.
¡Xi tjín tji̱bo̱a̱nijon nga ku̱i̱nt'ie, ngatint'ié ni xi A̱sién Ni̱xtjii̱n tsoó xta̱ na̱ngo̱xi̱i̱!”
Bi ts'én ti'in'indée̱ ndítsjiee̱ xta̱ na̱ngo̱xi̱i̱ Filadelfia̱: “Kui nii̱ xi tsó kui xi tsjie ko̱jo xi ja̱koxi̱i̱, kui xi tikoón yibii̱ nda̱ re Ndabii̱, kui xi kji'a nga tjín xi kjíx'á ta'yajín xi ka̱maa̱ ku̱i̱'íchjá, kó kji'a nga tjín xi 'bíchjá ta'yajín xi ka̱maa̱ skjíx'á:
An je be an ngayeje ni xi ni'ín, tsitsíjin ji, nguindyikin je íjñá an ngo nga̱ntjo̱a̱ xi tji̱e̱ntixa̱ xi ta'yajín xi máa̱ 'bíchjá, kó nda tsi chiboa tsi nga'niú tjiín ji, kini'ín ji xki̱ énna kó tini'ínkie ji yojóo nga yení.
An boá xi sa̱'in an, nga kui xta̱ xi chji̱a̱ni ndi'a nínga ndokjo̱a̱ eén xindajín Satanaa̱, kui xi xta̱ judío̱ tsoó yojoo̱ kó kuijín bo̱a̱, nga ko̱e̱je̱ kasiént'aa ji tikoó nguindie ndsa̱ki, tsi̱'e̱ nga sku̱i̱e̱ nga tjóna ji.
Nga̱t'a̱ nga je kini'ínkjatjosén ji eén kjo̱a̱chiyákjo̱a̱na, ti bo̱a̱ ti ts'en an skoon ji nga kjo̱chó chi̱bo̱a̱a̱ kjo̱a̱chjat'ayákón xi kji̱ndi̱bánié ngayeje nga̱sondiee̱, tsi̱'e̱ nga xchít'ayákón ngayeje xta̱ xi síndo t'ananguii̱.
Tsá kji̱ndi̱bá an, 'niú chje̱'étjé ni xi tikoón tsi̱'e̱ nga ta'yajín xi kjo̱a̱'áxiín kui chjí xi je kini'ín.
Kui xi sa̱'iín, kuí xí tsjáa̱ nga kui xi ka̱ma yáseé na̱ngo̱xi̱i̱ Ne xi tsa'a̱n, kó jmí ni̱xtjin kjo̱tjo kui ngu̱i̱ndiee̱, kó nga̱són yojoo̱ sa̱'in'indó an ja'eén Ne xi tsa'a̱n ko̱jo ja'eén na̱xi̱ńdaá Ne xi tsa'a̱n, kui xi na̱xi̱ńdá Jerusale̱n xi tja̱tsi̱e̱e̱ xi ndibaní ndi'ak'ajmii̱ Ne xi tsa'a̱n, kó ti bo̱a̱ ti ts'én k'uijñáa̱ yojoo̱ ja'én tja̱tsi̱e̱na.
Xi tjín tji̱bo̱a̱nijon nga ku̱i̱nt'ie, ngatint'ié ni xi A̱sién Ni̱xtjii̱n tsoó xta̱ na̱ngo̱xi̱i̱.”
Kó ti bi ts'én ti'in'indée̱ ndítsjiee̱ xta̱ na̱ngo̱xi̱i̱ Laodisea̱: “Bi tsó kui xi 'mí Bo̱a̱kji'ii̱, kui xi chistiko̱ xi 'niátakón ko̱jo xi ja̱koxi̱i̱, kui xi tangat'anii̱ kui nga Néná íts'i̱yanii̱ nga kats'énda ngayeje nii̱:
Je be an ngayeje ni xi ni'ín, nga ti nde ṉch'ánjín ji, ti nde sibéjín ji. ¡Achichí ra nda kji'i tsi ṉch'án jí ko̱jo tsi sibé ji!
Tanga nga ta asont'é jí, kó nga jmí tsi ṉch'án jí ti nde jmí tsi sibé ji, kuíni nga sa̱'inkjasóñaa̱ ndso̱'boa an.
Nga̱t'a̱ bi t'íse ji: cho̱n an, kó je kamácho̱n an, kó nde ngojín ni chajana, kó nde yejín ji nga ta soboá ni xi ndajín xí kjimaa̱, nga ni̱ma̱ ji, nga jmíjiín to̱n, nga ti̱ka̱ ji ko̱jo nga tindyin kji'ixtí ji.
Kuíni nga bo̱a̱ t'íxiaán nga an ts'i̱tsiení to̱nsinié xi je kini'ánchoo̱n ngu̱i̱jin ndi'ií, tsi̱'e̱ nga ja̱koxi̱ nga cho̱n ka̱ma ji, kó an ts'i̱tsiení ṉjño tiboa xi xche̱je kó kjo'má kjo̱a̱soboáa̱ nga titsjaxtí, ko̱jo ndiki kolirio̱ tindyiée̱ ndyikin tsi̱'e̱ nga ka̱matsijeen.
An ts'énxchánjo̱ an kó ts'enchji̱ni̱e̱ an ngayeje xi tjóna, kuíni nga che̱ndikín ji ni xi tsi̱'e̱ Néná kó ti'ink'oyé yojóo kjo̱a̱a̱ ni xi ndajín kji'i xi tini'ín ji.
Tsitsíjin, k'i̱e̱ tikón an t'a nga̱ntjo̱a̱a̱ kó ts'énchji̱a̱ an, tsi tjín xí ku̱i̱nt'ie nda̱na kó tsi skjíx'á nga̱ntjo̱a̱a̱, k'os'i̱e̱n an ndi'aa̱, kó an skjíni̱e̱jo an ṉño̱, kó kui skji̱ni̱e̱jona an.
Kui xi sa̱'iín, ngo ngu̱i̱ndie tsjáa̱ nínga ts'énbotixoma an kó ki̱a̱ k'uijñát'ana, xikó ts'én je kats'en an, kó k'i̱e̱ tikónt'áa̱ an Na̱'mina nínga ts'énbotixómá.
Xi tjín tji̱bo̱a̱nijon nga ku̱i̱nt'ie, ngatint'ié ni xi A̱sién Ni̱xtjii̱n tsoó xta̱ na̱ngo̱xi̱i̱.”
Nguije kamá kui nii̱, askotsijen an kó kamábe an ngo nga̱ntjo̱a̱ xi tji̱e̱ntixa̱ ki̱a̱ ndi'ak'ajmii̱, kó kui nda̱ xi tjón tsint'ie an kuí xí xikó maá ngo tjio, xi bi katsóna:
–Ndibénijínguí ji k'i̱e̱e̱, kó an kokóo̱ ni xi jaskan ka̱ma.
Ti kji'aa̱ kis'ijñajinna A̱sién Ni̱xtjii̱n kó kamábe an ndi'ak'ajmi ján ngo nínga botíxoma, kó ngo xi tikónsón kui ngu̱i̱ndiee̱,
kó nínga tikón xi botixómaá 'na̱ xikoó ngo ndi̱jo̱ xi 'mí jaspe̱ ko̱jo tsi xikoó ndi̱jo̱ xi 'mí kornalina̱, kó nga ngo foa'atjiyajoo̱n xi botixómaá tikón ngo ndi̱'a̱ xi 'na̱ xikoó ngo ndi̱jo̱ xi 'mí esmeralda̱.
Kó nga ngo foa'atjiyajoo̱n xi botixómaá kamábe an ngui kan nijún ngu̱i̱ndie nínga botíxoma, nínga síndosón kan nijún xta̱ xi xchá, xi ndyi̱yajá ṉjño tiboa, kó ngo korona̱ to̱nsinié síndo'á to̱ko̱,
kó nínga tikón kui xi botixómaá jatjoni nda̱, cho̱'o̱n ko̱jo ja'at'e, kó kje̱n kui xi botixómaá tjítí yito ndi'ixó, kó kui boá xi nga yito A̱sién Ni̱xtjii̱n Néná.
Kó kje̱n nínga tikón kui xi botixómaá ti tikón ngo ni xi ja̱ kji'i ndáchíkón ma kji'i, xi tikón 'na̱ 'na̱ xikó maá ngo chi̱tsen, kó ngamasiee̱n kui ngu̱i̱ndiee̱, ko̱jo nga ngo foa'atjiyajoo̱n, kis'iṉdo nijún xi síndo, xi tjikítsie maá ndyi̱ko̱n yojoo̱, xtji̱e̱e̱n kje̱n ko̱jo xtji̱e̱e̱n nga̱xto̱n.
Kui xi tjoón mején ja̱ kji'i xandi̱je̱ ma kji'i, kó xi ma joó ja̱ kji'i cho̱yojo chichí ma kji'i, xi ma jaán kje̱n mejeén ja̱ kji'i kje̱n xta̱ ma kji'i, kó xi ma nijuún ja̱ kji'i ngo ja̱ xi ts'énfítji̱e̱n ma kji'i.
Kó nga ngo nga ngo nga nijún kui xi síndoo, jun nga̱ kis'iee̱, kó xtji̱e̱e̱n ndi̱tsen ko̱jo xtji̱e̱e̱n ngu̱i̱yaa̱ kui nga̱a̱ kis'iee̱ ndyi̱ko̱n, kó nga jñó ko̱jo nga ni̱xtjii̱n nga bi katsó:
kui Néná xi tjiín nga'niuú,
kui xi takó kui ngas'e̱, kui xi kui ngot'e̱ kó kui xi s'e̱ ndibaá!
Kó xki̱ nga kui xi síndoo tsjaá kjo̱a̱je ko̱jo bendikón kó tsjaá ndok'óchji kui xi botixómaá, kui xi tikón ngatsjé ni̱xtjii̱n,
nga kan nijún xta̱ xi xchaá bosiént'aa̱ tikoó kje̱n nínga tikón xi botixómaá kó ts'endíkón xí tikón ngatsjé ni̱xtjii̱n, kó kje̱n nínga tikón xi botixómaá botitsójo koronaa̱ nga bi tsó:
Ndi̱a̱ xi tsa̱ji̱n, jí xi sa̱ko̱ó nga chjábe jí
ngayeje kjo̱a̱je, kjo̱a̱yandikón ko̱jo nga'niú,
nga̱t'a̱ jí xi kini'índe ngayeje nii̱,
nga̱t'a̱ tangat'anií nga ji xi bo̱a̱ ts'én mejeén nga tjínní kui nii̱, ko̱jo nga kamánda.
Kó kamábe an nga tsja kixi̱ xi botixómaá ts'énya'a ngo ch'o̱ xo̱jo̱n xi kamá'indó nga jó ngoboaá, kó yito seyo̱ tjí'niúní kui ch'o̱ xo̱jo̱o̱n.
Kó kamábe an ngo ndítsjie xi tjiín nga'niú xi 'niú askandáyá nga bi katsó nga asíyá:
–¿'Yání xi ka̱ma kon nga skjíndokjáyá kui ch'o̱ xo̱jo̱o̱n ko̱jo nga ka̱maa̱ skjíndiyá kui seyo̱ xi tjí'niúní?
Tanga ti nde ndi'ak'ajmii̱, ti nde t'ananguii̱, ti nde nguindie t'ananguii̱ jmíjín ngo xi kamaá iskjíndokjáya kui ch'o̱ xo̱jo̱o̱n, ti nde kamájín askotsijee̱n.
Kó an achichí askandá an, nga̱t'a̱ ta'yajín xi kasako xi kamákón nga iskjíndokjáya kui ch'o̱ xo̱jo̱o̱n, ti nde kamájín askotsijee̱n.
Tanga ngo kui xta̱ xi xchaá xi bi katsóna:
–Nguiti che'éjín ngase, nga̱t'a̱ je kats'én xi k'uijñásón nínga botixómá Ndabii̱, kui xi 'mií xandi̱je̱ xi chji̱a̱ni Judáa̱, ta kuí tsi tjiín xá nga ka̱maa̱ skjíndokjáyá ko̱jo nga ka̱maa̱ skjíndiyá nga yito seyoo̱ kui ch'o̱ xo̱jo̱o̱n.
Kós'e̱, ngamasiee̱n nínga tikón xi botixómaá ko̱jo nga nijún kui xi síndoo, ko̱jo ngamasiee̱n xta̱ xi xchaá, kamábe an ngo cho̱tsa̱nga̱ xi sikón kixi̱, xikoó tsi je kini'ánk'ién, kó yito ndi̱ja̱ ko̱jo yito ndyi̱ko̱n kis'iee̱, kó kui boá xi nga yito A̱sién Ni̱xtjii̱n Néná, kui xi kananguiya ngayeje t'ananguii̱.
Kui cho̱tsa̱nga̱a̱ kijí kó iskjíbé kui ch'o̱ xo̱jo̱n xi tjiyátsjani tsja kixii̱ kui xi botixómaá.
Kó nguije iskjíbé kui ch'o̱ xo̱jo̱o̱n, nga nijún kui xi síndoo ko̱jo nga kan nijún kui xta̱ xi xchaá, asién tikoó kje̱n cho̱tsa̱nga̱a̱, kó ngayejee̱ nga ndyi̱ya'a ngo arpa̱ kó ndyi̱ya'a chi̱tsen to̱nsinié xi tjiín ni sije̱n xi ni'ánkjién nga ni'ándikón Néná, kó kui boá xi bokó nga xta̱ na̱xi̱ńdá tsjiee̱ Néná, ndyi̱chji̱a̱a̱ Néná.
Kó ndyi̱sie ngo só tja̱tsi̱e̱ xi bi tsoó:
Jí xi tsoboaá nga chjábe jí kui ch'o̱ xo̱jo̱o̱n ko̱jo nga chjándiyé ji seyoo̱,
nga̱t'a̱ jí boá xi kini'ánk'ieén, kó nga katjon jíi̱n, ka'naxié'é nga tsi̱'e̱ Néná kamá
ngayeje tji̱e̱e̱ xta̱, én, nangui ko̱jo na̱xi̱ńdá,
kó kuí xtaa̱ xi kini'ín ji re xi tsi̱'e̱ Néná, kini'ín ji chiná'mi tsi̱'e̱ Néná,
kó kuí xí ko̱tíxoma ngayeje t'ananguii̱.
S'e̱ askotsijen an, kó tsint'iée̱ nda̱a̱ kjín ndítsjie xi síndo nga ngo foa'atjiyajoo̱n kui xi botixómaá, ko̱jo xi síndoo ko̱jo xta̱ xi xchaá, achichí kjín miyo̱n kamá,
kó 'niú tsíchji̱a̱ nga bi katsó:
¡Kui cho̱tsa̱nga̱ xi je kini'ánk'ieén,
kui boá xi tsoboaá nga si̱'ank'as'iee̱n nga'niú nga ko̱tíxoma ko̱jo kjo̱a̱cho̱n,
kjo̱a̱kjínkón ko̱jo nga'niú, kjo̱a̱yandikón, kjo̱a̱je ko̱jo kjo̱a̱ni'ántsja!
¡Kui xi botixómaá ko̱jo cho̱tsa̱nga̱a̱,
kui ngate'eé kjo̱a̱ni'ántsjaá, kjo̱a̱yandikón,
kjo̱a̱je ko̱jo nga'niú tsi̱'e̱ nga ko̱tíxoma ngatsjé ni̱xtjin!
Nga nijún kui xi síndoo bi katsó:
–¡Bo̱a̱ kji'i! Kó nga kan nijún xta̱ xi xchaá asién tikoó kó kats'éndikón kui xi tikón ngatsjé ni̱xtjii̱n.
Kó kamábe an cho̱tsa̱nga̱a̱ nga iskjíndiyá seyo̱ xi tjoón nga yito kui seyoo̱, kó tsint'ie an nga ngo kui xi síndoo xi xikó maá cho̱'o̱n nda̱a̱ nga bi katsó:
–¡Ja̱bí'i̱n!
Kó kamábe an, ngo ndi̱je̱ tiboa, kó kui xi tikónsoón ngo arko̱ tjiyá tsja, kó kui katse'eé ngo korona̱, kó jatjo nga kui xi kats'én ko̱jo nga sa̱'ín.
Kó kji'a nga kui cho̱tsa̱nga̱a̱ iskjíndiyá xi ma jó seyoo̱, tsint'ie an xi ma jó kui xi síndoo nga bi katsó:
–¡Ja̱bí'i̱n!
Kó jatjo ngo ndi̱je̱ iní, kó kui xi tikónsoón katse'eé nga'niú tsi̱'e̱ nga kui xi kjo̱a̱'áxín kjo̱a̱xioó t'ananguii̱ ko̱jo tsi̱'e̱ nga sa̱'ín nga ngayeje xtaa̱ kui nga̱sondiee̱ sa̱'ínk'ién ja̱ k'i̱e̱ ja̱ ngaján xkjín, kó katse'eé ngo ki̱cha̱ xi tanisién je.
Kó kji'a nga cho̱tsa̱nga̱a̱ iskjíndiyá xi ma ján seyoo̱, tsint'ie an xi ma ján kui xi síndoo nga bi katsó:
–¡Ja̱bí'i̱n!
Kó kamábe an ngo ndi̱je̱ jmá, kó kui xi tikónsoón ngo nisochi̱bo̱a̱ tjiyá tsja.
Kó ngamasiee̱n nga nijún kui xi síndoo tsint'ie an ngo nda̱ xi bi katsó:
–Ta ngo tsi kilo̱ to ndso̱ko̱a̱n ṉño̱ ko̱jo tsi ján kilo̱ sebada̱ xi ku̱i̱e̱nje̱nnii̱ to̱n xi ni'án nga ngo ni̱xtjii̱n, tanga nga ni'ínkjatsenjín ji istii̱ ko̱jo binoo̱.
Kó kji'a nga cho̱tsa̱nga̱a̱ iskjíndiyá xi ma nijún seyoo̱, tsint'ie an xi ma nijún kui xi síndoo nga bi katsó:
–¡Ja̱bí'i̱n!
Kó kamábe an ngo ndi̱je̱ sinié, kó kui xi tikónsoón kuí xí ki'mí kjo̱a̱bo̱ya, kó nga̱xto̱n kui, kjindibá kui xi botixómaá ngu̱i̱ndiee̱ kjo̱a̱bo̱yaa̱, kó kui xi katse'eé nga'niú tsi̱'e̱ nga ko̱tíxoma ngo nga nijún tjiín t'ananguii̱, tsi̱'e̱ nga ki̱cha̱, ko̱jo kjindiá, ko̱jo chi'in ko̱jo cho̱ tamá xí tjín nga̱sondiee̱ sa̱'ínk'iénni xtaa̱.
Kó kji'a nga cho̱tsa̱nga̱a̱ iskjíndiyá xi ma ún seyoo̱, kamábe an nguindie ṉcha̱n ndikoón ngayeje xta̱ xi kini'ánk'ién tangat'anii̱ nga tsíchji̱a̱ eén Néná ko̱jo kjo̱a̱a̱ nga chistiko̱ kamá kjo̱a̱a̱ nii̱ Néná.
Kó kui xtaa̱ bi katsó nga 'niú askandáyá:
–¿Ngaskande kji'ání Ndi̱a̱ tsjie ko̱jo ja̱koxi̱, nga si̱'injée̱ xtaa̱ kui t'ananguii̱ ko̱jo nga si̱'ingojo ji nga kini'ánk'iénjne̱?
Kó katse'eé ṉjño tiboa, kó bo̱a̱ ki'mií nga sa̱'ínkja'yá ngui chiboa ni̱xtjin, ngaskande nga ka̱ma ndo̱jo xikó tjín moso̱ ko̱jo ṉts'ie xi tangat'anii̱ xaá Néná nga si̱'ank'ien xikoó kui xtaa̱.
Kó kamábe an nga kachjándiyá xi ma jun seyoo̱, kó kjindibá ngo kjo̱a̱ndi̱ko̱n 'niú, kó ndoboaá kamájñó, xikoó ngo ṉjño xa̱'ya̱, ngayeje saá kamá'iní xikoó jín,
kó ṉñóo ixónguíni ndi'ak'ajmi ján nga ixó t'ananguii̱, xikó ma ts'en bixónguí to igoo̱ xi taá kji'a ngo tjo̱'niú 'bítsanie yaá,
kó ndi'ak'ajmii̱ kichajá ngu̱i̱jin a̱sie̱én xikoó ngo xo̱jo̱n xi foch'o̱, kó ngayeje na̱xii̱ ko̱jo ngayeje tji̱ngu̱i̱i̱ kamátíyaá ngu̱i̱ndie nínga síndo.
Kó ree̱ t'ananguii̱ kis'iṉdo'má nga kijí ngu̱i̱ya tixa̱na̱xi̱ ko̱jo nínga síndo ndi̱jo̱ yi'ii̱ na̱xii̱, ko̱jo xta̱ xi nk'a xaá, nguito̱ko̱o̱ jajuún, xta̱ xi cho̱n, xta̱ xi tjiín nga'niú ko̱jo ngayeje moso̱ ko̱jo ngayeje xta̱ xi tjimándé, ti bo̱a̱ ti ts'én kis'iṉdo'má,
kó bi katsoó na̱xii̱ ko̱jo ndi̱jo̱o̱:
Tichíjminiéjne̱ yojojnú kó t'íjña'majne̱ tsi̱'e̱ nga sku̱i̱e̱jínjne̱ kui xi botixómaá, ko̱jo nga xcha̱jínjne̱ kjo̱a̱xcha̱án cho̱tsa̱nga̱a̱,
Nguije kamá kui nii̱, kamábe an nijún ndítsjie xi ndyi̱a̱ kixi̱ nga nijún tji̱ngu̱i̱i̱ nga̱sondiee̱, nga ndyi̱'bíchjaá nga nijún tjo̱o̱ tsi̱'e̱ nga nguiti ko̱ótsiejín nga̱són t'ananguii̱, ti nde nga̱soón ndáchíkoón, ti nde nga̱soón ngo yá xi tjín kuí nga̱sondiee̱.
Ti kamábe an ingo ndítsjie xi kjindibáni xtji̱e̱e̱n nínga fotjo ts'ueé xi tikoón chi̱bo̱a̱a̱ seyoo̱ kui Néná xi tikoón, kó kui ndítsjiee̱ 'niú askandáyá nga tsíchji̱a̱a̱ xi ngui nijún ndítsjie xi je katse'eé nga'niú tsi̱'e̱ nga sa̱'ín'oón t'ananguii̱ ko̱jo ndáchíkoón kó bi katsoó:
–¡Ngata̱ ni'án'onjínjnúu̱ t'ananguii̱, ko̱jo ndáchíkoón, ko̱jo yaá, tji̱e̱nga kji̱e̱ 'bíjñájiín chi̱bo̱a̱a̱ seyoo̱ xtjien xta̱ xi mosoo̱ Néná!
Kó tsint'ie an kótjín kamá xi kini'ánka'a kui chi̱bo̱a̱a̱: úchán ko̱jo yichán nijún mi̱ ma xi chji̱a̱ni tji̱e̱e̱ xta̱ xi chji̱a̱ni Israe̱l.
Akjat'aa̱ chi̱bo̱a̱a̱ kui seyoo̱ tiejó mi̱ tji̱e̱e̱ xta̱ xi chji̱a̱ni Judáa̱, tiejó mi̱ tji̱e̱e̱ xta̱ xi chji̱a̱ni Rubee̱n, tiejó mi̱ tji̱e̱e̱ xta̱ xi chji̱a̱ni Gaa̱d,
tiejó mi̱ tji̱e̱e̱ xta̱ xi chji̱a̱ni Asee̱r, tiejó mi̱ tji̱e̱e̱ xta̱ xi chji̱a̱ni Neftalii̱, tiejó mi̱ tji̱e̱e̱ xta̱ xi chji̱a̱ni Manasee̱,
tiejó mi̱ tji̱e̱e̱ xta̱ xi chji̱a̱ni Simeoo̱n, tiejó mi̱ tji̱e̱e̱ xta̱ xi chji̱a̱ni Lebii̱, tiejó mi̱ tji̱e̱e̱ xta̱ xi chji̱a̱ni Isakaa̱r,
tiejó mi̱ tji̱e̱e̱ xta̱ xi chji̱a̱ni Sabuloo̱n, tiejó mi̱ tji̱e̱e̱ xta̱ xi chji̱a̱ni Kosiee̱, ko̱jo tiejó mi̱ tji̱e̱e̱ xta̱ xi chji̱a̱ni Benjaa̱.
Nguije kamá kui nii̱, askotsijen an kó kamábe an achichí 'niú kjín xta̱ xi ngaskande nde ta'yajín xi kamaá íxki̱, xta̱ xi chji̱a̱ni ngayeje na̱xi̱ńdá, ngayeje xtín xta̱, ngayeje to̱ko̱ya én ko̱jo ngayeje nangui, ndyi̱a̱ kixi̱ kui xtaa̱ kje̱n nínga tikón xi botixómaá ko̱jo kje̱n cho̱tsa̱nga̱a̱, nga ndyi̱yajá ṉjño tiboa, kó xka̱jén ndyi̱ya'a ngu̱i̱ya tsja.
Kó ngayejee̱ nga 'niú tsíchji̱a̱ nga bi katsó:
¡Néná ko̱jo cho̱tsa̱nga̱a̱ kuí xí botixómá, kó kuí xí 'boxié'áná!
Kó ngayeje ndítsjie xi ndyi̱a̱ kixi̱ nga ngo foa'atjiyajoo̱n kje̱n nínga tikón xi botixómaá ko̱jo xta̱ xi xchaá ko̱jo kui xi síndoo, kixindyiaxtien nínga tikón xi botixómaá ngaskande nga kisit'aa̱ xtjien t'ananguii̱, kó kats'éndikón Néná,
nga bi katsó:
¡Bo̱a̱ kji'i!, Kjo̱a̱ni'ánchikonñeé, kjo̱a̱jee̱, kjo̱a̱kjínkoón, kjo̱a̱ndok'óchjií,
kjo̱a̱yandikoón, nga'niuú nga botíxoma ko̱jo nga'niuú ngate'eé Néná ngatsjé ni̱xtjin. ¡Bo̱a̱ kji'i!
Kós'e̱ ngo kui xta̱ xi xchaá bi katsó nga asíyána:
–Kui xta̱ xi ndyi̱yajá ṉjño tiboaa̱, ¿'yá kuí bo̱a̱, kó ñá kjindibáni?
–Jí xi ye ji, Ndi̱a̱
Kixiáa̱n.
Kó bi katsóna kui:
–Kuí bí xta̱ xi je ja'ajin nga kamá kui kjo̱a̱ni̱ma̱a̱, kó kui je anié ṉjñoo̱ kó jiín cho̱tsa̱nga̱a̱ kats'éntiboani.
Kuíni nga ki̱a̱ síndo kje̱n nínga tikón kui Néná xi botixómaá, kó nga jñó nga ni̱xtjin nga ndyi̱ts'enseén Néná ki̱a̱ na̱ngo̱xi̱i̱, kó kui xi botixómaá skoón nga ki̱a̱ k'uijñájo̱ ngu̱i̱ndie ndikoón.
Nguiti jmí kjo̱a̱ni̱ma̱ kjo̱a̱'atiojín nga ka̱ma bojó ka̱ma xíndaá, ti nde sa̱'ínchjánjiín ndoboaá, ti nde sa̱'ínni'ínjiín sibeé,
nga̱t'a̱ kui cho̱tsa̱nga̱ kui xi botixómaá, kui boá xi nda̱ xi koo̱n cho̱tsa̱nga̱a̱ ka̱ma, kó kui boá xi kjo̱jo nínga tjitjó ndójoaa̱ kjo̱a̱mindyioo̱n, kó Néná sa̱'ínxíjón ngayeje ndándyíkon xi kjo̱tjoo̱ ndyi̱ko̱n.
Kó kji'a nga cho̱tsa̱nga̱a̱ iskjíx'aá seyo̱ xi ma yitoo̱ kui ch'o̱ xo̱jo̱o̱n, masien ora̱ kis'ie xió xió ndi'ak'ajmi ján.
Kó kamábe an nga yito ndítsjie xi ndyi̱a̱ kixi̱ kje̱n Néná, kó kui katse'eé yito tjio.
Kó kjindibá ingo ndítsjie, xi kasasien t'a ṉcha̱n ndikoón xi ya'a ngo ni xi 'bítíyá ni sije̱n xi to̱nsinié, kó achichí ni sije̱n xi tí katse'eé, tsi̱'e̱ nga ki̱a̱ sa̱nguínjii̱n kjo̱a̱ndokjo̱a̱a̱ Néná xi tsi̱'e̱ ngayeje xta̱ tsjiee̱, ki̱a̱ nga̱soón ṉcha̱n ndikón xí to̱nsinié xi tikón kje̱n nínga tikón xi botixómaá.
Tsja kui ndítsjiee̱ kats'énkijinni ngaskande nínga tikón Néná ṉdi̱i̱ kui ni sije̱n xi tjítií ko̱jo kui kjo̱a̱ndokjo̱a̱a̱ xta̱ na̱xi̱ńdá tsjiee̱ Néná.
Kó kui ndítsjiee̱ iskjíbé kui ni xi 'bítíyá ni sije̱e̱n kó íkitsie ma nga indyiá x'ueé ndi'ií kui ṉcha̱n ndikoón, kó ts'ajmisón nga̱són t'ananguii̱, kó kis'ie cho̱'o̱n, kjo̱a̱foa'at'e ko̱jo ngo kjo̱a̱ndikón xí 'niú.
Ndítsjie xi tjoón kats'énkjanie tjioo̱, kó kis'ie t'ananguii̱ ndókoá xi ndi'í ko̱jo xi jín ts'ájinni, kó kití ngo nga ján tjiín nga̱sondiee̱, ko̱jo ngo nga ján tjiín ngayeje yá xi tjín ko̱jo ngayeje xka̱ xi sa̱si̱e̱.
Ndítsjie xi ma joó kats'énkjanie tjioo̱, kó xikó maá tsi ngo na̱xi̱ xi tjítíngá ikichijmijin ngu̱i̱jin ndáchíkoón, kó ngo nga ján tjiín xikó kji'i ndáchíkoón nga jín kamá,
kó ngo nga ján tjiín ngayeje xi síndo ngu̱i̱jii̱n ndáchíkoón xi jesón, kó ngo nga ján tjiín ngayeje tjotso yi'i xi tjín ngu̱i̱jin ndáchíkoón xi kini'ánkjié.
Ndítsjie xi ma jaán kats'énkjanie tjioo̱, kó ngo ṉño xi xikó maá ngo yá xi tjítokó ndi'í xi tjítí xi kjindibáni ndi'ak'ajmii̱ xi ts'ákajin ngo nga ján tjiín ngayeje ndeje' xi tjín ko̱jo ngayeje nínga síndo ndańch'i.
Kui ṉñóo xi sa ki'mí, kó ngo nga ján tjiín ndójoa xi tjín nga̱sondiee̱ xi kamása, kó tangat'anii̱ kui ndójoa saa̱ nga achichí xta̱ jesón.
Ndítsjie xi ma nijuún kats'énkjanie tjioo̱, kó kini'ánkjatsón ngo nga ján tjiín ts'ueé, ngo nga ján tjiín saá, ko̱jo ngo nga ján tjiín ṉño xi yajá nk'a ján, tsi̱'e̱ nga kamájñó ngo nga ján tjiín kui nii̱, kó nguiti kats'éntsijenjín ngo nga ján tjiín nga ni̱xtjii̱n ko̱jo nga jñoó.
Kó kamábe an, kó tsint'iée̱ ngo ja̱ xi tso'bátji̱e̱n ngamasiee̱n ndi'ak'ajmii̱ kó achichí 'niú askandáyá nga bi katsó:
–¡Ni̱ma̱ xó, ni̱ma̱ xó, ni̱ma̱ xó xta̱ xi chji̱a̱ni t'ananguii̱, kji'a nga kjo̱ni̱e̱ tjio xi sa̱'ínkjanie xi ngui ján ndítsjiee̱!
Ndítsjie xi ma uún kats'énkjanie tjioo̱, kó kamábe an ngo ṉño xi kjindibáni ndi'ak'ajmi ján kó ts'áka t'ananguii̱, kó kuí xí katse'eé yibii̱ tixa̱ na̱ngaa̱ t'ananguii̱.
Kó iskjíx'á kui tixa̱ na̱ngaa̱ t'ananguii̱, kó ki̱a̱ jatjo ngo ṉdi̱ xi xikó maá ṉdi̱i̱ ngo orjno̱ xi tanisién je, kó ṉdi̱i̱ kui tixa̱a̱ xi kats'énjñó ts'ueé ko̱jo tjo̱o̱.
Kó ngu̱i̱jii̱n kui ṉdi̱i̱ jatjoni chjo̱bo̱a̱ xi kis'ikitsieni nga̱són t'ananguii̱, kó kui katse'eé nga'niú xikoó cho̱ndáyaá.
Kó akatíxomaa̱ tsi̱'e̱ nga sa̱'ín'onjiín ngayeje xka̱ xi tjín t'ananguii̱, ti nde jmí ni sa̱'ínjiín ngayeje ni xi sa̱si̱e̱ ko̱jo yá, ta kuí tsi xta̱ xi ndyi̱ya'ajín xtjien chi̱bo̱a̱a̱ seyoo̱ Néná.
Tanga katse'éndiejiín nga sa̱'ínk'ién xtaa̱, ta sa̱'ínkja'atio tsi kjo̱a̱ni̱ma̱ nga sa̱'ín'oón ún sá, kó kui kjo̱a̱ni̱ma̱ xi katse'eé xikó maá nga kjiniená cho̱ndáyaá.
Kó kui ni̱xtjin ján, xtaa̱ ko̱ngase kjo̱a̱bo̱yaa̱, tanga sa̱kójiín, ka̱mamejeén ko̱ya, tanga kjo̱a̱bo̱yaa̱ ko̱ngat'axiín.
Kui chjo̱bo̱a̱a̱ kuí xí xikó maá ndi̱je̱ xi je síndonda nga ko̱e̱je̱ kjo̱a̱xchán, to̱ko̱ kui choo̱ tji'á ngo ni xi xikó maá ngo korona̱ to̱nsinié, kó kje̱n mején xi kókón kje̱n xta̱ kon,
kó tsja̱ xi tjiín xikó maá tsja̱a̱ ínchjín, kó ṉ'ni̱u̱ xikó ma kon ṉ'ni̱u̱ xandi̱je̱ kon,
kó yojoo̱ kjijon ngo ni xi xikoó tsi ki̱cha̱, kó nga janie nga̱a̱ kui choo̱ bo̱a̱ ma ts'én fonie xikó ts'én fonie kjín karreta̱ xi ndyi̱kjien ndi̱je̱e̱ kji'a nga fí kjo̱a̱xchán.
Ńts'en bo̱a̱ ma kon kamá xikoó tsi̱'e̱ cho̱ndáyaá, kó nda'yá kis'iee̱, kó nda'yá ńts'en kis'iee̱ nga'niú tsi̱'e̱ nga sa̱'ín'oón xtaa̱ ún sá.
Nguito̱ko̱o̱ chjo̱bo̱a̱a̱, kui boá xi ndítsjiee̱ tixa̱ na̱ngaa̱ t'ananguii̱, kó kui boá xi 'mí Abado̱n nga én ebreo̱, kó Apolio̱n 'mí nga én griego̱.
Je ja'a kui ni xi ndajín xi tjoón, tanga chaja ngui jó.
Ndítsjie xi ma juu̱n kats'énkjanie tjioo̱, kó tsint'ie an ngo nda̱ xi kjindibáni ngamasiee̱n nga nijún ndi̱ja̱ xi síndo t'a ṉcha̱n ndikón xí to̱nsinié xi tikón kje̱n nínga tikón Néná,
kó bi katsoó xi ma jun ndítsjie xi tikoón tjioo̱:
–Chjánde ji nga nijún ndítsjie xi síndota'niú t'a ndeje' je xi 'mí Éufratee̱.
Kó kachjándó nga nijún ndítsjiee̱ tsi̱'e̱ nga sa̱'ínk'ién ngo nga ján tjiín ngayeje xta̱ xi tjín nga̱sondiee̱, nga̱t'a̱ kuí xá ik'índondani nga kjo̱chó kui chi̱bo̱a̱a̱, kui ni̱xtjii̱n, kui saá ko̱jo kui noó.
Kó tsint'ie an kótjín ma kui jajún ndi̱je̱e̱: jó úchán miyo̱n ma.
Kó bi ts'én kamábe an kui ndi̱je̱e̱ ko̱jo xi síndosoón nga akakona: ni xi kjijon yojoo̱ iní xikó maá ndi'ií, aso xikó maá ndi̱jo̱ safiroo̱ ko̱jo sinié xikó maá ndso̱ko̱a̱n asufree̱, kó to̱ko̱ ndi̱je̱e̱ bo̱a̱ ma kon xikoó to̱ko̱ xandi̱je̱e̱, kó ts'oa kui choo̱ jatjoni ndi'í, ṉdi̱ ko̱jo asufre̱.
Kó ngo nga ján tjiín xta̱ xi tjín nga̱sondiee̱ jesón tangat'anii̱ kui ndi'í, kui ṉdi̱ ko̱jo kui asufre̱ xi jatjoni ts'oa kui choo̱.
Nga̱t'a̱ ts'oa ko̱jo ńts'en kui ndi̱je̱e̱ boá nínga kis'ijñaa̱ nga'niú, nga̱t'a̱ ńts'en xikó ma kon ye̱e̱ bo̱a̱ ma kon kamá, kó to̱ko̱ boá xi kats'én'ónnii̱ xtaa̱.
Kó xta̱ xi ngasee̱, kui xi jesónjínni kui kjo̱a̱ni̱ma̱a̱, kui xi ti nde bo̱a̱ ts'én kats'énk'oyájín yojoo̱, kó ti nde íjñámasienjín nga kats'éndikón xindajín, ko̱jo a̱sie̱én ngo ne xi ts'énda xtaa̱ xi to̱nsinié, xi to̱ntiboa, xi ki̱cha̱, xi ndi̱jo̱ ko̱jo xi yá, kui ni xi nde majiín be nde majín fií,
Kó kamábe an ingo ndítsjie xi tjiín nga'niú, xi ts'éndibájén ndi'ak'ajmii̱ nga tikónjin ngo ṉdi̱, kó ngo ndi̱'a̱ tikoón nga̱són to̱ko̱, kó kje̱n 'na̱ xikó maá ts'ueé, kó ti'mi̱í ja̱ kon yásé xi tjítí ma kon,
kó ngu̱i̱ya tsja ts'énya'a ngo ndí ch'o̱ xo̱jo̱n xi kji'itie, kó se xi kixii̱ asiénsón nga̱soón ndáchíkoón, s'e̱ se xi skoón asiénsón nga̱soón t'ananguii̱,
kó 'niú askandáyá, xikó maá ngo xandi̱je̱ xi kjandayá, kó nga askandáyá, yito cho̱'o̱n kats'énkjanie nda̱a̱.
Kó nguije kanda'yá nda̱a̱ kui cho̱'o̱o̱n, je kuit'a an xo̱jo̱n katsaki, tanga ngo nda̱ tsint'ie an xi chji̱a̱ni ndi'ak'ajmi ján xi bi katsóna:
–Chje̱'étjé 'ma ji ni xi katsó nga yito cho̱'o̱o̱n, kó ngata̱ 'bít'ejín ji xo̱jo̱n.
Kó kui ndítsjie xi kamábe an nga sikón són ndáchíkoón ko̱jo t'ananguii̱, iskjinink'a tsja kixi̱ xtji̱e̱e̱n ndi'ak'ajmii̱,
kó nguiboanéná katsó nga kats'énkjién ja'eén kui Néná xi tikón ngatsjé ni̱xtjii̱n, kui xi kats'énda ndi'ak'ajmii̱, t'ananguii̱, ndáchíkoón ko̱jo ngayeje ni xi tjín ngu̱i̱jii̱n, kó bi katsó:
–Je nguiti jmíjín ngase ni̱xtjin,
nguije kjo̱chó chi̱bo̱a̱ nga kui ndítsjie xi ma yitoo̱ sa̱'ínkjanie tjioo̱, kjo̱tjosón kui ni xi tji'maá Néná, xi katsáyatjoón já chji̱ni̱e̱'e̱én, kui xi mosoo̱.
Kui nda̱ xi tsint'ie an kui xi kjindibáni ndi'ak'ajmi ján, ti tsíchji̱a̱jo nguinína, kó bi katsóna:
–T'en ji kó chjábe kui ndí ch'o̱ xo̱jo̱n xi kji'itiee̱ kui xi tjiyá tsja ndítsjie xi sikón kixi̱ nga̱soón ndáchíkoón ko̱jo nga̱soón t'ananguii̱.
Kijíkóo̱n kui ndítsjiee̱ kó tsí'áa̱ tsi̱'e̱ nga tsja̱ana kui ndí ch'o̱ xo̱jo̱o̱n, kó bi katsóna:
–Chjábe kó chini̱ ji, ngu̱i̱ya ndso̱'boe ixi xikoó ntsjieén ka̱ma, tanga ngu̱i̱ya nga̱nts'oe ka̱ma sa.
Kó iskjíbé an kui ndí ch'o̱ xo̱jo̱o̱n nga tjiyá tsja kui ndítsjiee̱, kó iskjinie an, kó ngu̱i̱ya ndso̱'boa an ixi kamá xikoó ntsjieén, tanga nguije iskjíni̱e̱ an, kamása ngu̱i̱ya nga̱nts'o̱a̱ an.
Kó bi katsóna:
–Chjiénga k'uiyé nguiníi̱ ingo ndi̱ya xtaa̱ kjo̱a̱a̱ ni xi ko̱tso̱yaa ji Néná, ni xi sa̱'ínjo̱ tajñá nanguiní, tajñá ngu̱i̱ndiení, tajñá énní ko̱jo já ree̱.
Kó ngo yáxá katse'éna xikoó ngo yá xi ch'íchi̱bo̱a̱ni, kó bi ki'mína:
–Ti̱sítji̱n kó ch'i̱chi̱bo̱e̱ ji na̱ngo̱xi̱i̱ Néná, ko̱jo ṉcha̱n ndikoón, kó t'íxki̱ ji kui xi ki̱a̱ ndyi̱ts'endikón Néná.
Tanga ngata̱ ch'íchi̱bo̱e̱jín ji ndi̱tsee̱n na̱ngo̱xi̱i̱, nga̱t'a̱ kui ngu̱i̱ndiee̱ xta̱ xi judío̱jín boá xi je kini'ánk'as'iee̱n, kó kui boá xi tsja̱nié tsja̱fe kui na̱xi̱ńdá tsjiee̱ yichán jó sá.
Kó an sanguiya an jó chistiko̱ xi ko̱a̱ja̱ ṉjño tokjuie, nga ko̱tso̱ya én xi an katsjáa̱ ngo mi̱ jó úchán ichítié ko̱jo tie ni̱xtjin.
Nga jó kui chistikoo̱ kui boá nga jó yá olibo̱ ko̱jo nga jó ni xi 'bítíyá ndi'í xí ts'entsíjee̱n xi síndo kje̱n nínga tikón kui Néná xi tsi̱'e̱ t'ananguii̱.
Kó tsi tjín xi mejeén sa̱'ín'oón, kui chistikoo̱ ndi'í 'boxiéni ts'oa, kó kui ndi'ií ts'enkjiéni ngayeje kondraa̱, kó bo̱a̱ ts'én nga ko̱ya ta 'yání xi mejeén tsi tjín xi ni sa̱'iín.
Kui chistikoo̱ tjiín nga'niú tsi̱'e̱ nga ku̱i̱'íchjá ndi'ak'ajmii̱, tsi̱'e̱ nga ko̱a̱'ájín stseé kui ni̱xtjin nga ndyi̱tsáya én xi kixiyáa̱, kó ti tjiín nga'niú tsi̱'e̱ nga ndójoaa̱ jín sa̱'ín, ko̱jo tsi̱'e̱ nga sa̱'ínkja'atio kjo̱a̱ni̱ma̱ xtaa̱ kui t'ananguii̱ nga kji̱ndi̱bá ngayeje to̱ko̱ya ni xi ndajín, ta xikó tjín ndi̱ya mejénrií.
Tanga nguije kamá xaá nga chistiko̱, kui cho̱ ch'o kji'i xi kjo̱tjoni tixa̱ na̱ngaa̱ t'ananguii̱ skjánjo̱, sa̱'iín s'e̱ sa̱'ínk'ién.
Kó yojo k'iee̱n ki̱a̱ kjoyójo ngu̱i̱ya ndi̱yatieé kui na̱xi̱ńdá 'niú kui xi nga eén a̱sién ni̱xtjii̱n Sodoma̱ ko̱jo Ejipto̱ 'mí, nínga kini'ánk'ién Ndi̱a̱ná nga akjat'a kro̱.
Kó xta̱ xi chji̱a̱ni kjín nangui, kjín xtín xta̱, én ko̱jo na̱xi̱ńdá xi ján ni̱xtjin masien sku̱i̱e̱ yojo k'iee̱n, kó tsja̱ndiéjín nga kjónijín.
Kó kui xta̱ xi síndo t'ananguii̱ tsja ka̱maa̱ nga kju̱i̱e̱són kui chistikoo̱, achichí tsja k'uieé, kó ngaskande ni tsja̱á xkjín, nga̱t'a̱ nga jó kui já chji̱ni̱e̱'e̱én Néná boá xi tsie kjo̱a̱ni̱ma̱ kats'énkja'atio xtaa̱ kui nga̱sondiee̱.
Kó nguije ja'a xi ján ni̱xtjin masiee̱n, Néná katsjaá ngo a̱sién ni̱xtjin xi tikón kó ti jastjíe̱n nguiní, kó ngayeje xta̱ xi kamábe, achichí katsakjónní.
Kó nga jó chistikoo̱ tsint'ié ngo nda̱ xi 'niú kanda'yáni xi kjindibáni ndi'ak'ajmi ján xi bi katsoó:
Kó ngo ṉdi̱ kis'ijña són nga kijínijínguí ndi'ak'ajmii̱, kó kondraa̱ kamábe.
Ti kuii̱ chi̱bo̱a̱ kis'ie ngo kjo̱a̱ndi̱ko̱n xi tanisién 'niú xi kats'énkixóndó ngo nga xki̱ tie ndi'a xi tjín kui na̱xi̱ńdaá, kó yito mi̱ xta̱ xi jesón, kó kui xta̱ xi takó kis'iṉdoo̱ achichí katsakjónní kó katsjaá kjo̱a̱je Néná xi tikón ndi'ak'ajmii̱.
Ja'a kui kjo̱a̱ni̱ma̱ xi ma joó, tanga tsá ndibá xi ma jaán.
Kó xi ma yito ndítsjiee̱ kats'énkjanie tjioo̱ s'e̱ 'niú kanda'yá kjín nda̱ ki̱a̱ ndi'ak'ajmii̱ xi bi katsó:
Ngayeje nga̱sondiee̱ je Ndi̱a̱ná ko̱jo Kristoo̱ ko̱tíxomaa̱,
kó kuí xí ko̱tíxoma ngatsjé ni̱xtjii̱n.
Nga kan nijún xta̱ xi xchaá xi síndo kje̱n nínga tikón Néná xi botixómaá, kasaxixtien t'ananguii̱ kó kats'éndikón Néná,
kó bi katsó:
Ndyi̱boe'éjne̱ ndok'óchji,
ji xi Ndi̱a̱a̱, kui Néná xi tjiín nga'niuú,
ji xi kui ji ko̱jo ji xi kamá ji,
nga̱t'a̱ je akake ji nga'niúu̱,
kó je ik'íts'i̱yée̱ nga tibotíxome.
Na̱xi̱ńdáa̱ je kats'énxchán,
tanga je jachó ni̱xtjin nga si̱'inxchín,
kui ni̱xtjin nga ji si̱'injée̱ xi je jesoón,
kó ko̱e̱'ée̱ ni xi sa̱ko̱ó mosóo̱ ko̱jo já chji̱ni̱e̱'ée̱n,
na̱xi̱ńdá tsjiée̱ ko̱jo xi ndyi̱bendikón ja'ée̱n,
tsi xchá ko̱jo tsi xi̱xi̱,
kó si̱'inkjatsén jí kui xi ndyi̱ts'enkjátsón t'ananguii̱.
Kó katjox'a na̱ngo̱xi̱i̱ Néná xi tikón ndi'ak'ajmii̱, kó ki̱a̱ na̱ngo̱xi̱i̱ kamáya kui koxa̱ xi índajo̱ni Néná ko̱jo xta̱ xi tsi̱'e̱, kó ja'at'e, kanda'yá nda̱, kanda'yá cho̱'o̱n, kjindibá ngo kjo̱a̱ndikón xí 'niú, kó ixó ndókoá.
Kó kamáya ndi'ak'ajmi ján ngo chi̱bo̱a̱ xi tanisién je: ngo na̱ xi tjítsakjájón ts'ueé xikoó tsi chi̱nga̱a̱, kó saá nguindie se kui naa̱ kis'ijña, kó ngo korona̱ xi tjiín tiejó ṉño kis'ijñaa̱ to̱ko̱,
kó kui naa̱ ndí ya'a, kó achichí askandáyajo̱ tsi̱ndi̱o̱o̱ ndií, nga̱t'a̱ tsie kjo̱a̱ni̱ma̱ ja'atio nga je stse̱n ndií.
Kó kamáya ndi'ak'ajmi ján ingo chi̱bo̱a̱: ngo cho̱ tamá xi yito to̱ko̱ xi iní xi tie ndi̱ja̱ tjiín kó ngo korona̱ tji'á nga ngo nga ngo to̱ko̱ xi yitoo̱,
kó ńts'en kui choo̱ iskjiféni ngo nga ján bo̱a̱ kji'i xikó kji'i ma ṉño xi tjín ndi'ak'ajmii̱, kó ki̱a̱ atítsojo nga̱soón t'ananguii̱, kó kui cho̱ tamá xí yito to̱koo̱ ki̱a̱ kasasien kje̱n nínga tikón kui na̱ xi je stse̱n ndií, tsi̱'e̱ nga skji̱ni̱e̱ kui ndií nguije katsen.
Kó kui naa̱ ngo ndí xi̱'in kis'iee̱, kui xi tajá ts'én ko̱tíxomaa̱ ngayeje na̱xi̱ńdá xi tjín kuí nga̱sondiee̱, kó kachja'áxiín ndií kó tsanguínjo̱ nguindyi̱ko̱n Néná xi botixómaá.
Kó kui naa̱ tsanga nínga tikón nangui kixií, nínga Néná íjñandaa̱ ngo ngu̱i̱ndie tsi̱'e̱ nga ki̱a̱ ko̱e̱'eé ni xi skji̱ni̱e̱ ngo mi̱ jó úchán ichítié ko̱jo tie ni̱xtjin.
Kó jaskan íts'i̱yanii̱ ngo kjo̱a̱xchán ndi'ak'ajmii̱: Ndítsjie nguito̱ko̱ xi 'mí Miyee̱ ko̱jo ndítsjie xi tjimájo̱ askjanjo̱ kui cho̱ tamá xí yito to̱koo̱. Kó kui cho̱ tamá xí yito to̱koo̱ nijan askjan ko̱jo ndítsjiee̱,
tanga kamájiín kats'eén, kó nguiti jmí ngu̱i̱ndie kis'iejiín kui choo̱ ko̱jo ndítsjiee̱ ki̱a̱ ndi'ak'ajmii̱.
Kó tsint'ie an ngo nda̱ xi 'niú tsíchji̱a̱ ndi'ak'ajmii̱ xi bi katsó:
–Je je'e kjo̱a̱'naxié'aá, nga'niuú ko̱jo kjo̱a̱botíxomaa̱ Néná ko̱jo xaá Kristoo̱, nga̱t'a̱ je ikiyotji̱nguii̱ kui xi ts'énbonguíta'in ṉts'ié, kui xi nga ni̱xtjin ko̱jo nga ni̱xtji̱e̱n nga yínguíta'in nguindyi̱ko̱n Néná.
Kó kui ṉts'ié je kats'eén ngat'aa̱ kui jín xi iskjitjón cho̱tsa̱nga̱a̱ ko̱jo kui én xí tsíchji̱a̱a̱, katsakjónjín nga xcha̱ja kjo̱a̱mindyioo̱n, tasá kamámejeén nga ngaskande jesón.
Kuíni nga tsja ngatamaa̱ ndi'ak'ajmii̱, ko̱jo jún xi ki̱a̱ tindyiónjnú, tanga ni̱ma̱ xó kui xta̱ xi síndo t'ananguii̱ ko̱jo xi síndo ngu̱i̱jin ndáchíkoón, nga̱t'a̱ xindajín diabloo̱ je jachókónjnú nga 'niú tjíts'énxchán kó nga je be nga ta chiboa tsi ni̱xtjin tikoón.
Kó kui cho̱ tamá xí yito to̱koo̱ nga kamábe nga je akjajmisón t'ananguii̱, tsangatji̱nguii̱ kui na̱ xi je kis'iee̱ ngo ndí xi̱'ii̱n.
Kó kui naa̱ jó nga̱a̱ ja̱ xi tanisién yi'i katse'eé, tsi̱'e̱ nga kjo̱tji̱e̱n kje̱n kui ye̱e̱ nga ko̱e̱je̱ nínga tikón ngu̱i̱ndiee̱ kui naa̱ ki̱a̱ nangui kixií, nínga ko̱e̱'eé ni xi skji̱ni̱e̱ ján nó masien.
Kó kui ye̱e̱ achichí ndójoa kats'énkjasó, tsi̱'e̱ nga ngo ndeje' sa̱'índa xi kjo̱tjiboajo̱ kui naa̱.
Kó t'ananguii̱ asíko̱jo kui naa̱, nga̱t'a̱ ngo tixa̱ iskjíx'á xikoó tsi ts'oa t'ananguii̱ kó katjéjén kui ndeje' xi kats'énkjasóni kui cho̱ tamá xí yito to̱koo̱.
Kó tangat'anii̱ kui nii̱ nga kui cho̱ tamá xí yito to̱koo̱ achichí kats'énxchán kjo̱a̱a̱ kui xta̱chjo̱ón kó kijíkjánjo̱ ngayeje ndí xi ngasee̱ kui naa̱ kui xi ndyi̱nt'ié'én nga ndyi̱ts'enkjátjosón kjo̱a̱botíxomaa̱ Néná ko̱jo kui xi 'niátakón ni xi kats'én Jesukristoo̱,
kó kui cho̱ tamá xí yito to̱koo̱ ki̱a̱ kis'ijñat'a ndáchíkoón.
Kó kamábe an nga jatjo ngu̱i̱jin ndáchíkoón ngo cho̱ ch'o kji'i xi tjiín yito to̱ko̱ ko̱jo tie ndi̱ja̱, kó nga ngo nga ngo ndi̱ja̱a̱ ngo korona̱ kis'ijñaa̱ kó nga ngo nga ngo to̱ko̱ kis'iṉdoo̱ ja'én xi ch'o katsoó Néná.
Kui cho̱ ch'o kji'i xi kamábe an, ja̱ kji'i xa sinié kji'i, kó se ja̱ kon se oso̱ kon, kó ts'oa xikó maá ts'oa xandi̱je̱. Kó kui cho̱ tamá xí yito to̱koo̱ katsjaá nga'niuú ko̱jo nga atíxoma ko̱jo achichí tsie xá katsjaa̱.
Kó ngo to̱ko̱ kui cho̱ ch'o kji'ii̱ je mejeén ma k'ien, tanga kamándaya, kó ngayeje xtaa̱ t'ananguii̱ nga kijíndikoón kó kijítji̱nguii̱ kui cho̱ ch'o kji'ii̱,
kó kats'éndikón kui cho̱ tamá xí yito to̱koo̱, nga̱t'a̱ kui xi katsjaá xá kui cho̱ ch'o kji'ii̱, kó ti kats'éndikón kui cho̱ ch'o kji'ii̱ nga bi katsó:
–¿'Yá xi bo̱a̱ kon xikoó kui cho̱ ch'o kji'ii̱, kó 'yá xi sa̱'iín nga skjánjo̱?
Kó katse'éndieé kui cho̱ ch'o kji'ii̱ tsi̱'e̱ nga nk'a tsíchji̱a̱ ko̱jo nga ch'o katsoó Néná, ko̱jo nga kis'iee̱ xá yichán jó sá.
Kó ch'o katsoó Néná, kó ch'o katsoó ja'eén ko̱jo ngu̱i̱ndie ndikoón Néná ko̱jo ngayeje xi síndo ndi'ak'ajmii̱.
Kó katse'éndieé tsi̱'e̱ nga skjánjo̱ xta̱ na̱xi̱ńdá tsjiee̱ Néná, ngaskande nga sa̱'iín. Ti katse'eé xá kjo̱a̱a̱ ngayeje xtín xta̱, nangui xi tjín, tajñá én xi tjín ko̱jo na̱xi̱ńdá xi tjín.
Kó kui cho̱ ch'o kji'ii̱ xi sa̱'índíkón ngayeje xtaa̱ kui nga̱sondiee̱ xi kjit'ajín ja'eén xo̱jo̱n nínga tjít'a ja'eén xta̱ xi k'uíndo ngatsjé ni̱xtjin xi tsi̱'e̱ cho̱tsa̱nga̱ xi kini'ánk'ieén, xi je kjit'a ndeskande nga íts'i̱yanii̱ nga kamánda nga̱sondiee̱.
Tsi tjín xi tjín tji̱bo̱a̱nijon, ngatasienníjón kui eén:
Tsi tjín xi ko̱e̱je̱ ndo̱bo̱a̱ya, ndo̱bo̱a̱ya konguínjo̱, kó xi ki̱cha̱ sa̱'ínk'iénni, ti chjiénga ki̱cha̱ ko̱yaní nga. K'i̱e̱ bí nga xcha̱ kjo̱a̱chiyákjo̱a̱a̱ ko̱jo kjo̱a̱s'ijii̱n xta̱ na̱xi̱ńdá tsjiee̱.
S'e̱ jaskan kamábe an ingo cho̱ ch'o kji'i xi jatjojin t'ananguii̱, kó jó ndi̱ja̱ yajaá xikoó ndi̱ja̱a̱ cho̱tsa̱nga̱a̱, tanga xikó maá cho̱ tamá xí yito to̱koo̱ bo̱a̱ ma ts'én tsíchji̱a̱.
Kó kis'iee̱ xá xi katse'eé cho̱ ch'o kji'i xi tjoón, nguindyi̱ko̱n kui. Kó kui boá xi kats'eén kjo̱a̱'niú xtaa̱ kui t'ananguii̱ nga kats'éndikón kui cho̱ ch'o kji'i xi tjoón, kui xi kamándaya nga oo̱n to̱ko̱.
Kó ti bo̱a̱ ti ts'én kats'én chi̱bo̱a̱ ko̱jo kjo̱a̱ndikón xi yi'i, ngaskande ndi'í kats'énkixó t'ananguii̱ xi kji̱ndi̱báni ndi'ak'ajmii̱, nguindyi̱ko̱n xtaa̱.
Kó ts'aṉcha̱jo xtaa̱ t'ananguii̱ kjo̱a̱a̱ kui chi̱bo̱a̱ xi katse'eé nga sa̱'ín nguindyi̱ko̱n kui cho̱ ch'o kji'i xi tjoón, nga bo̱a̱ katsoó xtaa̱ tsi̱'e̱ nga sa̱'índa ngo a̱sie̱én kui cho̱ ch'o kji'i xi takó tikoón nda tsi je kini'án'ónnii̱ ngo ki̱cha̱ yojó.
Kó kui cho̱ ch'o kji'i xi ma joó, katse'eé nga'niú tsi̱'e̱ nga tsja̱á kjo̱a̱mindyion a̱sie̱én kui cho̱ ch'o kji'i xi tjoón, tsi̱'e̱ nga kui a̱sie̱én xi ku̱i̱chji̱a̱ kó ka̱maa̱ sa̱'ínk'ién ngayeje xta̱ xi sa̱'índíkónjín.
Kó kui boá xi kats'én nga si̱t'aa̱ ngo chi̱bo̱a̱ tsja kixi̱ ko̱jo tsi xtjien ngayeje xta̱ xi xchá xi kjindí, xi cho̱n ko̱jo xi ni̱ma̱, xi tjimándé ko̱jo xi moso̱ xi kastiñá,
kó nde ngojín xi kamaá ts'atsie ko̱jo tsi atíñá ngo ni tsi jmíjiín chi̱bo̱a̱a̱ ko̱jo tsi ja'eén kui cho̱ ch'o kji'ii̱, ko̱jo tsi xki̱i̱ ja'eén.
K'i̱e̱ tikón kui kjo̱a̱kjínkoón. Xi tjiín kjo̱a̱kjíntakón ngatamakjiín xki̱i̱ kui cho̱ ch'o kji'ii̱, kui xi xki̱i̱ xta̱ boá. Kui xki̱i̱ kui boá xi jun úchán ichítié ko̱jo tji'ún ngoo̱.
Kó tsint'ie an ngo nda̱ xi kjindibáni ndi'ak'ajmii̱, xi kanda'yá xikó ma ts'en fonie nga 'bóka nínga nk'aa̱ ndójoaa̱ ngo ndeje', xikó ma ts'en fonie ngo cho̱'o̱n, nda̱ xi tsint'ie an xikó maá tsi kjín xta̱ xi ndyi̱ts'enkjánié arpa̱.
Kó ngo só tja̱tsi̱e̱ kisie kje̱n nínga tikón xi botixómaá ko̱jo kje̱n nínga síndo nga nijún kui xi síndoo ko̱jo kje̱n xta̱ xi xchaá, kó nde ngojín xta̱ xi kis'ijinkon nga kamaá kui soó, ta kuí tsi nga úchán ko̱jo yichán nijún mi̱ xta̱ xi je ik'íchjítjé nga ka'naxié'á ngu̱i̱jii̱n xta̱ xi síndo kui t'ananguii̱.
Kuí bí xta̱ xi kats'éndándíjín yojoo̱ tsi ínchjín kis'iee̱, nga̱t'a̱ síndo xo̱ngo. Kuí bí xi kijítji̱nguii̱ cho̱tsa̱nga̱a̱ ta nínga kijí. Kuí bí xi ik'íchjítjé nga ka'naxié'á ngu̱i̱jii̱n já xi̱'in xi xikoó tsi ngo ni xi tjón xi kini'ánk'as'iee̱n Néná ko̱jo cho̱tsa̱nga̱a̱,
kó nde ngo kjo̱a̱ndiso tsíchji̱a̱jín ts'oa, nga̱t'a̱ tanisién tsjie síndo nguindyi̱ko̱n xi botixómaá.
Kó kamábe an ingo ndítsjie xi tso'bátji̱e̱n ngamasiee̱n ndi'ak'ajmii̱, kó ngo éntjatsi̱e̱ xi majiín fe ts'énya'a tsi̱'e̱ nga ku̱i̱'íni̱jmi̱í ngayeje xta̱ xi síndo t'ananguii̱, na̱xi̱ńdá, xtín xta̱, én ko̱jo xta̱ na̱xi̱ńdá,
kó bi katsó nga 'niú tsíchji̱a̱:
–Cha̱ndikónjnú Néná kó te'éjnúu̱ kjo̱a̱je, nga̱t'a̱ je jachó oraa̱ nga kui xi ko̱tíjeé xta̱ nga̱sondiee̱, kó ti'andikónjnú kui xi kats'énda ndi'ak'ajmii̱, t'ananguii̱, ndáchíkoón ko̱jo ndańch'ií.
Kó kijítji̱nguii̱ ingo ndítsjie xi bi katsó:
–¡Je kini'ánkjatsón, je kini'ánkjatsón na̱xi̱ńdá Babilonia̱, kui xi kats'énch'i̱ ngayeje xta̱ na̱xi̱ńdá nga katsjaá binoo̱ kjo̱a̱tondoo̱!
Kó kui ndítsjie xi ma jaán jaskan kijítji̱nguii̱, kó achichí 'niú tsíchji̱a̱ nga bi katsó:
–Tsi tjín xi sa̱'índíkón kui cho̱ ch'o kji'ii̱ ko̱jo a̱sie̱én, kó tsi tsja̱ndié nga s'i̱jñaa̱ chi̱bo̱a̱a̱ xtjien ko̱jo tsi tsja,
Néná sa̱'ínxchán kó 'niú sa̱'ínjeé, ngo kjo̱a̱ni̱ma̱ xi 'niú sa̱'ínkja'a ngu̱i̱jin ndi'í ko̱jo ngu̱i̱jin asufre̱ xi tjítí nguindyi̱ko̱n ndítsjiee̱ ko̱jo cho̱tsa̱nga̱a̱.
Kó ṉdi̱i̱ kui kjo̱a̱ni̱ma̱ xi kjo̱a̱'atio, ngatsjé ni̱xtjin nga ko̱e̱je̱ nijínguí. Kó sa̱'ínkja'yájín nga ni̱xtjin ko̱jo nga ni̱xtji̱e̱n kui xi kats'éndikón kui cho̱ ch'o kji'ii̱ ko̱jo a̱sie̱én ko̱jo xi iskjíbé chi̱bo̱a̱a̱ ja'eén.
K'i̱e̱ bí nínga xcha̱ kjo̱a̱chiyákoón xta̱ na̱xi̱ńdá tsjiee̱, kui xi ts'enkjátjosón kjo̱a̱botíxomaa̱ Néná ko̱jo xi s'ijii̱n Kjisoo̱.
Kó tsint'ie an ngo nda̱ xi kjindibáni ndi'ak'ajmii̱ xi bi katsóna:
–Tít'e ji xo̱jo̱n kui nii̱: “Achichí ra tsjaa̱ kui xta̱ xi ko̱ya nga je kats'éngojo̱ yojoo̱ Ndi̱a̱ná ngayeje kui ni̱xtjin xi fií.”
“Jo̱o̱n, tsó A̱sién Ni̱xtjii̱n, sa̱'ínkja'yájo̱ kjo̱a̱ni̱ma̱ ko̱jo kjo̱a̱ni'ii̱n, nga̱t'a̱ Néná tsja̱á ngo chjí kjo̱a̱a̱ ni nda xi je kats'én.”
Kó kamábe an ngo ṉdi̱ tiboa, kó nga̱soón kui ṉdi̱i̱ tikónsón ngo xi ja̱ kji'i ndií nda̱ xi̱'ii̱n ma kji'i, kui xi tikoón ngo korona̱ xi to̱nsinié to̱ko̱ kó ngo ki̱cha̱ ṉt'i̱u̱a̱ kjiya tsja.
Kó ingo ndítsjie jataxieni ngu̱i̱ya na̱ngo̱xi̱i̱ xi 'niú askandáyaá nga tsíchji̱a̱jo kui xi tikónsón ṉdi̱i̱ kó bi katsoó:
–¡Je kamáxchá ni xi tjitji̱e̱ t'ananguii̱, tichéje̱ni ji ki̱cha̱ ṉt'i̱u̱a̱a̱, nga̱t'a̱ je jachó oraa̱, je kichjí!
Kó kui xi tikónsón ṉdi̱i̱ kats'énkja'a ki̱cha̱ ṉt'i̱u̱a̱a̱ t'ananguii̱, kó ja'á'yá ni xi kamáxchá kui nga̱sondiee̱.
Kó ingo ndítsjie jataxie na̱ngo̱xi̱ xi tikón ndi'ak'ajmii̱, kó ti ngo ki̱cha̱ ṉt'i̱u̱a̱ xi yojó tjiyá tsja.
Kó ingo ndítsjie jatjoni ki̱a̱ nínga tikón ṉcha̱n ndikoón kui xi tjiín xá nga ko̱tíxomaa̱ ndi'ií kó 'niú tsíchji̱a̱jo kui ndítsjie xi ya'a ki̱cha̱ ṉt'i̱u̱a̱ xi yojoó kó bi katsoó:
–¡Tichéje̱ni ji ki̱cha̱ ṉt'i̱u̱a̱ yojóo én tostsi̱je xi tjín t'ananguii̱, nga̱t'a̱ je kichjí tostsi̱je̱é!
Kó kui ndítsjiee̱ kats'énkja'a ki̱cha̱ ṉt'i̱u̱a̱a̱ nga̱són t'ananguii̱ kó tsatie tostsi̱je xi tjitji̱e̱ nínga maxchá tostsi̱je̱é k'i̱e̱ t'ananguii̱, s'e̱ jaskan indyiá ngo ni xi tanisién je, kui xi ni'ánts'inguíni kui too̱ kó kui nii̱ xi bokó kjo̱a̱xcha̱án Néná.
Kó kajnánié ndi̱tsee̱n na̱xi̱ńdaá ki̱a̱ nínga kini'ánts'inguí tostsi̱je̱é, kó kui ni xi tjinguií nínga kji'bóka ndójoaa̱, jín jatjo, kó ngaskande nínga tikón ki̱cha̱ xi foa'a ts'oa ndi̱je̱e̱ ki̱a̱ kjin jachó kui jiín, kó ján úchán kilometro̱ nínga kixindyia.
Kó kamábe an ndi'ak'ajmi ján ingo chi̱bo̱a̱ xi je ko̱jo xi kijíndikónna: Yito ndítsjie xi ndyi̱ya'a nga yito kjo̱a̱ni̱ma̱ xi fet'aa̱, kui xi fet'ani kjo̱a̱xcha̱án Néná.
Kamábe an ngo ni xi ja̱ kji'i ngo ndáchíkón xi chi̱tsen xi ts'ájinni ndi'í kji'i, kó kui xta̱ xi kats'eén cho̱ ch'o kji'ii̱ ko̱jo a̱sie̱én ko̱jo chi̱bo̱a̱a̱ ja'eén ko̱jo xki̱i̱, ki̱a̱ ndyi̱a̱ kixi̱ t'a kui ndáchíkón xi chi̱tse̱én nga ndyi̱ya'a arpa̱ xi Néná katsjaá.
Kó kisie soó Moisee̱, mosoo̱ Néná, ko̱jo soó cho̱tsa̱nga̱a̱. Bi tsó kui soó:
jí xí Ndi̱a̱ná kui xi Néná xi tjiín nga'niuú,
kixi̱ ko̱jo ja̱koxi̱ boá ndi̱yáa̱,
jí xí Ree̱ ngayeje xta̱ na̱xi̱ńdá tsjie.
¿'Yá xi stsa̱kjonjiín, Ndi̱a̱?
¿'Yá xi tsja̱ajiín kjo̱a̱je ja'ée̱n?
Nga̱t'a̱ ta jí tsi xi tsjie ji,
kuíni nga ngayeje na̱xi̱ńdá kji̱ndi̱bá kó sa̱'índíkoón,
nga̱t'a̱ je akake ji nga tanisién kixi̱ ji.
Kó jaskan nguije kamá kui nii̱ askotsijen an kó kamábe an ndi'ak'ajmii̱ nga katjox'a ngu̱i̱ndie ndikoón Néná, nínga tikón ṉcha̱n ndikón chistikoo̱,
kó ki̱a̱ kui na̱ngo̱xi̱i̱ jatjo kui xi yito ndítsjie xi ndyi̱ya'a nga yito kjo̱a̱ni̱ma̱a̱, nga ndyi̱yajá ṉjño nda xi tsjie ko̱jo xi 'na̱, kó tji̱xi̱n xí to̱nsinié ndyi̱ya'a xtji̱e̱e̱n ni̱se̱e̱n.
Kó ngo kui xi síndoo katsjaá nga ngo nga ngo kui ndítsjiee̱ ngo chi̱tsen xí to̱nsinié xi tjikítsie ma kjo̱a̱xcha̱án Néná, kui Néná xi tikón ngatsjé ni̱xtjii̱n.
Kó kui ndo̱bo̱a̱néná kis'ikitsie ma ṉdi̱ xi kji̱ndi̱báni kjo̱a̱a̱ kjo̱a̱jee̱ ko̱jo nga'niuú Néná, kó nde ngojín xi kamaá ts'as'ien ki̱a̱a̱ ngaskande nga jatjosón nga kamá nga yito kui kjo̱a̱ni̱ma̱ xi ndyi̱ya'a kui ndítsjiee̱.
Kó tsint'ie an ngo nda̱ xi 'niú tsíchji̱a̱ xi jatjoni na̱ngo̱xi̱i̱, kó bi katsoó nga yito kui ndítsjiee̱:
–Tanguínjnú kó chjatjónjnú nga̱soón t'ananguii̱ nga yito kui chi̱tse̱én nínga ndyi̱a̱ kjo̱a̱xcha̱án Néná.
Kui ndítsjie xi tjoón kijí kó iskjitjónjón nga̱soón t'ananguii̱ ni xi ndyi̱a̱ chi̱tse̱én, kó ngayeje kui xta̱ xi ndyi̱ya'a chi̱bo̱a̱a̱ kui cho̱ ch'o kji'ii̱ ko̱jo xi kats'éndikón a̱sie̱én, ṉdo̱ xi ndajín ko̱jo xi on jatjoo̱ ngayeje yojoo̱.
Kó ndítsjie xi ma joó, iskjitjónjón nga̱soón ndáchíkoón ni xi ndyi̱a̱ chi̱tse̱én, kó ndójoaa̱ ndáchíkoón jín kamá, xikó maá jiín ngo nda̱ xi kini'ánk'ién, kó ngayeje cho̱, xta̱ ko̱jo xka̱ xi tjín ngu̱i̱jin ndáchíkoón jesón.
Kó ndítsjie xi ma jaán, iskjitjónjón nga̱soón ngayeje xo̱nga ko̱jo ndańch'i ni xi ndyi̱a̱ chi̱tse̱én kó jín kamá kui ndójoaa̱.
Kó tsint'ie an nga ndítsjie xi tsi̱'e̱ ndójoaa̱ bi katsó:
–Jí xi kixi̱ ji, jí xi ji, Ndi̱a̱, jí xi kamá ji ngas'e̱, jí xi tsjie ji, nga̱t'a̱ jí xi kini'ínjée̱ kui nii̱,
nga̱t'a̱ kuí jaá xi iskjitjón jiín xta̱ na̱xi̱ńdá tsjiée̱, ko̱jo já chji̱ni̱e̱'ée̱n, kó ngot'e̱ 'ne̱ jí xi tiboe'ée̱ nga jín ndyi̱'bi. ¡Nda kamaá!
Kó ti tsint'ie an nga tsíchji̱a̱ ngo xi tikón ṉcha̱n ndikoón xi bi katsó:
–Jo̱o̱n, jí xi Ndi̱a̱ná xi tjiín nga'niú, jí xi ja̱koxi̱ ji ko̱jo jí xi kixi̱ ni'ínjé ji.
Kó ndítsjie xi ma nijuún iskjitjónjón ts'ueé ni xi ndyi̱a̱ chi̱tse̱én, kó katsjaá nga'niú ts'ueé tsi̱'e̱ nga ka̱ma sa̱'ínchjaán xtaa̱.
Kó ngayeje xtaa̱ nga kats'énchjaán sibeé ts'ueé, tanga kui xtaa̱ ti kuí xí kats'énk'oyájín yojoo̱, ti nde katsjájiín kjo̱a̱je Néná, tasá ch'o katsoó ja'eén kui Néná xi tjiín nga'niuú kjo̱a̱a̱ kui kjo̱a̱ni̱ma̱a̱.
Kó ndítsjie xi ma uún iskjitjónjón nínga botixómá kui cho̱ ch'o kji'ii̱ ni xi ndyi̱a̱ chi̱tse̱én, kó ngayeje nínga botixómá kamájñó, kó kui xtaa̱ ngaskande iskjinieya ma naje̱n nga on kamaá,
tanga nde bo̱a̱ ts'én kats'énk'oyájín yojoo̱ nga kats'én ni xi ndajín, tasá ma tangat'anii̱ nga on kamaá ko̱jo kjo̱a̱a̱ kui ṉdo̱ xi tsajaá nga ch'o katsoó kui Néná xi tsi̱'e̱ ndi'ak'ajmii̱.
Kó ndítsjie xi ma juu̱n iskjitjónjón ndeje' xi 'mí Éufratee̱ ni xi ndyi̱a̱ chi̱tse̱én, kó ndójoaa̱ kui ndejeé' kixí, tsi̱'e̱ nga ka̱ma kjo̱a̱'a kui já ree̱ xi ndibání xtji̱e̱e̱n nínga fotjo ts'ueé.
Kó kamábe an nga ki̱a̱ ts'oa cho̱ tamá xí yito to̱koo̱, ts'oa cho̱ ch'o kji'ii̱, ko̱jo ts'oa nda̱ chji̱ni̱e̱'én ndisoó, jatjoni ján a̱sién ni̱xtjin xi ndajín xi ja̱ kon xkji̱e̱ ma kon,
nga̱t'a̱ a̱sién ni̱xtjii̱n xindajín boá, xi kats'én kjo̱a̱ndikón kó kijík'ítikó ngayeje já re xi chji̱a̱ni kui nga̱sondiee̱ tsi̱'e̱ nga skjánjo̱ kui Néná xi tjiín nga'niuú. Bo̱a̱ sa̱'ín nga kjo̱chó ni̱xtjin nga Néná ko̱tíjeé ngayeje xta̱ nga̱sondiee̱.
Kó kui a̱sién ni̱xtjii̱n xindajiín ítikó ngayeje já re ki̱a̱ ngu̱i̱ndie xi 'mí Armajedoo̱n nga én ebreo̱.
Kó ndítsjie xi ma yitoo̱ iskjitjón ngu̱i̱jin a̱sie̱én ni xi ndyi̱a̱ chi̱tse̱én, kó ndeskande nínga tikón na̱ngo̱xi̱ ndikoón Néná xi botixómaá jatjo ngo nda̱ xi 'niú tsíchji̱a̱ xi bi katsó:
–¡Je kamá!
Kó ja'at'e, kanda'yá nda̱, janie cho̱'o̱n, kó jatsié t'ananguii̱ tangat'anii̱ ngo kjo̱a̱ndikón xi tanisién 'niú xí kamá, xi kji̱e̱ ngo ndi̱ya ma ndeskande koó nga tjín xta̱ kui nga̱sondiee̱.
Kó kui na̱xi̱ńdá 'niuú ján tjín kamá, kó ngayeje na̱xi̱ńdá xí tjín nga̱sondiee̱ ixóndó, kó Néná ja'átsjiee̱n kui na̱xi̱ńdá 'niú xi 'mí Babilonia̱, tsi̱'e̱ nga sa̱'ínk'i binoo̱ kjo̱a̱xchán 'niuú Néná.
Kó ngayeje tji̱ngu̱i̱ ko̱jo ngayeje k'ijñá ko̱jo na̱xi̱ kichajá.
Kó ndi'ak'ajmi ján kjindibáni nga ixó nga̱soón xtaa̱ ndókoá xi ts'atio yichán kilo̱ eé, kó xtaa̱ ch'o katsoó Néná kjo̱a̱a̱ kui kjo̱a̱ni̱ma̱ xi'bi̱, nga̱t'a̱ tanisién 'niú je kui kjo̱a̱ni̱ma̱ xi kamaá.
Kó ngo kui ndítsjie xi yitoo̱, kui xi ndyi̱ya'a nga yito chi̱tse̱én, kjindibákónna, kó bi katsóna:
–Ja̱bí'i̱n, tsi̱'e̱ nga kokóo̱ xikó ts'én ka̱majeé kui na̱ masien xi tikónsón nga̱són ndójoaa̱,
kui xi ngayeje já ree̱ kui t'ananguii̱ je kis'iejo̱, kó ngayeje xtaa̱ kui t'ananguii̱ je kats'ejo̱ binoo̱ kjo̱a̱tondoo̱.
Kó jaskan kui ni xi akóna kui A̱sién Ni̱xtjii̱n Néná, kui ndítsjiee̱ kijíjo̱na ngo nangui kixí, kó ki̱a̱ kamábe an ngo na̱ xi tikónsoón ngo cho̱ ch'o kji'i xi iní a̱sie̱én, kui xi ngayeje yojoo̱ nga kjit'aa̱ ja'én nínga ch'o tjítsoó Néná. Yito ma to̱ko̱ ko̱jo tie ndi̱ja̱ xi tjiín kui choo̱.
Kó kui naa̱ ṉjño xi iní 'niú ko̱jo xi iní nda yajá, kó yajáyaá ni xi to̱nsinié, xi ndi̱jo̱ tsjakon ko̱jo to ixkí', kó ngu̱i̱ya tsja ts'énya'a ngo chi̱tsen xí to̱nsinié xi tjikítsie ma ni xi tanisién 'niú ch'o kji'i ko̱jo ni xi ndándií kjo̱a̱tondoo̱,
kó xtjien kjit'aa̱ ngo ja'én xi tji'má xi bi tsó: “BABILONIA̱ NA̱XI̱ŃDÁ XI JE, KUI BOÁ XI NA̱AA̱ NGAYEJE ÍNCHJÍNMASIEN KO̱JO NGAYEJE NI XI TANISIÉN 'NIÚ CH'O KJI'I XI TJÍN KUÍ NGA̱SONDIEE̱.”
Kó kamábe an nga kui naa̱ kamá ch'i̱ni jiín xta̱ na̱xi̱ńdá tsjiee̱ Néná ko̱jo jiín xta̱ xi jesónni tangat'aa̱ nga chistikoo̱ Kjisoo̱ kamá. Nga kamábe an, achichí kijíndikónna.
Kó kui ndítsjiee̱ bi katsóna:
–¿Mí kjo̱a̱a̱ nga fíndikoón ji? K'i̱e̱ xiyaá kjo̱a̱a̱ ni xi tji'maá kui naa̱ ko̱jo kui cho̱ ch'o kji'i xi tikónsoón, kui xi tjiín yito to̱ko̱ ko̱jo tie ndi̱ja̱a̱.
Kui cho̱ ch'o kji'i xi je kamáye ji, kui boá xi kis'ijña ngas'e̱, tanga je nguiti jmíjín ngot'e̱, tanga ki̱a̱ kjo̱tjoni tixa̱ na̱ngaa̱ t'ananguii̱ nga kji̱ndi̱bá nguindiee̱ nga xcha̱ja, kó xtaa̱ kui nga̱sondiee̱ kui xi kjit'ajín ja'eén xo̱jo̱n nínga tjít'a ja'eén xta̱ xi k'uíndo ngatsjé ni̱xtjin ndeskande koó nga ítjats'ennii̱ kui nga̱sondiee̱, achichí ko̱e̱je̱ndikoón nga sku̱i̱e̱ kui cho̱ ch'o kji'ii̱ xi kis'ijñaa̱, kui xi nguiti jmíjín ngot'e̱, tanga kji̱ndi̱bá nguiní.
Tsi̱'e̱ nga ka̱makjínná kui nii̱ kjo̱a̱kjínkón chjieén: Nga yito to̱koo̱, kuí xí tsoó nga yito na̱xi̱ nínga tikónsón kui naa̱, kó ti kuíni nga yito ree̱,
ún kui ree̱ xi je jesón, ngo xi je ts'énbotixómá kó xi ingoo̱ kji̱e̱ foe'ejín, tanga nguije kjo̱e̱'e, tsiejín k'o̱ndíyaá.
Kó kui cho̱ ch'o kji'ii̱ kui xi kui kamaá tanga kuijín, kui boá xi ma jii̱n, nda tsi ti kui boá ngo xi yitoo̱, kó ki̱a̱ ts'énfí nínga xcha̱ja ngatsjé ni̱xtjin.
Kó nga tie ndi̱ja̱ xi je kamáye ji, kui boá nga tie já ree̱ xi kji̱e̱ 'bítsi̱yajiín nga ko̱tíxoma, tanga ta ngo tsi oraa̱ nga sa̱ko̱ó xá nga xikoó ree̱, kui ko̱jo kui cho̱ ch'o kji'ii̱.
Nga tie kui já ree̱ je nijan síndo nga índa nga tsja̱á nga'niuú ko̱jo xaá kui cho̱ ch'o kji'ii̱.
Kuii̱ xi skjánjo̱ cho̱tsa̱nga̱a̱, tanga cho̱tsa̱nga̱a̱ sa̱'iín, nga̱t'a̱ kui boá xi Ndi̱a̱a̱ ndi̱a̱ ko̱jo Ree̱ re, kó kui xta̱ xi ki̱a̱ nijan síndojo̱ kui boá xi Néná tsíchji̱a̱a̱ nga xta̱ xi 'niátakón.
Kó kui ndítsjiee̱ ti bi ti katsóna nga:
–Ndeje' xi kamáye ji, nínga tikónsón kui na̱ masiee̱n, kui boá xi nangui, xi xta̱, xi én ko̱jo xi na̱xi̱ńdá.
Kó nga tie kui ndi̱ja̱a̱ kui cho̱ ch'o kji'i xi je kamáye ji, kui boá xi sa̱'ínch'ó na̱ masiee̱n, kó ku̱i̱'íjñámasien kó ku̱i̱'íjñá kji'ixtí, skji̱ni̱e̱ yojoo̱, kó ngu̱i̱jin ndi'í ku̱i̱'ítí.
Nga̱t'a̱ Néná je íjii̱n ngu̱i̱jin ini̱ma̱a̱ tsi̱'e̱ nga sa̱'ín ni xi mejeén kui: índa tsi̱'e̱ nga sa̱'ínk'as'iee̱n ngu̱i̱ndie nínga botixómá kui cho̱ ch'o kji'ii̱, ngaskande nga kjo̱tjosón ni xi katsó Néná.
Kó kui na̱ xi je kamáye ji, kui boá kui na̱xi̱ńdá 'niú xi botixómaá ngayeje já ree̱ kui t'ananguii̱.
Nguije kamá kui nii̱, kamábe an ingo ndítsjie xi ts'éndibájáyani ndi'ak'ajmii̱ xi achichí nga'niú tjiín, kó kjo̱a̱jee̱ kats'éntsijenni ngayeje t'ananguii̱.
–Je kini'ánkjatsón, je kini'ánkjatsón na̱xi̱ńdá 'niú Babilonia̱, kui xi ndi'aa̱ xindajín je kamá, ko̱jo ngu̱i̱ndie nínga síndo ngayeje to̱ko̱ya a̱sién ni̱xtjin xi ndándí, ndo̱bo̱a̱a̱ ngayeje to̱ko̱ya cho̱ xi tjiín nga̱ ko̱jo tixa̱a̱ cho̱ tamá xi ch'o xi ka̱majín xi̱ni̱e̱,
nga̱t'a̱ ngayeje na̱xi̱ńdá nga ti bo̱a̱ ti kats'én nga kats'éntsjajo̱ ne xi kats'énda xtaa̱, já re xi chji̱a̱ni t'ananguii̱ ti bo̱a̱ ti kats'én, kó xta̱ xi botiñá ni xi chji̱a̱ni t'ananguii̱ kamácho̱nni tangat'anii̱ nga kui naa̱ taxkiya kats'énkjién too̱n nga ts'atsie ni nga kats'énkjatjosón ni xi ndajín xi kamámejeén.
Kó tsint'ie an ingo nda̱ ki̱a̱ ndi'ak'ajmii̱ xi bi katsó:
–Tja̱tjójnú kui na̱xi̱ńdaá, jún xi xta̱ na̱xi̱ńdána jún, tsi̱'e̱ nga ko̱jo júnjín nijan si̱'anjéjo̱jnú, ti nde ko̱jo júnjín sa̱kójnú kjo̱a̱ni̱ma̱ xi kjo̱a̱'ajin,
nga̱t'a̱ jeé je jachó ngaskande ndi'ak'ajmii̱, kó Néná je ja'átsjiee̱n ni xi ndajín xi ndyi̱ts'en.
Te'éjnúu̱ ti kuii̱ ni xi katsjaá kje̱'e, kó jó bo̱a̱ kji'i t'íchjíjnúu̱ xikó kji'i ni xi je kats'én, jó bo̱a̱ kji'i ti'ank'ájinjnúu̱ kui ni xi k'uí, xikó kji'i kats'énk'ájii̱n xi katsjaá kje̱'e.
Ti'ankja'atiojnú kjo̱a̱ni̱ma̱ ko̱jo nga kjandá xikó ts'én tsja kamaá nga je kamaá yojoo̱ ko̱jo nga katse'eé kjo̱a̱je nga kats'énkjién too̱n. Nga̱t'a̱ bi tsó ini̱ma̱a̱: K'i̱e̱ tikón an xikoó ngo na̱ reina̱, chjoón k'án xi je k'ien xi̱'ii̱njín an, kó jmí xa̱'ya̱ skuiejín an,
kuíni nga ta ngo tsi ni̱xtjin nga sa̱ko̱ó ngayeje kui kjo̱a̱ni̱ma̱a̱: xikoó kjo̱a̱bo̱yaa̱, kjo̱a̱ndasen ko̱jo kjindiaá, kó ngu̱i̱jin ndi'ií ku̱i̱ti, nga̱t'a̱ achichí nga'niú tjiín Néná, kui Ndi̱a̱ xi botíjeé.
Kó kui já ree̱ t'ananguii̱ xi kats'éntsjajo̱ yojoo̱ ko̱jo kui naa̱ ko̱jo xi taxkiya kats'énkjién too̱n, ska̱ndá kó ni̱ma̱ ka̱tso̱ tangat'anii̱ kui, kji'a nga sku̱i̱e̱ ṉdi̱i̱ nga ku̱i̱ti,
kjin k'uíndonii̱ tangat'anii̱ nga tsakjoón jeé, kó bi ka̱tso̱:
–¡Ni̱ma̱ xó, Ni̱ma̱ xó ji, na̱xi̱ńdá 'niú, Babilonia̱, na̱xi̱ńdá xi tjiín nga'niú! Nga̱t'a̱ nga ta ngo tsi ora̱ ja'a nga akatíjeé.
Kó ngayeje xtaa̱ kui t'ananguii̱ xi botiñá nii̱ xi ska̱ndá ko̱jo ni̱ma̱ ku̱i̱chji̱a̱ tangat'anii̱ kui na̱xi̱ńdaá, nga̱t'a̱ nguiti jmíjín xi k'o̱tsiee̱ ni xi ko̱tíñá, xikoó:
ni xi to̱nsinieé, to̱ntiboaa̱, ndi̱jo̱ tsjakoo̱n, to ixkií', ṉjño xi nda ko̱jo ṉjño xiraa̱, ṉjño xi iní 'niú ko̱jo xi iní nda, ko̱jo ngayeje to̱ko̱ya yásije̱n, ni xi kamándani ndi̱ja̱a̱ ki̱ña̱, yá, bronse̱, ki̱cha̱ ko̱jo ndi̱jo̱ mármo̱l,
tji̱bo̱a̱ kanera̱ ko̱jo tosije̱n, ni sije̱n xi ni'ánkjién nga ni'ándikón Néná, ndasíje̱n chjí xi 'mí mirra̱, ndasíje̱n xi kje̱'e, bino̱, isti̱, ndso̱ko̱a̱n ṉño̱ xi kix'i ko̱jo to ndso̱ko̱a̱n ṉño̱, cho̱ xi 'biñájanjo̱ ch'ia, cho̱tsa̱nga̱, ndi̱je̱, karro̱, ko̱jo ngaskande moso̱ xi stiñá, ko̱jo ini̱ma̱a̱ xta̱.
Kó bi ka̱tso̱o̱ nangui Babilonia̱:
–¡Je nguiti jmíjiín kjo̱a̱cho̱n xi achichí kamátsjaá! ¡Je kichajá ngayeje ni tsjakon xi kis'iee̱! ¡Kó nguinijánjín sa̱ko̱ó kui nii̱!
Kui xta̱ xi atíñá ko̱jo xi ts'atsie nii̱ ko̱jo xi kamácho̱n ndok'óchjinií na̱xi̱ńdaá, kjin k'uíndonii̱ nga ska̱ndá ko̱jo nga ni̱ma̱ ka̱tso̱ tangat'anii̱ nga stsa̱kjonní nga sa̱tíjeé kui na̱xi̱ńdaá,
kó bi ka̱tso̱:
–¡Ni̱ma̱ xó, ni̱ma̱ xó ji, na̱xi̱ńdá 'niú! Kui xi yajá ṉjño nda, ṉjño xi iní 'niú ko̱jo xi iní nda, xi kini'ánchonnii̱ ni to̱nsinié, to ixkí' ko̱jo ndi̱jo̱ xi tsjakon,
nga̱t'a̱ nga ta ngo chií ora̱ nga kichajá ngayeje kui kjo̱a̱cho̱o̱n.
Kó ngayeje já xi ts'énxájo̱ tjotso yi'i ngu̱i̱jin ndáchíkoón ko̱jo ngayeje xta̱ xi ndyi̱ts'enxájin ngu̱i̱jin ndáchíkoón kjin kis'iṉdoni,
nga kamábe ṉdi̱i̱ nga kití kui na̱xi̱ńdaá, bi katsó nga askandáyá:
–¿Ñá na̱xi̱ńdá xi bo̱a̱ ma kji'i xikoó xi'bi̱?
Kó xa̱ iskjitjónjón to̱ko̱, askandá ko̱jo ni̱ma̱ katsó, kó bi katsó nga askandáyá:
–¡Ni̱ma̱ xó, ni̱ma̱ xó ji, na̱xi̱ńdá 'niú! Kjo̱a̱cho̱n xi kamácho̱nni ngayeje xi kis'iee̱ tjotso yi'i ngu̱i̱jin ndáchíkoón, kó ta ngo tsi ora̱ nga kini'ánkjié.
Ji, ndi'ak'ajmi, tsja ngatamaa̱ tangat'anii̱ ni xi kamaá kui na̱xi̱ńdaá, kó tsja ngatamajnú jún xi xta̱ na̱xi̱ńdá tsjiee̱, ko̱jo já apostro̱ ko̱jo já chji̱ni̱e̱'én, nga̱t'a̱ Néná nguije kixi̱ ts'én atíjeé, je kats'éngojo̱ ni xi kini'ánjo̱jnú jún.
Kó ngo ndítsjie xi 'niú tjiín nga'niú iskjinink'a ngo ndi̱jo̱ xi ja̱ kji'i ndi̱jo̱ jee̱ molino̱ ma kji'i, kó ts'ajmijin ngu̱i̱jin ndáchíkoón kó bi katsó:
–Bi ts'én si̱'ankjatsoón jí na̱xi̱ńdá 'niú Babilonia̱, kó nguinijánjín xcha̱ ngasee̱.
Kó nguinijánjín ko̱nda'yá ngu̱i̱ya ndi̱yatiée̱ soó arpa̱, yánaxo̱ ko̱jo tjio, ti nde nguiti k'uiéjiín xta̱ xi sa̱'ín ngo xá, ti nde nguiti ko̱nda'yájín ndi̱jo̱o̱ molino̱,
Nga̱t'a̱ ki̱a̱ kui na̱xi̱ńdaá kasako jiín já chji̱ni̱e̱'e̱én Néná ko̱jo xta̱ na̱xi̱ńdá tsjiee̱, ko̱jo ngayeje xta̱ xi kini'ánk'ién ngayeje t'ananguii̱.
Jaskan nguije kamá kui nii̱, tsint'ie an ngo nda̱ xi 'niú askandáyá xi kjindibáni ndi'ak'ajmii̱ xi xikoó tsi nda̱a̱ kjín xta̱ xi bi katsó:
¡Nga ni'ántsjaá Ndi̱a̱ná! Kjo̱a̱'naxié'aá, kjo̱a̱jee̱ ko̱jo nga'niuú tsi̱'e̱ Néná boá.
Nga̱t'a̱ kui boá xi kixi̱ ko̱jo xi ja̱koxi̱ nga ts'énjéná,
nga̱t'a̱ je kats'énjeé na̱ masiee̱n,
kui xi tangat'anii̱ kjo̱a̱tondoo̱ nga kats'énkjatsón ngayeje t'ananguii̱,
kó Néná je kats'éngojo̱ jiín nga kini'ánk'ién mosoo̱.
S'e̱ ti bi ti katsó nguiní ingo ndi̱ya:
–¡Nga ni'ántsjaá Néná! Kó ṉdi̱i̱ kui naa̱ ngatsjé ni̱xtjin nga ko̱e̱je̱nijínguí nk'a ján.
Kó nga kan nijún xta̱ xi xchaá ko̱jo nga nijún kui xi síndoo̱ kixindyiaxtien ngaskande t'ananguii̱ kó kats'éndikón Néná xi botixómaá, kó bi katsó nga tsíchji̱a̱:
–¡Bo̱a̱ kji'i! ¡Nga ni'ántsjaá!
Kó kje̱n nínga tikón xi botixómaá kanda'yáni ngo nda̱ xi bi katsó:
¡Ti'antsjajnúu̱ Néná,
ngayeje xi mosoo̱ ko̱jo xi bendikón,
xi xchá xi kjindí!
Ti tsint'ie an ngo ni xi xikoó nda̱a̱ kjín xta̱, xikó ma ts'en fonie ndójoaa̱ ndejeé' nga 'bóka, ko̱jo tsi xikó ts'én 'niú fonie cho̱'o̱o̱n, xi bi katsó: ¡Nga ni'ántsjaá Néná! Nga̱t'a̱ je íts'i̱yanii̱ nga ko̱tíxoma Ndi̱a̱ná, Néná xi tjiín nga'niuú.
Tsja ngatamaná, ngatsie maná kjo̱a̱tsja kó ko̱e̱'ée̱ kjo̱a̱je,
nga̱t'a̱ je jachó chi̱bo̱a̱a̱ nga ku̱i̱xan ndií cho̱tsa̱nga̱a̱,
kó chjo̱ón je tikónda:
Je katse'éndieé tsi̱'e̱ nga ko̱a̱ja̱ ṉjño xi nda, xi tsjie ko̱jo xi 'na̱.
Nga̱t'a̱ kuí ṉjño ndaa̱ xi bokó nga ni xi kixi̱ kats'eén xta̱ na̱xi̱ńdá tsjiee̱.
Kó kui ndítsjiee̱ bi katsóna:
–Tít'e ji xo̱jo̱n kui nii̱: Achichí ra tsjaa̱ kui xi ki'míyaá tsi̱'e̱ nga ko̱e̱je̱ ndi'ibixaa̱n cho̱tsa̱nga̱a̱.
Kó bi katsó ngase:
–Én xí ja̱koxi̱i̱ Néná boá xi'bi̱.
Kó asient'áa̱ tikóna ngu̱i̱ndie se kui ndítsjiee̱, tsi̱'e̱ nga sa̱'indíkón an, tanga kui bi katsóna:
–Jmí ngata̱ bo̱a̱jín ni'ín, nga̱t'a̱ mosoo̱ Néná boá an nga, xikoó ji, ko̱jo xikoó ṉts'ie xi 'niú 'niátakón ni xi kats'én Kjisoo̱. ¡Néná boá xi ti'indikín jí!
Nga̱t'a̱ én xi akóyá Kjisoo̱ kui boá xi ts'énkíchji̱a̱ chji̱ni̱e̱'e̱én Néná.
Kó kamábe an nga tji̱e̱ntixa̱ ndi'ak'ajmii̱, kó ngo ndi̱je̱ tiboa tikón ki̱a̱a̱, kó kui nda̱ xi tikónsoón kuí xí 'mí xi 'Niátakón ko̱jo xi Ja̱koxi̱i̱, nga̱t'a̱ nga kixi̱ atíxoma nga askjantjé.
kó ngo ṉjño ts'ényajá xi jín kats'eni, kó ja'eén kuí xí 'mí: EÉN NÉNÁ.
Kó ki̱a̱ kijítji̱nguii̱ ngayeje jajuún ndi'ak'ajmii̱, xi ndyi̱yajá ṉjño nda xi tiboa ko̱jo xi tsjie, kó ndi̱je̱ tiboa síndosoón ngayejee̱.
Kó ts'oa jatjoni ngo ki̱cha̱ xi yojó, tsi̱'e̱ nga sa̱'ín'oón xta̱ na̱xi̱ńdaá, kó kui boá xi tajá ts'én ko̱tíxomaa̱ xtaa̱, kó sa̱'ínkjindibánié kjo̱a̱xcha̱án Néná xi tjiín nga'niuú.
Kó nga̱són ṉjñoo̱ ko̱jo nga̱són ti'mi̱í kjit'a ngo ja'én xi bi tsó: REE̱ RE KO̱JO NDI̱A̱A̱ NDI̱A̱.
Kó kamábe an ngo ndítsjie xi sikón kixi̱són nga̱soón ts'ueé, kó bi katsó nga 'niú askandáyaá ngayeje ni̱sie xi fítjíe̱n ndi'ak'ajmii̱:
–¡Ja̱bíjnú'un kó ngatamatikójnú kui s'ueé tsi̱'e̱ nga xi̱ni̱e̱jnú ni chinie xi tsja̱ajnú Néná,
tsi̱'e̱ nga xi̱ni̱e̱jnú yojoo̱ já ree̱, yojoo̱ nguito̱ko̱o̱ jajuún, yojoo̱ xta̱ xi 'niú, yojoo̱ ndi̱je̱ ko̱jo xi 'bíndosoón, yojoo̱ ngayeje xta̱ xi tjimándé ko̱jo xi moso̱ xi kastiñá, xi xchá xi kjindí!
Kó kamábe an cho̱ ch'o kji'ii̱ ko̱jo ngayeje já re xi chji̱a̱ni t'ananguii̱ ko̱jo jajuún, xi kamátikó tsi̱'e̱ nga skjánjo̱ kui xi tikónsoón ndi̱je̱e̱ ko̱jo jajuún.
Kó kui cho̱ ch'o kji'ii̱ kandobá, ko̱jo kui nda̱ chji̱ni̱e̱'én ndisoó kui xi kjín kjo̱a̱ndikón kats'én nguindyi̱ko̱n, kui kjo̱a̱ndikón xi kats'énkjién kui nda̱ chji̱ni̱e̱'e̱én ndisoó nga índisojo̱ xta̱ xi katsjandié nga ik'íjñaá chi̱bo̱a̱a̱ kui cho̱ ch'o kji'ii̱ ko̱jo nga kats'éndikón a̱sie̱én, kó kui cho̱ ch'o kji'ii̱ ko̱jo nda̱ chji̱ni̱e̱'e̱én ndisoó, ikichijmijin tikón ngu̱i̱jii̱n ndáchíkón ndi'í xi tanisién 'niú je nínga tjítíngajo̱ ndso̱ko̱a̱n asufree̱.
Kó xi ngasee̱ ki̱cha̱ xi jatjo ts'oa kui xi tjísoón ndi̱je̱e̱ kini'ánkjiesónni, kó ngayeje ni̱sie xi kjinie yojo siee̱n, ngaskande ts'ajon maá nga iskjinie yojoo̱ kui xtaa̱.
Kó kamábe an ngo ndítsjie xi ts'énfotjajen ndi'ak'ajmii̱ xi ya'a yibii̱ tixa̱ na̱ngaa̱ t'ananguii̱ kó ngo ń'niú ki̱cha̱ je tjiyá tsja.
Kó katsoboá kui cho̱ tamá xí yito to̱koo̱, kui ye̱ xchá xi xindajín kui xi 'mí diabloo̱ ko̱jo Satanaa̱, kó ngo mi̱ nó ít'a ń'niú ki̱cha̱,
kó ts'ajmiyá tixa̱ na̱ngaa̱ t'ananguii̱ nínga íchjá'yá, kó ngo seyo̱ íjñaá nga̱ntjo̱a̱a̱ tsi̱'e̱ nga nguiti k'o̱ṉcha̱jojín ngase na̱xi̱ńdaá ngaskande nguije kjo̱a̱'a nga ngo mi̱ noó, kó nguije kjo̱a̱'a kui noó chjándo nguiní ngui chiboa ni̱xtjin.
Kó kamábe an nínga botíxoma, kó ki̱a̱ kis'iṉdosón kui xi katse'eé xá tsi̱'e̱ nga ko̱tíjeé, kó ti kamábe an a̱sién ni̱xtjii̱n kui xta̱ xi ikichásén to̱ko̱ tangat'anii̱ nga jmí ni̱xtjin íjñámasien ni xi akóyá Kjisoo̱ ko̱jo eén Néná, kuí xtaa̱ xi kats'éndikónjín cho̱ ch'o kji'ii̱ ko̱jo a̱sie̱én, ti nde katsjandiéjín nga ik'íjñaá chi̱bo̱a̱a̱ kui choo̱ xtjien ko̱jo tsja, kó kui xtaa̱ ja'á'yá nguinií kó nijan atíxomajo̱ Kristoo̱ ngo mi̱ nó.
Tanga xta̱ xi jesón xi ngasee̱ nguiti kis'iṉdojín ngaskande nguije ja'a xi ngo mi̱ noó. Kó kuí bí kjo̱a̱foa'á'yá xi tjoón.
¡Achichí ra tsjaa̱ ko̱jo achichí ra tsjie kui xta̱ xi tjón kjo̱a̱'á'yaá, nga̱t'a̱ ki̱a̱ chji̱a̱ni xta̱ na̱xi̱ńdá tsjiee̱ Néná! Kjo̱a̱bo̱ya xi ma joó, jmí nga'niújiín kjo̱a̱a̱ kui xtaa̱, tasá chiná'mii̱ Néná ko̱jo chiná'mii̱ Kristoo̱ ka̱ma, kó ki̱a̱ nijan ko̱tíxomajo̱ nga ngo mi̱ noó.
Kó nguije ja'a xi ngo mi̱ noó, xindajín Satanaa̱ ko̱'na̱xié ndo̱bo̱a̱ya xí tikón,
kó kjo̱tjo tsi̱'e̱ nga k'o̱ṉcha̱jo xi botixómaá na̱xi̱ńdá Goo̱j ko̱jo Magoo̱j, kui xi tajñá nanguiní tsoó, tsi̱'e̱ nga ku̱i̱'ítikó nga skja̱n juún, kui xi tanisién kjín ma xikó maá tsomií ndáchíkoón.
Kó kijí ngayeje xikó kji'i nga tiyaá t'ananguii̱ kó ki̱a̱ kixindyia nga ngo foa'atjiyajoo̱n nínga síndo xta̱ tsjiee̱ Néná ko̱jo na̱xi̱ńdá xi tjoó kui, tanga ndi'í ixóni ndi'ak'ajmii̱ kó ítí,
kó kui xindajín diabloo̱ kui xi ts'aṉcha̱jo, ki̱a̱ ikichijmijin ndáchíkón ndi'í xi tanisién 'niú jee̱ ko̱jo ndso̱ko̱a̱n asufree̱, nínga ikichijmijin cho̱ ch'o kji'ii̱ ko̱jo nda̱ chji̱ni̱e̱'én ndisoó, kó ki̱a̱ boá nínga si̱'ankja'atio kjo̱a̱ni̱ma̱ nga ni̱xtjin ko̱jo nga ni̱xtji̱e̱n ngatsjé ni̱xtjin.
Kó kamábe an xi botixómaá, tiboa ko̱jo je ngu̱i̱ndie nínga tikón, nguindyi̱ko̱n kui kichajá ngayeje nga̱sondiee̱ ko̱jo ndi'ak'ajmii̱, kó nguinijánjín kamáya tsi tjín nínga kis'ijña.
Kó kamábe an ngayeje xta̱ xi jesón xi xchá xi kjindí nga ndyi̱a̱ kixi̱ kje̱n nínga tikón xi botixómaá, kó katjox'a kjín ch'o̱ xo̱jo̱o̱n ko̱jo ingo xo̱jo̱n, kui xi xo̱jo̱o̱n kjo̱a̱mindyioo̱n, kó xta̱ xi je jesoón akatíjeé ta xikó kji'i ni xi kats'én ko̱jo xikó kji'i ni xi kjit'a kui xo̱jo̱n nínga tjít'a ja'eén xta̱ xi k'uíndo ngatsjé ni̱xtjin.
Kó ndáchíkoón kats'énk'as'ien xta̱ xi je jesón xi síndoo̱, kó kjo̱a̱bo̱yaa̱ ko̱jo nínga 'bíndo xta̱ xi je jesoón kats'énk'as'ien xta̱ xi jesón xi síndo ngu̱i̱ndiee̱, kó ngayejee̱ nga akatíjeé, nga ngo nga ngo ta xikó kji'i ni xi kats'én.
Kó kjo̱a̱bo̱yaa̱ ko̱jo ngu̱i̱ndie nínga 'bíndo xta̱ xi je jesoón kini'ánkja'ajin ndáchíkón ndi'í xi tanisién 'niú jee̱. Kuí bí kui ngu̱i̱jin ndi'ií xi kjo̱a̱bo̱ya xi ma joó.
Kó kui xta̱ xi kjit'ajín ja'eén ki̱a̱ xo̱jo̱n nínga tjít'a ja'eén xta̱ xi k'uíndo ngatsjé ni̱xtjin, ti ki̱a̱ ikichijmijin ndáchíkón ndi'í xí tanisién 'niú jee̱.
Kó kamábe an ngo ndi'ak'ajmi xi tja̱tsi̱e̱ ko̱jo ngo nga̱sondie xi tja̱tsi̱e̱, nga̱t'a̱ ndi'ak'ajmi ko̱jo nga̱sondie xi tjoón je nguiti jmíjín, kó ndáchíkoón je kichajá.
Kó kamábe an na̱xi̱ńdá tsjiee̱, na̱xi̱ńdá Jerusale̱n tja̱tsi̱e̱e̱, xi ts'énfotjajenni ndi'ak'ajmii̱ nguindyi̱ko̱n Néná, nga je tikónda nga kini'ánchoo̱n xikoó ngo na̱ xi ku̱i̱xan nga je tikónda nga ku̱i̱xanjo̱ xi̱'ii̱n.
Kó tsint'ie an ngo nda̱ xi 'niú askandáyá xi kjindibáni nínga tikón xi botixómaá, xi bi katsó:
K'i̱e̱ tikón kui ngu̱i̱ndie ndikón nínga Néná tikónjo̱ xtaa̱, kó kui ki̱a̱ k'uijñájo̱, kó kui boá xi xta̱ na̱xi̱ńdaá ka̱ma, kó ti kuíni Néná xi k'uijñájo̱ nga xikoó nga kui xi Nee̱ ka̱ma.
Kó kui xi botixómaá bi katsó:
–Ngayeje nii̱ xi tjíts'en tja̱tsi̱e̱ an.
Kó ti bi ti katsóna nga:
–Tít'e xo̱jo̱n, nga̱t'a̱ ja̱koxi̱ kuí eén kó ka̱ma si̱'an'niátakón.
Kó bi katsóna:
–Je kamá ngayeje nii̱. An boá xi alfaa̱ ko̱jo xi omegaa̱, xi tjón ko̱jo xi fet'aa̱. Kó xi xíndaá, an xí ta tsjá ñáa̱ nga k'uí ndójoaa̱ kjo̱a̱mindyioo̱n.
Kui xi sa̱'iín, sa̱ko̱ó ngayeje kui nii̱, kó an xí ka̱ma an Nee̱, kó kuí ndína ka̱ma.
Tanga kui xta̱ xi tsiendíkoón, ko̱jo kui xi s'ijinjiín Néná, xi ch'okoo̱n, ko̱jo xi ts'enk'ién ini̱ma̱a̱, ko̱jo xi tondoo̱, ko̱jo xi ndyi̱ts'en kjo̱a̱tji'e, ko̱jo xi ndyi̱ts'entsjájo a̱sie̱én ngo ne xi ts'énda xtaa̱ ko̱jo ngayeje xta̱ xi ndiso, kui xi'ba̱ ki̱a̱ stso̱bo̱a̱a̱ nga ko̱e̱je̱ ngu̱i̱jin ndáchíkón ndi'í xi tanisién 'niú jee̱ nínga tjítí ndso̱ko̱a̱n asufree̱, kuí ni xi'bi̱ xi xi ma jó kjo̱a̱bo̱yaa̱.
Kó kjindibákónna ngo kui xi yito ndítsjie xi ndyi̱ya'a chi̱tsen xi tjikítsie ma kjo̱a̱ni̱ma̱ xi fet'aa̱, kó bi katsóna:
–Ja̱bí'i̱n, kokóo̱ chjoón xí ku̱i̱xanjo̱ cho̱tsa̱nga̱a̱.
Kó A̱sién Ni̱xtjii̱n Néná kijíjo̱na ngo tji̱ngu̱i̱ xi je ko̱jo xi nk'a, kó akóna na̱xi̱ńdá tsjie xi 'mí Jerusale̱n, kui xi ts'énfotjajenni ndi'ak'ajmii̱, nguindyi̱ko̱n Néná,
kui na̱xi̱ńdaá 'na̱ kamá tangat'anii̱ kjo̱a̱jee̱ Néná, 'na̱ kamáya xikó maá ngo ndi̱jo̱ xi tsjakji'i, xikoó ngo ndi̱jo̱ xi 'mí jaspe̱, 'na̱ kamá xikoó ngo chi̱tsen,
nga ngo foa'atjiyajoo̱n kui na̱xi̱ńdaá kis'ijñaa̱ ngo xó xi je ko̱jo xi nk'a xi kis'ijñaa̱ tiejó nga̱ntjo̱a̱, kó nga ngo nga ngo kui nga̱ntjo̱a̱a̱ kis'ijña ngo ndítsjie, kó ki̱a̱ nga̱ntjo̱a̱a̱ kisit'aa̱ ja'eén nga tiejó tji̱e̱e̱ xta̱ xi chji̱a̱ni Israe̱l.
Ján nga̱ntjo̱a̱a̱ kis'ijña xtji̱e̱e̱n nínga fotjo ts'ueé, ján kis'ijña xtji̱e̱e̱n nínga ta'in, ján nga̱ntjo̱a̱a̱ kis'ijña xtji̱e̱e̱n nínga na̱ngui kó ti ján kis'ijña xtji̱e̱e̱n nínga 'bos'ien ts'ueé.
Kó xoó kui na̱xi̱ńdaá tiejó ndi̱jo̱ kis'ijña nguindiee̱, kó ki̱a̱ kisit'a ja'eén nga tiejó já apostroo̱ cho̱tsa̱nga̱a̱.
Kui xi ts'énchji̱a̱jona ngo yáxá xí to̱nsinié ya'a xi ch'íchi̱bo̱a̱joni na̱xi̱ńdaá, nga̱ntjo̱a̱a̱ ko̱jo xoó.
Ta ngo chi̱bo̱a̱ kamá kui na̱xi̱ńdaá nga tiyá ko̱jo nga ndojó, kó kui yáxaá ts'achi̱bo̱a̱joni kui na̱xi̱ńdaá: kó jó mi̱ jó úchán kilometro̱ kamá, kó ti bo̱a̱ ti kji'i nga tiyaá, nga ndojoó ko̱jo nga nk'aa̱.
Kó ti ts'achi̱bo̱a̱ xoó na̱xi̱ńdaá: kó ichítié ko̱jo tji'ún metro̱ kamá, nga chi̱bo̱a̱a̱ xta̱ xi kats'énkjién kui ndítsjiee̱.
Kó xoó kui na̱xi̱ńdaá ndi̱jo̱ xi 'mí jaspe̱ xi kamándani, kó na̱xi̱ńdaá to̱nsinié soboá soboá xi kamándani, xikó maá ngo chi̱tsen xí kui soboá.
Ndi̱jo̱ xi kamándani nguindiee̱ xoó kui na̱xi̱ńdaá ngayeje to̱ko̱ya ndi̱jo̱ xi tsjakon xi ik'índoo̱: Ndi̱jo̱ xi tjoón ndi̱jo̱ jaspe̱ ik'íjñaá, xi ma jó ndi̱jo̱ safiro̱, xi ma ján ndi̱jo̱ ágata̱, xi ma nijún ndi̱jo̱ esmeralda̱,
xi ma ún ndi̱jo̱ ónise̱, xi ma jun ndi̱jo̱ kornalina̱, xi ma yito ndi̱jo̱ krisólito̱, xi ma jin ndi̱jo̱ berilo̱, xi ma nijan ndi̱jo̱ topasio̱, xi ma tie ndi̱jo̱ krisópraso̱, xi ma tiengo ndi̱jo̱ jasinto̱, kó xi ma tiejó ndi̱jo̱ amatista̱.
Kó nga tiejó nga̱ntjo̱a̱a̱ kui boá xi tiejó to ixkií', nga ngo nga ngo nga̱ntjo̱a̱a̱ ngo to ixkí' kamándani. Kó ndi̱yatieé kui na̱xi̱ńdaá to̱nsinié soboá soboá xi kamándani, xikoó tsi ngo chi̱tsen xí 'na̱.
Kó nde ngo na̱ngo̱xi̱ kamábejín an ki̱a̱ na̱xi̱ńdaá, nga̱t'a̱ Ndi̱a̱ná xi tjiín nga'niuú kui boá xi na̱ngo̱xi̱ ko̱jo xi cho̱tsa̱nga̱a̱.
Kó kui na̱xi̱ńdaá jmí ts'ué ti nde jmí sá chjiénjiín xi sa̱'íntsijee̱n, nga̱t'a̱ ndi'ií kjo̱a̱jee̱ Néná xí tjíts'éntsíjee̱n, kó cho̱tsa̱nga̱a̱ boá xi ndi'í xí ts'entsíjee̱n.
Kó ngayeje xta̱ na̱xi̱ńdaá k'uitsóma nga sa̱'íntsijee̱n ndi'í xi fotjoni kui na̱xi̱ńdá ján, kó ngayeje ree̱ t'ananguii̱ kjo̱e̱'éjoo̱ kjo̱a̱jee̱ kui na̱xi̱ńdaá.
Kó nga̱ntjo̱a̱a̱ jmí ni̱xtjin si̱chjá nga ni̱xtjii̱n, kó ka̱ma jñójín,
kó kjo̱a̱jee̱ ko̱jo kjo̱a̱yandikoón ngayeje na̱xi̱ńdá kjo̱joo̱ kui.
Kó jmíjín kóts'en nga k'o̱s'ien ni xi ndajín, ti nde ka̱majín k'o̱s'ien xta̱ xi ndyi̱ts'en ni xi tanisién 'niú ch'o kji'i ko̱jo tsi kjo̱a̱ndiso, ta kuí tsi xi k'o̱s'ien kui xi kjit'a ja'eén xo̱jo̱n nínga tjít'a ja'eén xta̱ xi k'uíndo ngatsjé ni̱xtjin xi tikoón cho̱tsa̱nga̱a̱.
Kó akóna ngo ndeje' xi tsjie, kui xi tjiín ndójoaa̱ kjo̱a̱mindyioo̱n xi tikón 'na̱ 'na̱ xikoó ngo chi̱tsen, kó ki̱a̱ jatjoni nínga tikón kui Néná xi botixómaá ko̱jo cho̱tsa̱nga̱a̱.
Kó nguinijánjín k'uié ki̱a̱a̱ ngo xi ch'o ka̱tso̱o̱ Néná. Kó Néná xi botixómaá ko̱jo cho̱tsa̱nga̱a̱ ki̱a̱ k'uijñá na̱xi̱ńdaá, kó mosoo̱ ki̱a̱ sa̱'ínseén,
kó sku̱i̱e̱ kje̱n, kó ja'eén ki̱a̱ kjót'aa̱ xtjien.
Kó kui ngu̱i̱ndiee̱ nguinijánjín ka̱majñó, kó xi k'uíndo ki̱a̱a̱ nguiti ka̱machjiénjiín ndi'í xí ts'entsíjen ko̱jo tsi ndi'ií ts'ueé, nga̱t'a̱ Néná kui xi Ndi̱a̱ná tsja̱á ndi'ií, kó kuí xta̱ xi'ba̱ xi ko̱tíxoma ngatsjé ni̱xtjin.
Kó kui ndítsjiee̱ bi katsóna:
–Kui eén, én xí 'niátakón ko̱jo én xí ja̱koxi̱ boá, kó Ndi̱a̱ná kui Néná kui xi a̱sién ni̱xtjii̱n já chji̱ni̱e̱'e̱én kuí boá xi katsanguiya ndítsjiee̱ tsi̱'e̱ nga ko̱ko̱ó mosoo̱ ni xi je tsá ka̱ma.
–¡Je tsá ndibá an!
¡Achichí ra tsjaa̱ kui xi sa̱'ínseén kui én xí Néná tsáyá xi kjit'a kui xo̱jo̱o̱n!
Juaa̱ boá an, kó an boá xi kamábe an kó tsint'ie an kui nii̱. Kó nguije kamábe an ko̱jo nguije tsint'ie an, asient'áa̱ tikóna t'a se kui ndítsjie xi akóna kui nii̱ tsi̱'e̱ nga sa̱'indíkón an.
Tanga kui bi katsóna:
–Jmí ngata̱ bo̱a̱jín ni'ín, nga̱t'a̱ ti mosoo̱ Néná boá an nga xikoó ji ko̱jo já ṉts'ie xi já chji̱ni̱e̱'e̱én ko̱jo xikoó ngayeje xta̱ xi ts'enseén ni xi kjit'a kui xo̱jo̱o̱n. ¡Néná boá xi ti'indikín!
Kó ti bi katsóna nga:
–Ngata̱ chje'étje'májín ji kui én xí Néná tsáyá xi kjit'a kui xo̱jo̱o̱n, nga̱t'a̱ je makjachó ni̱xtjin nga kjo̱tjosón ni xi kjit'a.
Xió chíi̱n xta̱ xi kixi̱jiín, kixi̱jín ngatama ra, kó xta̱ xi ni xi tsjiejín ndyi̱ts'e̱én nga ts'énrá ni xi tsjiejín, tanga kui xi kixii̱, nga ts'én rá kjo̱a̱kixi̱i̱ ko̱jo kui xta̱ xi tsjiee̱ ngats'éntsjie ra ngase yojoo̱.
Tsitsíjin, je ts'éndibá an, kó je ya'a an ni xi je kats'en an, tsi̱'e̱ nga tsjáa̱ nga ngo nga ngo xtaa̱ ta xikó kji'i ni xi kats'én.
An boá xi alfaa̱ ko̱jo xi omegaa̱, xi tjón an ko̱jo xi fet'a an, xi ítjats'ennii̱ ko̱jo xi fet'a.
Achichí ra tsjaa̱ xi ndyi̱monié ṉjñoo̱ tsi̱'e̱ nga k'uieé kjo̱a̱nda nga ka̱ma skji̱ni̱e̱ too̱ yaá kjo̱a̱mindyioo̱n kó ka̱maa̱ k'o̱s'ienni nga̱ntjo̱a̱a̱ na̱xi̱ńdaá.
Tanga ndi̱tsen ján k'uíndo ngayeje xta̱ xi ndajín, ko̱jo xi ndyi̱ts'en kjo̱a̱tji'e, kui xi taxkiya ndyi̱ts'entsjájo yojoo̱, xi ndyi̱ts'enk'ién ini̱ma̱, xi ndyi̱ts'entsjájo a̱sie̱én ngo ne xi ts'énda xtaa̱ ko̱jo kui xi ndyi̱ts'entjó ko̱jo xi ndyi̱ts'en kjo̱a̱ndiso.
–An, Kjisoo̱, katsanguiya an ndítsjiena tsi̱'e̱ nga ko̱tso̱yaa̱ ngayeje kui nii̱ ngayeje xta̱ na̱ngo̱xi̱i̱. An boá xi ja̱maa̱ ko̱jo xi xta̱ tji̱e̱e̱ Ndabii̱, an boá xi ṉño 'na̱ xi 'bíjñá nga ndibá'ásie̱én.
Kó A̱sién Ni̱xtjii̱n Néná ko̱jo chjo̱ón cho̱tsa̱nga̱a̱ bi tsó:
–¡Ja̱bí'i̱n!
Kó xi ku̱i̱nt'ie̱é bi nga tsó:
–¡Ja̱bí'i̱n!
Kó xi xíndaá, ngatjandiba, kó xi mejeén, ta ngatja'ekja'a ndójoaa̱ kjo̱a̱mindyioo̱n.
Ngayeje xi ndyi̱nt'ie kui én xí Néná tsáyá xi kjit'a kui xo̱jo̱o̱n, ts'énxiyáa̱ kui nii̱: Tsi tjín xi ko̱ósoón ngasee̱ kui nii̱, Néná ko̱ósoón tsi̱'e̱ nga sa̱'ín'oón kui ngayeje kjo̱a̱ni̱ma̱ xi kjit'a kui xo̱jo̱o̱n,
kó tsi tjín xi kjo̱a̱'áxín chií én xí Néná tsáyá xi kjit'a kui xo̱jo̱o̱n, Néná kjo̱a̱'áxiín ngu̱i̱ndie xi tsoboaá kui, ki̱a̱ xo̱jo̱n nínga tjít'a ja'eén xta̱ xi k'uíndo ngatsjé ni̱xtjin ko̱jo na̱xi̱ńdá tsjie xi kjit'a kui xo̱jo̱o̱n.
Kui xi ts'éntsáyá kui nii̱ bi tsó:
–Jo̱o̱n, je tsá ndibá an.
Bo̱a̱ kji'i. ¡Ja̱bí'i̱n, Ndi̱a̱ Kjisoo̱!
Ndi̱a̱ná Jesukristoo̱ nga tsjajnú ngayeje kjo̱a̱ndaa̱. Bo̱a̱ kji'i.
