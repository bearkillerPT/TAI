ᓀᔥᑕ ᒫᑲ, ᓂᒋᔖᓂᑐᒃ, ᓇᒪᐎᓚ ᓂ ᓇᑕᐌᓕᑌᓐ ᐁᑳ ᑭᒋ ᑭᔅᑫᓕᑕᒣᒃ ᒥᓯᐌ ᑯᑖᐎᓇᐗᒃ ᐁ ᑮ ᐃᑖᒋᒃ ᔑᐹ ᐗᔅᑯᒃ, ᓀᔥᑕ ᒥᓯᐌ ᐁ ᐃᑕᓯᒋᒃ ᐁ ᑮ ᔖᐳᔥᑲᑭᒃ ᑭᒋᑲᒥᓕᐤ,
ᒥᓯᐌ ᐁ ᐃᑕᓯᒋᒃ ᒫᑲ ᐁ ᑮ ᓯᑲᐋᑕᐙᑲᓂᐎᒋᒃ ᒧᓯᓴ ᐅᑦ ᐋᔭᒥᐋᐎᓂᓕᒃ ᐗᔅᑯᒃ ᓀᔥᑕ ᑭᒋᑲᒦᒃ;
ᒥᓯᐌ ᐁ ᐃᑕᓯᒋᒃ ᓀᔥᑕ ᑖᐱᔅᑯᒡ ᐁ ᑮ ᒥᒋᒋᒃ ᐊᓂᐁᓕᐤ ᐊᒑᑯᐎ ᒥᒋᒥᓕᐤ;
ᒥᓯᐌ ᐁ ᐃᑕᓯᒋᒃ ᓀᔥᑕ ᑖᐱᔅᑯᒡ ᐁ ᑮ ᒥᓂᑴᒋᒃ ᐊᓂᐁᓕᐤ ᐊᒑᑯᐎ ᒥᓂᑴᐎᓂᓕᐤ: ᐌᓴ ᑮ ᒥᓂᑴᐗᒃ ᐊᓂᐁᓕᐤ ᑳ ᐅᑖᔑᑯᐗᓂᓕᒃ ᐊᒑᑯᐎ ᑭᔅᑭᓭᑳᒃ ᑳ ᐎᒉᐎᑯᒋᒃ: ᐊᓂᒪ ᑭᔅᑭᓭᑳᒃ ᒫᑲ ᐁᐗᑯ ᙭᙮
ᒫᑲ ᒥᒉᑦ ᐁ ᐃᑕᓯᒋᒃ ᓇᒪᐎᓚ ᑮ ᐅᒋ ᓇᐁᓕᒥᑯᐗᒃ ᑭᒋᒪᓇᑐᐗ: ᐌᓴ ᐸᑾᑕᔅᑮᒃ ᑮ ᓂᔑᐗᓈᑎᓯᐗᒃ᙮
ᐅᐅ ᑫᒀᓇ ᒫᑲ ᑭ ᑭᔅᑭᓄᐊᒫᑯᓈᓇᐤ, ᐁᑳ ᑭᒋ ᓇᑕᐌᓕᑕᒪᒃ ᒪᒋ ᑫᒀᓇ, ᑖᐱᔅᑯᒡ ᑳ ᑮ ᓇᑕᐌᓕᑕᑭᒃ ᐎᓚᐗᐤ᙮
ᐁᑳᐎᓚ ᓀᔥᑕ ᓇᐗᑭᔥᑖᑯᒃ ᒪᓂᑐᑳᓇᒃ, ᑖᐱᔅᑯᒡ ᑳ ᑮ ᑐᑕᑭᒃ ᐋᑎᑦ ᐎᓚᐗᐤ: ᐁ ᐃᑕᓯᓇᐃᑳᑌᒃ, ᐃᓕᓕᐗᒃ ᑮ ᓇᐊᐱᐗᒃ ᑭᒋ ᒥᒋᓱᒋᒃ ᓀᔥᑕ ᒥᓂᑴᒋᒃ, ᑮ ᐸᓯᑯᐗᒃ ᒫᑲ ᑭᒋ ᒣᑕᐌᒋᒃ᙮
ᐁᑳᐎᓚ ᓀᔥᑕ ᑐᑖᑕᐤ ᐱᔑᒀᑎᓯᐎᓐ, ᑖᐱᔅᑯᒡ ᑳ ᑮ ᑐᑕᑭᒃ ᐋᑎᑦ ᐎᓚᐗᐤ, ᓀᔥᑕ ᐯᔭᑾᐤ ᐁ ᑭᔑᑳᓕᒃ ᑳ ᑮ ᐸᑭᔑᑭᒃ ᓂᔅᑐᔖᑄᐤ ᑭᒋᒥᑖᑐᒥᑕᓇᐤ᙮
ᐁᑳᐎᓚ ᓀᔥᑕ ᑲᑴᒋᐋᑕᐤ ᙭, ᑖᐱᔅᑯᒡ ᐋᑎᑦ ᐎᓚᐗᐤ ᑳ ᑮ ᑲᑴᒋᐋᒋᒃ, ᑳ ᑮ ᓂᔑᐗᓈᒋᐃᑯᒋᒃ ᒫᑲ ᒥᔑᑭᓀᐱᑾ᙮
ᐁᑳᐎᓚ ᓀᔥᑕ ᓈᔦᑕᐌᓕᑕᒧᒃ, ᑖᐱᔅᑯᒡ ᐋᑎᑦ ᐎᓚᐗᐤ ᑳ ᑮ ᓈᔦᑕᐌᓕᑕᑭᒃ, ᑳ ᑮ ᓂᔑᐗᓈᒋᐃᑯᒋᒃ ᒫᑲ ᐅᓂᔑᐗᓈᒋᐃᐌᐗ᙮
ᒥᓯᐌ ᐅᐅ ᑫᒀᓇ ᒫᑲ ᑮ ᐃᑭᓂᓕᐗ ᑭᒋ ᑭᔅᑭᓄᐊᒫᑫᒪᑲᑭ: ᑮ ᒥᓯᓇᐃᑳᑌᐗ ᒫᑲ ᑭᒋ ᑲᑫᔅᑭᒥᑯᔭᒃ ᑳ ᐅᑎᑎᑯᔭᒃ ᒫᒋᒡ ᐁ ᑭᔑᑳᑭ᙮
ᐁᐗᑯ ᐌᒋ ᐊᐌᓇ ᓂ ᓂᐹᐎᓐ ᑳ ᐃᑌᓕᑕᒃ, ᐁᑯᔑ ᑲᑕ ᔮᒀᒥᓯᐤ ᐁᑳ ᑭᒋ ᐸᑭᔑᒃ᙮
ᓇᒪᐎᓚ ᑲᑴᒋᐃᐌᐎᓐ ᑭ ᑮ ᐅᒋ ᒫᑯᓂᑯᓇᐗᐤ ᐊᓂᐃ ᐱᑯ ᒧᔕᒃ ᑳ ᐅᑎᑎᑯᒋᒃ ᐃᓕᓕᐗᒃ: ᒫᑲ ᑭᒋᒪᓂᑐ ᒀᔭᔅᑭᑎᐤ, ᓇᒪᐎᓚ ᒫᑲ ᑭ ᑳ ᐸᑭᑎᓂᑯᐗᐤ ᐊᐙᓯᑌ ᑭᒋ ᑲᑴᒋᐃᑲᐎᔦᒃ ᐁ ᐃᔅᐱᒋ ᓱᑳᑎᓯᔦᒃ; ᒫᑲ ᐁ ᑲᑴᒋᐃᑲᐎᔦᒃ ᑭ ᑳ ᐙᐸᑎᓕᑯᐗᐤ ᑫ ᐃᔑ ᐅᔑᒧᔦᒃ, ᑭᒋ ᑮ ᔕᑯᑖᔦᒃ᙮
ᐁᐗᑯ ᐅᒋ ᓈᔅᐱᒡ ᓯᐋᑭᐃᑕᑾᒃ ᐅᔑᑕᒧᒃ ᒪᓂᑐᑳᓐ ᓇᐗᑮᔅᑖᑯᓯᐎᓐ᙮
ᓂᑦ ᐋᔭᒥᐋᐗᒃ ᑳ ᑲᑫᑕᐌᓕᑕᑭᒃ ᐃᓕᓕᐗᒃ; ᑎᐹᔅᑯᓀᓕᑕᒧᒃ ᑳ ᐃᑗᔮᓐ᙮
ᐊᓂᒪ ᒥᓨᑭᒥᐌᐎ ᒥᓂᒀᑲᓐ ᑳ ᒥᓦᑭᑕᒪᒃ, ᓇᒪ ᓈ ᐁ ᐅᑎᓂᑳᑌᓕᒃ ᐅᒥᑯᒻ ᙭? ᐊᓇ ᐊᓚᑯᓇᐤ ᑳ ᐸᑴᓇᒃ, ᓇᒪ ᓈ ᐁ ᐅᑎᓂᑳᑌᓕᒃ ᐎᔭᐤ ᙭?
ᐌᓴ ᑭᓚᓈᓇᐤ ᐁ ᒥᒉᑎᔭᒃ ᑮ ᐯᔭᑯ ᐊᓚᑯᓇᐎᓈᓇᐤ, ᓀᔥᑕ ᑮ ᐯᔭᑯ ᒥᔭᐎᓈᓇᐤ: ᐌᓴ ᒥᓯᐌ ᐁ ᐃᑕᔑᔭᒃ ᑮ ᒫᒪᐎ ᐅᑎᓈᓇᐤ ᐊᓇ ᑳ ᐯᔭᑯᑦ ᐊᓚᑯᓇᐤ᙮
ᑲᓇᐗᐸᒥᒃ ᐃᔅᕃᐃᓪ ᐎᔭᓯᐎᓂᒃ ᐃᔑ: ᓇᒪ ᓈ ᐊᓂᑭ ᑳ ᒥᒋᒋᒃ ᓵᓵᑭᐎᓕᐌᐎᓇ ᒫᒪᐎ ᐅᑎᓇᒶᒃ ᐸᑭᒋᑲᓈᐱᔅᑯᒃ ᐅᒋ?
ᑖᓂ ᑫ ᐃᑗᔮᓐ ᒫᑲ? ᐙᔦᔥ ᐁ ᐃᑌᓕᑖᑯᓯᑦ ᒪᓂᑐᑳᓐ, ᓀᔥᑕᐱᑯ ᐊᓂᒪ ᑳ ᓵᓵᑭᐎᓕᐌᔅᑕᐙᑲᓂᐎᑦ ᒪᓂᑐᑳᓐ ᐙᔦᔥ ᐁ ᐃᑌᓕᑖᑾᒃ?
ᒫᑲ ᓂᑦ ᐃᑣᓐ, ᐊᓂᐃ ᒉᓈᑕᐃᓚᒃ ᑳ ᓵᓵᑭᐎᓕᐌᒋᒃ ᓵᓵᑭᐎᓕᐌᔅᑕᐌᐗᒃ ᒪᒋᒪᓂᑐᐗ, ᓇᒪᐎᓚ ᑭᒋᒪᓂᑐᐗ: ᓇᒪᐎᓚ ᒫᑲ ᑭ ᓇᑕᐌᓕᒥᑎᓇᐗᐤ ᑭᒋ ᐅ ᐎᒉᐙᑲᓂᔦᒃ ᒪᒋᒪᓂᑐᐗᒃ᙮
ᓇᒪᐎᓚ ᑭ ᑲᔥᑭᑖᓇᐗᐤ ᑭᒋ ᐅᒋ ᒥᓂᑴᔦᒃ ᐅᑎᐯᓕᒋᑫᐤ ᐅ ᒥᓂᒀᑲᓂᒃ, ᓀᔥᑕ ᐅ ᒥᓂᒀᑲᓂᐙᒃ ᒪᒋᒪᓂᑐᐗᒃ: ᓇᒪᐎᓚ ᑭ ᑲᔥᑭᑖᓇᐗᐤ ᑭᒋ ᐅᒋ ᒥᒋᓱᔦᒃ ᐅ ᒥᒋᓱᓈᑎᑯᒃ ᐅᑎᐯᓕᒋᑫᐤ, ᓀᔥᑕ ᐅ ᒥᒋᓱᓈᑎᑯᐙᒃ ᒪᒋᒪᓂᑐᐗᒃ᙮
ᑭ ᑭᔑᐙᔮᓇᐤ ᓈ ᐅᑎᐯᓕᒋᑫᐤ ᑭᒋ ᐅᑌᓕᑕᒃ? ᐊᐙᓯᑌ ᓈ ᑭ ᒪᔥᑲᐎᓯᓈᓇᐤ ᐃᔥᐱᔥ ᐎᓚ?
ᒥᓯᐌ ᑫᒀᓇ ᐅᓚᔓᐌᓕᑖᑾᓋ ᓂᓚ ᐅᒋ, ᒫᑲ ᒥᓯᐌ ᑫᒀᓇ ᓇᒪᐎᓚ ᐋᐸᑕᓋ: ᒥᓯᐌ ᑫᒀᓇ ᐅᓚᔓᐌᓕᑖᑾᓋ ᓂᓚ ᐅᒋ, ᒫᑲ ᒥᓯᐌ ᑫᒀᓇ ᓇᒪᐎᓚ ᑭᔅᑭᓄᐊᒫᑫᒪᑲᓋ᙮
ᐁᑳᐎᓚ ᐊᐌᓇ ᐃᓕᓕᐤ ᑲᑕ ᓈᓇᑕᐌᓕᑕᒻ ᑎᐱᓚᐌ ᐅᑦ ᐋᔮᓇ, ᒫᑲ ᒥᓯᐌ ᑕᑐ ᐃᓕᓕᐤ ᑯᑕᑭᔭ ᑭᒋ ᐌᓗᑎᓯᓕᒋ᙮
ᒥᓯᐌ ᑫᒀᓐ ᑳ ᐊᑖᐙᓂᐗᒃ ᐎᔮᓯᐎᐊᑖᐌᐎᑲᒥᑯᒃ, ᐁᐗᑯ ᒥᒋ, ᐁᑳ ᐙᔦᔥ ᐁ ᑲᑴᒋᑫᒧᔭᓐ ᒥᑐᓀᓕᒋᑲᓐ ᐅᒋ:
ᐌᓴ ᐊᔅᑭ ᑎᐱᓚᐌᐎᓯᐤ ᐅᑎᐯᓕᒋᑫᐤ ᓀᔥᑕ ᐁ ᐃᔑ ᓵᑲᔅᑭᓀᒃ᙮
ᑮᔥᐱᓐ ᐊᐌᓇ ᐊᓂᑭ ᐁᑳ ᑳ ᑖᐺᔦᓕᑕᑭᒃ ᐎᑯᒥᑖᑴ, ᓀᔥᑕ ᓵᐯᓕᑕᒣᑴ ᑭᒋ ᐃᑐᑌᔦᒃ; ᐱᑯ ᑫᒀᓐ ᑫ ᐅᓚᔅᑣᑲᐎᔦᒃ, ᒥᒌᒃ, ᐁᑳ ᐙᔦᔥ ᐁ ᑲᑴᒋᑫᒧᔦᒃ ᒥᑐᓀᓕᒋᑲᓐ ᐅᒋ᙮
ᒫᑲ ᑮᔥᐱᓐ ᐊᐌᓇ ᐃᓕᓕᐤ ᐃᑎᑕᑴ, ᐅᒪ ᑭ ᐸᑭᑎᓇᒪᐗᐗᒃ ᒪᓂᑐᑳᓇᒃ, ᐁᑳᐎᓚ ᒥᒌᒃ ᐊᓇ ᐅᒋ ᑳ ᑮ ᐎᑕᒫᑖᒃ, ᓀᔥᑕ ᒥᑐᓀᓕᒋᑲᓐ ᐅᒋ; ᐌᓴ ᐊᔅᑭ ᑎᐱᓚᐌᐎᓯᐤ ᐅᑎᐯᓕᒋᑫᐤ ᓀᔥᑕ ᐁ ᐃᔑ ᓵᑲᔅᑭᓀᒃ᙮
ᒥᑐᓀᓕᒋᑲᓐ, ᓂᑦ ᐃᑣᓐ, ᓇᒪᐎᓚ ᑭᓚ ᑎᐱᓕᐌ, ᒫᑲ ᐊᓇ ᑯᑐᒃ; ᐌᓴ ᑖᓀᑭ ᐌᒋ ᓂ ᑎᐯᓕᒥᑎᓱᐎᓐ ᑯᑕᒃ ᐊᐌᓇ ᐅ ᒥᑐᓀᓕᒋᑲᓂᒃ ᑫ ᐅᒋ ᑎᐹᔅᑯᓀᓕᒋᑳᑌᒃ?
ᑮᔥᐱᓐ ᒫᑲ ᒥᒋᓱᔦᑴ, ᓀᔥᑕᐱᑯ ᒥᓂᑴᔦᑴ, ᓀᔥᑕᐱᑯ ᑯᑕᒃ ᑫᒀᓐ ᑐᑕᒣᑴ, ᒥᓯᐌ ᐃᑐᑕᒧᒃ ᑭᒋ ᐅᒋ ᑭᔅᑌᓕᒫᑲᓂᐎᑦ ᑭᒋᒪᓂᑐ᙮
ᐁᑳᐎᓚ ᓈᔦᑕᐌᓕᑕᒥᐃᑯᒃ ᒎᐗᒃ, ᐁᑳ ᓀᔥᑕ ᒉᓐᑖᐃᓚᒃ, ᐁᑳ ᓀᔥᑕ ᐅ ᒫᒪᐎᐊᔭᒥᐋᒥ ᑭᒋᒪᓂᑐ;
ᐁ ᐃᔑ ᓇᐃᓚᐌᐊᑭᒃ ᒥᓯᐌ ᐃᓕᓕᐗᒃ ᒥᓯᐌ ᐃᔑ, ᐁᑳ ᐁ ᓈᓇᑕᐌᓕᑕᒫᓐ ᑎᐱᓚᐌ ᓂᑦ ᐅᑎᓯᐎᓐ, ᒫᑲ ᐅᑦ ᐅᑎᓯᐎᓂᐗᐤ ᒥᒉᑦ, ᑭᒋ ᐅᒋ ᐱᒫᒋᐋᑲᓂᐎᒋᒃ᙮
ᐃᔑ ᓄᔅᐱᓇᔑᒃ, ᒬᒋ ᐁ ᐃᔑ ᓄᔅᐱᓇᑕᒃ ᙭᙮ᐁ ᐊᑯᓇᐃᑳᑎᒃ ᒥᔅᑎᒀᓐ ᐁ ᐊᔭᒥᒋᑳᓂᐗᒃ
ᑭ ᒫᒪᑖᑯᒥᑎᓇᐗᐤ ᒫᑲ, ᓂᒋᔖᓂᑐᒃ, ᐁ ᑭᔅᑭᓯᑐᑕᐎᔦᒃ ᒥᓯᐌ ᐃᔑ, ᓀᔥᑕ ᐁ ᑲᓇᐌᓕᑕᒣᒃ ᐊᓂᐃ ᐃᑕᔓᐌᐎᓇ, ᑳ ᐃᔑ ᐸᑭᑎᓇᒫᑕᑾᒃ᙮
ᒫᑲ ᑭ ᓇᑕᐌᓕᒥᑎᓇᐗᐤ ᑭᒋ ᑭᔅᑫᓕᑕᒣᒃ, ᐅᔅᑎᒀᓐ ᒥᓯᐌ ᑕᑐ ᐃᓕᓕᐤ ᐁᐗᑯ ᙭: ᓀᔥᑕ ᐅᔅᑎᒀᓐ ᐃᔅᑴᐤ ᐁᐗᑯ ᓈᐯᐤ; ᓀᔥᑕ ᐅᔅᑎᒀᓐ ᙭ ᐁᐗᑯ ᑭᒋᒪᓂᑐ᙮
ᑖᑐ ᐃᓕᓕᐤ ᐁ ᐋᔭᒥᐋᑦ ᓀᔥᑕᐱᑯ ᑭᔅᑭᐙᐃᑫᑦ, ᐁ ᐊᑯᔅᑎᒀᓀᐅᑦ ᒪᒉᓕᑕᒻ ᐅᔅᑎᒀᓐ᙮
ᒫᑲ ᑕᑐ ᐃᔅᑴᐤ ᐁ ᐋᔭᒥᐋᑦ ᓀᔥᑕᐱᑯ ᑭᔅᑭᐙᐃᑫᑦ ᐁ ᒧᔐᔅᑎᑾᓀᑦ ᒪᒉᓕᑕᑦ ᐅᔅᑎᒀᓇ: ᐌᓴ ᐁᐗᑯ ᒬᒋ ᐃᑌᓕᑖᑾᓐ ᑖᐱᔅᑯᒡ ᐁ ᑳᔥᑭᐹᓱᑦ᙮
ᐌᓴ ᑮᔥᐱᓐ ᐃᔅᑴᐤ ᐁᑳ ᐊᒀᓇᐅᓱᒋ, ᐁᑯᔑ ᑲᑕ ᐸᔅᑾᐊᒪᐤ ᓀᔥᑕ: ᒫᑲ ᑮᔥᐱᓐ ᓇᓀᐯᐌᓕᑖᑾᓂᓕᒃ ᐃᔅᑴᐤ ᑭᒋ ᐸᔅᑾᐊᒫᑦ ᓀᔥᑕᐱᑯ ᑭᒋ ᑳᔥᑭᐹᓱᑦ, ᐁᑯᔑ ᑲᑕ ᐊᑾᓇᐅᓱ᙮
ᐌᓴ ᓈᐯᐤ ᑖᐺ ᓇᒪᐎᓚ ᑲᑕ ᐊᑾᓇᐊᒧᐸᓐ ᐅᔅᑎᒀᓐ, ᐌᓴ ᐎᓚ ᓇᔅᐱᑕᐌᐤ ᓀᔥᑕ ᑭᔅᑌᓕᑖᑯᐁᐤ ᑭᒋᒪᓂᑐᐗ: ᒫᑲ ᐃᔅᑴᐤ ᑭᔅᑌᓕᑖᑯᐁᐤ ᓈᐯᐗ᙮
ᐌᓴ ᓈᐯᐤ ᓇᒪᐎᓚ ᐃᔅᑴᒃ ᐅᒋ, ᒫᑲ ᐃᔅᑴᐤ ᓈᐯᒃ ᐅᒋ᙮
ᓇᒪ ᓀᔥᑕ ᓈᐯᐤ ᑮ ᐅᒋ ᐅᔑᐊᐤ ᐃᔅᑴᐗ; ᒫᑲ ᐃᔅᑴᐤ ᓈᐯᐗ ᐅᒋ᙮
ᐁᐗᑯ ᐅᒪ ᐅᒋ ᐃᔅᑴᐤ ᑲᑕ ᐋᔮᐸᓐ ᑎᐯᓕᒥᑯᓯᐎᓂᓕᐤ ᐅᔅᑎᒀᓂᒃ, ᐁᓐᒐᓚ ᐅᒋ᙮
ᐁᓕᐌᒃ ᒫᑲ, ᓇᒪᐎᓚ ᐃᑖᐤ ᓈᐯᐤ ᐁᑳ ᐁ ᐎᒉᐅᑯᑦ ᐃᔅᑴᐗ, ᓇᒪ ᓀᔥᑕ ᐃᔅᑴᐤ ᐁᑳ ᐁ ᐎᒉᐅᑯᑦ ᓈᐯᐗ, ᐅᑎᐯᓕᒋᑫᒃ᙮
ᐌᓴ ᑖᐱᔅᑯᒡ ᐃᔅᑴᐤ ᓈᐯᒃ ᐁ ᐅᒌᑦ, ᐁᑯ ᑖᐱᔅᑯᒡ ᓀᔥᑕ ᓈᐯᐤ ᐁ ᐃᑖᑦ ᐃᔅᑴᐗ ᐅᒋ; ᒫᑲ ᒥᓯᐌ ᑫᒀᓇ ᑭᒋᒪᓂᑐ ᐅᒋ᙮
ᑎᐹᔅᑯᓀᓕᑕᒧᒃ ᑭᓚᐗᐤ ᑫᒋᐙᒃ: ᒥᓗᓈᑾᓐ ᓈ ᐃᔅᑴᐤ ᐁ ᐋᔭᒥᐁᔅᑕᐙᑦ ᑭᒋᒪᓂᑐᐗ ᐁᑳ ᐁ ᐊᑾᓇᐅᓱᑦ?
ᓇᒪ ᓈ ᐃᓚᑐ ᐋᔮᐎᓐ ᑭ ᑭᔅᑭᓄᐊᒫᑯᓇᐗᐤ, ᑮᔥᐱᓐ ᓈᐯᐤ ᐁ ᑭᓍᓗᑴᒋ ᐁ ᓇᓀᐯᐌᓕᑖᑾᓂᓕᒃ?
ᒫᑲ ᑮᔥᐱᓐ ᐃᔅᑴᐤ ᑫᓍᓗᑴᒋ, ᐅᒣᓕᐤ ᑭᔅᑌᓕᑖᑯᐃᑯ: ᐌᓴ ᐅᔅᑎᒀᓂᐎᐌᔭ ᑮ ᒥᓚᐤ ᑭᒋ ᐅᒋ ᐊᑾᓇᐅᑎᓱᑦ᙮
ᒫᑲ ᑮᔥᐱᓐ ᐊᐌᓇ ᐃᓕᓕᐤ ᐎ ᐋᓉᔦᓕᑖᑯᓯᒋ, ᓇᒪᐎᓚ ᐊᓂᒪ ᑐᐎ ᐃᔑᒋᑫᐎᓐ ᑭᑦ ᐋᔮᓈᓇᐤ, ᓇᒪ ᓀᔥᑕ ᐅ ᒫᒪᐎᐗᔭᒥᐋᒪ ᑭᒋᒪᓂᑐ᙮ᐅᑎᐯᓕᒋᑫᐤ ᐅᓂᐹᑴᐎᓐ
ᐅᒪ ᒫᑲ ᑳ ᐎᑕᒫᑕᑾᒃ, ᓇᒪᐎᓚ ᑭ ᒫᒪᑖᑯᒥᑎᓇᐗᐤ, ᐁ ᐯᒋ ᒫᐗᒋᐃᑐᔦᒃ, ᐁᑳ ᐊᐙᓯᑌ ᐁ ᒥᓨᑎᓯᔦᒃ, ᒫᑲ ᐊᐙᓯᑌ ᐁ ᒪᒑᑎᓯᔦᒃ᙮
ᐌᓴ ᓃᔥᑕᒻ, ᐃᔅᐱ ᒥᔭᐗᒋᐃᑐᔦᑯ ᐋᔮᒥᐁᐎᑲᒥᑯᒃ, ᓂ ᐯᑌᓐ ᐁ ᐃᑕᑾᑭ ᐋᔑᑌᒥᑐᐎᓇ ᐃᑕ ᐁ ᐃᑖᔦᒃ; ᓇᐗᒡ ᓀᔥᑕ ᓂ ᑖᐺᑌᓐ᙮
ᐌᓴ ᓇᓈᓂᔑᐃᓱᐎᓇ ᐅᒋᑕᐤ ᑲᑕ ᐃᑕᑾᓋ ᐃᑕ ᐁ ᐃᑖᔦᒃ, ᐊᓂᑭ ᑳ ᓇᐁᓕᑖᑯᓯᒋᒃ ᑭᒋ ᑭᔅᑫᓕᑖᑯᓯᒋᒃ ᐃᑕ ᐁ ᐃᑖᔦᒃ᙮
ᐃᔅᐱ ᒫᑲ ᒥᔭᐗᒋᐃᑐᔦᑯ ᐯᔭᑾᓄᒃ, ᓇᒪᐎᓚ ᑭ ᑮ ᒥᒋᐙᓇᐗᐤ ᐅᑎᐯᓕᒋᑫᐤ ᐅ ᓂᐯᑴᐎᓐ᙮
ᐌᓴ ᐁ ᒥᒋᓱᔦᒃ ᑕᑐ ᐁ ᐃᑕᔑᔦᒃ ᐅᑎᓇᒻ ᐸᒧᔑ ᑯᑕᑭᔭ ᑎᐱᓚᐌ ᐅ ᓂᐯᑴᐎᓐ; ᐯᔭᒃ ᐊᐌᓇ ᒫᑲ ᓄᑌᑲᑌᐤ, ᑯᑕᒃ ᒫᑲ ᑮᔥᑴᐯᐤ᙮
ᑖᓀᑫ! ᓇᒪ ᓈ ᑭᑦ ᐅ ᐎᑭᓇᐗᐤ ᐁᑯᑕ ᑭᒋ ᒥᒋᓱᔦᒃ ᓀᔥᑕ ᒥᓂᑴᔦᒃ? ᓀᔥᑕ ᐱᑯ ᑭᑦ ᐋᑕᐌᓕᑕᒸᓈᐗᐤ ᑭᒋᒪᓂᑐ ᐅᑦ ᐋᔭᒥᐁᐎᑲᒥᒃ, ᓀᔥᑕ ᑭ ᓇᓀᐯᐎᐊᐗᐗᒃ ᐊᓂᑭ ᐁᑳ ᑳ ᐋᔮᒋᒃ? ᑖᓂ ᑫ ᐃᑎᑕᑾᒃ? ᑭ ᑳ ᒫᒪᑖᑯᒥᑎᓇᐗᐤ ᓈ ᐅᒪ ᐁ ᑐᑕᒣᒃ? ᓇᒪᐎᓚ ᑭ ᒫᒪᑖᑯᒥᓇᐗᐤ᙮
ᐌᓴ ᓂ ᑮ ᒥᓕᒃ ᐅᑎᐯᓕᒋᑫᐤ ᐊᓂᒪ ᑳ ᑮ ᐸᑭᑎᓇᒫᑕᑾᒃ; ᐅᑎᐯᓕᒋᑫᐤ ᒋᓴᔅ ᐊᓂᐁᓕᐤ ᐁ ᑎᐱᔅᑳᓕᒃ ᐃᔅᐱ ᑳ ᐙᔦᔑᐸᑭᑎᓈᑲᓂᐎᑦ, ᑮ ᐅᑎᓀᐤ ᐊᓚᑯᓇᐗ:
ᐃᔅᐱ ᒫᑲ ᑳ ᑮ ᓇᓈᔅᑯᒧᑦ, ᑮ ᐱᑯᓀᐤ, ᑮ ᐃᑗᐤ ᒫᑲ, ᐅᑎᓂᒃ, ᒧᐎᒃ: ᐁᐗᑯ ᐅᒪ ᓂᔭᐤ, ᑭᓚᐗᐤ ᑳ ᐅᒋ ᐱᑯᓂᑳᑌᒃ: ᐅᒪ ᑐᑕᒧᒃ ᐁ ᑭᔅᑭᓯᑐᑕᐎᔦᒃ᙮
ᑖᐱᔅᑯᒡ ᐃᔑ ᓀᔥᑕ ᑮ ᐅᑎᓇᒻ ᒥᓂᒀᑲᓂᓕᐤ, ᐃᔅᐱ ᑳ ᑮ ᓂᐯᑴᑦ, ᐁ ᐃᑗᑦ ᐅᒪ ᒥᓂᒀᑲᓐ ᐁᐗᑯ ᐅᔥᑭ ᓇᔅᑯᒥᑐᐎᓐ ᓂᒥᑯᒃ: ᐅᒪ ᑐᑕᒧᒃ, ᑕᑡᐤ ᒣᓂᑴᔦᑯ ᐁ ᑭᔅᑭᓯᑐᑕᐎᔦᒃ᙮
ᐌᓴ ᑕᑡᐤ ᒥᔪᐌᑯ ᐊᐗ ᐊᓚᑯᓇᐤ, ᓀᔥᑕ ᒣᓂᑴᔦᑯ ᐅᒪ ᒥᓂᒀᑲᓐ, ᑭ ᐙᐸᑎᓕᐌᐙᓇᐗᐤ ᐅᑎᐯᓕᒋᑫᐤ ᐅ ᓂᐱᐎᓐ ᐹᑎᒫ ᑕᑯᔑᑫ᙮
ᒫᑲ ᐁᑯᔑ ᐃᓕᓕᐤ ᑲᑕ ᓈᑲᑕᐌᓕᒥᑎᓱ, ᐁᑯ ᒫᑲ ᑫ ᒧᐙᑦ ᐊᓂᐃ ᐊᓚᑯᓇᐗ, ᓀᔥᑕ ᑫ ᐅᒋ ᒥᓂᑴᑦ ᐊᓂᐁᓕᐤ ᒥᓂᒀᑲᓂᓕᐤ᙮
ᐌᓴ ᐊᓇ ᐁᑳ ᐁ ᑌᐸᑫᓕᑖᑯᓯᑦ ᐁ ᒧᐙᑦ ᓀᔥᑕ ᐁ ᒥᓂᑴᑦ, ᒥᒋᓱᔅᑕᒫᓱ ᓀᔥᑕ ᒥᓂᒀᑐᑕᒫᓱ ᓂᔑᐗᓈᒋᒥᑯᓯᐎᓂᓕᐤ, ᐁᑳ ᐁ ᓈᑲᑕᐌᓕᑕᒸᑦ ᐅᑎᐯᓕᒋᑫᐗ ᐎᔭᐎᓕᐤ᙮
ᐅᒪ ᐅᒋ ᒥᒉᑦ ᐁ ᐃᑕᔑᔦᒃ ᑭ ᓕᓚᒥᓯᓇᐗᐤ, ᓀᔥᑕ ᑭ ᐎ ᐋᑯᓯᓇᐗᐤ, ᒥᒉᑦ ᓀᔥᑕ ᓂᐸᐗᒃ᙮
ᐌᓴ ᑮᔥᐱᓐ ᐎ ᑎᐹᔅᑯᓂᑎᓱᔭᑴ, ᓇᒪᐎᓚ ᑭ ᑳ ᑎᐹᔅᑯᓂᑲᐎᑖᓇᐤ᙮
ᒫᑲ ᐃᔅᐱ ᑎᐸᔅᑯᓂᑲᐎᔭᑯ, ᑭᑦ ᐊᓕᒥᐃᑯᓇᐤ ᐅᑎᐯᓕᒋᑫᐤ, ᐁᑳ ᐊᓯᒋ ᐊᔅᑭ ᑭᒋ ᓂᔑᐗᓈᒋᒥᑲᐎᔭᒃ᙮
ᐁᐗᑯ ᐅᒋ, ᓂᒋᔕᓂᑐᒃ ᒥᔭᐗᒋᐃᑐᔦᑯ ᑭᒋ ᒥᒋᓱᔦᒃ, ᐹᐯᐃᑐᒃ᙮
ᑮᔥᐱᓐ ᒫᑲ ᐊᐌᓇ ᐙ ᒥᒋᓱᑴ, ᐁᑯᔑ ᑲᑕ ᒥᒋᓱ ᐎᑭᒃ; ᐁᑳ ᑭᒋ ᐯᒋ ᒪᐗᒋᐃᑐᔦᒃ ᑭᒋ ᓂᔑᐗᓈᒋᒥᑲᐎᔦᒃ᙮ ᑯᑕᑭᔭ ᑫᒀᓇ ᒫᑲ ᓂ ᑳ ᐎᓓᓕᑌᓐ ᑕᑯᔑᓂᔮᓀ᙮
ᒥᓕᐌᐎᓇ ᐸᓓᑭ ᐊᒑᒃ ᐅᒋ
ᐊᓂᐃ ᐊᒐᑯᐎ ᒥᓕᐌᐎᓇ ᐅᒋ, ᓂᒋᔖᓂᑐᒃ, ᓇᒪᐎᓚ ᑭ ᓇᑕᐌᓕᒥᑎᓇᐗᐤ ᐁᑳ ᑭᒋ ᑭᔅᑫᓕᑕᒣᒃ᙮
ᑭ ᑭᔅᑫᓕᑌᓇᐗᐤ ᐁ ᑮ ᒉᓐᑖᐃᓕᐎᔦᒃ, ᐁ ᐗᓂᐎᓕᑲᐎᔦᒃ ᑭᒋ ᐊᑑᔅᑲᐌᑾᒃ ᐅᑯ ᐁᑳ ᑳ ᓂᑕᐌᒋᒃ ᒪᓂᑐᑳᓇᒃ, ᑖᐱᔅᑯᒡ ᑳ ᑮ ᐃᔑ ᑭᔅᑭᓄᑕᐃᑲᐎᔦᒃ᙮
ᐁᐗᑯ ᐌᒋ ᑭᔅᑫᓕᑕᒥᐃᑕᑾᒃ, ᐁᑳ ᐊᐌᓇ ᐁ ᐅᒋ ᐋᔭᒥᑦ ᑭᒋᒪᓂᑐ ᐅᑦ ᐊᒑᑾ, ᒪᒋ ᐃᑌᓕᑖᑯᓯᐤ ᒋᓴᔅ, ᑭᒋ ᑮ ᐃᑗᑦ: ᐁᑳ ᓀᔥᑕ ᐊᐌᓇ ᑭᒋ ᑮ ᐃᑗᑦ, ᒋᓴᔅ ᐁᐗᑯ ᐅᑎᐯᓕᒋᑫᐤ, ᐱᑯ ᐸᓓᑭ ᐊᒑᑾ ᐅᒋ᙮
ᐃᑕᑾᓋ ᒫᑲ ᐹᐱᑐᔥ ᐁ ᐃᔑᓈᑾᑭ ᒥᓕᐌᐎᓇ, ᒫᑲ ᐁᐗᒀᓇ ᑫᔮᐸᒡ ᐊᒑᒃ᙮
ᐱᑐᑕᓋ ᓀᔥᑕ ᐋᔭᒥᐋᐎ ᐊᑑᔅᑫᐎᓇ, ᒫᑲ ᐁᐗᒀᓇ ᑫᔮᐸᒡ ᐅᑎᐯᓕᒋᑫᐤ᙮
ᐹᐱᑐᔥ ᓀᔥᑕ ᐁ ᐃᔑ ᐋᔨᑎᓈᓂᐗᒃ, ᒫᑲ ᐁᐗᒀᓇ ᑫᔮᐸᒡ ᑭᒋᒪᓂᑐ ᒥᓯᐌ ᓀᔥᑕ ᒥᓯᐌ ᑳ ᑐᑕᒫᑫᑦ᙮
ᒫᑲ ᐊᒑᒃ ᐅ ᐙᐸᑎᓕᐌᐎᓐ ᒥᓛᑲᓂᐎᐤ ᒥᓯᐌ ᑕᑐ ᐃᓕᓕᐤ ᑭᒋ ᐅᒋ ᐋᓕᐗᒃ ᐅᑎ᙮
ᐌᓴ ᐯᔭᒃ ᒥᓛᑲᓂᐎᐤ ᐊᒑᑾ ᐅᒋ ᑲᑫᑕᐌᓕᑕᒧᐎ ᐋᔭᒥᐎᓂᓕᐤ; ᑯᑕᒃ ᑭᔅᑫᓕᑕᒧᐄ ᐊᔭᒥᐎᓂᓕᐤ ᐊᓂᐃ ᑫᔮᐸᒡ ᐊᒑᑾ ᐅᒋ;
ᑯᑕᒃ ᑖᐺᔦᓕᑕᒧᐎᓂᓕᐤ ᐊᓂᐃ ᑫᔮᐸᒡ ᐊᒑᑾ ᐅᒋ; ᑯᑕᒃ ᒥᓇᐙᒋᐃᐌᐎ ᒥᓕᐌᐎᓇ ᐊᓂᐃ ᑫᔮᐸᒡ ᐊᒑᑾ ᐅᒋ;
ᑯᑕᒃ ᑭᒋ ᒫᒪᔅᑳᒋᐃᔑᒋᑫᑦ; ᑯᑕᒃ ᑭᔅᑭᐙᐃᑫᐎᓂᓕᐤ; ᑯᑕᒃ ᑭᒋ ᓂᓯᑕᐌᓕᒫᑦ ᐊᒑᑾ; ᑯᑕᒃ ᓇᓈᑲᐤ ᐃᔑᑭᔗᐎᓇ; ᑯᑕᒃ ᑭᒋ ᐃᑗᔅᑕᒃ ᐃᔑᑭᔗᐎᓇ᙮
ᒫᑲ ᒥᓯᐌ ᐅᐅ ᑐᑕᒻ ᐊᓇ ᑳ ᐯᔭᑯᑦ ᐊᒑᒃ ᑫᒋᐙᒃ, ᐁ ᒫᑎᓇᒪᐙᑦ ᒥᓯᐌ ᑕᑐ ᐊᐌᓕᐗ ᐁ ᐃᔑ ᐃᑌᓕᑕᒃ᙮ᐯᔭᒃ ᒥᔮᐤ
ᐌᓴ ᑖᐱᔅᑯᒡ ᐁ ᐃᔑ ᐯᔭᑾᒃ ᒥᔭᐤ, ᓀᔥᑕ ᐁ ᐋᔮᒪᑲᒃ ᒥᒉᑦ ᐸᔅᑫᓯᐎᓇ, ᓀᔥᑕ ᒥᓯᐌ ᐸᔅᑫᓯᐎᓇ ᐊᓂᒪ ᐯᔭᒃ ᒥᔭᐎᒃ, ᐁ ᒥᒉᑎᑭ, ᐯᔭᑯ ᒥᔭᐎᐗᓐ; ᐁᑯ ᓀᔥᑕ ᑖᐱᔅᑯᒡ ᙭᙮
ᐌᓴ ᐯᔭᒃ ᐊᒑᒃ ᐅᒋ ᒥᓯᐌ ᐁ ᐃᑕᔑᔭᒃ ᑭ ᓯᑲᐊᑖᑲᐎᓈᓇᐤ ᐯᔭᒃ ᒥᔭᐎᒃ, ᑮᔥᐱᓐ ᒎᐎᐗᑴ ᓀᔥᑕᐱᑯ ᒉᓐᑖᐃᓕᐗᑴ, ᑮᔥᐱᓐ ᐃᐋᐎᑳᓂᐗᑴ, ᓀᔥᑕᐱᑯ ᑌᐯᓕᒥᑎᓱᐗᑴ; ᓀᔥᑕ ᒥᓯᐌ ᑭ ᑮ ᒥᓂᒀᑕᒧᐃᑲᐎᓈᓇᐤ ᐯᔦᑯ ᐊᒑᑯᒃ ᐃᔑ᙮
ᐌᓴ ᒥᔭᐤ ᓇᒪᐎᓚ ᐯᔭᑯ ᐸᔅᑫᓯᐎᓂᐗᓐ, ᒫᑲ ᒥᒉᑦ᙮
ᑮᔥᐱᓐ ᒥᓯᑦ ᐃᑗᒪᑲᑫ, ᓇᒪᐎᓚ ᓂᓚ ᓂ ᒥᒋᒋᐎᓐ, ᐁᐗᑯ ᐌᒋ ᐁᑳ ᑎᐯᓕᑖᑯᓯᔮᓐ ᒥᔭᐎᒃ; ᓇᒪ ᓈ ᒫᑲ ᑎᐯᓕᑖᑾᓐ ᒥᔭᐎᒃ?
ᑮᔥᐱᓐ ᒫᑲ ᒥᑕᐗᑲᐃ ᐃᑗᒪᑲᑫ, ᓇᒪᐎᓚ ᓂᓚ ᓂ ᒥᔥᑭᔑᑯᐎᓐ, ᐁᐗᑯ ᐌᒋ ᐁᑳ ᑎᐯᓕᑖᑯᓯᔮᓐ ᒥᔭᐎᒃ; ᓇᒪ ᓈ ᒫᑲ ᑎᐯᓕᑖᑾᓐ ᒥᔭᐎᒃ?
ᑮᔥᐱᓐ ᒥᓯᐌ ᒥᔭᐤ ᑮ ᒥᔥᑭᔑᑯᐗᓄᑯᐸᓀ, ᑖᓐᑌ ᑫ ᐅᒋ ᐯᒋᑳᑌᒃ? ᑮᔥᐱᓐ ᒥᓯᐌ ᑮ ᐯᑕᒧᐎᓂᐗᓄᑯᐸᓀ, ᑖᓐᑌ ᑫ ᐅᒋ ᒥᓛᒋᑳᑌᒃ?
ᒫᑲ ᐎᓚ ᑭᒋᒪᓂᑐ ᑮ ᐃᑕᔅᑕᐤ ᐸᔅᑫᓯᐎᓇ ᒥᓯᐌ ᐁ ᐃᑕᑎᑭ ᒥᔭᐎᒃ, ᑳ ᐃᔑ ᒥᓜᓕᑕᒃ᙮
ᑮᔥᐱᓐ ᓀᔥᑕ ᒥᓯᐌ ᐊᓂᐃ ᑮ ᐯᔭᑯ ᐸᔅᑫᓯᐎᓂᐗᓄᑯᐸᓀ, ᑖᓐᑌ ᑫ ᐃᑕᑾᑭᐸᓐ ᒥᔭᐤ?
ᒫᑲ ᒥᒉᑎᓋ ᐸᔅᑫᓯᐎᓇ, ᐯᔭᑾᓐ ᒫᑲ ᐱᑯ ᒥᔭᐤ᙮
ᒥᔥᑭᔑᒃ ᓀᔥᑕ ᓇᒪᐎᓚ ᑲᑕ ᑮ ᐃᑌᒪᑲᓐ ᒥᒋᒋ, ᓇᒪᐎᓚ ᑭ ᓇᑕᐌᓕᒥᑎᓐ; ᓇᒪ ᓀᔥᑕ ᒥᔅᑎᒀᓐ ᒥᓯᑕ, ᓇᒪᐎᓚ ᑭ ᓇᑕᐌᓕᒥᑎᓇᐗᐤ᙮
ᓀᔥᑕ ᐊᓂᐃ ᐸᔅᑫᓯᐎᓇ ᒥᔭᐎᒃ, ᓄᑕᐤ ᑳ ᐋᐱᔅᑌᓕᑕᒪᒃ, ᐅᐅ ᓇᐗᒡ ᑭ ᑭᔅᑌᓕᑖᑯᑖᓈᓇᐤ; ᓀᔥᑕ ᐃᑕ ᐁᑳ ᐁ ᒥᓗᓈᑯᓯᔭᒃ ᐊᐙᓯᑌ ᑭ ᒥᓗᓈᑯᑖᓈᓇᐤ᙮
ᐌᓴ ᐃᑕ ᐁ ᒥᓗᓈᑯᓯᔭᒃ ᓇᒪᐎᓚ ᑶᑕᒫᒪᑲᓐ: ᒫᑲ ᑭᒋᒪᓂᑐ ᑮ ᐃᔑ ᒫᒪᐎ ᐃᑕᔅᑕᐤ ᒥᔭᐤ, ᐁ ᑮ ᐃᔑ ᐸᑭᑎᓇᒃ ᐊᐙᓯᑌ ᑭᔅᑌᓕᑖᑯᓯᐎᓂᓕᐤ ᐊᓐᑕ ᐁ ᓄᑌᐸᓕᒃ:
ᐁᑳᐎᓚ ᑭᒋ ᐃᑕᑾᒃ ᐹᑳᓂᐃᓱᐎᓐ ᒥᔭᐎᒃ; ᒫᑲ ᐸᔅᑫᓯᐎᓇ ᑖᐱᔅᑯᒡ ᑭᒋ ᐃᔑ ᑲᓇᐌᓕᒥᑐᒪᑲᑭ᙮
ᑮᔥᐱᓐ ᒫᑲ ᐯᔭᒃ ᐸᔅᑫᓯᐎᓐ ᐎᓴᑫᓕᑕᒧᒪᑲᒃ, ᒥᓯᐌ ᑯᑕᑭᔭ ᐸᔅᑫᓯᐎᓇ ᐊᓯᒋ ᐎᓴᑫᓕᑕᒧᒪᑲᓋ; ᓀᔥᑕᐱᑯ ᐯᔭᒃ ᐸᔅᑫᓯᐎᓐ ᑭᔅᑌᓕᒋᑳᑌᒃ, ᒥᓯᐌ ᑯᑕᑭᔭ ᐸᔅᑫᓯᐎᓇ ᐊᓯᒋ ᒥᓚᐙᑕᒧᒪᑲᓋ᙮
ᑭᓚᐗᐤ ᒫᑲ ᐁᐗᑯ ᙭ ᐎᔭᐤ, ᓀᔥᑕ ᐯᐯᔭᒃ ᐁ ᐸᔅᑫᓯᐎᓂᐎᔦᒃ᙮
ᑭᒋᒪᓂᑐ ᒫᑲ ᑮ ᐊᓓᐤ ᐋᑎᑦ ᐅᑦ ᐗᔭᒥᐋᐎᓂᒃ, ᓃᔥᑕᒻ ᐊᐸᔅᑕᓚ, ᐁ ᓂᔑᒃ ᐅᑭᔅᑭᐙᐃᑫᐗ, ᐁ ᓂᔅᑎᒃ ᐅᑭᔅᑭᓄᐊᒫᑫᐗ, ᐁᑯ ᒫᒪᑖᐎᐃᔑᒋᑫᐎᓇ, ᐁᑯ ᒥᓇᐙᒋᐃᐌᐎ ᒥᓕᐌᐎᓇ, ᓂᔓᑲᒫᑫᐎᓇ, ᑎᐯᓕᒋᑫᐎᓇ, ᐹᐱᑐᔥ ᐃᔑᑭᔗᐎᓇ᙮
ᒥᓯᐌ ᓈ ᐊᐸᔅᑕᓚᒃ? ᒥᓯᐌ ᓈ ᐅᑭᔅᑭᐗᐃᑫᐗᒃ? ᒥᓯᐌ ᓈ ᐅᑭᔅᑭᓄᐊᒫᑫᐗᒃ? ᒥᓯᐌ ᓈ ᒫᒪᑖᐎᐃᔑᒋᑫᐗᒃ?
ᒥᓯᐌ ᓈ ᐋᔭᐗᒃ ᒥᓇᐙᒋᐃᐌᐎ ᒥᓕᐌᐎᓇ? ᒥᓯᐌ ᓈ ᐹᐱᑐᔥ ᐃᔑᑭᔗᐗᒃ? ᒥᓯᐌ ᓈ ᐃᑗᔅᑕᒫᑫᐗᒃ?
ᒫᑲ ᐌᐌᓕᑦ ᒧᔅᑌᓇᒧᒃ ᑳ ᒫᐗᒡ ᒥᓨᔑᑭ ᒥᓕᐌᐎᓇ:ᐁᓕᐌᒃ ᒫᑲ ᑭ ᐋᐸᑎᓕᑎᓇᐗᐤ ᐊᐙᓯᑌ ᒥᓗ ᐃᔑᑣᐎᓐ᙮
ᓵᑭᐃᐌᐎᓐ
ᐋᑕ ᐁ ᐋᔭᒥᔮᓐ ᐃᓕᓕᐗᒃ ᓀᔥᑕ ᐁᓐᒐᓚᒃ ᐅᑦ ᐃᔑᑭᔗᐎᓂᐙᒃ, ᑮᔥᐱᓐ ᐁᑳ ᐋᔮᔮᓐ ᓵᑭᐃᐌᐎᓐ, ᑖᐱᔅᑯᒡ ᐅᓵᐙᐱᔉ ᐁ ᒫᑗᑎᒃ, ᓀᔥᑕᐱᑯ ᑭᑐᒋᑲᓐ ᐁ ᓄᑖᑯᓯᒪᑲᒃ ᓂᑦ ᐃᑌᓕᑖᑯᓯᓐ᙮
ᐋᑕ ᒫᑲ ᐁ ᐋᔮᔮᓐ ᒥᓕᑯᓯᐎᓐ ᑭᒋ ᑭᔅᑭᐙᐃᑫᔮᓐ, ᓀᔥᑕ ᓂᓯᑐᑕᒫᓐ ᒥᓯᐌ ᑳᒋ ᑫᒀᓇ, ᓀᔥᑕ ᒥᓯᐌ ᑭᔅᑫᓕᑕᒧᐎᓐ; ᐋᑕ ᒫᑲ ᐁ ᐋᔮᔮᓐ ᒥᓯᐌ ᑖᐺᔦᓕᑕᒧᐎᓐ, ᐃᔥᐱᔥ ᑭᒋ ᑮ ᐋᑕᔅᑖᔮᓐ ᐗᒋᔭ, ᐁᑳ ᒫᑲ ᐋᔮᔮᓐ ᓵᑭᐃᐌᐎᓐ, ᓇᒪᐎᓚ ᑫᒀᓐ ᓂᑦ ᐃᑌᓕᑖᑯᓯᓐ᙮
ᐋᑕ ᒫᑲ ᐁ ᒥᓕᐌᔮᓐ ᒥᓯᐌ ᓂᑦ ᐋᔮᓇ ᑭᒋ ᐊᔕᒪᑭᒃ ᑳ ᒪᓀᓯᒋᒃ, ᐋᑕ ᒫᑲ ᐁ ᐸᑭᑎᓇᒫᓐ ᓂᔭᐤ ᑭᒋ ᐃᔅᒀᓯᑳᑌᒃ, ᐁᑳ ᒫᑲ ᐊᔮᔮᓐ ᓵᑭᐃᐌᐎᓐ, ᓇᒪᐎᓚ ᑫᒀᓐ ᓂ ᑲᔥᑭᑕᒫᑯᓐ᙮
ᓵᑭᐃᐌᐎᓐ ᔑᐱᓚᐌᓯᒪᑲᓐ, ᓀᔥᑕ ᑭᔐᐙᑎᓯᒪᑲᓐ; ᓵᑭᐃᐌᐎᓐ ᓇᒪᐎᓚ ᐅᑌᓕᒋᑫᒪᑲᓐ; ᓵᑭᐃᐌᐎᓐ ᓇᒪᐎᓚ ᒫᒪᑖᑯᒥᑎᓱᒪᑲᓐ, ᓇᒪᐎᓚ ᒫᒪᑖᑯᓯᒪᑲᓐ,
ᓇᒪᐎᓚ ᐸᑾᓐᑕᐤ ᐋᔨᑎᒪᑲᓐ, ᓇᒪᐎᓚ ᓈᓇᑕᐌᓕᑕᒧᒪᑲᓐ ᑎᐱᓚᐌ ᑫᒀᓇ, ᓇᒪᐎᓚ ᐊᑫᐎᓚᐌᓯᒪᑲᓐ, ᓇᒪᐎᓚ ᒪᒋ ᒥᑐᓀᓕᒋᑫᒪᑲᓐ:
ᓇᒪᐎᓚ ᐅᒋ ᒥᓚᐙᑕᒧᒪᑲᓐ ᒪᒑᑎᓯᐎᓐ, ᒫᑲ ᒥᓚᐙᑕᒧᒪᑲᓐ ᑖᐺᐎᓐ:
ᒥᓯᐌ ᑫᒀᓇ ᔑᐱᓚᐌᓯᔅᑕᒧᒪᑲᓐ, ᒥᓯᐌ ᑫᒀᓇ ᑖᐺᑕᒧᒪᑲᓐ, ᒥᓯᐌ ᑫᒀᓇ ᐊᔅᐯᓕᒧᑕᒧᒪᑲᓐ, ᒥᓯᐌ ᑫᒀᓇ ᔕᔑᐯᓕᑕᒧᒪᑲᓐ᙮
ᓵᑭᐃᐌᐎᓐ ᓇᒪᐎᔅᑳᑦ ᐃᔥᒀᐸᓕᐤ: ᐋᑕᐁᐃᑕᑾᑭ ᑭᔅᑭᐙᐃᑫᐎᓇ, ᑲᑕ ᐃᔥᒀᐸᓕᐗ; ᐋᑕ ᐁ ᐃᑕᑾᑭ ᐃᔑᑭᔗᐎᓇ, ᑲᑕ ᐳᓂᒪᑲᓋ: ᐋᑕ ᐁ ᐃᑕᑾᒃ ᑭᔅᑫᓕᑕᒧᐎᓐ, ᑲᑕ ᐹᔑᑯᓈᑾᓐ᙮
ᐌᓴ ᐸᔅᑭ ᐱᑯ ᑭ ᑭᔅᑫᓕᑌᓈᓇᐤ, ᐸᔅᑭ ᓀᔥᑕ ᑭ ᑭᔅᑭᐙᐃᑳᓈᓇᐤ:
ᒫᑲ ᐃᔅᐱ ᐊᓂᒪ ᑳ ᒪᐗᒋ ᐸᔅᑭᓛᑫᒃ ᐅᑎᒋᐸᓕᑫ, ᐁᑯ ᐊᓂᒪ ᑳ ᐸᔅᑭ ᐃᑌᓕᑖᑾᒃ ᑫ ᐃᔥᒀᐸᓕᒃ᙮
ᒣᒀᒡ ᐁ ᑮ ᐊᐙᔑᔑᐎᔮᓐ, ᓂ ᑮ ᐋᔭᒥᓐ ᑖᐱᔅᑯᒡ ᐊᐙᔑᔥ, ᓂ ᑮ ᓂᓯᑐᑌᓐ ᑖᐱᔅᑯᒡ ᐊᐙᔑᔥ, ᓂ ᑮ ᒥᑐᓀᓕᑌᓐ ᑖᐱᔅᑯᒡ ᐊᐙᔑᔥ: ᒫᑲ ᐃᔅᐱ ᐁᑎ ᑭᔖᐯᐎᔮᓐ, ᓂ ᑮ ᐌᐱᓀᓐ ᐊᐙᔑᔑᐎ ᑫᒀᓇ᙮
ᐌᓴ ᐊᓄᒡ ᑭ ᐸᔅᐹᐱᓈᓇᐤ ᐁᑳ ᐁ ᐸᑲᔅᑭᓇᒪᒃ; ᒫᑲ ᐊᓂᒪ ᐃᔅᐱ ᒥᑖᔅᑕᒥᒃ ᑲᑕ ᐸᑲᔅᑭᓇᒧᒪᑲᓐ ᒥᑖᔅᑕᒥᒃ: ᐊᓄᒡ ᐸᔅᑭ ᓂ ᑭᔅᑫᓕᒋᑳᓐ; ᒫᑲ ᐊᓂᒪ ᐃᔅᐱ ᓂ ᑳ ᑭᔅᑫᓕᒋᑳᐤ ᑖᐱᔅᑯᒡ ᐁ ᐃᔑ ᑭᔅᑫᓕᒥᑲᐎᔮᓐ᙮
ᐊᓄᒡ ᒫᑲ ᐃᑕᑾᓋ ᑖᐺᔦᓕᑕᒧᐎᓐ, ᐊᔅᐯᓕᒧᐎᓐ, ᓵᑭᐃᐌᐎᓐ, ᐅᐅ ᓂᔅᑐ; ᒫᑲ ᐊᓂᒪ ᑳ ᒪᐗᒋ ᑭᔅᑌᓕᑖᑾᒃ ᐁᐗᑯ ᓵᑭᐃᐌᐎᓐ᙮
ᒥᓕᐌᐎᓇ ᐊᒑᒃ ᐅᒋ
ᓄᔅᐱᓈᑕᒧᒃ ᓵᑭᐃᐌᐎᓐ, ᓀᔥᑕ ᓇᑕᐌᓕᑕᒧᒃ ᐊᒑᑯᐎ ᒥᓕᐌᐎᓇ; ᐊᐙᓯᑌ ᒫᑲ ᑭᒋ ᑭᔅᑭᐙᐃᑫᔦᒃ᙮
ᐌᓴ ᐊᓇ ᑳ ᐋᔭᒥᑦ ᐁᑳ ᑳ ᑭᔅᑫᓂᑖᑾᒃ ᐃᔑᑭᔗᐎᓂᒃ, ᓇᒪᐎᓚ ᐊᔭᒥᐁᐤ ᐃᓕᓕᐗ, ᒫᑲ ᑭᒋᒪᓂᑐᐗ: ᐌᓴ ᓇᒪᐎᓚ ᐊᐌᓕᐗ ᓂᓯᑐᑖᑯ; ᐁᓕᐌᒃ ᒫᑲ ᐊᒑᑯᒃ ᑳᒋ ᑫᒀᓇ ᐋᔨᑗᐤ᙮
ᒫᑲ ᐊᓇ ᑳ ᑭᔅᑭᐙᐃᑫᑦ ᐋᔭᒥᐁᐤ ᐃᓕᓕᐗ, ᑭᒋ ᑭᔅᑭᓄᐊᒪᐙᑦ, ᓀᔥᑕ ᑲᑫᔅᑭᒫᑦ, ᓀᔥᑕ ᑳᑭᒋᐋᑦ᙮
ᐊᓇ ᑳ ᐋᔭᒥᑦ ᐁᑳ ᑳ ᑭᔅᑫᓕᑖᑾᒃ ᐃᔑᑭᔗᐎᓂᒃ, ᑭᔅᑭᓄᐊᒫᓱ; ᒫᑲ ᐊᓇ ᑳ ᑭᔅᑭᐙᐃᑫᑦ ᑭᔅᑭᓄᐊᒪᐌᐤ ᒫᒪᐎᐋᔭᒥᐋᐗ᙮
ᓂ ᑳ ᓇᑕᐌᓕᑌᑖᔾ ᒥᓯᐌ ᐁ ᐃᑕᔑᔦᒃ ᓇᓈᑲᐤ ᑭᒋ ᐃᔑᑭᔗᔦᒃ, ᓇᐗᒡ ᒫᑲ ᑭᒋ ᑭᔅᑭᐙᐃᑫᔦᒃ: ᐌᓴ ᐊᐙᓯᑌ ᑭᔅᑌᓕᑖᑯᓯᐤ ᐊᓇ ᑳ ᑭᔅᑭᐙᐃᑫᑦ ᐃᔥᐱᔥ ᐊᓇ ᓇᓈᑲᐤ ᐁ ᐃᔑᑭᔗᑦ, ᐱᑯ ᑮᔥᐱᓐ ᐃᑗᔅᑕᒃ, ᒫᒪᐎᐋᔭᒥᐋᐗ ᑭᒋ ᑭᔅᑭᓄᐊᒫᓕᒋ᙮
ᓀᔥᑕ ᐙᐙᒡ ᐁᑳ ᑳ ᐱᒫᑕᑭ, ᐁ ᓄᑕᑾᑭ, ᑮᔥᐱᓐ ᐱᐱᒀᓐ ᓀᔥᑕᐱᑯ ᔖᑲᓈᐱᑭᑐᒋᑲᓐ, ᑮᔥᐱᓐ ᐁᑳ ᐹᔦᑌᑖᑾᑭ, ᑖᓂ ᑫ ᐃᔑ ᑭᔅᑫᓕᒋᑳᑌᒃ ᑖᓐ ᐁᑗᒪᑲᒃ ᐱᐱᒀᓐ ᓀᔥᑕᐱᑯ ᔖᑲᓈᐱᑭᑐᒋᑲᓐ?
ᐌᓴ ᑮᔥᐱᓐ ᐳᑖᒋᑲᓐ ᐁᑳ ᑫᒋᓇᑖᑾᑭ, ᐊᐌᓇ ᑫ ᐋᔦᔅᑲᐎᐃᑎᓯᑦ ᑭᒋ ᓇᑐᐸᓕᑦ?
ᐁᑯ ᑖᐱᔅᑯᒡ ᑭᓚᐗᐤ, ᑮᔥᐱᓐ ᐱᑯ ᐗᔪᑗᔦᑯ ᐋᔭᒥᐎᓇ ᐎᔦᑕᑭ ᑭᒋ ᓂᓯᑐᒋᑳᑌᑭ, ᑖᓂ ᑫ ᐃᔑ ᑭᔅᑫᓕᒋᑳᑌᒃ ᑫᒀᓐ ᑳ ᐃᑣᓂᐗᒃ? ᐌᓴ ᑭ ᑳ ᐋᔭᒥᑖᓇᐗᐤ ᐁ ᓗᑎᒃ᙮
ᐃᑕᑾᓋ, ᑭᔅᑎᓈᒡ, ᐁ ᒥᒉᑎᑭ ᐹᐱᑐᔥ ᐯᑖᑯᓯᐎᓇ ᐅᑕ ᐊᔅᑮᒃ, ᓇᒪ ᐙᐙᒡ ᐯᔭᒃ ᐁ ᐃᑕᑎᑭ ᒫᑲ ᐁᑳ ᐁ ᓂᓯᑕᐌᓕᒋᑳᑌᒃ᙮
ᑮᔥᐱᓐ ᒫᑲ ᐁᑳ ᑭᔅᑫᓕᑕᒫᓐ ᑖᓐ ᐁᑗᒪᑲᒃ ᐯᑖᑯᓯᐎᓐ, ᐋᔭᒡ ᐃᓕᓕᐤ ᓂ ᑳ ᐃᑌᓕᒥᒃ ᐊᓇ ᑳ ᐋᔭᒥᑦ, ᓀᔥᑕ ᐊᓇ ᑳ ᐋᔭᒥᑦ ᐋᔭᒡ ᐃᓕᓕᐤ ᓂ ᑳᐃᑌᓕᒪᐤ᙮
ᐁᑯ ᑖᐱᔅᑯᒡ ᑭᓚᐗᐤ, ᓈᔅᐱᒡ ᐁ ᓇᑕᐌᓕᑕᒣᒃ ᐊᒑᑯᐎ ᒥᓕᐌᐎᓇ, ᓈᓇᑕᐌᓕᑕᒧᒃ ᑭᒋ ᐃᔑ ᐸᔅᑭᓛᑫᔦᒃ ᑭᒋ ᑭᔅᑭᓄᐊᒪᐌᑾᒃ ᒫᒪᐎᐋᔭᒥᐋᐗᒃ᙮
ᐁᑯᔑ ᒫᑲ ᐊᓇ ᑳ ᐋᔮᒥᑦ ᐁᑳ ᑳ ᑭᔅᑫᓕᑖᑾᒃ ᐃᔑᑭᔗᐎᓂᒃ, ᑲᑕ ᐸᑯᓭᓕᑕᒻ ᑭᒋ ᐃᑗᔅᑕᒃ᙮
ᐌᓴ ᑮᔥᐱᓐ ᐋᔭᒥᔮᓐ ᐁᑳ ᑳ ᑭᔅᑫᓕᑖᑾᒃ ᐃᔑᑭᔗᐎᓂᒃ, ᓂᑦ ᐊᒑᒃ ᐋᔭᒥᐊᐤ, ᒫᑲ ᓂ ᓂᓯᑐᑕᒧᐎᓐ ᓇᒪᐎᓚ ᓈᓐᑕᐤ ᐃᑖᐸᑕᓐ᙮
ᑫᒀᓐ ᒫᑲ, ᓂ ᑳ ᐋᔭᒥᐋᓐ ᐊᒑᑯᒃ, ᓂ ᑳ ᐋᔭᒥᐋᓐ ᓂᓯᑐᑕᒧᐎᓂᒃ ᓀᔥᑕ: ᓂ ᑳ ᓂᑲᒧᓐ ᐊᒑᑯᒃ, ᓂ ᑳ ᓂᑲᒧᓐ ᓂᓯᑐᑕᒧᐎᓂᒃ ᓀᔥᑕ᙮
ᑮᔥᐱᓐ ᐁᑳ, ᐃᔅᐱ ᒥᓦᑭᒥᐌᔭᓀ ᐊᒑᑯᒃ, ᐊᓇ ᑳ ᐊᐱᑦ ᐁᑳ ᑳ ᑭᔅᑫᓕᑕᒧᐎᓯᑦ ᑖᓂ ᑫ ᐃᔑ ᐃᑗᑦ ᐁᒣᓐ, ᐁ ᓈᓈᔅᑯᒧᔭᓐ, ᐁᑳ ᐁ ᓂᓯᑐᑕᒃ ᑫᒀᓐ ᑳ ᐃᑗᔭᓐ?
ᐌᓴ ᑖᐺ ᒀᔭᔉ ᑭ ᓇᓈᔅᑯᒧᓐ, ᒫᑲ ᐊᓇ ᑯᑕᒃ ᓇᒪᐎᓚ ᑭᔅᑭᓄᐊᒪᐤ᙮
ᓂ ᓇᓈᔅᑯᒪᐤ ᓂ ᑭᒋᒪᓂᑐᒻ, ᐊᐙᓯᑌ ᓇᓈᑲᐤ ᓂᑦ ᐃᔑᑭᔣᓐ ᐃᔥᐃᔥ ᒥᓯᐌ ᐁ ᐃᑕᔑᔦᒃ:
ᐁᓕᐌᒃ ᒫᑲ ᐋᔭᒥᐁᐎᑲᒥᑯᒃ ᐊᐙᓯᑌ ᓂ ᑳ ᓇᒪᓕᑌᑖᔾ ᓂᔮᓚᓐ ᐋᔭᒥᐎᓇ ᑭᒋ ᐃᑗᔮᓐ ᑳ ᓂᓯᑐᑕᒫᒃ, ᐁ ᐯᑖᑯᓯᔮᓐ ᑯᑕᑭᔭᒃ ᓀᔥᑕ ᑭᒋ ᑭᔅᑭᓄᐊᒪᐗᑭᒃ, ᐃᔥᐱᔥ ᒥᑖᑡᐤ ᑭᒋᒥᑖᑐᒥᑕᓇᐤ ᐋᔭᒥᐎᓇ ᐁᑳ ᑳ ᑭᔅᑫᓕᑖᑾᒃ ᐃᔑᑭᔗᐎᓂᒃ᙮
ᓂᒋᔖᓂᑐᒃ, ᐁᑳᐎᓚ ᐊᐙᔑᔑᐎᒃ ᓂᓯᑐᑕᒧᐎᓂᒃ: ᒫᑲ ᐎᓚ ᑭᓰᔅᑖᑐᐎᓂᒃ ᐊᐙᔑᔑᐎᒃ, ᒫᑲ ᓂᓯᑐᑕᒧᐎᓂᒃ ᑭᔖᐯᐎᒃ᙮
ᐅᓚᔓᐌᐎᓂᒃ ᐃᑕᓯᓇᐃᑳᑌᐤ, ᐃᓕᓕᐗ ᐱᑐᔥ ᐁ ᐃᔑᑭᔗᓕᒋ ᓀᔥᑕ ᐱᑐᔥ ᐁ ᐅᑐᓂᐎᓕᒋ ᓂ ᑳ ᐅᒋ ᐋᔭᒥᐋᐗᒃ ᐅᑯ ᐃᓕᓕᐗᒃ; ᐁᓕᐌᒃ ᒫᑲ ᓇᒪᐎᓚ ᓂ ᑳ ᓇᑐᑖᑾᒃ, ᐃᑗᐤ ᐅᑎᐯᓕᒋᑫᐤ᙮
ᐁᐗᑯ ᐅᒋ ᓇᓈᑲᐤ ᐃᔑᑭᔗᐎᓇ ᓇᒪᐎᓚ ᑭᔅᑭᓄᐙᒋᒋᑲᓂᑳᑕᒪᐗᐗᒃ ᐊᓂᑭ ᑳ ᑖᐺᑕᑭᒃ, ᒫᑲ ᐊᓂᑭ ᐁᑳ ᑳ ᑖᐺᑕᑭᒃ: ᒫᑲ ᑭᔅᑭᐙᐃᑫᐎᓐ ᓇᒪᐎᓚ ᓈᓐᑕᐤ ᐃᑖᐸᒋᐃᑯᐗᒃ ᐊᓂᑭ ᐁᑳ ᑳ ᑖᐺᑕᑭᒃ, ᒫᑲ ᐊᓂᑭ ᑳ ᑖᐺᑕᑭᒃ᙮
ᑮᔥᐱᓐ ᒫᑲ ᒥᓯᐌ ᒫᒪᐎᐋᔭᒥᐋᐗᒃ ᐯᔭᑾᓄᒃ ᒪᐗᒋᐃᑐᒋᒃ, ᓀᔥᑕ ᒥᓯᐌ ᓇᓈᑲᐤ ᐃᔑᑭᔗᒋᒃ, ᐯᒋ ᐱᑐᑫᑡᐎ ᒫᑲ ᐊᐌᓂᑭ ᐁᑳ ᑫᔅᑫᓕᑕᒧᐎᓯᒋᒃ ᓀᔥᑕᐱᑯ ᐁᑳ ᑎᐋᐺᑕᑭᒃ, ᓇᒪ ᓈ ᑲᑕ ᐃᑗᐗᒃ ᐁ ᑭᔥᑴᔦᒃ?
ᒫᑲ ᑮᔥᐱᓐ ᒥᓯᐌ ᑭᔅᑭᐙᐃᑫᒋᒃ, ᐯᒋ ᐱᑐᑫᑌ ᒫᑲ ᐊᐌᓇ ᐁᑳ ᑎᐋᐺᑕᒃ, ᓀᔥᑕᐱᑯ ᐊᐌᓇ ᐁᑳ ᑫᔅᑫᓕᑕᒧᐎᓯᑦ, ᒥᓯᐌ ᐃᔑ ᔖᑯᒋᒪᐤ, ᒥᓯᐌ ᐅᒋ ᑎᐹᔅᑯᓇᐤ:
ᐁᑯ ᐃᔑ ᓀᔥᑕ ᓂᐅᑯᑖᓂᐗᓂᓕᑭ ᑭᒧᑎᓯᐎᓇ ᐅᑌᐃᒃ; ᐁᑯ ᒫᑲ, ᐁ ᐅᑎᐱᐸᓕᐅᑦ, ᑲᑕ ᐋᔭᒥᐁᔅᑕᐌᐤ ᑭᒋᒪᓂᑐᐗ, ᓀᔥᑕ ᑲᑕ ᐎᑕᒻ ᑖᐺ ᐁ ᐎᒉᐅᑖᒃ ᑭᒋᒪᓂᑐ᙮ᒀᔭᔉ ᐁ ᓇᑭᔥᑳᑐᓈᓂᐗᒃ ᐊᔭᒥᐁᐎᑲᒥᑯᒃ
ᑖᓐ ᐁᔑ ᐃᑭᒃ, ᓂᒋᔖᓂᑐᒃ? ᐃᔅᐱ ᐯᒋ ᒪᐗᒋᐃᑐᔦᒃ, ᑕᑐ ᐁ ᐃᑕᔑᔦᒃ ᐋᔭᐤ ᓂᑲᒧᐎᓐ, ᐋᔭᐤ ᑭᔅᑭᓄᐊᒫᑫᐎᓐ, ᐋᔭᐤ ᐃᔑᑭᔗᐎᓐ, ᐋᔭᐤ ᑭᔅᑫᓕᑖᑯᑖᑫᐎᓐ, ᐋᔭᐤ ᐃᑗᔅᑕᒫᑫᐎᓐ᙮ ᐁᑯᔑ ᒥᓯᐌ ᑫᒀᓇ ᑲᑕ ᑐᒋᑳᑌᐤ ᑭᒋ ᐃᔑ ᑭᔅᑭᓄᐊᒫᑳᓂᐗᒃ᙮
ᑮᔥᐱᓐ ᐊᐌᓇ ᐃᓕᓕᐤ ᐃᐋᔭᒥᑴ ᐁᑳ ᑳ ᑭᔅᑫᓕᑖᑾᒃ ᐃᔑᑭᔗᐎᓂᒃ, ᐁᑯᔑ ᑲᑕ ᓂᔑᐗᒃ, ᓀᔥᑕᐱᑯ ᐅᓵᒻ ᓂᔅᑐ, ᓀᔥᑕ ᒣᒥᔅᑯᒡ ᐃᔑ; ᐁᑯᔑ ᒫᑲ ᐯᔭᒃ ᐊᐌᓇ ᑲᑕ ᐃᑗᔅᑕᒫᑫᐤ᙮
ᒫᑲ ᑮᔥᐱᓐ ᐁᑳ ᐁᑖᓕᑴ ᐅᑎᑗᔅᑕᒫᑫᐗ, ᐁᑯᔑ ᐁᑳᐎᓚ ᑲᑕ ᑭᑐ ᐋᔭᒥᐁᐎᑲᒥᑯᒃ; ᐁᑯᔑ ᓀᔥᑕ ᑲᑕ ᐗᔭᒥᐃᑎᓱ ᓀᔥᑕ ᑭᒋᒪᓂᑐᐗ᙮
ᐁᑯᔑ ᓂᔓ ᓀᔥᑕᐱᑯ ᓂᔅᑐ ᐅᑭᔅᑭᐙᐃᑫᐗᒃ ᑲᑕ ᐋᔭᒥᐗᒃ, ᐁᑯᔑ ᓀᔥᑕ ᑯᑕᒃ ᑲᑕ ᑎᐹᔅᑯᓀᓕᑕᒻ᙮
ᑮᔥᐱᓐ ᑫᒀᓐ ᑫᔅᑫᓕᑕᒥᐋᑲᓂᐎᑴ ᑯᑕᒃ ᐊᐌᓇ ᑳ ᐊᐱᑦ, ᐁᑯᔑ ᐊᓇ ᓃᔥᑕᒻ ᑲᑕ ᐳᓂ ᑭᑐ᙮
ᐌᓴ ᒥᓯᐌ ᐁ ᐃᑕᔑᔦᒃ ᐯᐯᔭᒃ ᑭ ᑳ ᑭᔅᑭᐙᐃᑳᓇᐗᐤ, ᒥᓯᐌ ᑭᒋ ᑭᔅᑭᓄᐊᒫᑲᐎᔦᒃ ᓀᔥᑕ ᒥᓯᐌ ᑭᒋ ᑳᑭᒋᐃᑲᐎᔦᒃ᙮
ᓀᔥᑕ ᐅᑭᔅᑭᐙᐃᑫᐗᒃ ᑎᐯᓕᒥᒣᐗᒃ ᐅᑭᔅᑭᐙᐃᑫᐗᒃ ᐅᑦ ᐊᒑᑯᐗᐗ᙮
ᐌᓴ ᑭᒋᒪᓂᑐ ᓇᒪᐎᓚ ᑮ ᐅᓚᑭᑕᒻ ᐋᔑᑌᒥᑐᐎᓂᓕᐤ, ᒫᑲ ᑳᔮᒣᓕᑕᒧᐎᓂᓕᐤ, ᐁ ᐃᔑ ᐃᑭᓂᓕᒃ ᒥᓯᐌ ᐅᑦ ᐋᔭᒥᐁᐎᑲᒥᑯᐙᒃ ᐅᐸᓓᑭᓴᒃ᙮
ᐁᑯᔑ ᑭᑦ ᐃᔅᑴᒥᐗᐗᒃ ᓇᒪᐎᓚ ᑲᑕ ᑭᑐᐗᒃ ᐋᔭᒥᐁᐎᑲᒥᑯᒃ: ᐌᓴ ᐎᓚᐗᐤ ᓇᒪᐎᓚ ᐃᓕᓇᐗᒃ ᑭᒋ ᐋᔭᒥᒋᒃ; ᒫᑲ ᐃᑕᔓᐗᐗᒃ ᑭᒋ ᐃᑖᒋᒃ ᓇᓇᐃᑕᒧᐎᓂᒃ, ᐁ ᐃᑗᒪᑲᒃ ᓀᔥᑕ ᐅᓚᔓᐌᐎᓐ᙮
ᑮᔥᐱᓐ ᒫᑲ ᓇᑕᐎᑭᔅᑫᓕᑕᑭᒃ ᑫᒀᓕᐤ, ᐁᑯᔑ ᑲᑕ ᑲᑴᒋᒣᐗᒃ ᐅ ᓈᐯᒥᐗᐗ ᐎᑭᐙᒃ; ᐌᓴ ᓇᓀᐯᐌᓕᑖᑾᓂᓕᐤ ᐃᔅᑴᐗᒃ ᑭᒋ ᐋᔭᒥᒋᒃ ᐋᔭᒥᐁᐎᑲᒥᑯᒃ᙮
ᑮᔥᐱᓐ ᐊᐌᓇ ᐃᓕᓕᐤ ᐁᑌᓕᒥᑎᓱᑴ ᐁ ᐅᑭᔅᑭᐙᐃᑫᐎᑦ, ᓀᔥᑕᐱᑯ ᐁ ᐊᒑᑯᐎᐃᑖᑎᓰᑦ, ᐁᑯᔑ ᑲᑕ ᐎᑕᒻ ᐊᓂᐃ ᑳ ᒪᓯᓇᐊᒫᑕᑾᒃ ᐁᐗᒀᓂᐃ ᐅ ᑲᑫᔅᑴᐎᓇ ᐅᑎᐯᓕᒋᑫᐤ᙮
ᒫᑲ ᑮᔥᐱᓐ ᐊᐌᓇ ᐃᓕᓕᐤ ᐁᑳ ᑫᔅᑫᓕᑕᑭ, ᐁᑯᔑ ᐁᑳᐎᓚ ᑳᑕ ᑭᔅᑫᓕᑕᒻ᙮
ᐁᐗᑯ ᐅᒋ, ᓂᒋᔖᓂᑐᒃ, ᒧᔅᑌᓇᒧᒃ, ᑭᒋ ᑮ ᑭᔅᑭᐙᐃᑫᔦᒃ, ᐁᑳᐎᓚ ᓀᔥᑕ ᑭᑕᐊᒫᑫᒃ ᑭᒋ ᓇᓈᑲᐤ ᐃᔑᑭᔡᓂᐗᒃ᙮
ᐁᑯᔑ ᒥᓯᐌ ᑫᒀᓇ ᑲᑕ ᐃᑐᒋᑳᑌᐗ ᐁ ᐃᔑ ᒥᓗᓈᑾᒃ ᓀᔥᑕ ᐁ ᐃᔑ ᒀᔭᔅᑾᒃ᙮
ᐅᐙᓂᔥᑳᐎᓐ ᙭
ᓀᔥᑕ ᒫᑲ, ᓂᒋᔖᓂᑐᒃ, ᑭ ᑭᔅᑫᓕᑕᒥᐃᑎᓇᐗᐤ ᐊᓂᒪ ᒥᓗᐋᒋᒧᐎᓐ ᑳ ᑮ ᐎᑕᒫᑕᑾᒃ, ᑳ ᑮ ᐅᑎᓇᒬᒃ ᒫᑲ, ᐃᑕ ᓀᔥᑕ ᑳ ᓂᐸᐎᔦᒃ;
ᐊᓂᒪ ᓀᔥᑕ ᑳ ᐅᒋ ᐱᒫᒋᐃᑳᐎᔦᒃ, ᑮᔥᐱᓐ ᒥᒋᒥᓇᒣᑴ ᑮ ᐎᑕᒫᑕᑾᒃ, ᐁᑳᐎᓚ ᐸᑾᓐᑕᐤ ᑳ ᑖᐺᑕᒧᐌᑴ᙮
ᐌᓴ ᓃᔥᑕᒻ ᑭ ᑮ ᐸᑭᑎᓇᒫᑎᓇᐊᐤ ᐊᓂᒪ ᑳ ᑮ ᑭᔅᑫᓕᑕᒥᐃᑳᐎᔮᓐ, ᙭ ᐁ ᑮ ᓂᐱᑦ ᑭ ᒪᒋᑣᐎᓂᓇᐗ ᐅᒋ ᐁ ᐃᔑ ᐃᑗᒪᑲᑭ ᑭᒋ ᒪᓯᓇᐃᑫᐎᓇ;
ᓀᔥᑕ ᐁ ᑮ ᓇᐃᑲᐙᑲᓂᐎᑦ, ᓀᔥᑕ ᐁ ᑮ ᐗᓂᔥᑳᑦ ᑳ ᓂᔅᑐ ᑭᔑᑳᓕᒃ ᐁ ᐃᔑ ᐃᑗᒪᑲᑭ ᑭᒋ ᒪᓯᓇᐃᑫᐎᓇ;
ᐁ ᑮ ᐙᐸᒥᑯᑦ ᓀᔥᑕ ᓯᐸᓴ, ᐁᑯ ᐊᓂᐃ ᑳ ᓂᔓᔖᐱᓕᒋ:
ᐹᑎᒫ ᒫᑲ, ᒫᒪᐤ ᑮ ᐙᐸᒥᑯ ᓂᔮᓚᓦᐤ ᒥᑖᑐᒥᑕᓇᐤ ᑳ ᐋᔭᒥᐋᐎ ᐎᒋᔖᓂᑐᓕᒋ; ᑫᑳᑦ ᒥᓯᐌ ᐁ ᐃᑕᓯᒋᒃ ᑫᔮᐸᒡ ᐃᑖᐗᒃ, ᒫᑲ ᐋᑎᑦ ᐋᔕᔾ ᓂᐸᐗᒃ᙮
ᐹᑎᒫ ᒫᑲ, ᑮ ᐙᐸᒥᑯ ᒉᒻᓴ, ᐁᑯ ᒥᓯᐌ ᐊᐸᔅᑕᓚ᙮
ᒫᒋᒡ ᒫᑲ ᓂᓚ ᓀᔥᑕ ᓂ ᑮ ᐙᐸᒪᐤ, ᑖᐱᔅᑯᒡ ᐊᐌᓇ ᐁᑳ ᒬᒋ ᐁ ᐃᔅᐱᒋ ᓂᑖᐎᑭᑦ᙮
ᐌᓴ ᓂ ᒫᐗᒋ ᐋᐱᔅᑎᓕᑖᑯᓯᓐ ᐁ ᐃᑕᓯᒋᒃ ᐊᐸᔅᑕᓚᓪ, ᓇᒪ ᓀᔥᑕ ᓂ ᑌᐸᑫᓕᑖᑯᓯᓐ ᐊᐸᔅᑕᓪ ᑭᒋ ᐃᔑᓂᑳᑎᑲᐎᔮᓐ; ᐌᓴ ᓂ ᑮ ᑲᒀᑕᑭᐃᒪᐗ ᑭᒋᒪᓂᑐ ᐅ ᒫᒪᐎᐋᔭᒥᐋᒪ᙮
ᒫᑲ ᑭᒋᒪᓂᑐ ᐅ ᔕᐌᓕᒋᑫᐎᓐ ᐅᒋ ᓂᑦ ᐃᔑᓈᑯᓯᓐ ᑳ ᐃᔑᓈᑯᓯᔮᓐ: ᓀᔥᑕ ᐅ ᔕᐌᓕᒋᑫᐎᓐ ᑳ ᑮ ᒥᓕᑲᐎᐗᒃ, ᓇᒪᐎᓚ ᐸᑾᓐᑕᐤ ᓂ ᑮ ᐅᒋ ᒥᓕᑳᐎᓐ: ᒫᑲ ᐊᐙᓯᑌ ᓂ ᑮ ᐊᑑᔅᑳᓐ ᐃᔥᐱᔥ ᒥᓯᐌ ᐁ ᐃᑕᓯᒋᒃ; ᐁᓕᐌᒃ ᒫᑲ ᓇᒪᐎᓚ ᓂᓚ ᒫᑲ ᑭᒋᒪᓂᑐ ᐅ ᔕᐌᓕᒋᑫᐎᓐ ᑳ ᐎᒉᐎᑯᐗᒃ᙮
ᐁᑯᔑ ᒫᑲ ᑮᔥᐱᓐ ᓂᓚ ᓀᔥᑕᐱᑯ ᐎᓚᐗᐤ, ᐁᑯ ᐁᔑ ᑲᑫᔅᑭᒥᐌᔮᒃ, ᐁᑯ ᓀᔥᑕ ᑳ ᐃᔑ ᑖᐺᑕᒣᒃ᙮ᑭᓕᓈᓇᐤ ᓀᔥᑕ ᑳ ᐗᓂᔥᑳᓇᐤ ᓂᐱᐎᓂᒃ ᐅᒋ
ᑮᔥᐱᓐ ᒫᑲ ᐃᔑ ᑲᑫᔅᑭᒥᐙᓂᐗᒃ ᙭ ᐅᓂᐱᐗ ᐁ ᑮ ᐅᒋ ᐗᓂᔥᑳᑦ, ᑖᓀᑭ ᐌᒋ ᐃᑗᒋᒃ ᐋᑎᑦ ᐁ ᐃᑕᔑᔦᒃ ᐁᑳ ᒥᑐᓂ ᑭᒋ ᐗᓂᔥᑳᒋᒃ ᐊᓂᑭ ᑳ ᓂᐱᒋᒃ?
ᒫᑲ ᑮᔥᐱᓐ ᐁᑳ ᐌᓂᔥᑳᑡᐎ ᐊᓂᑭ ᑳ ᓂᐱᒋᒃ, ᙭ ᓀᔥᑕ ᓇᒪᐎᓚ ᑮ ᐅᒋ ᐗᓂᔥᑲᐤ:
ᑮᔥᐱᓐ ᒫᑲ ᐁᑳ ᐌᓂᔥᑳᑦ ᙭, ᐁᑯ ᐸᑾᓐᑕᐤ ᑳ ᑲᑫᔅᑭᒥᐌᔮᒃ, ᐸᑾᓐᑕᐤ ᓀᔥᑕ ᑭ ᑖᐺᔦᓕᑕᒧᐎᓂᐗᐤ᙮
ᐁᐁ, ᓂᓚᓈᓐ ᓂ ᑮ ᒥᔅᑲᐙᑎᑲᐎᓋᓐ ᐁ ᑮ ᑭᓛᔅᑭ ᑎᐹᒋᒪᑭᑦ ᑭᒋᒪᓂᑐ; ᐌᓴ ᓂ ᑮ ᑎᐹᒋᒫᓈᓐ ᑭᒋᒪᓂᑐ ᐁ ᑮ ᐗᓂᔥᑳᓈᑦ ᙭ᑕ: ᓇᒪ ᒫᑲ ᑮ ᐅᒋ ᐗᓂᔥᑳᓀᐤ, ᑮᔥᐱᓐ ᐅᑎ ᐁᑳ ᐌᓂᔥᑳᑡᐎ ᐊᓂᑭ ᑳ ᓂᐱᒋᒃ᙮
ᐌᓴ ᑮᔥᐱᓐ ᐁᑳ ᐌᓂᔥᑳᑡᐎ ᐊᓂᑭ ᑳ ᓂᐱᒋᒃ, ᐁᑯ ᐁᑳᐌᓂᔥᑳᓈᑲᓂᐎᑦ ᙭:
ᑮᔥᐱᓐ ᒫᑲ ᐁᑳ ᐌᓂᔥᑳᓈᑲᓂᐎᑴ ᙭, ᑭ ᑖᐺᔦᓕᑕᒧᐎᓂᐗᐤ ᐸᑾᓐᑕᐤ ᐃᑌᓕᑖᑾᓐ; ᑫᔮᐸᒡ ᑭᑦ ᐃᑖᓈᐊᐤ ᑭ ᒪᒋᑣᐎᓂᐙᒃ᙮
ᐁᑯ ᓀᔥᑕ ᐊᓂᑭ ᑳ ᑮ ᓂᐹᒋᒃ ᙭ᑎᒃ, ᑮ ᓂᔑᐗᓈᑎᓯᐗᒃ᙮
ᑮᔥᐱᓐ ᐅᒪ ᐱᒫᑎᓯᐎᓂᒃ ᐱᑯ ᑭᑦ ᐊᔅᐯᓕᒧᑐᑕᐙᓇᐤ ᙭, ᒥᓯᐌ ᐁ ᐃᑕᓯᒋᒃ ᐃᓕᓕᐗᒃ ᑭᓚᓈᓇᐤ ᒪᐗᒡ ᑭ ᑭᑎᒫᑭᓯᓋᓇᐤ᙮
ᒫᑲ ᐁᑯ ᙭ ᐗᓂᔥᑲᐤ ᐅᓂᐱᐗ ᐅᒋ, ᓀᔥᑕ ᑮ ᓂᑳᓄᑕᐌᐤ ᐊᓂᐃ ᑳ ᑮ ᓂᐹᓕᒋ᙮
ᐌᓴ ᐃᓕᓕᐤ ᐁ ᑮ ᐅᒋ ᑕᑾᒃ ᓂᐱᐎᓐ, ᐃᓕᓕᐤ ᓀᔥᑕ ᑮ ᐅᒋ ᐅᑎᒋᐸᓕᐤ ᐅ ᐙᓂᔥᑲᐎᓂᐗᐤ ᐊᓂᑭ ᑳ ᓂᐱᒋᒃ᙮
ᐌᓴ ᑳ ᐃᔑ ᓂᐱᒋᒃ ᒥᓯᐌ ᐋᑕᒻ ᐅᒋ, ᐁᑯ ᑖᐱᔅᑯᒡ ᓀᔥᑕ ᙭ ᐅᒋ ᒥᓯᐌ ᑫ ᐱᒫᑎᓯᐋᑲᓂᐎᒋᒃ᙮
ᒫᑲ ᒥᓯᐌ ᑕᑐ ᐃᓕᓕᐤ ᐃᔅᐱ ᐁ ᐃᑌᓕᑖᑯᓯᑦ: ᙭ ᑳ ᓂᑳᓄᑖᑫᑦ; ᐹᑎᒫ ᒫᑲ ᐊᓂᐃ ᙭ ᑳ ᑎᐱᓚᐌᐎᓯᑦ ᐯᒋ ᑕᑯᔑᑫ᙮
ᐁᑯ ᑫ ᐅᑎᒋᐸᓕᒃ ᐁ ᐃᔥᒀᔮᒃ, ᐃᔅᐱ ᑮ ᐸᑭᑎᓇᒪᐙᑌ ᑭᒋᐅᑭᒫᐎᐎᓂᓕᐤ ᑭᒋᒫᓂᑐᐗ, ᐅᑖᐎᒪᐗ ᐅᑎ; ᐃᔅᐱ ᑮ ᔖᑯᒋᑖᑌ ᒥᓯᐌ ᑎᐯᓕᒋᑫᐎᓂᓕᐤ, ᓀᔥᑕ ᒥᓯᐌ ᐅᑭᒫᐎᐎᓂᓕᐤ, ᓀᔥᑕ ᑲᔥᑭᐅᐎᓂᓕᐤ᙮
ᐊᓇ ᒫᒋᒡ ᐸᒀᑖᑲᓐ ᑫ ᓂᔑᐗᓈᒋᐋᑲᓂᐎᑦ ᐁᐗᑯ ᓂᐱᐎᓐ᙮
ᐌᓴ ᑮ ᐸᑭᑎᓇᒬᐤ ᒥᓯᐌ ᑫᒀᓇ ᐊᑖᒥᒃ ᐅᓯᑎᓕᒃ᙮ ᒫᑲ ᐃᔅᐱ ᐁ ᐃᑗᑦ, ᒥᓯᐌ ᑫᒀᓇ ᑎᐯᓕᑕᒥᐋᑲᓂᐎᐤ, ᓄᑾᓐ ᐁᑳ ᐎᓚ ᐁ ᐋᔑᑕᑭᒫᑲᓂᐎᑦ, ᑳ ᑮ ᑎᐯᓕᑕᒥᐋᑦ ᒥᓯᐌ ᑫᒀᓇ᙮
ᐃᔅᐱ ᒫᑲ ᒥᓯᐌ ᑫᒀᓇ ᑮ ᔖᑯᒋᑖᑌ, ᐁᑯ ᓀᔥᑕ ᐅᑯᓯᓯᒪᐤ ᐊᓯᒋ ᑫ ᑎᐯᓕᒥᑯᑦ ᐊᓂᐃ ᑳ ᑮ ᑎᐯᓕᑕᒥᐃᑯᑦ ᒥᓯᐌ ᑫᒀᓇ, ᑭᒋᒪᓂᑐ ᑭᒋ ᐋᔮᑦ ᒥᓯᐌ ᒫᒪᐎ ᑫᒀᓇ᙮
ᑖᓂ ᒫᑲ ᑫ ᑐᑕᑭᒃ ᐊᓂᑭ ᑳ ᓯᑲᐋᑕᐙᑲᓂᐎᒋᒃ ᐅᓂᐱᐗ ᐅᒋ, ᑮᔥᐱᓐ ᐁᑳ ᐗᓂᔥᑳᓂᑡᐌ ᐅᓂᐱᐗ? ᑖᓂᑭ ᒫᑲ ᐌᒋ ᓯᑲᐋᑕᐙᑲᓂᐎᒋᒃ ᐅᓂᐱᐗ ᐅᒋ?
ᑖᓀᑭ ᓀᔥᑕ ᐌᒋ ᓂᐸᐎᔭᒃ ᐸᔅᐱᓀᐎᓂᒃ ᒥᓯᐌ ᑎᐸᔨᑲᓇ ᐱᓯᒧᑳᓂᒃ?
ᓂ ᐎᑌᓐ ᑭ ᒧᒋᑫᓕᑕᒧᐎᓂᐗᐤ ᐅᒋ, ᑳ ᐗᔮᔮᓐ ᐎᓚ ᐅᒋ ᒋᓴᔅ ᙭ ᑭ ᑎᐯᓕᒋᑫᒥᓇᐤ ᑕᑡᐤ ᑳᔑᑳᑭ ᓂ ᓂᐱᓐ᙮
ᑮᔥᐱᓐ ᐁ ᑭᔅᑭᓄᐙᐸᒪᑭᒃ ᐃᓕᓕᐗᒃ, ᑳ ᒫᔑᐋᐗᑫᓇᒃ ᐊᐌᓯᓴᒃ ᐊᓐᑕ ᐁᐱᓴᔅ, ᑫᒀᓐ ᑫ ᐅᑎᓯᔮᓐ, ᑮᔥᐱᓐ ᐁᑳ ᐗᓂᔥᑳᑡᐌ ᐅᓂᐱᐗᒃ? ᐁᑯᔑ ᒥᒋᓱᑕᐤ ᓀᔥᑕ ᒥᓂᑴᑕᐤ, ᐌᓴ ᐙᐸᑫ ᑭ ᑳ ᓂᐱᓈᓇᐤ᙮
ᐁᑳᐎᓚ ᑭ ᑳ ᐙᔦᔑᒥᑲᐎᓇᐗᐤ: ᒪᒋ ᐃᑎᑐᐎᓇ ᐅᒋ ᓂᔑᐗᓈᑕᓋ ᒥᓗ ᐃᔑᑣᐎᓇ᙮
ᑯᔅᑯᓯᒃ ᒀᔭᔅᑭᑖᑎᓯᐎᓂᒃ ᐃᔑ, ᐁᑳ ᒫᑲ ᒪᒋᑐᑕᒧᒃ; ᐌᓴ ᐋᑎᑦ ᓇᒪᐎᓚ ᑭᔅᑫᓕᒣᐗᒃ ᑭᒋᒪᓂᑐᐗ: ᐅᒪ ᓂᑦ ᐃᑣᓐ ᑭᒋ ᐅᒋ ᓇᓀᐯᐎᓯᔦᒃ᙮ᑫ ᐃᔑᓈᑯᓯᒋᒃ ᑳ ᐗᓂᔥᑳᒋᒃ
ᒫᑲ ᐊᐌᓇ ᐃᓕᓕᐤ ᑲᑕ ᐃᑗᐤ, ᑖᓂ ᐁᔑ ᐗᓂᔥᑳᓈᑲᓂᐎᒋᒃ ᐅᓂᐱᐗᒃ? ᓀᔥᑕ ᒫᑲ ᑫᑯ ᒥᔭᐎᓕᐤ ᑫ ᐋᔮᒋᒃ ᐗᓂᔥᑳᑡᐌ?
ᑲᑫᐹᑎᔅ, ᐊᓂᒪ ᑳ ᐸᑭᑎᓇᒪᓐ ᐊᔅᑭᒃ ᓇᒪᐎᓚ ᑲᑕ ᑮ ᐱᒫᑕᓐ, ᐹᑎᒫ ᑳ ᓂᐱᒫᑲᑭ:
ᓀᔥᑕ ᒫᑲ ᐊᓂᒪ ᑳ ᐸᑭᑎᓇᒪᓐ, ᓇᒪᐎᓚ ᑭ ᐸᑭᑎᓀᓐ ᐊᓂᒪ ᑫ ᐃᑕᑾᒃ, ᒫᑳ ᓯᒥᓇ ᐱᑯ, ᒫᔅᑯᒡ ᒦᔅᑲᐤ ᐸᑴᔑᑲᓇᒃ, ᓀᔥᑕᐱᑯ ᑯᑕᒃ ᑐᐎ ᓯᒥᓇ;
ᒫᑲ ᑭᒋᒪᓂᑐ ᒥᔭᐎᑕᐤ ᐱᑯ ᐁ ᐃᔑ ᓇᐁᓕᑕᒃ, ᓀᔥᑕ ᒥᓯᐌ ᑐᐎ ᓯᒥᓇ ᑎᐱᓚᐌ ᐎᔭᐤ᙮
ᒥᓯᐌ ᐎᔮᔅ ᓇᒪᐎᓚ ᐯᔭᑾᓐ ᑐᐎ ᐎᔮᔅ: ᒫᑲ ᐃᑕᑾᓐ ᐯᔭᒃ ᑐᐎ ᐅᐎᔮᓯᐗᐤ ᐃᓕᓕᐗᒃ, ᑯᑕᒃ ᐅᐎᔮᓯᐗᐤ ᐊᐌᓯᓴᒃ, ᑯᑕᒃ ᓇᒣᓴᒃ, ᑯᑕᒃ ᓀᔥᑕ ᐱᓓᓯᐗᒃ᙮
ᐃᑕᑾᓋ ᓀᔥᑕ ᑭᔑᑳᐎ ᒥᔭᐗ ᓀᔥᑕ ᐊᔅᑭᐎ ᒥᔭᐗ: ᒫᑲ ᐯᔭᑾᓐ ᐁ ᐃᔑ ᑭᔅᑌᓕᑖᑾᒃ ᑭᔑᑳᐎ ᒥᔭᐤ, ᓀᔥᑕ ᐱᑐᑕᓐ ᐁ ᐃᔑ ᑭᔅᑌᓕᑖᑾᒃ ᐊᔅᑭᐎ ᒥᔭᐤ᙮
ᐯᔭᑾᓂᓕᐤ ᐁ ᐃᔑ ᑭᔅᑌᓕᑖᑯᓯᑦ ᑭᔑᑳᐎ ᐱᓯᒻ, ᓀᔥᑕ ᐱᑐᑕᓂᓕᐤ ᐁ ᐃᔑ ᑭᔅᑌᓕᑖᑯᓯᑦ ᑎᐱᔅᑭᐱᓯᒻ, ᐱᑐᑕᓂᓕᐤ ᓀᔥᑕ ᐁ ᐃᔑ ᑭᔅᑌᓕᑖᑯᓯᒋᒃ ᐊᒑᑾᒃ: ᐌᓴ ᐯᔭᒃ ᐊᒑᒃ ᐱᑐᔥ ᐃᔑ ᑭᔅᑌᓕᑖᑯᓯᐤ ᐃᔥᐱᔥ ᑯᑕᒃ᙮
ᐁᑯ ᓀᔥᑕ ᐅ ᐗᓂᔥᑳᐎᓂᐗᐤ ᐅᓂᐱᐗᒃ᙮ ᐸᑭᑎᓂᑳᑌᐤ ᑭᒋ ᓂᔑᐗᓈᑕᒃ; ᐗᓂᔥᑳᓂᑳᑌᐤ ᐁᑳ ᑭᒋ ᓂᔑᐗᓈᑕᒃ:
ᐸᑭᑎᓂᑳᑌᐤ ᐋᐱᔅᑌᓕᑖᑯᓯᐎᓂᒃ; ᐗᓂᔥᑳᓂᑳᑌᐤ ᑭᔅᑌᓕᑖᑯᓯᐎᓂᒃ: ᐸᑭᑎᓂᑳᑌᐤ ᓕᓚᒥᓯᐎᓂᒃ; ᐗᓂᔥᑳᓂᑳᑌᐤ ᓱᑳᑎᓯᐎᓂᒃ:
ᐸᑭᑎᓂᑳᑌᐤ ᐃᓚᑐ ᒥᔭᐤ; ᐗᓂᔥᑳᓂᑳᑌᐤ ᐊᒑᑯᐎ ᒥᔭᐤ᙮ ᐃᑕᑾᓐ ᐃᓚᑐ ᒥᔭᐤ, ᐃᑕᑾᓐ ᓀᔥᑕ ᐊᒑᑯᐎ ᒥᔭᐤ᙮
ᐁᑯ ᓀᔥᑕ ᐁᑕᓯᓇᐃᑳᑌᒃ, ᐊᓇ ᓃᔥᑕᒻ ᓈᐯᐤ, ᐋᑕᒻ, ᑮ ᐃᔑᐋᑲᓂᐎᐤ ᐁ ᐱᒫᑎᓯᓕᒋ ᐊᒑᑾ ᑭᒋ ᐋᔭᐙᑦ; ᐊᓇ ᒫᒋᒡ ᐋᑕᒻ ᑮ ᐃᔑᐋᑲᓂᐎᐤ ᑭᒋ ᐱᒫᑎᓯᐃᐌᑦ ᐊᒑᒃ᙮
ᐁᓕᐌᒃ ᒫᑲ, ᓇᒪᐎᓚ ᓃᔥᑕᒻ ᑮ ᐃᑕᑾᓐ ᐊᓂᒪ ᑳ ᐊᒑᑯᐗᒃ, ᒫᑲ ᐊᓂᒪ ᑳ ᐃᓚᑐᐗᒃ? ᐹᑎᒫ ᒫᑲ ᐊᓂᒪ ᑳ ᐊᒑᑯᐗᒃ᙮
ᐊᓇ ᓃᔥᑕᒻ ᐃᓕᓕᐤ ᐊᔅᑮᒃ ᐁ ᐅᒌᑦ, ᐊᔅᑭᐎᐤ: ᐊᓇ ᑯᑕᒃ ᐃᓕᓕᐤ ᐁᐗᑯ ᐅᑎᐯᓕᒋᑫᐤ ᑭᒋᑭᔑᑯᒃ ᐅᒋ᙮
ᐁ ᐃᑌᓕᑖᑯᓯᑦ ᐊᓇ ᑳ ᐊᔅᑭᐎᑦ, ᐁᑯ ᓀᔥᑕ ᑖᐱᔅᑯᒡ ᐊᓂᑭ ᑳ ᐊᔅᑭᐎᒋᒃ; ᓀᔥᑕ ᐁ ᐃᑌᓕᑖᑯᓯᑦ ᐊᓇ ᑳ ᑭᔑᑳᐎᑦ, ᐁᑯ ᓀᔥᑕ ᑖᐱᔅᑯᒡ ᐊᓂᑭ ᑳ ᑭᔑᑲᐎᒋᒃ᙮
ᑖᐱᔅᑯᒡ ᓀᔥᑕ ᐁ ᑮ ᐋᔭᐗᒃ ᐅᑦ ᐃᔑᓈᑯᓯᐎᓐ ᐊᓇ ᑳ ᐊᔅᑭᐎᑦ, ᐁᑯ ᓀᔥᑕ ᑫ ᐋᔭᐗᒃ ᐊᓇ ᑳ ᑭᔑᑳᐎᑦ ᐅᑦ ᐃᔑᓈᑯᓯᐎᓐ᙮
ᐅᒪ ᒫᑲ ᓂᑦ ᐃᑣᓐ, ᓂᒋᔖᓂᑐᒃ, ᐎᔮᔅ ᓀᔥᑕ ᒥᑯ ᓇᒪᐎᓚ ᑲᑕ ᑮ ᐱᑐᑫᒪᑲᓋ ᑭᒋᒪᓂᑐ ᐅᑦ ᐅᑭᒪᐎᐎᓂᓐ; ᓇᒪ ᓀᔥᑕ ᐊᓂᒪ ᑳ ᓂᔑᐗᓈᑕᒃ ᑲᑕ ᑮ ᐊᔑᑕᑭᑌᐤ ᐊᓂᒪ ᐁᑳ ᑳ ᓂᔑᐗᓈᑕᒃ᙮
ᒫᑎᑲ, ᑭ ᐙᐸᑎᓕᑎᓇᐗᐤ ᒫᒪᑖᐎ ᑫᒀᓐ: ᓇᒪᐎᓚ ᒥᓯᐌ ᑭ ᑳᓂᐹᓈᓇᐤ, ᒥᓯᐌ ᒫᑲ ᑭ ᑳ ᑴᔅᑭᓈᑯᐃᑲᐎᓋᓇᐤ,
ᓴᔅᒋᑯᒡ ᐁ ᐸᓴᑳᐱᓈᓂᐗᒃ ᐃᔥᐱᔥ, ᓄᑖᑾᑫ ᒫᒋᒡ ᐳᑖᒋᑲᓐ: ᐌᓴ ᐳᑖᒋᑲᓐ ᑲᑕ ᓄᑖᑾᓐ, ᐅᓂᐱᐗᒃ ᒫᑲ ᑲᑕ ᐗᓂᔥᑳᓇᐗᒃ ᐁᑳ ᑭᒋ ᓂᔑᐗᓈᑎᓯᒋᒃ, ᑭ ᑳ ᑴᔅᑭᓈᑯᐃᑲᐎᓈᓇᐤ ᒫᑲ᙮
ᐌᓴ ᐅᒪ ᑫ ᓂᔑᐗᓈᑕᒃ ᑲᑕ ᐳᔅᑎᔥᑲᒧᒪᑲᓐ ᐊᓂᒪ ᐁᑳ ᑫ ᓂᔑᐗᓈᑕᒃ, ᓀᔥᑕ ᐅᒪ ᑫ ᓂᐱᒪᑲᒃ ᑲᑕ ᐳᔅᑎᔥᑲᒧᒪᑲᓐ ᐊᓂᒪ ᐁᑳ ᑫ ᓂᐱᒪᑲᒃ᙮
ᐃᔅᐱ ᒫᑲ ᐅᒪ ᑫ ᓂᔑᐗᓋᑕᒃ ᑮ ᐳᔅᑎᔥᑲᒧᒪᑲᑫ ᐊᓂᒪ ᐁᑳ ᑫ ᓂᔑᐗᓈᑕᒃ, ᓀᔥᑕ ᐅᒪ ᐁᑳ ᑫ ᓂᐱᒪᑲᒃ ᑮ ᐳᔅᑎᔥᑲᒧᒪᑲᑫ ᐊᓂᒪ ᐁᑳ ᑫ ᓂᐱᒪᑲᒃ, ᐁᑯ ᑫ ᑎᐱᐸᓕᒃ ᐊᓂᒪ ᐃᑗᐎᓐ ᑳ ᒪᓯᓇᐃᑳᑌᒃ, ᓂᐱᐎᓐ ᒥᓯᐌᐸᓕᑖᓂᐗᓐ ᔖᑯᒋᐃᐌᐎᓂᒃ᙮
ᓂᐱᐎᓐ ᐅ ᐱᒋᐳᓕᐌᐎᓐ ᐁᐗᑯ ᒪᒋᑣᐎᓐ; ᓀᔥᑕ ᒪᒋᑣᐎᓐ ᐅ ᒪᔥᑲᐎᓯᐎᓐ ᐁᐗᑯ ᐅᓚᔓᐌᐎᓐ᙮
ᒫᑲ ᑲᑕ ᐎ ᓇᓈᔅᑯᒫᑲᓂᐎᐤ ᑭ ᒪᓂᑐ, ᑳ ᒥᓕᑕᒃ ᔖᑯᒋᐃᐌᐎᓂᓕᐤ ᐎᓚ ᐅᒋ ᒋᓴᔅ ᙭ ᑭ ᑎᐯᓕᒋᑫᒥᓇᐤ᙮
ᐁᐗᑯ ᐅᒋ, ᓯᐋᑭᐃᑕᑾᒃ ᓂᒋᔖᓂᑐᒃ, ᐋᐃᒋᑳᐸᐎᒃ, ᒥᒋᒥᑳᐸᐎᒃ, ᒧᔕᒃ ᐁ ᑎᐱᑐᑕᒬᒃ ᐅᑎᐯᓕᒋᑫᐤ ᐅᑦ ᐊᑑᔅᑫᐎᓐ, ᐁ ᑭᔅᑫᓕᑕᒣᒃ ᐁᑳ ᐸᑾᓐᑕᐤ ᐁ ᐃᑌᓕᑖᑾᒃ ᑭᑦ ᐊᑑᔅᑫᐎᓇᐗᐤ ᐅᑎᐯᓕᒋᑫᒃ᙮
ᐸᑭᑎᓂᑫᐗᒃ ᒋ ᐎᒋᐋᒋᒃ ᐐᒋ ᑖᐺᑕᒧᐗᒃ
ᑫ ᐃᔑ ᒫᒪᐎ ᒥᓕᐌᐎᓂᑳᓂᐗᒃ ᐅᐸᓓᑭᓴᒃ ᐅᒋ, ᑳ ᑮ ᐃᑕᔓᐙᑕᑭᒃ ᐊᓂᑭ ᒫᒪᐎᐋᔭᒥᐊᐗᒃ ᑲᓓᔕᐃᒃ, ᐁᑯ ᑭᓚᐗᐤ ᓀᔥᑕ ᐃᑐᑕᒧᒃ᙮
ᓃᔥᑕᒻ ᐁ ᑭᔑᑳᒃ ᐯᔭᑾᐤ ᐁ ᐊᑎ ᐙᔅᑌᒃ, ᐁᑯᔑ ᒥᓯᐌ ᑕᑐ ᐁ ᐃᑕᔑᔨᒃ ᑲᑕ ᐸᑳᓐ ᐊᔅᑕᐤ ᑳ ᐃᔑ ᒥᓗᑐᑖᑯᑦ ᑭᒋᒪᓂᑐᐗ, ᐁᑳ ᑭᒋ ᒫᒪᐎ ᒥᓕᐌᐎᓂᑳᓂᐗᒃ ᐃᔅᐱ ᑕᑯᔑᓂᔮᓀ᙮
ᐃᔅᐱ ᒫᑲ ᑕᑯᔑᓂᔮᓀ, ᐊᐌᓂᑭ ᑫ ᒥᓗᐋᓕᒧᒣᑾᒃ ᑭ ᒪᓯᓇᐃᑫᐎᓂᐙᒃ, ᐁᐗᒀᓂᑭ ᑫ ᐃᑎᔕᐗᑭᒃ ᑭᒋ ᐯᒋ ᐃᑐᑕᑖᒋᒃ ᑭ ᒥᓕᐌᐎᓂᐗᐤ ᒋᕉᓴᓚᒥᒃ᙮
ᑮᔥᐱᓐ ᒫᑲ ᐃᑌᓕᑖᑾᑫ ᓂᓚ ᓀᔥᑕ ᑭᒋ ᐃᑐᑌᔮᓐ, ᐎᓚᐗᐤ ᓂ ᑳ ᐎᒉᐎᑾᒃ᙮ᐹᓪ ᐗ ᐃᑐᑕᒃ
ᑭ ᑳ ᐯᒋ ᓈᑎᑎᓇᐗᐤ ᒫᑲ, ᐃᔅᐱ ᔖᐳᔥᑲᒫᓀ ᒫᓯᑐᓂᔭ: ᐌᓴ ᓂ ᑳ ᔖᐳᔥᑫᓐ ᒫᓯᑐᓂᔭ᙮
ᒫᔅᑯᒡ ᒫᑲ ᓂ ᑳ ᑕᔑᑳᓐ, ᐁᐁ, ᑭ ᑳ ᐎᒋᐱᐴᓀᓯᒥᑎᓇᐗᐤ ᓀᔥᑕ, ᑭᒋ ᐊᑎ ᐃᑐᑕᐃᔦᒃ ᐱᑯ ᐃᑌ ᑫ ᐃᑐᑌᐙᓀ᙮
ᐌᓴ ᓇᒪᐎᓚ ᑭ ᑳ ᐙᐸᒥᑎᓇᐗᐤ ᐊᓄᒡ ᐁ ᐊᑎ ᐃᑐᑌᔮᓐ; ᒫᑲ ᓂ ᐸᑯᓭᓕᑌᓐ ᓀᔥᔥᑕᐤ ᑭᓉᔥ ᑭᒋ ᐎᒋᑕᔑᑫᒥᑕᑾᒃ, ᑮᔥᐱᓐ ᐃᑌᓕᑕᑫ ᑭᒋᒪᓂᑐ᙮
ᒫᑲ ᐁᐱᓴᓯᒃ ᓂ ᑳ ᑕᔑᑳᓐ ᐹᑎᒫ ᐅᑎᒋᐸᓕᑫ ᐯᓐᑎᑲᔅᑦ᙮
ᐌᓴ ᑭᒋ ᐃᔥᒀᑌᒻ ᓀᔥᑕ ᑳ ᐋᐸᑕᒃ ᓂ ᐹᔅᑭᑌᓇᒫᑲᐎᓐ, ᓀᔥᑕ ᒥᒉᑎᐗᒃ ᐅᓄᑎᓂᑫᐗᒃ᙮
ᑮᔥᐱᓐ ᒫᑲ ᑎᒧᑎᔭᔅ ᑕᑯᔑᑫ, ᐙᐸᑕᒨᒃ ᐁᑳ ᑭᒋ ᓭᑭᓯᑦ ᐁ ᐎᒋᑕᔑᑫᒥᑖᒃ: ᐌᓴ ᐊᑑᔅᑳᑕᒻ ᐅᑎᐯᓕᒋᑫᐗ ᐅᑦ ᐊᑑᔅᑫᐎᓂᓕᐤ, ᒬᒋ ᑖᐱᔅᑯᒡ ᐁ ᑐᑕᒫᓐ ᓂᓚ᙮
ᐁᑳᐎᓚ ᐊᐌᓇ ᑲᑕ ᐋᑕᐌᓕᒣᐤ: ᒫᑲ ᑳᔮᒣᓕᑕᒧᐎᓂᒃ ᑭᑐᑕᐃᒃ, ᑭᒋ ᑮ ᐯᒋ ᓈᔑᑦ; ᐌᓴ ᓂᑦ ᐊᔕᐙᐸᒪᐤ ᐊᓯᒋ ᑳ ᐎᒋᔖᓂᑐᓕᒋ᙮
ᐊᓇ ᑭᒋᔖᓂᓇᐤ ᐊᐸᓚᔅ ᐅᒋ, ᓈᔅᐱᒡ ᓂ ᑮ ᓇᑕᐌᓕᒫᑖᔾ ᑭᒋ ᐯᒋ ᓈᑎᑖᒃ ᐊᓯᒋ ᑳ ᐎᒋᔖᓂᑐᓕᒋ: ᒫᑲ ᓇᒪᐎᓚ ᒥᑐᓂ ᑮ ᐃᑌᓕᑕᒻ ᐊᓄᒡ ᑭᒋ ᐯᒋ ᑕᑯᔑᒃ; ᒫᑲ ᑲᑕ ᐯᒋ ᑕᑯᔑᓐ ᐃᔅᐱ ᓇᐃᐸᓕᓂᑫ᙮ᒫᒋᒡ ᐊᔭᒥᐎᓇ
ᐊᔕᐙᐱᒃ, ᐋᔭᒋᑳᐸᐎᒃ ᑖᐺᔦᓕᑕᒧᐎᓂᒃ, ᑖᐱᔅᑯᒡ ᓈᐯᐗᒃ ᐎᐃᑎᒃ, ᒪᔥᑲᐎᓯᒃ᙮
ᐁᑯᔑ ᒥᓯᐌ ᑭ ᑐᑕᒧᐎᓂᐙᐗ ᑲᑕ ᐃᑐᒋᑳᑌᐗ ᓵᑭᐃᐌᐎᓂᒃ᙮
ᑭ ᓇᑕᐌᓕᑕᒫᑎᓇᐗᐤ, ᓂᒋᔖᓂᑐᒃ, ᑭ ᑭᔅᑫᓕᑌᓇᐗᐤ ᔅᑎᐸᓇᔅ ᑳ ᑐᑕᑫᑦ, ᐁᐗᒀᓂᑭ ᓂᑳᓐ ᑳ ᒥᓂᔑᐎᒋᒃ ᐊᑳᔭᐃᒃ, ᓀᔥᑕ ᐁ ᑮ ᐸᑭᑎᓂᑎᓱᒋᒃ ᑭᒋ ᐸᒦᔅᑕᐙᒋᒃ ᐅᐸᓓᑭᓴ,
ᑭᒋ ᐃᔑ ᐸᑭᑎᓂᑎᓱᔅᑕᐌᑾᒃ ᐁᐗᒀᓂᑭ ᑐᐎ, ᓀᔥᑕ ᒥᓯᐌ ᐊᐌᓇ ᑳ ᐎᒋᐃᑕᒃ, ᓀᔥᑕ ᑳ ᐊᑑᔅᑫᒋᒃ᙮
ᓂ ᓯᑭᓓᓯᓐ ᐁ ᑮ ᑕᑯᔑᑭᒃ ᔅᑎᐸᓇᔅ, ᓀᔥᑕ ᐸᕐᑎᐤᓀᑕᔅ, ᓀᔥᑕ ᐊᑳᐃᑲᔅ; ᐌᓴ ᐊᓂᒪ ᑭᓚᐗᐤ ᑳ ᓄᑌᐸᓕᔦᒃ ᐎᓚᐗᐤ ᑮ ᑎᐱᐸᓕᑕᐗᒃ᙮
ᐌᓴ ᓂ ᑮ ᒥᓜᓕᑕᒥᐃᑾᒃ ᓂᑦ ᐊᒑᑯᒃ ᓀᔥᑕ ᑭᓚᐗᐤ: ᐁᐗᑯ ᐅᒋ ᐁᐗᒀᓂᑭ ᑐᐎ ᑭᔅᑫᓕᒥᑯᒃ᙮
ᒫᒪᐎᐋᔭᒥᐋᐗᒃ ᐁᔕᐃᒃ ᑳ ᐃᑖᒋᒃ ᑭᑦ ᐊᑕᒥᔅᑳᑾᒃ᙮ ᐋᑶᓚ ᓀᔥᑕ ᑉᕆᓯᓚ ᓈᔅᐱᒡ ᑭᑦ ᐊᑕᒥᔅᑳᑾᒃ ᐅᑎᐯᓕᒋᑫᒃ, ᐊᓯᒋ ᓀᔥᑕ ᒫᒪᐎᐋᔭᒥᐊᐗᒃ ᐎᑭᐙᒃ ᑳ ᐃᑖᒋᒃ᙮
ᒥᓯᐌ ᑳ ᐎᒋᔖᓂᑐᒋᒃ ᑭᑦ ᐊᑕᒥᔅᑳᑾᒃ᙮ ᐊᑕᒥᔅᑕᑐᒃ ᐁ ᐸᓓᑭ ᐅᒉᒥᑐᔦᒃ᙮
ᓂᑦ ᐊᑕᒥᔅᑳᑫᐎᓐ ᓂᓚ ᐹᓪ, ᑎᐱᓚᐌ ᓂᒋᒋ ᐅᒋ᙮
ᑮᔥᐱᓐ ᐊᐌᓇ ᐃᓕᓕᐤ ᐁᑳ ᓯᐋᑭᐋᑴ ᐅᑎᐯᓕᒋᑫᐗ ᒋᓴᔅ ᙭, ᐁᑯᔑ ᑲᑕ ᐊᓈᑎᒪ ᒫᕋᓈᑕ᙮
ᐅ ᔕᐌᓕᒋᑫᐎᓐ ᑭ ᑎᐯᓕᒋᑫᒥᓇᐤ ᒋᓴᔅ ᙭ ᑭ ᑳ ᐎ ᐎᒉᐎᑯᐙᓇᐗᐤ᙮
ᓂ ᓵᑭᐃᐌᐎᓐ ᑭ ᑳ ᐎ ᐎᒉᐎᑯᓇᐗᐤ ᒥᓯᐌ ᐁ ᐃᑕᔑᔦᒃ ᙭ ᒋᓴᓯᒃ, ᐁᒣᓐ᙮
ᐹᓪ, ᑳ ᑮ ᓇᑕᒫᑲᓂᐎᑦ ᐅᑦ ᐊᐸᔅᑕᓕᒪ ᒋᓴᔅ ᙭, ᐁ ᐃᑌᓕᑕᒃ ᑭᒋᒪᓂᑐ, ᓀᔥᑕ ᓱᔅᑐᓃᔅ ᑭᒋᔖᓂᓇᐤ:
ᔕᐌᓕᒋᑫᐎᓐ ᑭ ᑳ ᐎ ᐋᔮᓇᐗᐤ, ᓀᔥᑕ ᑳᔮᒣᓕᑕᒧᐎᓐ, ᑭᒋᒪᓂᑐ ᑯᑖᐎᓇᐤ ᐅᒋ, ᓀᔥᑕ ᑭ ᑎᐯᓕᒋᑫᒥᓇᐤ ᒋᓴᔅ ᙭᙮ᐁ ᐃᔑ ᔕᐌᓕᑖᑯᓯᔭᒃ ᙭ᑎᒃ
ᓂ ᓇᓈᔅᑯᒪᐤ ᓂ ᑭᒋᒪᓂᑐᒻ ᒧᔕᒃ ᑭᓚᐗᐤ ᐅᒋ, ᐊᓂᒪ ᐅ ᔕᐌᓕᒋᑫᐎᓐ ᐅᒋ ᑳ ᑮ ᒥᓕᑖᒃ ᑭᒋᒪᓇᑐ ᐎᓚ ᐅᒋ ᒋᓴᔅ ᙭;
ᒥᓯᐌ ᑫᒀᓐ ᐁ ᑮ ᒥᔕᑭᐃᑖᒃ, ᒥᓯᐌ ᐋᔭᒥᐎᓂᒃ, ᓀᔥᑕ ᒥᓯᐌ ᑭᔅᑫᓕᑕᒧᐎᓂᒃ;
ᐅ ᑎᐹᒋᒧᐎᓐ ᙭ ᑳ ᑮ ᐃᔑ ᐋᔨᒋᑕᒫᑲᐎᔦᒃ᙮
ᑳ ᐅᒋ ᐁᑳ ᓈᓐᑕᐤ ᒥᓕᐌᐎᓐ ᐁ ᓄᑌᐸᓕᔦᒃ; ᐁ ᐊᔕᐙᐸᑕᒬᒃ ᐅ ᑕᑯᔑᓄᐎᓐ ᑭ ᑎᐯᓕᒋᑫᒥᓇᐤ ᒋᓴᔅ ᙭;
ᐊᓇ ᓀᔥᑕ ᑫ ᐋᔨᒋᐃᑖᒃ ᐃᔅᒀᔮᒡ ᐃᔅᑯ, ᐁᑳ ᐗᔦᔥ ᑭᒋ ᐋᑖᒥᒥᑳᐎᔦᒃ ᐅᑎᒋᐸᓕᓕᑫ ᐅ ᑭᔑᑳᒻ ᑭ ᑎᐯᓕᒋᑫᒥᓇᐤ ᒋᓴᔅ ᙭:
ᑭᒋᒪᓂᑐ ᒀᔭᔅᑭᑎᐤ, ᐊᓇ ᑳ ᑮ ᓇᑐᒥᑖᒃ ᑭᒋ ᐅ ᐎᒉᐙᑲᓂᒥᒣᒃ ᐅᑯᓯᓴ ᒋᓴᔅ ᙭ ᑭ ᑎᐯᓕᒋᑫᒥᓇᐤ᙮ᐸᑳᓂᐃᑐᐎᓐ ᒣᑯᔦᔥ ᐅᑕᔭᒥᐋᐗᒃ
ᐁᑯ ᑭ ᓇᑕᐌᓕᑕᒫᑎᓇᐗᐤ, ᓂᒋᔖᓂᑐᒃ, ᐅᑦ ᐃᔑᓂᑳᓱᐎᓂᒃ ᐅᒋ ᑭ ᑎᐯᓕᒋᑫᒥᓇᐤ ᒋᓴᔅ ᙭, ᒥᓯᐌ ᐁ ᐃᑕᔑᔦᒃ ᑭᒋ ᐯᔭᑯ ᐃᑗᔦᒃ, ᐁᑳ ᓀᔥᑕ ᑭᒋ ᐃᑕᑾᑭ ᐸᑳᓂᐃᓱᐎᓇ ᐃᑕ ᐁ ᐃᑖᔦᒃ; ᒥᑐᓂ ᒫᑲ ᑭᒋ ᐎᒉᑐᔦᒃ ᓵᑭᐃᑐᐎᓂᒃ ᐁ ᐯᔭᑯ ᒥᑐᓀᓕᒋᑲᓂᔦᒃ, ᓀᔥᑕ ᐁ ᐯᔭᑯ ᑎᐹᔅᑯᓂᑫᔦᒃ᙮
ᐌᓴ ᓂ ᑮ ᐎᑕᒫᑲᐎᓐ ᐁ ᐃᑖᒋᒥᑲᐎᔦᒃ, ᓂᒋᔖᓂᑐᒃ, ᐊᓂᑭ ᑳ ᐃᑖᒋᒃ ᒃᓗᐃ ᐎᑭᓕᒃ ᐁᐗᒀᓂᑭ ᑳ ᑮ ᐎᑕᑭᒃ, ᐁ ᐋᔑᑌᒥᑐᓈᓂᐗᒃ ᐃᑕ ᐁ ᐃᑖᔦᒃ᙮
ᐅᒪ ᒫᑲ ᓂᑦ ᐃᑣᓐ, ᒥᓯᐌ ᑕᑐ ᐁ ᐃᑕᔑᔦᒃ ᐁ ᐃᑗᑦ, ᓂᓚ ᓂ ᓄᔅᐱᓇᑕᐤ ᐹᓪ; ᓀᔥᑕ ᓂᓚ ᐊᐸᓚᔅ; ᓀᔥᑕ ᓂᓚ ᓯᐸᔅ; ᓀᔥᑕ ᓂᓚ ᙭᙮
ᓀᓈᐎᓇᐤ ᓈ ᙭? ᐹᓪ ᓈ ᑮ ᒋᔅᑖᔅᑾᐗᐤ ᑭᓚᐗᐤ ᐅᒋ? ᓀᔥᑕ ᐱᑯ ᑭ ᑮ ᓯᑲᐋᑖᑲᐎᓈᐗᐤ ᓈ ᐹᓪ ᐅᑦ ᐃᔑᓂᑳᓯᐎᓂᒃ?
ᓂ ᓇᓈᔅᑯᒪᐤ ᑭᒋᒪᓂᑐ, ᐁᑳ ᐊᐌᓇ ᐁ ᐃᑕᔑᔦᒃ ᐁ ᑮ ᓯᑲᐋᑕᐗᒃ, ᐱᑯ ᒃᕆᔅᐸᔅ ᓀᔥᑕ ᑫᐊᔅ;
ᐁᑳ ᐊᐌᓇ ᑭᒋ ᑮ ᐃᑗᑦ ᐁ ᑮ ᓯᑲᐋᑖᑫᔮᓐ ᑎᐱᓚᐌ ᓂᑦ ᐃᔑᓂᑳᓱᐎᓂᒃ᙮
ᓂ ᑮ ᓯᑲᐋᑕᐙᐗᒃ ᓀᔥᑕ ᑳ ᐃᑕᑐᑫᑦ ᔅᑎᐸᓇᔅ: ᐊᐙᓯᑌ ᐅᑯ, ᓇᒪᐎᓚ ᓂ ᑭᔅᑫᓕᑌᓐ ᐁ ᑮ ᓯᑲᐗᑕᐗᒃ ᑯᑕᒃ ᐊᐌᓇ᙮
ᐌᓴ ᙭ ᓇᒪᐎᓚ ᓂ ᑮ ᐃᔑᑎᔕᐅᒃ ᑭᒋ ᓯᑲᐋᑖᑫᔭᓐ, ᒫᑲ ᑭᒋ ᑲᑫᔅᑭᒥᐌᔮᓐ ᒥᓗᐋᒋᒧᐎᓐ: ᓇᒪᐎᓚ ᑲᑫᑕᐌᓕᑕᒧᐎ ᐋᔭᒥᐎᓇ ᐅᒋ, ᐁᑳ ᙭ ᐅᑦ ᐋᔑᑌᐋᑎᑯᒻ ᐁᑳ ᐙᔦᔥ ᑭᒋ ᐃᑖᐸᑕᓂᓕᒃ᙮᙭ ᑳ ᓲᑳᑎᓯᑦ ᓀᔥᑕ ᐊᓂᒪ ᐅᑲᑫᑖᐌᓕᑕᒧᐎᓐ ᑭᒋᒪᓂᑐ
ᐌᓴ ᐁ ᑲᑫᔅᑭᒥᐙᓂᐗᒃ ᐊᓂᒪ ᐋᔑᑌᐋᑎᒃ ᑭᔥᑴᐄᓐ ᐃᑌᓕᑕᒶᒃ ᐊᓂᑭ ᑳ ᓂᔑᐗᓈᑎᓯᒋᒃ; ᒫᑲ ᑭᓚᓈᓇᐤ ᑳ ᐱᒫᒋᐃᑲᐎᔭᒃ ᑭᒋᒪᓂᑐ ᐅ ᑲᔥᑭᐅᐎᓐ ᑭᑦ ᐃᑌᓕᑌᓈᓇᐤ᙮
ᐌᓴ ᐃᑕᓯᓇᐃᑳᑌᐤ, ᓂ ᑳ ᓂᔑᐗᓈᒋᑕᐙᓐ ᐅ ᑲᑫᑕᐌᓕᑕᒧᐎᓂᐗᐤ ᐅᑲᑫᑕᐌᓕᑕᒶᒃ, ᓀᔥᑕ ᓂ ᑳ ᐃᔥᒀᐸᓕᑕᒸᓐ ᐅ ᓂᓯᑐᑕᒧᐎᓂᐗᐤ ᐅᓕᑆᑳᐗᒃ᙮
ᑖᓐᑌ ᐁᑖᑦ ᐅᑲᑫᑕᐌᓕᑕᒻ? ᑖᓐᑌ ᐁᑖᑦ ᐅᒪᓯᓇᐃᑫᐤ? ᑖᓐᑌ ᐁᑖᑦ ᐊᓇ ᑳ ᑲᑴᔖᑯᒋᒥᐌᑦ ᐅᑕ ᐊᔅᑮᒃ? ᓇᒪ ᓈ ᑭᒋᒪᓂᑐ ᑮ ᑭᔥᑴᑕᐤ ᐅᒪ ᐊᔅᑭᐎ ᑲᑫᑕᐌᓕᑕᒧᐎᓂᓕᐤ?
ᐌᓴ ᐹᑎᒫ, ᐅ ᑲᑫᑕᐌᓕᑕᒧᐎᓂᒃ ᑭᒋᒪᓂᑐ, ᐊᔅᑮᒃ ᑳ ᐃᑖᒋᒃ ᑲᑫᑕᐌᓕᑕᒧᐎᓂᒃ ᐁᑳ ᐁ ᐅᒋ ᑭᔅᑫᓕᒫᒋᒃ ᑭᒋᒪᓂᑐᐗ, ᑮ ᐃᔑ ᒥᓜᓕᑕᒻ ᑭᒋᒪᓂᑐ ᐁ ᐃᔑ ᑮᔥᑴᒪᑲᒃ ᑲᑫᔅᑭᒥᐌᐎᓐ ᐅᒋ ᑭᒋ ᐱᒫᒋᐋᑦ ᐊᓂᐃ ᑳ ᑖᐺᔦᓕᑕᒥᓕᒋ᙮
ᐌᓴ ᒎᐗᒃ ᓇᑕᐌᓕᑕᒶᒃ ᑭᔅᑭᓄᐙᒋᒋᑲᓂᓕᐤ, ᒃᕆᑲᒃ ᒫᑲ ᓈᓇᑕᐌᓕᑕᒶᒃ ᑲᑫᑕᐌᓕᑕᒧᐎᓂᓕᐤ:
ᒫᑲ ᓂ ᑲᑫᔅᑭᒥᐙᓈᓐ ᙭ ᐁ ᒋᔅᑖᔅᑾᐙᑲᓂᐎᑦ, ᒍᐗᒃ ᐁ ᐅ ᐱᔓᓯᓄᐎᓂᒋᒃ, ᓀᔥᑕ ᒃᕆᑲᒃ ᑲᑫᐹᑎᓯᐎᓐ ᑳ ᐃᑌᓕᑕᑭᒃ;
ᒫᑲ ᐊᓂᑭ ᑳ ᓇᑐᒫᑲᓂᐎᒋᒃ, ᑖᐱᔅᑯᒡ ᒎᐗᒃ ᓀᔥᑕ ᒃᕆᑲᒃ, ᐁᐗᑯ ᑳ ᐃᑌᓕᑕᑭᒃ, ᙭ ᐅ ᑲᔥᑭᐅᐎᓐ ᑭᒋᒪᓂᑐ, ᓀᔥᑕ ᐅ ᑲᑫᑕᐌᓕᑕᒧᐎᓐ ᑭᒋᒪᓂᑐ᙮
ᐌᓴ ᐅ ᑲᑫᐹᑎᓯᐎᓐ ᑭᒋᒪᓂᑐ ᐊᐙᓯᑌ ᑲᑫᑕᐌᓕᑖᑾᓂᓕᐤ ᐃᔥᐱᔥ ᐃᓕᓕᐗᒃ; ᓀᔥᑕ ᐅ ᓕᓚᒥᓯᐎᓐ ᑭᒋᒪᓇᑐ ᐊᐙᓯᑌ ᒪᔥᑲᐎᓯᒪᑲᓂᓕᐤ ᐃᔥᐱᔥ ᐃᓕᓕᐗᒃ᙮
ᐌᓴ ᑭ ᐙᐸᑌᓇᐗᐤ ᑭ ᓇᑐᒥᑯᓯᐎᓂᐗᐤ, ᓂᒋᔖᓂᑐᒃ, ᐁᑳ ᐁ ᒥᒉᑎᒋᒃ ᑳ ᑲᑫᑕᐌᓕᑕᑭᒃ ᐎᔮᓯᐎᓂᒃ ᐃᔑ, ᐁᑳ ᐁ ᒥᒉᑎᒋᒃ ᑳ ᓱᑳᑎᓯᒋᒃ, ᐁᑳ ᐁ ᒥᒉᑎᒋᒃ ᑳ ᑭᒋᐃᑌᓕᑖᑯᓯᒋᒃ᙮ ᐁ ᓇᑐᒫᑲᓂᐎᒋᒃ:
ᒫᑲ ᑭᒋᒪᓂᑐ ᑮ ᐙᐌᓛᐊᑕᒻ ᑳ ᑲᑫᐹᑎᓯᒪᑲᑭ ᐅᑕ ᐊᔅᑭᒃ ᑭᒋ ᐗᓀᓕᑕᒥᐃᐌᒪᑲᑭ ᐊᓂᐃ ᑳ ᑲᑫᑕᐌᓕᑕᒧᒪᑯᑭ; ᑭᒋᒪᓂᑐ ᓀᔥᑕ ᑮ ᐙᐌᓛᐸᑕᒻ ᑳ ᓕᓚᒥᓯᒥᑲᑭ ᑭᒋ ᐗᓀᓕᑕᒥᐃᐌᒪᑲᑭ ᐊᓂᐃ ᑳ ᒪᔥᑲᐎᓯᒪᑲᑭ;
ᓀᔥᑕ ᑳ ᒪᒉᓕᑖᑾᑭ ᐅᑕ ᐊᔅᑮᒃ, ᓀᔥᑕ ᑳ ᐋᑕᐌᓕᑖᑾᑭ, ᑭᒋᒪᓂᑐ ᑮ ᐙᐌᓛᐸᑕᒻ ᐁᐁ, ᓀᔥᑕ ᑫᒀᓇ ᐁᑳ ᑳ ᐃᑕᑾᑭ ᑭᒋ ᓂᔑᐗᓈᒋᑖᒪᑲᑭ ᐊᓂᐃ ᑳ ᐃᑕᑾᑭ:
ᐁᑳ ᐊᐌᓇ ᑳ ᐎᔮᓯᐎᑦ ᑭᒋ ᒫᒪᑖᑯᒧᑦ ᐁᑕᔅᑕᒪᐱᓕᒋ᙮
ᒫᑲ ᐎᓚ ᐅᒋ ᑭᑦ ᐋᐎᓇᐗᐤ ᙭ ᒋᓴᓯᒃ, ᐊᓇ ᑳ ᐃᔑᑕᒫᑲᐎᔭᒃ ᑭᒋᒪᓂᑐᒃ ᐅᒋ, ᑲᑫᑕᐌᓕᑕᒧᐎᓐ, ᓀᔥᑕ ᒀᔭᔅᑭᑖᑎᓯᐎᓐ, ᓀᔥᑕ ᐸᓓᑭᐃᑯᓯᐎᓐ, ᓀᔥᑕ ᑎᐸᐊᒫᑫᔅᑕᒫᑯᓯᐎᓐ;
ᑭᒋ ᐃᑭᒃ ᐁ ᐃᑕᓯᓇᐃᑳᑌᒃ, ᐊᓇ ᑳ ᒫᒫᑖᑯᒧᑦ, ᐁᑯᔑ ᑲᑕ ᒫᒫᑖᑯᒧ ᐅᑎᐯᓕᒋᑫᒃ᙮
ᓂᓚ ᒫᑲ, ᓂᒋᔖᓂᑐᒃ, ᐃᔅᐱ ᐱᐁᒋ ᓈᑎᑖᑾᒃ, ᓇᒪᐎᓚ ᓂ ᑮ ᑕᑯᔑᓂᓐ ᐁ ᐋᐸᒋᑖᔮᓐ ᑳ ᑭᔅᑕᑭᑖᑾᒃ ᐋᔭᒥᐎᓐ ᓀᔥᑕ ᑲᑫᑕᐌᓕᑕᒧᐎᓐ, ᐁ ᐎᑕᒫᑕᑾᒃ ᐅ ᑎᐹᒋᒧᐎᓐ ᑭᒋᒪᓂᑐ᙮
ᐌᓴ ᓂ ᑮ ᑯᒋᐃᑌᓕᑌᓐ ᐁᑳ ᑫᒀᓐ ᑭᒋ ᑭᔅᑫᓕᑕᒫᓐ ᐃᑕ ᐁ ᐃᑖᔦᒃ, ᐱᑯ ᒋᓴᔅ ᙭, ᓀᔥᑕ ᐎᓚ ᐁ ᑮ ᒋᔅᑖᔅᑾᐅᑦ᙮
ᓀᔥᑕ ᑭ ᑮ ᐎᒉᐎᑎᓇᐗᐤ ᓕᓚᒥᓯᐎᓂᒃ, ᓀᔥᑕ ᓭᑭᓯᐎᓂᒃ, ᓀᔥᑕ ᑭᒋ ᓇᓂᑭᐸᓕᐎᓂᒃ᙮
ᓀᔥᑕ ᓂᑦ ᐋᔭᒥᐎᓐ ᓀᔥᑕ ᓂ ᑲᑫᔅᑭᒥᐌᐎᓐ ᓇᒪᐎᓚ ᔓᔅᑾᒋᐋᔭᒥᐎᓇ ᑳ ᐅᒋᐸᓕᑭ ᐃᓕᓕᐎ ᑲᑫᑕᐌᓕᑕᒧᐎᓂᒃ, ᒫᑲ ᑳ ᐃᔑ ᐙᐸᑎᓕᐌᑦ ᐊᒑᒃ ᓀᔥᑕ ᑲᔥᑭᐅᐎᓂᒃ ᐃᔑ;
ᑭ ᑖᐺᔦᓕᑕᒧᐎᓂᐗᐤ ᐁᑳ ᑭᒋ ᓂᐸᐎᒪᑲᒃ ᐅ ᑲᑫᑕᐌᓕᑕᒧᐎᓂᐙᒃ ᐃᓕᓕᐗᒃ, ᒫᑲ ᐅ ᑲᔥᑭᐅᐎᓂᒃ ᑭᒋᒪᓂᑐ᙮ᑭᒋᒪᓂᑐ ᐅᑳᑫᑖᐌᓕᑕᒧᐎᓐ
ᐁᓕᐌᒃ ᒫᑲ ᓂᑦ ᐋᔭᒥᓈᓐ ᑲᑫᑕᐌᓕᑕᒧᐎᓐ ᒣᑴᔭᔥ ᐊᓂᑭ ᑳ ᑭᔑᓂᑕᐎᑭᒋᒃ: ᓇᒪᐎᓚ ᒫᑲ ᐅᒪ ᐊᔅᑭ ᑲᑫᑕᐌᓕᑕᒧᐎᓐ, ᓇᒪ ᓀᔥᑕ ᐅ ᑲᑫᑕᐌᓕᑕᒧᐎᓂᐗᐤ ᐊᓂᑭ ᑳ ᐅᑭᒫᐎᒋᒃ ᐅᑕ ᐊᔅᑮᒃ, ᑳ ᐊᑎ ᒣᒋᐸᓕᒋᒃ:
ᒫᑲ ᓂᑦ ᐋᓕᒧᑕᒸᓈᓐ ᑭᒋᒪᓂᑐ ᐅ ᑲᑫᑕᐌᓕᑕᒧᐎᓐ ᐁ ᐃᔑ ᑳᒋᑳᑌᒃ, ᐊᓂᒪ ᑳ ᑳᑖᓂᐗᒃ ᑲᑫᑕᐌᓕᑕᒧᐎᓐ ᐅᑎ, ᑭᒋᒪᓂᑐ ᑳ ᑮ ᐙᐌᓚᔅᑖᑦ ᐸᒧᔑ ᑮ ᐊᔅᑭᐗᒃ ᑭᒋ ᐅᒋ ᑭᔅᑌᓕᑖᑯᓯᔭᒃ:
ᐊᓂᑭ ᑳ ᐅᑭᒫᐎᒋᒃ ᐅᑕ ᐊᔅᑮᒃ ᐁᑳ ᑳ ᑮ ᑭᔅᑫᓕᑕᑭᒃ: ᐌᓴ ᑮᔥᐱᓐ ᑮ ᑭᔅᑫᓕᑕᒧᐙᑯᐸᓀ, ᓇᒪᐎᓚ ᑲᑕ ᑮ ᒋᔅᑖᔅᑾᐌᐸᓇᒃ ᑭᔅᑌᓕᑖᑯᓯᐎᓂ ᐅᑎᐯᓕᒋᑫᐗ᙮
ᒫᑲ, ᐁ ᐃᑕᓯᓇᐃᑳᑌᒃ, ᒥᔅᑭᔑᒃ ᓇᒪᐎᓚ ᑮ ᐅᒋ ᐙᐸᑕᒧᒪᑲᓐ, ᓇᒪ ᓀᔥᑕ ᒥᑕᐗᑳᔾ ᑮ ᐯᑕᒧᒪᑲᓐ, ᓇᒪ ᓀᔥᑕ ᑮ ᐱᑐᑫᒪᑲᓂᓕᐗ ᐅᑌᐃᒃ ᐃᓕᓕᐤ, ᐊᓂᐃ ᑭᒋᒪᓂᑐ ᑳ ᑮ ᐙᐌᔑᑕᒪᐙᑦ ᐊᓂᐃ ᑳ ᓵᑭᐃᑯᑦ᙮
ᒫᑲ ᑭᒋᒪᓂᑐ ᐅᐅ ᑭ ᑮ ᐙᐸᑎᓕᑯᓇᐤ ᐅᑦ ᐊᒑᑾ ᐅᒋ: ᐌᓴ ᐊᒑᒃ ᓈᓇᑕᐌᓕᑕᒻ ᒥᓯᐌ ᑫᒀᓇ, ᐁᐁ, ᐊᓂᐃ ᑳ ᒫᒪᔅᑳᑌᓕᑖᑾᓂᓕᑭ ᐅᑦ ᐋᔮᓇ ᑭᒋᒪᓂᑐ᙮
ᐌᓴ ᑫᑯ ᐃᓕᓕᐤ ᑫᔅᑫᓕᑕᒸᑦ ᐅᑦ ᐊᔮᓂᓕᐗ ᐃᓕᓕᐗ, ᐱᑯ ᐅᑦ ᐊᒑᑾ ᑳ ᐱᒋᔅᑳᑯᑦ? ᐁᑯ ᑖᐱᔅᑯᒡ ᓇᒪᐎᓚ ᐃᓕᓕᐤ ᑭᔅᑫᓕᑕᒬᐤ ᐅᑦ ᐗᔮᓂᓕᐗ ᑭᒋᒪᓂᑐᐗ, ᒫᑲ ᐱᑯ ᐅᑦ ᐊᒑᑾ ᑭᒋᒪᓂᑐ᙮
ᑭ ᑮ ᒥᓕᑲᐎᓋᓇᐤ ᒫᑲ, ᓇᒪᐎᓚ ᐅᒪ ᐊᔅᑭ ᐊᒑᒃ, ᒫᑲ ᐊᓇ ᐊᒑᒃ ᑭᒋᒪᓂᑐ ᑳ ᐅᒋᐸᓕᑦ; ᑭᒋ ᑮ ᑭᔅᑫᓕᑕᒪᒃ ᐊᓂᐃ ᒧᔐ ᑳ ᑮ ᒥᓕᑕᒃ ᑭᒋᒪᓂᑐ;
ᐁᐗᒀᓂᐃ ᓀᔥᑕ ᑳ ᐋᓕᒧᑕᒫᒃ, ᓇᒪᐎᓚ ᐗᔭᒥᐎᓂᒃ ᐃᓕᓕᐤ ᐅ ᑲᑫᑕᐌᓕᑕᒧᐎᓐ ᐁ ᐃᔑ ᑭᔅᑭᓄᐊᒫᑫᒪᑲᓂᓕᒃ, ᒫᑲ ᐊᓂᐃ ᑳ ᑭᔅᑭᓄᐊᒫᑫᑦ ᐸᓓᑭ ᐊᒑᒃ; ᐁ ᑖᐱᔅᑯᑌᓕᒋᑳᑌᑭ ᐊᒑᑯᐎ ᑫᒀᓇ ᐊᓯᒋ ᐊᓂᐃ ᑳ ᐊᒑᑯᐗᑭ᙮
ᒫᑲ ᐎᓚ ᐃᓚᑐ ᐃᓕᓕᐤ ᓇᒪᐎᓚ ᐎ ᐅᑎᓇᒬᐤ ᐅᑦ ᐗᔮᓂᓕᐗ ᐅᑦ ᐊᒑᑾ ᑭᒋᒪᓂᑐ; ᐌᓴ ᑲᑫᐹᒋᑌᓕᑕᒻ; ᓇᒪ ᓀᔥᑕ ᑲᑕ ᑮ ᑭᔅᑫᓕᑕᒻ, ᐌᓴ ᐊᒑᑯᐎ ᓂᓯᑕᐌᓕᒋᑳᑌᐗ᙮
ᒫᑲ ᐊᓇ ᑳ ᐋᒑᑯᐎᐃᑖᑎᓰᑦ ᑎᐹᔅᑯᓇᒻ ᒥᓯᐌ ᑫᒀᓇ, ᐎᓚ ᒫᑲ ᓇᒪᐎᓚ ᑎᐹᔅᑯᓂᑯ ᐊᐌᓕᐗ᙮
ᐌᓴ ᐊᐌᓇ ᑳ ᑮ ᑭᔅᑫᓕᑕᒸᑦ ᐅ ᒥᑐᓀᓕᒋᑲᓂᓕᐤ ᐅᑎᐯᓕᒋᑫᐗ, ᑭᒋ ᑭᔅᑭᓄᐊᒪᐙᔅᐸᓐ? ᒫᑲ ᑭᓚᓈᓇᐤ ᑭᑦ ᐋᔭᐗᓈᓇᐤ ᐅ ᒥᑐᓀᓕᒋᑲᓐ ᙭᙮
ᑭᒋᒪᓂᑐ ᐅᑕᑐᔅᑫᓛᑲᓇ
ᓂᓚ ᒫᑲ, ᓂᒋᔖᓂᑐᒃ, ᓇᒫᐎᓚ ᑖᐱᔅᑯᒡ ᐊᓂᑭ ᑳ ᐊᒑᑯᐎᐃᑖᑎᓯᒋᒃ ᑭ ᑮ ᐃᔑ ᐋᔭᒥᐃᑎᓇᐗᐤ, ᒫᑲ ᑖᐱᔅᑯᒡ ᐊᓂᑭ ᑳ ᐎᔮᓯᐃᑖᑎᓯᒋᒃ, ᑖᐱᔅᑯᒡ ᐅᑎ ᐅᔥᑲᐙᔑᔕᒃ ᑳ ᐃᑖᒋᒃ ᙭ᑎᒃ᙮
ᒍᒍᔑᒫᐳ ᑭ ᑮ ᐅᒋ ᐊᔕᒥᑎᓇᐗᐤ, ᓇᒪ ᒫᑲ ᐎᔮᔅ: ᐌᓴ ᐁᔥᑾ ᓇᒪᐎᓚ ᑭ ᑮ ᑌᐱ ᑲᔥᑭᑖᓇᐗᐤ ᑭᒋ ᐅᑎᓇᒣᒃ, ᓇᒪᐎᓚ ᐁᔥᑾ ᓀᔥᑕ ᑭ ᑲᔥᑭᑖᓇᐗᐤ᙮
ᐌᓴ ᑫᔮᐸᒡ ᑭ ᐎᔮᓯᐃᑖᑎᓯᓇᐗᐤ: ᐌᓴ ᐃᑕ ᐁ ᐃᑖᔦᒃ ᐃᑕᑾᓐ ᐅᑌᓕᒥᑐᐎᓐ, ᓀᔥᑕ ᒀᓗᑐᑖᑐᐎᓐ, ᓀᔥᑕ ᐸᑳᓂᐃᓱᐎᓇ, ᓇᒪ ᓈ ᑭ ᐎᔮᓯᐃᑖᑎᓯᓇᐗᐤ, ᓀᔥᑕ ᑖᐱᔅᑯᒡ ᐃᓕᓕᐗᒃ ᑭᑦ ᐃᔑ ᐱᒧᑖᓇᐗᐤ?
ᐌᓴ ᒣᒀᒡ ᐊᐌᓇ ᐁᑗᑦ, ᓂᓚ ᓂ ᓄᔅᐱᓇᑕᐤ ᐹᓪ; ᓀᔥᑕ ᑯᑕᒃ, ᓂᓚ ᓂ ᓄᔅᐱᓇᑕᐤ ᐊᐸᓚᔅ; ᓇᒪ ᓈ ᑭ ᐎᔮᓯᐃᑖᑎᓯᓇᐗᐤ?
ᐊᐌᓇ ᒫᑲ ᐹᓪ, ᐊᐌᓇ ᒫᑲ ᐊᐸᓚᔅ, ᐱᑯ ᐋᔭᒥᐋᐎ ᐊᑑᔅᑫᓛᑲᓇᒃ ᑳ ᑮ ᐅᒋ ᑖᐺᔦᓕᑕᒣᒃ, ᐱᑯ ᑳ ᐃᔑ ᒥᓛᑦ ᐅᑎᐯᓕᒋᑫᐤ ᒥᓯᐌ ᑕᑐ ᐃᓕᓕᐗ?
ᓂᓚ ᓂ ᑮ ᓂᑕᐎᑭᒋᑳᓐ, ᐊᐸᓚᔅ ᑮ ᐗᓴᓶᐯᑲᐃᑫᐤ; ᒫᑲ ᑭᒋᒪᓂᑐ ᑮ ᓚᑭᑭᑫᐤ᙮
ᐁᐗᑯ ᐅᒋ ᐊᓇ ᑳ ᓂᑕᐎᑭᒋᑫᑦ ᓇᒪᐎᓚ ᐙᔦᔥ ᐃᑌᓕᑖᑯᓯᐤ, ᓇᒪ ᓀᔥᑕ ᐊᓇ ᑳ ᐗᓴᓶᐯᑲᐃᑫᑦ; ᒫᑲ ᑭᒋᒪᓂᑐ ᐱᑯ ᑳ ᓚᑭᑭᑫᑦ᙮
ᐊᓇ ᒫᑲ ᑳ ᓂᑕᐎᑭᒋᑫᑦ, ᐊᓇ ᓀᔥᑕ ᑳ ᐗᓴᓶᐯᑲᐃᑫᑦ ᐯᔭᑯᐗᒃ: ᒥᓯᐌ ᑕᑐ ᐃᓕᓕᐤ ᒫᑲ ᑲᑕ ᒥᓛᑲᓂᐎᐤ ᑎᐱᓚᐌ ᐅ ᑎᐸᐊᒫᑯᓯᐎᓐ ᑳ ᑮ ᐃᔑ ᐊᑑᔅᑫᑦ᙮
ᐌᓴ ᓂ ᐎᒋᐊᑑᔅᑫᒫᓈᓐ ᑭᒋᒪᓂᑐ:ᑭᓚᐗᐤ ᑭᒋᒪᓂᑐ ᐅ ᓂᑕᐎᑭᒋᑫᐎᓐ, ᑭᓚᐗᐤ ᑭᒋᒪᓂᑐ ᐅ ᐙᔅᑳᔨᑫᐎᓐ᙮
ᑳ ᐃᔑ ᒥᓕᑲᐎᔮᓐ ᑭᒋᒪᓂᑐ ᐅ ᔕᐌᓕᒋᑫᐎᓐ, ᑖᐱᔅᑯᒡ ᑫᑫᑕᐌᓕᑕᒃ ᐅᓂᑲᓂ ᐙᔅᑳᔨᑲᓂᑫᐤ, ᓂ ᑮ ᐅᓚᔅᑕᒋᑳᓐ, ᑯᑕᒃ ᒫᑲ ᐁᑯᑕ ᐎᐋᔅᑳᔨᑲᓂᑫᑦ᙮ ᒫᑲ ᐁᑯᔑ ᒥᓯᐌ ᑕᑐ ᐃᓕᓕᐤ ᑲᑕ ᔮᒀᒥᓯᐤ ᐁ ᐃᔑ ᐙᔅᑳᔨᑲᓂᑫᑦ ᐁᑯᑕ᙮
ᐌᓴ ᑯᑕᑭᓕᐤ ᐅᓚᔅᑖᒋᑲᓂᓕᐤ ᓇᒪᐎᓚ ᐊᐌᓇ ᑲᑕ ᑮ ᐅᓚᔅᑕᐤ, ᐱᑯ ᐊᓂᒪ ᑳ ᑮ ᐅᓚᔅᑖᓂᐗᒃ, ᐁᐗᑯ ᒋᓴᔅ ᙭᙮
ᑮᔥᐱᓐ ᒫᑲ ᐊᐌᓇ ᐃᓕᓕᐤ ᐙᔅᑳᔨᑲᓂᑫᑦ ᐗᑮᒡ ᐅᒪ ᐅᓚᔅᑕᒋᑲᓇᒃ ᐅᓵᐎᔔᓕᐋᓈᐱᔉ, ᔔᓕᐋᓃᐱᔉ, ᑳ ᑭᔅᑕᑭᓯᓕᒋ ᐊᓯᓂᔭ, ᒥᔅᑎᑾ, ᒪᔅᑯᔑᔭ, ᐃᔅᑯᓵᐗᒋᑲᓐ;
ᑮᔥᐱᓐ ᒫᑲ ᐊᐌᓇ ᐃᓕᓕᐤ ᐅᑦ ᐊᑑᔅᑫᐎᓐ ᐊᔨᑕᔅᑌᓕᑫ ᐁᑯᑕ ᑳ ᑮ ᐙᔅᑳᔨᑲᓂᑫᑦ, ᑲᑕ ᒥᓛᑲᓂᐎᐤ ᑎᐸᐊᒫᑯᓯᐎᓂᓕᐤ᙮
ᑮᔥᐱᓐ ᒫᑲ ᐊᐌᓇ ᐃᓕᓕᐤ ᐅᑦ ᐊᑑᔅᑫᐎᓐ ᑫ ᐃᔥᒀᑌᓕᑴ, ᑲᑕ ᐗᓂᑖᓱ: ᒫᑲ ᐎᓚ ᑫᒋᐙᒃ ᑲᑕ ᐱᒫᒋᐊᐤ; ᑖᐎᔅᑯᒡ ᒫᑲ ᐃᔥᑯᑌᒃ ᐅᒋ᙮
ᓇᒪ ᓈ ᑭ ᑭᔅᑫᓕᑌᓇᐗᐤ ᐁ ᐅᑦ ᐋᔭᒥᐁᐎᑲᒥᒥᑯᔦᒃ ᑭᒋᒪᓂᑐ, ᓀᔥᑕ ᐅᑦ ᐊᒑᑾ ᑭᒋᒪᓂᑐ ᐁ ᐱᒋᔅᑳᒥᑖᒃ?
ᑮᔥᐱᓐ ᐊᐌᓇ ᐃᓕᓕᐤ ᓂᔑᐗᓈᒋᑕᐙᑌ ᑭᒋᒪᓂᑐᐗ ᐅᑦ ᐋᔭᒥᐁᐎᑲᒥᑯᓕᐤ, ᐁᐗᒀᓇ ᑫ ᓂᔑᐗᓈᒋᐃᑯᑦ ᑭᒋᒪᓂᑐᐗ: ᐌᓴ ᐅᑦ ᐋᔭᒥᐁᐎᑲᒥᒃ ᑭᒋᒪᓂᑐ ᐸᓓᑲᓂᓕᐤ; ᑭᓚᐗᐤ ᒫᑲ ᐁᐗᑯ ᐅᑦ ᐋᔭᒥᐁᐎᑲᒥᒃ᙮
ᐁᑯᔑ ᐁᑳᐎᓚ ᐊᐌᓇ ᑲᑕ ᐙᔦᔑᐃᑎᓱ: ᑮᔥᐱᓐ ᐊᐌᓇ ᐃᓕᓕᐤ ᐁ ᐃᑕᔑᔦᒃ ᑫᑫᑕᐌᓕᒥᒋ ᐅᑕ ᐊᔅᑮᒃ, ᐁᑯᔑ ᑲᑕ ᑮᔥᑴᑲᓂᐎᐤ, ᐁᑯ ᐃᔑ ᑭᒋ ᑲᑫᑕᐌᓕᑕᒃ᙮
ᐌᓴ ᐅᒪ ᐊᔅᑭ ᑲᑫᑕᐌᓕᑕᒧᐎᓐ ᑲᑫᐹᑎᓯᐎᓐ ᐃᑌᓕᑕᒻ ᑭᒋᒪᓂᑐ᙮ ᐌᓴ ᐃᑕᓯᓇᐃᑳᑌᐤ, ᑎᐱᓚᐌ ᐅ ᑲᑳᔦᓕᓯᐎᓂᓕᒃ ᒫᒋᑯᓀᐤ ᐊᓂᐃ ᑳ ᑲᑫᑕᐌᓕᑕᒥᓕᒋ᙮
ᒥᓇ ᒫᑲ, ᐅᑎᐯᓕᒋᑫᐤ ᑭᔅᑫᓕᑕᒬᐤ ᐅᑦ ᐃᑌᓕᑕᒧᐎᓂᓕᐗ ᑫᑫᑕᐌᓕᑕᒥᓕᒋ, ᐸᑾᓐᑕᐤ ᐁ ᐃᑌᓕᑖᑾᓂᓕᑭ᙮
ᐁᐗᑯ ᐅᒋ ᐁᑳᐎᓚ ᐊᐌᓇ ᑲᑕ ᒫᒪᑖᑯᒧ ᐃᓕᓕᓈᒃ ᐃᔑ; ᐌᓴ ᒥᓯᐌ ᑫᒀᓇ ᑭᑦ ᐅᑦ ᐋᔮᓂᓇᐗᐤ:
ᑮᔥᐱᓐ ᐹᓪ, ᓀᔥᑕᐱᑯ ᐊᐸᓚᔅ, ᓀᔥᑕᐱᑯ ᓯᐸᔅ, ᓀᔥᑕᐱᑯ ᐅᒪ ᐊᔅᑭ, ᓀᔥᑕᐱᑯ ᐱᒪᑎᓯᐎᓈ, ᓀᔥᑕᐱᑯ ᓂᐱᐎᑦ, ᓀᔥᑕᐱᑯ ᑫᒀᓇ ᐊᓄᒡ ᑳ ᐃᑕᑾᑭ, ᓀᔥᑕᐱᑯ ᑫᒀᓇ ᐁᔥᑾ ᑫ ᐃᑕᑾᑭ; ᒥᓯᐌ ᑭᓚᐗᐤ ᑭᑦ ᐅᑦ ᐋᔮᓂᓇᐗᐤ;
ᑭᓚᐗᐤ ᒫᑲ ᙭ ᑳ ᐅᑦ ᐗᔮᓇᑦ; ᓀᔥᑕ ᙭ ᑳ ᐅᑦ ᐋᔮᓂᑦ ᑭᒋᒪᓂᑐ᙮
ᐃᔑᑎᔕᐗᑲᓇᒃ ᙭ ᐅᒋ
ᐁᑯᔑ ᐊᐌᓇ ᓂ ᑳ ᐃᑕᑭᒥᑯᓈᓐ ᐁ ᐅᑦ ᐋᔭᒥᐋᐎᐊᑑᔅᑫᓚᑲᓂᒥᔭᒥᑦ ᙭, ᓀᔥᑕ ᐁ ᑲᓇᐌᓕᑎᓕᑲᐎᔮᒃ ᑭᒋᒪᓂᑐ ᐅ ᑳᒋ ᑫᒀᓇ᙮
ᓀᔥᑕ ᒫᑲ ᓇᑕᐌᓕᑖᑯᓯᐗᒃ ᑲᓇᐌᓕᑎᓛᑲᓇᒃ, ᐃᓕᓕᐤ ᑭᒋ ᒥᔅᑲᐙᑲᓂᐎᑦ ᐁ ᒀᔭᔅᑭᑎᑦ᙮
ᒫᑲ ᐎᓚ ᓂᓚ ᓈᔅᐱᒡ ᓂᑦ ᐋᐱᔅᑌᓕᑌᓐ ᑭᓚᐗᐤ ᑭᒋ ᐅᒋ ᑎᐹᔅᑯᓂᑲᐎᔮᓐ, ᓀᔥᑕᐱᑯ ᐃᓕᓕᐎ ᑎᐹᔅᑯᓂᑫᐎᓐ: ᐁᐁ, ᓇᒪᐎᓚ ᓂᑎᐹᔅᑯᓇᑎᓱᓐ᙮
ᐌᓴ ᓂᓚ ᑫᒋᐙᒃ ᓇᒪᐎᓚ ᑫᒀᓐ ᓂ ᑭᔅᑫᓕᑌᓐ; ᐁᓕᐌᒃ ᒫᑲ ᓇᒪᐎᓚ ᐅᒪ ᓂᑦ ᐅᒋ ᒀᔭᔅᑭᑖᑎᓯᐃᑲᐎᓐ: ᒫᑲ ᐊᓇ ᑳ ᑎᐹᔅᑯᓂᑦ ᐁᐗᒀᓇ ᐅᑎᐯᓕᒋᑫᐤ᙮
ᐁᐗᑯ ᐅᒋ ᐁᑳᐎᓚ ᑫᒀᓐ ᓂᑳᓐ ᑎᐹᔅᑯᓇᒧᒃ, ᐹᑎᒫ ᐯᒋ ᑕᑯᔑᑫ ᐅᑎᐯᓕᒋᑫᐤ, ᑫ ᓄᑯᑖᑦ ᐊᓂᐃ ᑫᒀᓇ ᐗᓂᑎᐱᔅᑭᓯᐎᓂᒃ ᑳ ᑳᑖᓂᐗᑭ, ᓀᔥᑕ ᑫ ᑭᔅᑫᓕᑖᑯᑖᑦ ᒥᑐᓀᓕᒋᑫᐎᓇ ᒥᑌᐃᒃ ᑳ ᐅᒋᐸᓕᑭ: ᐁᑯ ᒫᑲ ᒥᓯᐌ ᐃᓕᓕᐗᒃ ᑫ ᒀᔭᔅᑯ ᐋᒋᒥᑯᒋᒃ ᑭᒋᒪᓂᑐᐗ᙮
ᐅᐅ ᑫᒀᓇ, ᓂᒋᔖᓂᑐᒃ, ᑭᔅᑭᓄᐙᒋᒋᑲᓇᒃ ᓂ ᑮ ᐊᔓᐃᐎᓇᒫᓱᓐ ᓀᔥᑕ ᐊᐸᓚᔅ ᑭᓚᐗᐤ ᐅᒋ; ᑭᒋ ᐃᔑ ᑭᔅᑫᓕᑕᒣᒃ ᓂᓚᓈᓐ ᐅᒋ ᐁᑳ ᐋᓕᐙᒃ ᑭᒋ ᐃᑌᓕᒣᑾᒃ ᐃᓕᓕᐗᒃ, ᐃᔥᐱᔥ ᑳ ᐃᑕᓯᓇᐃᑳᑌᒃ, ᐁᑳ ᐊᐌᓇ ᐁ ᐃᑕᔑᔦᒃ ᑭᒋ ᑭᔅᑌᓕᒥᑎᓱᔅᑕᐙᑦ ᑯᑕᑭᔭ᙮
ᐌᓴ ᐊᐁᓋ ᑳ ᑮ ᐃᔑᐃᔉ ᐱᑐᔥ ᑭᒋ ᐃᔑᓈᑯᓯᔭᓐ ᐃᔥᐱᔥ ᑯᑕᒃ ᐊᐌᓇ? ᑫᒀᓐ ᓀᔥᑕ ᐁᔮᔭᓐ ᐁᑳ ᑳ ᑮ ᒥᓕᑲᐎᔭᓐ? ᑮᔥᐱᓐ ᒫᑲ ᑮ ᒥᓕᑲᐎᔭᓐ, ᑖᓀᑭ ᐌᒋ ᒫᒪᑕᑯᒧᔭᓐ, ᒫᓇ ᐱᑯ ᐁᑳ ᐁ ᑮ ᒥᓕᑳᐎᔭᓐ?
ᐊᓄᒡ ᑭ ᑭᔥᐳᓇᐗᐤ, ᐊᓄᒡ ᑭ ᒥᔕᑭᓯᓇᐗᐤ, ᑭ ᑮ ᑎᐯᓕᒋᑳᓇᐗᐤ ᑖᐱᔅᑯᒡ ᑭᒋᐅᑭᒪᐗᒃ ᐋᑕ ᐁᑳ ᐁ ᐎᒉᐎᑖᒃ; ᓐᑕᒫᑕ ᓀᔥᑕ ᑖᐺ ᑎᐯᓕᒋᑫᔦᒃ, ᓂᓚᓈᓐ ᐊᓯᒋ ᑭᓚᐗᐤ ᑭᒋ ᑎᐯᓕᒋᑫᔮᒃ᙮
ᐌᓴ ᓂᑦ ᐃᑌᓕᑌᓐ ᑭᒋᒪᓂᑐ ᒫᒋᒡ ᐁ ᑮ ᐃᑕᓕᑖᒃ ᓂᓚᓈᓐ ᑳ ᐊᐸᔅᑕᓕᐎᔮᒃ, ᑖᐱᔅᑯᒡ ᐊᓂᑭ ᑳ ᑮ ᐃᑕᑭᒫᑲᓂᐎᒋᒃ ᑭᒋ ᓂᐱᒋᒃ; ᐌᓴ ᓂᑦ ᐃᔑᐃᑲᐎᓈᓐ ᑲᓇᐙᐸᒋᑲᓇᒃ ᑭᒋ ᑲᓇᐙᐸᒥᑖᑾᒃ ᐊᔅᑮᒃ ᑳ ᐃᑖᒋᒃ, ᓀᔥᑕ ᐁᓐᒐᓚᒃ, ᓀᔥᑕ ᐃᓕᓕᐗᒃ᙮
ᓂ ᑭᔥᑴᑳᓂᐎᓈᓐ ᙭ ᐅᒋ, ᒫᑲ ᑭᓚᐗᐤ ᑭ ᑲᑫᑕᐌᓕᑌᓇᐗᐤ ᙭ᑎᒃ; ᓂ ᓕᓚᒥᓯᓈᓐ, ᒫᑲ ᑭᓚᐗᐤ ᑭ ᒪᔥᑲᐎᓯᓇᐗᐤ; ᑭᓚᐗᐤ ᑭ ᑭᒋᐃᑌᓕᑖᑯᓯᓇᐗᐤ, ᒫᑲ ᓂᓚᓈᓐ ᓂᑦ ᐋᑕᐌᓕᑖᓇᓯᓈᓐ᙮
ᐙᐙᒡ ᐱᓕᔥ ᐊᓄᒡ ᓂ ᐎ ᒥᒋᓱᓈᓐ, ᓀᔥᑕ ᓂ ᐎ ᒥᓂᒀᓈᓐ, ᓀᔥᑕ ᓂ ᒧᔐᔥᑲᑌᓈᓐ, ᓀᔥᑕ ᓂ ᐸᑲᒪᐅᑲᐎᓈᓐ, ᓀᔥᑕ ᓇᒪᐎᓚ ᑫᒋᓇᔦᓕᑖᑾᓐ ᐃᑕ ᐁ ᐎᑭᔮᒃ;
ᓂᑦ ᐊᑐᔅᑳᓈᓐ ᓂᒋᒋᓈᒃ ᐁ ᐅᒋ ᐋᐸᑎᓯᔮᒃ: ᐁ ᒫᒪᒋᐃᑎᑲᐎᔮᒃ, ᓂ ᒥᓦᑭᒥᐙᓈᓐ; ᐁ ᑲᒀᑕᑭᐃᑲᐎᔮᒃ, ᑳᔮᒻ ᐁᑯᔑ ᓂᑦ ᐃᑌᓕᑌᓈᓐ:
ᐁ ᒪᒋᐋᓕᒧᒥᑳᐎᔮᒃ, ᓂ ᓇᑐᑕᒫᑳᓈᓐ: ᑕᐱᔅᑯᒡ ᐌᐱᓂᑲᓐ ᐊᔅᑭᒃ, ᓀᔥᑕ ᒥᑐᓂ ᐸᑾᓐᑕᐤ ᑳ ᐌᐱᓂᑳᑌᒃ ᓂᑦ ᐃᔑᐃᑲᐎᓈᓐ ᐱᓕᔥ ᐊᓄᒡ ᐁ ᑭᔑᑳᒃ᙮
ᓇᒪᐎᓚ ᓂ ᒪᓯᓂᐁᓐ ᐅᐅ ᑫᒀᓇ ᑭᒋ ᓇᓀᐯᐎᐃᑕᑾᒃ, ᒫᑲ ᑖᐱᔅᑯᒡ ᑳ ᓵᑭᐊᑭᒃ ᓂᑯᓯᓴᒃ ᑭᑦ ᐃᔑ ᔭᒀᒥᒥᑎᓇᐗᐤ᙮
ᐌᓴ ᐋᑕ ᐁ ᐋᔭᐌᑾᒃ ᒥᑖᑡᐤ ᑭᒋᒥᑖᑐᒥᑕᓇᐤ ᐅᑭᔅᑭᓄᐊᒫᑫᐗᒃ ᙭ᑎᒃ, ᐁᓕᐌᒃ ᓇᒪᐎᓚ ᒥᒉᑎᐗᒃ ᑯᑖᐎᐗᐗᒃ; ᐌᓴ ᙭ ᒋᓴᓯᒃ ᑭ ᑮ ᓂᑕᐎᑭᐃᑎᓇᐗᐤ ᒥᓗᐋᒋᒧᐎᓂᒃ ᐅᒋ᙮
ᐁᐗᑯ ᐅᒋ ᑭ ᓇᑕᐌᓕᒥᑎᓇᐗᐤ, ᓄᔅᐱᓇᔒᒃ᙮
ᐅᒪ ᐅᒋ ᓀᔥᑕ ᑭ ᑮ ᐃᔑᑎᔕᐊᒫᑎᓇᐗᐤ ᑎᒧᑎᔭᔅ, ᐊᓇ ᑳ ᓵᑭᐊᒃ ᓂᑯᓯᔅ, ᓀᔥᑕ ᑳ ᑳᔭᔅᑭᑎᔅᑕᐙᑦ ᐅᑎᐯᓕᑭᑫᐗ, ᑫ ᑭᔅᑭᓯᑐᑕᒫᑖᒃ ᓂᑦ ᐃᔑᑣᐎᓇ ᑳ ᐃᑕᑾᑭ ᙭ᑎᒃ, ᐁ ᐃᔑ ᑭᔅᑭᓄᐊᒫᑫᔮᓐ ᒥᓯᐌ ᐃᑕ ᒣᑴᔭᔥ ᒥᓯᐌ ᒫᒪᐎᐋᔭᒥᐋᐗ᙮
ᐋᑎᑦ ᒫᑲ ᑭᔅᑌᓕᒧᐗᒃ, ᐁ ᐃᑌᓕᑕᑭᒃ ᐁᑳ ᑭᒋ ᐯᒋ ᓈᑎᑖᑾᒃ᙮
ᐌᓴ ᐅᑦ ᐅᑭᒫᐎᐎᓐ ᑭᒋᒪᓂᑐ ᓇᒪᐎᓚ ᐃᑕᑾᓂᓕᐤ ᐋᔭᒥᐎᓂᒃ, ᒫᑲ ᑲᔥᑭᐅᐎᓂᒃ᙮
ᑫᒀᓐ ᐙ ᐋᔭᔦᒃ? ᑭ ᑳ ᐯᒋ ᓈᑎᑎᓇᐗᐤ ᓈ ᐁ ᐯᒋ ᑕᑯᓇᒫᓐ ᒥᔅᑎᑯᔑᔥ? ᓀᔥᑕᐱᑯ ᓵᑭᐃᐌᐎᓂᒃ, ᓀᔥᑕ ᓗᔅᑳᑎᓯᐎᓂᒃ?
ᐱᔑᒀᑎᓯᐎᓐ ᒣᑯᔦᔥ ᐅᑖᐺᑕᒧᐗᒃ
ᐃᑖᒋᒧᓋᓂᐗᓐ ᐁ ᐃᑕᑾᒃ ᐱᔑᒀᑎᓯᐎᓐ ᐃᑕ ᐁ ᐃᑖᔦᒃ, ᓀᔥᑕ ᑐᐎ ᐱᔑᒀᑎᓯᐎᓐ ᐁᑳ ᐃᔥᐱᔥ ᑳ ᐋᓕᒧᒋᑳᑌᒃ ᐃᑕ ᐁ ᐃᑖᒋᒃ ᒉᓐᑖᐃᓚᒃ, ᐊᐌᓇ ᑭᒋ ᐋᔮᐄᒫᑦ ᐅᑖᐎᔭ ᐎᐎᓕᐗ᙮
ᓀᔥᑕ ᑭ ᑭᔅᑌᓕᒧᓇᐗᐤ, ᓇᒪ ᓀᔥᑕ ᓇᐗᒡ ᑭ ᓇᓀᑳᒋᒧᓇᐗᐤ, ᐊᓇ ᑳ ᑮ ᑐᑕᒃ ᐅᒣᓕᐤ ᑭᒋ ᐃᑲᑌᓈᑲᓂᐎᑦ ᐃᑕ ᐁ ᐃᑕᔦᒃ᙮
ᐌᓴ ᓂᓚ ᑖᐺ, ᐁ ᐃᑖᐱᒋᔮᓐ ᓂᔭᐎᒃ, ᒫᑲ ᐁ ᐎᒉᐎᑕᑾᒃ ᓂᑦ ᐊᒑᑯᒃ, ᐋᔕᔾ ᓂ ᑮ ᑎᐹᔅᑯᓂᑳᓐ, ᑖᐱᔅᑯᒡ ᐁ ᐎᒉᐎᑕᑾᒃ ᐊᓇ ᐅᒋ ᐅᒣᓕᐤ ᑳ ᑮ ᑐᑕᒃ;
ᐅᑦ ᐃᔑᓂᑳᓱᐎᓂᒃ ᑭ ᑎᐯᓕᒋᑫᒥᓇᐤ ᒋᓴᔅ ᙭, ᐃᔅᐱ ᒫᒪᐎ ᒫᐗᒋᐃᑐᔦᑴ, ᓀᔥᑕ ᓂᑦ ᐊᒑᒃ, ᐊᓯᒋ ᐅ ᑲᔥᑭᐅᐎᓐ ᑭ ᑎᐯᓕᒋᑫᒥᓇᐤ ᒋᓴ ᙭,
ᐊᓇ ᑐᐎ ᑭᒋ ᐸᑭᑎᓇᒪᐌᒃ ᓭᑖᓐ, ᑭᒋ ᓂᔑᐗᓋᑕᓂᓕᒃ ᐎᔭᔅ, ᐅᑦ ᐊᒑᑾ ᑭᒋ ᐱᒫᒋᐋᑲᓂᐎᓕᒋ ᐅ ᑭᔑᑳᒥᒃ ᑭ ᑎᐯᓕᒋᑫᒥᓇᐤ ᒋᓴᔅ᙮
ᑭ ᒫᒪᑖᑯᒧᐎᓂᐗᐤ ᓇᒪᐎᓚ ᒥᓨᔑᓐ, ᓇᒪ ᓈ ᑭ ᑭᔅᑫᓕᑌᓇᐗᐤ ᒫᓐᔑᔥ ᐅᐱᓯᑲᓐ ᒥᓯᐌ ᐁ ᐅᐱᓯᑫᒪᑲᒃ?
ᐌᐱᓂᒃ ᒫᑲ ᑳᔮᔥ ᐅᐱᓯᑲᓐ, ᑭᒋ ᐅᔥᑭ ᒥᓯᐌᓯᔦᒃ, ᐁᑳ ᐁ ᐅᐱᓯᐃᑲᐎᔦᒃ᙮ ᐌᓴ ᐙᐙᒡ ᙭ ᑮ ᒥᔮᔥᑳᑫᐎ ᒫᓂᔥᒑᓂᔑᔑᒪᐤ ᓂᐸᐋᑲᓂᐎᐤ ᑭᓚᓈᓇᐤ ᐅᒋ:
ᐁᐗᑯ ᐅᒋ ᑲᓇᐌᓕᑖᑕᐤ ᒪᑯᔐᐎᓐ, ᐁᑳ ᐁ ᐋᐸᒋᐋᒃ ᑳᔮᔥ ᐅᐱᓯᑲᓐ, ᐁᑳ ᓀᔥᑕ ᐅᐱᓯᑲᓐ ᑭᓯᔅᑖᑐᐎᓂᒃ ᓀᔥᑕ ᒪᒑᑎᓯᐎᓂᒃ ᑳ ᐅᒋᐸᓕᒃ; ᒫᑲ ᐁᑳ ᐁ ᐅᐱᓱᑦ ᐊᓚᑯᓇᐤ ᒀᔭᔉ ᐃᑌᓕᑕᒧᐎᓐ ᓀᔥᑕ ᑖᐺᐎᓐ᙮
ᑭ ᑮ ᒪᓯᓇᐊᒫᑎᓇᐗᐤ ᒪᓯᓇᐊᒫᑫᐎᓂᒃ ᐁᑳ ᑭᒋ ᐅ ᐎᒉᐙᑲᓂᔦᒃ ᐅᐱᔑᒀᑎᓯᔅᑲᒃ:
ᐁᓕᐌᒃ ᒫᑲ ᓇᒪᐎᓚ ᒥᑐᓂ ᑭ ᑭᑕᐊᒫᑎᓇᐗᐤ ᑭᒋ ᐎᒉᐌᑾᒃ ᐅᐱᔑᒀᑎᓰᔅᑲᒃ ᐅᑕ ᐊᔅᑮᒃ, ᓀᔥᑕ ᐅ ᒧᔅᑌᓇᒫᑫᔅᑲᒃ, ᓀᔥᑕ ᐅᒪᔅᑲᑗᔅᑲᒃ, ᓀᔥᑕ ᑳ ᓇᐗᑭᔅᑕᐙᒋᒃ ᒪᓂᑐᑳᓇ; ᐌᓴ ᐁᑯᔅᐱ ᑫ ᐗᓚᐎᔦᑯᐸᓐ ᐊᔅᑮᒃ ᐅᒋ᙮
ᒫᑲ ᐊᓄᒡ ᑭ ᑮ ᒪᓯᓇᐊᒫᑎᓇᐗᐤ, ᐁᑳ ᑭᒋ ᐎᒉᐌᒃ ᐊᐌᓇ ᐎᒋᔖᓂᒪᐤ ᑳ ᐃᔑᓂᑳᑖᑲᓂᐎᑦ, ᑳ ᐱᔑᒀᑎᓯᔅᑭᑦ, ᓀᔥᑕ ᑳ ᒧᔅᑌᓇᒫᑫᔅᑭᑦ, ᓀᔥᑕ ᑳ ᓇᐗᑮᔅᑕᐙᑦ ᒪᓂᑐᑳᓇ, ᓀᔥᑕ ᑳ ᒫᓓᓕᒋᑫᔅᑭᑦ, ᓀᔥᑕ ᑳ ᑭᔥᑴᐯᔅᑭᑦ, ᓀᔥᑕ ᑳ ᒪᔅᑲᑗᔅᑭᑦ; ᐊᐌᓇ ᐊᐗ ᑐᐎ, ᐁᑳ ᐙᐙᒡ ᑭᒋ ᐎᒋᒥᒋᓱᒣᒃ᙮
ᐌᓴ ᑫᒀᓐ ᐁᔮᔮᓐ ᑭᒋ ᑎᐹᔅᑯᓇᑭᒃ ᐊᓂᑭ ᐗᓚᐎᑎᒥᒃ ᑳ ᐃᑖᒋᒃ? ᓇᒪ ᓈ ᑭᓚᐗᐤ ᑭ ᑎᐹᔅᑯᓇᐗᐗᒃ ᐊᓂᑭ ᐱᑐᑲᒥᒃ ᑳ ᐃᑖᒋᒡ?
ᒫᑲ ᐊᓂᐃ ᐗᓚᐎᑎᒥᒃ ᑳ ᐃᑖᓕᒋ ᑭᒋᒪᓇᑐ ᑎᐹᔅᑯᓀᐤ᙮ ᐁᐗᑯ ᐅᒋ ᐃᑲᑌᓂᐤ ᐃᑕ ᐅᒋ ᐁ ᐃᑖᔦᒃ ᐊᓇ ᒪᒑᑎᓯᐎ ᐃᓕᓕᐤ᙮
ᐁ ᐃᔑᐎᓚᑦ ᑮᒋ ᐅᑕᔭᒥᐊᐤ ᑎᐹᔥᑯᓂᑫᐎᓂᒃ
ᑲᑕ ᐃᔅᐱᒋ ᓱᑭᑌᐁᐤ ᓈ ᐊᐌᓇ ᐁ ᐃᑕᔑᔦᒃ, ᐙᔦᔥ ᐁ ᐃᑌᓕᒫᑦ ᑯᑕᑭᔭ, ᑭᒋ ᐃᑐᑌᑦ ᑎᐹᔅᑯᓂᑫᐎᓂᒃ ᐁᑕᔅᑕᒪᐱᓕᒋ ᐊᓂᐃ ᐁᑳ ᑳ ᒀᔭᔅᑭᑎᓕᒋ, ᓇᒪ ᒫᑲ ᐁᑕᔅᑕᒪᐱᓕᒋ ᐅᐸᓓᑭᓴ?
ᓇᒪ ᓈ ᑭ ᑭᔅᑫᓕᑌᓇᐗᐤ ᐅᐸᓓᑭᓴᒃ ᑭᒋ ᑎᐹᔅᑯᓇᑭᒃ ᐅᒣᓕᐤ ᐊᔅᑭᓕᐤ? ᑮᔥᐱᓐ ᒫᑲ ᑭᓚᐗᐤ ᑫ ᑎᐹᔅᑯᓇᒣᒃ ᐅᒪ ᐊᔅᑭ, ᓇᒪ ᓈ ᑭ ᑌᐸᑫᓕᑖᑯᓯᓇᐗᐤ ᑭᒋ ᑎᐹᔅᑯᓇᒣᒃ ᐊᓂᐃ ᒫᐗᒡ ᑳ ᐋᐱᔅᑌᓕᑕᑾᑭ?
ᓇᒪ ᓈ ᑭ ᑭᔅᑫᓕᑌᓇᐗᐤ ᑭᒋ ᑎᐹᔅᑯᓇᑭᒃ ᐁᓐᒐᓚᒃ? ᑖᓐ ᐁᔅᐱᒋ ᐊᐙᓯᑌ ᒫᑲ ᐊᓂᐃ ᐅᒪ ᐱᒫᑎᓯᐎᓂᒃ ᑳ ᑎᐯᓕᑖᑾᑭ?
ᑮᔥᐱᓐ ᒫᑲ ᐋᔮᔦᒃ ᑫᒀᓇ ᑭᒋ ᑎᐹᔅᑯᓂᑳᑌᑭ ᐅᒪ ᐱᒫᑎᓯᐎᓂᒃ ᑳ ᑌᐸᑫᓕᑖᑾᑭ, ᐸᑭᑎᓂᑯᒃ ᑭᒋ ᑎᐹᔅᑯᓂᑫᒋᒃ ᐊᓂᑭ ᒫᐗᒡ ᑳ ᐗᐱᔅᑌᓕᑖᑯᓯᒋᒃ ᒣᑴᔭᔥ ᒪᒪᐎᐋᔭᒥᐊᐗ᙮
ᐅᒪ ᓂᑦ ᐃᑣᓐ ᑭᒋ ᐅᒋ ᓇᓀᐯᐎᓯᔭᒃ᙮ ᑖᐺ ᓈ ᐁᑳ ᐁ ᐃᑖᑦ ᐊᐌᓇ ᐁ ᐃᑕᔑᔦᒃ ᑳ ᑲᑫᑕᐌᓚᑕᒃ? ᓇᒪ, ᓇᒪ ᐙᐙᒡ ᐯᔭᒃ ᑫ ᑲᔥᑭᑖᑦ ᑭᒋ ᑎᐹᔅᑯᓈᑦ ᐎᒋᔖᓇ?
ᒫᑲ ᐎᒋᔖᓇᒪᐤ ᐃᑐᑕᐁᐤ ᐎᒋᔖᓇ ᑎᐹᔅᑯᓂᑫᐎᓂᒃ ᐃᔑ, ᐅᒣᓕᐤ ᓀᔥᑕ ᑐᑕᒻ ᐁᑕᔅᑕᒪᐱᓕᒋ ᐊᓂᐃ ᐁᑳ ᑳ ᑖᐺᔦᓕᑕᒥᓕᒋ᙮
ᑖᐺ ᒫᑲ ᑭ ᐗᓂᑐᑌᓇᐗᐤ, ᒣᒥᔅᑯᒡ ᐁ ᐃᑐᑕᐃᑐᔦᒃ ᑎᐹᔅᑯᓂᑫᐎᓂᒃ ᐃᔑ᙮ ᑖᓀᑭ ᐌᒋ ᐁᑳ ᑳᔮᒥ ᐅᑎᓇᒣᒃ ᑭ ᐗᓂᑐᑖᑯᓯᐎᓂᐗᐤ? ᑖᓀᑭ ᐌᒋ ᐁᑳ ᑳᔮᒣᐎᓯᔦᒃ ᐁ ᑭᔑᐃᑲᐎᔦᒃ?
ᔖᑯᒡ, ᑭ ᐗᓂᑐᑌᓇᐗᐤ, ᓀᔥᑕ ᑭ ᒋᔑᐃᐙᓇᐗᐤ, ᐅᒣᓕᐤ ᓀᔥᑕ ᑭ ᑐᑕᐙᐗᐗᒃ ᑭᒋᔖᓂᐗᐗᒃ᙮
ᓇᒪ ᓈ ᑭ ᑭᔅᑫᓕᑌᓇᐗᐤ ᐊᓇ ᐁᑳ ᑳ ᒀᔭᔅᑭᑖᑎᓰᑦ ᐁᑳ ᑭᒋ ᐋᓂᔅᑫ ᐋᔮᐙᑦ ᐅᑦ ᐅᑭᒪᐎᐎᓂᓕᐤ ᑭᒋᒪᓂᑐᐗ? ᐁᑳᐎᓚ ᑭ ᑳ ᐙᔦᔑᐃᑲᐎᓇᐗᐤ: ᓇᒪᐎᓚ ᐅᐱᔑᒀᑎᓯᔅᑲᒃ, ᓇᒪ ᓀᔥᑕ ᑳ ᓇᐗᑮᔅᑕᐙᒋᒃ ᒪᓂᑐᑳᓇ, ᓇᒪ ᓀᔥᑕ ᒪᒋᐎᐯᒥᑐᐗᒃ, ᓇᒪ ᓀᔥᑕ ᑳ ᐃᔅᑫᑳᓱᒋᒃ, ᓇᒪ ᓀᔥᑕ ᑳ ᐎᒋᐎᓂᓱᒫᒋᒃ ᓈᐯᐗ᙮
ᓇᒪ ᓀᔥᑕ ᑭᒧᑎᔅᑲᒃ, ᓇᒪ ᓀᔥᑕ ᐅᒧᔅᑌᓇᒫᑫᔅᑲᒃ, ᓇᒪ ᓀᔥᑕ ᑭᔥᑴᐯᔅᑲᒃ, ᓇᑕ ᓀᔥᑕ ᐅᒫᓓᓕᒋᑫᔅᑲᒃ, ᓇᒪ ᓀᔥᑕ ᐅᒪᔅᑲᑗᔅᑲᒃ, ᑲᑕ ᐋᓂᔅᑫ ᐋᔭᐌᐗᒃ ᐅᑦ ᐅᑭᒪᐎᐎᓂᓕᐤ ᑭᒋᒪᓂᑐᐗ᙮
ᐁᑯ ᓀᔥᑕ ᑳ ᑮ ᐃᔑᓈᑯᓯᔦᒃ ᐋᑎᑦ ᐁ ᐃᑕᔑᔦᒃ: ᒫᑲ ᑭ ᑮ ᑭᒋᔅᑖᐸᐗᓕᑲᐎᓇᐗᐤ, ᒫᑲ ᑭ ᑮ ᐸᓓᑭᐃᑲᐎᓇᐗᐤ, ᒫᑲ ᑭ ᑮ ᒀᔭᔅᑭᑖᑎᓯᐃᑲᐎᓇᐗᐤ ᐅᑦ ᐃᔑᓂᑳᓱᐎᓂᒃ ᐅᑎᐯᓕᒋᑫᐤ ᒋᓴᔅ, ᓀᔥᑕ ᐅᑦ ᐊᒑᑾ ᑭ ᑭᒋᒪᓂᑐᒥᓇᐤ᙮ᐋᐸᒋᑕᒃ ᑭᔭᐎᐙᐗ ᑭᒋ ᑭᔅᑖᒋᒣᒃ ᑭᒋᒪᓂᑐ
ᒥᓯᐌ ᑫᒀᓇ ᐅᓚᔓᐌᓕᑖᑾᓋ ᓂᓚ ᐅᒋ, ᒫᑲ ᒥᓯᐌ ᑫᒀᓇ ᓇᒪᐎᓚ ᐋᐸᑕᓋ: ᒥᓯᐌ ᑫᒀᓇ ᐅᓚᔓᐌᓕᑖᑾᓋ ᓂᓚ ᐅᒋ, ᒫᑲ ᓇᒪᐎᓚ ᓂᑦ ᐃᑌᓕᑌᓐ ᐙᔦᔥ ᑭᒋ ᑎᐯᓕᒥᑯᔮᓐ᙮
ᑭᒋᒪᓂᑐ ᒫᑲ ᑳ ᑮ ᐃᔑ ᐗᓂᔥᑳᓈᑦ ᐅᑎᐯᓕᒋᑫᐗ, ᐁᑯ ᑖᐱᔅᑯᒡ ᑫ ᐃᔑ ᐗᓂᔥᑳᓂᑕᒃ ᑎᐱᓚᐌ ᐅ ᑲᔥᑭᐅᐎᓂᒃ ᐅᒋ᙮
ᓇᒪ ᓈ ᑭ ᑭᔅᑫᓕᑌᓇᐗᐤ ᑭᔭᐙᐗ ᐁ ᐅ ᐸᔅᑫᓯᐎᓂᑦ ᙭? ᓂ ᑳ ᐅᑎᓇᒸᓐ ᓈ ᐅ ᐸᔅᑫᓯᐎᓇ ᙭, ᑭᒋ ᐃᔑᑖᐗᒃ ᑭᒋ ᐅ ᐸᔅᑫᓯᐎᓂᑦ ᐱᔑᒀᑎᔅᑴᐤ? ᓇᒪᐎᓚ ᑲᑕ ᐎ ᐃᑭᓐ᙮
ᑫᒀᓐ! ᓇᒪ ᓈ ᑭ ᑭᔅᑫᓕᑌᓇᐗᐤ ᐊᓇ ᑳ ᐎᒉᐙᑦ ᐱᔑᒀᑎᔅᑴᐗ ᐁ ᐯᔭᑯ ᒥᔭᐎᑦ? ᐌᓴ ᑳ ᓂᔑᒋᒃ, ᐃᑗᐤ, ᑲᑕ ᐯᔭᑯ ᐎᔮᓯᐗᒃ᙮
ᒫᑲ ᐊᓇ ᑳ ᐎᒉᐙᑦ ᐅᑎᐯᓕᑭᑫᐗ ᐯᔭᑯ ᐊᒑᑯᐎᐤ᙮
ᐅᔑᑕᒧᒃ ᐱᔑᒀᑎᓯᐎᓐ, ᑕᑐ ᒪᒋᑐᑕᒧᐎᓐ ᐃᓕᓕᐤ ᑳ ᑐᑕᒃ ᐗᓚᐎᑎᒥᒃ ᐎᔭᐎᒃ ᐃᑐᑕᒻ; ᒫᑲ ᐊᓇ ᑳ ᑐᑕᒃ ᐱᔑᒀᑎᓯᐎᓂᓕᐤ ᒪᒋᑐᑕᒻ ᑎᐱᓚᐌ ᐎᔭᐤ᙮
ᑫᒀᓐ! ᓇᒪ ᓈ ᑭ ᑭᔅᑫᓕᑌᓇᐗᐤ ᑭᔭᐎᐗᐤ ᐁ ᐅᑦ ᐋᔭᒥᐁᐎᑲᒥᑯᒥᑦ ᐸᓓᑭ ᐊᒑᒃ, ᑳ ᐱᒋᔅᑳᑖᒃ, ᑳ ᑮ ᒥᓕᑖᒃ ᑭᒋᒪᓂᑐ, ᓀᔥᑕ ᐁᑳ ᐁ ᑎᐯᓕᒥᑎᓱᔦᒃ?
ᐌᓴ ᑭ ᑮ ᐅᑎᓂᑲᐎᓇᐗᐤ ᐁ ᑮ ᑎᐸᐅᑲᐎᔦᒃ: ᐁᐗᑯ ᐅᒋ ᑭᔅᑌᓕᒥᒃ ᑭᒋᒪᓂᑐ ᑭᔭᐎᐗᒃ, ᓀᔥᑕ ᑭᑦ ᐊᒑᑯᐙᒃ, ᑳ ᑎᐯᓕᑕᒃ ᑭᒋᒪᓂᑐ᙮
ᐎᑭᑐᐎᓐ ᐋᓕᒧᒋᑳᑌᐤ
ᐊᓂᐃ ᑫᒀᓇ ᒫᑲ ᑳ ᑮ ᐅᒋ ᒪᓯᓇᐊᒪᐎᔦᒃ: ᒥᓨᔑᓐ ᐃᓕᓕᐤ ᐁᑳ ᑭᒋ ᓵᒥᓇᑦ ᐃᔅᑴᐗ᙮
ᐁᓕᐌᒃ ᒫᑲ, ᐁᑳ ᑭᒋ ᐱᔑᒀᑎᓯᓈᓂᐗᒃ, ᐁᑯᔑ ᒥᓯᐌ ᑕᑐ ᐃᓕᓕᐤ ᑲᑕ ᐋᔮᐌᐤ ᑎᐱᓚᐌ ᐎᐗ, ᐁᑯᔑ ᓀᔥᑕ ᒥᓯᐌ ᑕᑐ ᐃᔅᑴᐤ ᑲᑕ ᐋᔭᐌᐤ ᑎᐱᓚᐌ ᐅ ᓈᐯᒪ᙮
ᐁᑯᔑ ᐊᓇ ᑳ ᐎᐎᑦ ᑲᑕ ᐎ ᑎᐱ ᑭᔐᐙᑐᑕᐌᐤ ᐎᐗ: ᑕᐱᔅᑯᒡ ᓀᔥᑕ ᐊᓇ ᑳ ᐅ ᓈᐯᒥᑦ ᑫ ᑐᑕᐙᑦ ᐅ ᓈᐯᒪ᙮
ᐃᔅᑴᐤ ᑳ ᐅ ᓈᐯᒥᑦ ᓇᒪᐎᓚ ᑎᐯᓕᑕᒻ ᐎᔭᐤ, ᒫᑲ ᐅ ᓈᐯᒪ: ᑖᐱᔅᑯᒡ ᓀᔥᑕ ᐊᓇ ᓈᐯᐤ ᑳ ᐎᐎᑦ ᓇᒪᐎᓚ ᑎᐯᓕᑕᒻ ᑎᐱᓚᐌ ᐎᔭᐤ, ᒫᑲ ᐎᐗ᙮
ᐁᑳᐎᓚ ᑲᑳᔦᔑᐃᑐᒃ, ᑮᔥᐱᓐ ᐱᑯ ᑖᐱᔅᑯᒡ ᐃᑌᓕᑕᒣᑴ ᐊᒋᓚᐤ, ᑭᒋ ᐸᑭᑎᓂᑎᓱᔦᒃ ᑭᒋ ᓂᑲᓱᔦᒃ ᓀᔥᑕ ᑭᒋ ᐋᔭᒥᐋᔦᒃ; ᐁᑯ ᒥᓇ ᑭᒋ ᓈᑎᑐᔦᒃ, ᓭᑖᓐ ᐁᑳ ᑭᒋ ᑲᑴᒋᐃᑖᒃ ᑮ ᐱᔑᒀᑎᓯᐎ ᐃᑌᓕᑕᒧᐎᓂᐗᐗ ᐅᒋ᙮
ᒫᑲ ᐁ ᐃᓕᓈᑲᐃᔮᓐ ᐅᒪ ᓂᑦ ᐃᑣᓐ, ᓇᒪ ᒫᑲ ᓂᑦ ᐃᑕᔓᐙᑎᑳᐎᓐ᙮
ᐌᓴ ᓇᑕᒫ ᒥᓯᐌ ᐃᓕᓕᐗᒃ ᐃᔑᓈᑯᓯᒋᒃ ᐁ ᐃᔑᓈᑯᓯᔮᓐ ᓂᓚ᙮ ᒫᑲ ᒥᓯᐌ ᑕᑐ ᐃᓕᓕᐤ ᐋᔭᐤ ᑎᐱᓚᐌ ᐅ ᒥᓕᑯᓯᐎᓐ ᑳ ᐃᔑ ᒥᓕᑯᑦ ᑭᒋᒪᓂᑐᐗ, ᐯᔭᒃ ᐊᐌᓇ ᐅᒪ ᐃᔑ, ᑯᑕᒃ ᒫᑲ ᐱᑐᔥ ᐃᔑ᙮
ᐁᐗᑯ ᒫᑲ ᐌᒋ ᐃᑕᑭᒃ ᐊᓂᑭ ᐁᑳ ᑳ ᐎᑭᑐᒋᒃ ᓀᔥᑕ ᐃᔅᑴᐗᒃ ᑳ ᓂᐱᓕᒋ ᐅ ᓈᐯᒥᐗᐗ, ᒥᓦᔑᓂᓕᐤ ᑭᒋ ᐋᔮᒋᒃ ᑖᐱᔅᑯᒡ ᐁ ᐋᔮᔮᓐ ᓂᓚ᙮
ᒫᑲ ᑮᔥᐱᓐ ᐁᑳ ᑮ ᑎᐯᓕᒥᑎᓱᒋᒃ, ᐁᑯᔑ ᑲᑕ ᐎᑭᑐᐗᒃ: ᐌᓴ ᐊᐙᓯᑌ ᒥᓨᔑᓐ ᑭᒋ ᐎᑭᑐᓈᓂᐗᒃ ᐃᔥᐱᔥ ᑭᒋ ᐃᔅᒀᓱᓈᓂᐗᒃ᙮
ᐊᓂᑭ ᒫᑲ ᑳ ᐎᑭᑐᒋᒃ ᓂᑦ ᐃᑕᔓᒪᐗᒃ, ᒫᑲ ᓇᒪᐎᓚ ᓂᓚ, ᒫᑲ ᐅᑎᐯᓕᒋᑫᐤ, ᐁᑯᔑ ᐁᑳᐎᓚ ᐃᔅᑴᐤ ᑳ ᐅᓈᐯᒥᑦ ᑲᑕ ᓇᑲᑌᐤ ᐅ ᓈᐯᒪ:
ᒫᑲ ᑮᔥᐱᓐ ᓇᑲᑕᑌ, ᐁᑯᔑ ᑫᔮᐸᒡ ᑲᑕ ᐯᔭᑯ, ᓀᔥᑕᐱᑯ ᑲᑕ ᑭᐌᑐᑕᐌᐤ ᐅ ᓈᐯᒪ: ᓀᔥᑕ ᒫᑲ ᐁᑳᐎᓚ ᐊᓇ ᑳ ᐎᐎᑦ ᑲᑕ ᐌᐱᓀᑫ ᐎᐗ᙮
ᒫᑲ ᐎᓚ ᐊᓂᑭ ᑯᑕᑭᔭᒃ ᓂᓚ ᓂᑦ ᐋᔭᒥᐋᐗᒃ, ᓇᒪᐎᓚ ᐅᑎᐯᓕᒋᑫᐤ: ᑮᔥᐱᓐ ᐊᐌᓇ ᐎᒋᔖᓂᒪᐤ ᐎᐗ ᐁᑳ ᑳ ᑖᐺᔦᓕᑕᒥᓕᒋ, ᒫᑲ ᑳ ᓵᐯᓕᑕᒥᓕᒋ ᑭᒋ ᐎᑭᒥᑯᑦ, ᐁᑯᔑ ᐁᑳᐎᓚ ᑲᑕ ᐌᐱᓀᐤ᙮
ᓀᔥᑕ ᐊᓇ ᐃᔅᑴᐤ ᐅ ᓈᐯᒪ ᐁᑳ ᑳ ᑖᐺᔦᓕᑕᒥᓕᒋ, ᑮᔥᐱᓐ ᓀᔥᑕ ᓵᐯᓕᑕᒥᓕᒋ ᑭᒋ ᐎᑭᒥᑯᑦ, ᐁᑯᔑ ᐁᑳᐎᓚ ᑲᑕ ᓇᑲᑌᐤ᙮
ᐌᓴ ᐁᑳ ᑳ ᑖᐺᔦᓕᑕᒃ ᐊᓇ ᑳ ᐎᐎᑦ ᐸᔦᑭᐃᑯ ᐎᐗ, ᓀᔥᑕ ᐁᑳ ᑳ ᑖᐺᔦᓕᑕᒃ ᐊᓇ ᑳ ᐅ ᓈᐯᒥᑦ ᐹᔦᑭᐃᑯ ᐅ ᓈᐯᒪ: ᑮᔥᐱᓐ ᐁᑳ ᐅᒪ ᐃᑭᒃ, ᑭᑦ ᐊᐙᔑᒥᔑᐗᐗᒃ ᑲᑕ ᐎᓕᐱᓯᐸᓇᒃ; ᐊᓄᒡ ᒫᑲ ᐸᓓᑭᓯᐗᒃ᙮
ᒫᑲ ᑮᔥᐱᓐ ᐊᓇ ᐁᑳ ᑳ ᑖᐺᔦᓕᑕᒃ ᑭᑐᑌᑌ, ᐁᑯᔑ ᑲᑕ ᑭᑐᑌᐤ᙮ ᐎᒋᔖᓂᒪᐤ ᓀᔥᑕᐱᑯ ᐎᒋᔖᓂᔅᑴᒥᒪᐤ ᓇᒪᐎᓚ ᒥᒋᒥᓂᑯᐎᓯᐤ ᐅᒪ ᐁ ᐃᑭᒃ; ᒫᑲ ᑭᒋᒪᓂᑐ ᑭ ᑮ ᓇᑐᒥᑯᓇᐤ ᑳᔮᒣᓕᑕᒧᐎᓂᒃ ᐃᔑ᙮
ᐌᓴ ᑫᒀᓐ ᑫᔅᑫᓕᑕᒪᓐ, ᐅ ᑳ ᐅᓈᐯᒥᔭᓐ, ᑮᔥᐱᓐ ᑫ ᐃᒫᒋᐊᐗᑌ ᑭ ᓈᐯᒻ? ᓀᔥᑕ ᐱᑯ ᑫᒀᓐ ᑫᔅᑫᓕᑕᒪᓐ, ᐅ ᓈᐯᐤ, ᑮᔥᐱᓐ ᑫ ᐱᒫᒋᐊᐗᑌ ᑭᐗ?ᐃᔑᐱᒫᑎᓯ ᑖᐱᔥᑯᒡ ᐁ ᑮ ᑌᑄᑎᔉ ᑭᒋᒪᓂᑐ
ᒫᑲ ᑳ ᑮ ᐃᔑ ᒫᑎᓇᒪᐙᑦ ᑭᒋᒪᓂᑐ ᒥᓯᐌ ᑕᑐ ᐃᓕᓕᐗ ᑳ ᑮ ᐃᔑ ᓇᑐᒫᑦ ᐅᑎᐯᓕᒋᑫᐤ ᒥᓯᐌ ᑕᑐ ᐊᐌᓕᐗ, ᐁᑯᔑ ᐁᑯ ᑫ ᐃᔑ ᐱᒧᑌᓕᒋ: ᐁᑯ ᐁᑕᔓᒪᑭᒃ ᒥᓯᐌ ᒫᒪᐎᐋᔭᒥᐋᐗᒃ᙮
ᐊᐌᓇ ᓈ ᐃᓕᓕᐤ ᑮ ᓇᑐᒪᐤ ᐁ ᑮ ᑭᔅᑭᓄᐙᒋᔣᑲᓂᐎᑦ? ᐁᑯᔑ ᐁᑳᐎᓚ ᑲᑕ ᐊᑎ ᐁᑳ ᑭᔅᑭᓄᐙᒋᔣᑲᓂᐎᐤ᙮ ᐊᐌᓇ ᓈ ᑮ ᓇᑐᒪᐤ ᐁᑳ ᐁ ᑮ ᑭᔅᑭᓄᐙᒋᔣᑲᓂᐎᑦ? ᐁᑯᔑ ᐁᑳᐎᓚ ᑲᑕ ᑭᔅᑭᓄᐙᒋᔖᑲᓂᐎᐤ᙮
ᑭᔅᑭᓄᐙᒋᔓᐎᓐ ᓇᒪᐎᓚ ᑫᒀᓂᐗᓐ, ᓀᔥᑕ ᓇᒪᑭᔅᑭᓄᐙᒋᔓᐎᓐ ᓇᒪᐎᓚ ᑫᒀᓂᐗᓐ, ᒫᑲ ᐁ ᑲᓇᐌᓕᒋᑳᑌᓕᑭ ᐅ ᑲᑫᔅᑴᐎᓇ ᑭᒋᒪᓂᑐ᙮
ᐁᑯᔑ ᒥᓯᐌ ᑕᑐ ᐃᓕᓕᐤ ᐃᑌ ᑳ ᑮ ᐃᔑ ᓇᑐᒫᑲᓂᐎᑦ ᐁᑯᑕ ᑲᑕ ᑕᔑᑫᐤ᙮
ᑭ ᑮ ᓇᑐᒥᑲᐎᓐ ᐁ ᐊᑑᔅᑫᓛᑲᓂᔭᓐ? ᐁᑳᐎᓚ ᐙᔦᔥ ᐃᑌᓕᑌ: ᒫᑲ ᑮᔥᐱᓐ ᑲᔥᑭᑖᔭᓀ ᑭᒋ ᑎᐯᓕᒥᑎᓱᔭᓐ, ᐅᒪ ᐊᐙᓯᑌ ᑐᑕ᙮
ᑭ ᑮ ᐅᑎᓂᑳᐎᓇᐗᐤ ᐁ ᑮ ᑎᐸᐅᑲᐎᔦᒃ: ᐁᑳᐎᓚ ᑭ ᑳ ᐅᑦ ᐊᑑᔅᑫᓛᑲᓂᒥᑯᐋᐗᒃ ᐃᓕᓕᐗᒃ᙮
ᓂᒋᔖᓂᑐᒃ, ᐁᑯᔑ ᒥᓯᐌ ᑕᑐ ᐃᓕᓕᐤ, ᐃᑕ ᑳ ᑮ ᐃᔑ ᓇᑐᒫᑲᓂᐃᑦ, ᐁᑯᑕ ᑫ ᐎᒋᑕᔑᑫᒫᑦ ᑭᒋᒪᓂᑐᐗ᙮ᑫ ᐃᑎᔅᐸᓐ ᐊᐌᓇ ᐁᑳ ᑳ ᐅᓈᐯᒥᑦ ᓀᔥᑕᐱᑯ ᑭᑎᒫᑭᔅᑴᐤ
ᐅᔥᑭᓂᑭᔅᑴᐗᒃ ᐅᒋ ᒫᑲ, ᓇᒪᐎᓚ ᓂ ᑮ ᐃᑕᔓᒥᒃ ᑭᒋᒪᓂᑐ: ᐁᓕᐌᒃ ᒫᑲ ᓂ ᐎᑌᐤ ᑳ ᐃᑌᓕᑕᒫᓐ, ᑖᐱᔅᑯᒡ ᐊᐌᓇ ᑳ ᑮ ᒥᓕᑯ ᔕᐌᓕᒋᑫᐎᓂᓕᐤ ᐅᑎᐯᓕᒋᑫᐗ ᑭᒋ ᒀᔭᔅᑭᑎᑦ᙮
ᒥᓨᔑᓐ ᓂᑦ ᐃᑌᓕᑌᓐ ᐅᒪ ᐊᓄᒡ ᐁ ᐊᓕᒥᓯᓋᓂᐗᒃ, ᓂᑦ ᐃᑣᓐ, ᒥᓨᔑᓐ ᐃᓕᓕᐤ ᐁᑯ ᐃᔑ ᑭᒋ ᐊᔮᑦ᙮
ᑭ ᐎᒋᒫᑯᐱᓱᓐ ᓈ ᐃᔅᑫᐤ? ᐁᑳᐎᓚ ᑯᒋᑖ ᑭᒋ ᐋᐸᐅᑲᐎᔭᓐ, ᑭᑦ ᐋᐸᐅᑳᐎᐤ ᓈ ᐃᔅᑴᐤ ᐅᒋ? ᐁᑳᐎᓚ ᓈᓇᑕᐌᓕᒻ ᐃᔅᑴᐤ᙮
ᒫᑲ ᑮᔥᐱᓐ ᐎᐎᔭᓀ, ᓇᒪᐎᓚ ᑭ ᑮ ᒪᒋᑐᑌᓐ; ᑮᔥᐱᓐ ᓀᔥᑕ ᐅᔥᑭᓂᑭᔅᑴᐤ ᐅ ᓈᐯᒥᑌ, ᓇᒪᐎᓚ ᑮ ᒪᒋᑐᑕᒻ᙮ ᐁᓕᐌᒃ ᒫᑲ ᐅᑯ ᑐᐎᑳᓇᒃ ᑲᑕ ᐋᔭᐗᒃ ᐊᓕᒥᓯᐎᓂᓕᐤ ᐃᔮᓯᐎᓂᒃ: ᒫᑲ ᑭ ᒪᓈᒋᐃᑎᓇᐗᐤ᙮
ᒫᑲ ᐅᒪ ᓂᑦ ᐃᑣᓐ, ᓂᒋᔖᓂᑐᒃ, ᒐᑲᐙᔑᓋ ᑭᔑᑳᐗ: ᐃᑌᓕᑖᑾᓐ, ᐊᓂᑭ ᑳ ᐎᐎᒋᒃ ᑭᒋ ᐃᔑᓈᑯᓯᒋᒃ ᑖᐱᔅᑯᒡ ᑮᔥᐱᓐ ᐁᑳ ᑮ ᐎᐎᒋᒃ:
ᐊᓂᑭ ᓀᔥᑕ ᑳ ᒫᑐᒋᒃ, ᒫᓇ ᐱᑯ ᐁᑳ ᐁ ᒫᑐᒋᒃ; ᐊᓂᑭ ᓀᔥᑕ ᑳ ᒥᓕᐙᑕᑭᒃ ᑖᐱᔅᑯᒡ ᐁᑳ ᐁ ᒥᓚᐙᑕᑭᒃ; ᐊᓂᑭ ᓀᔥᑕ ᑳ ᐅᑎᓂᑫᒋᒃ, ᑖᐱᔅᑯᒡ ᐁᑳ ᐁ ᑎᐱᓚᐌᐎᓯᒋᒃ;
ᐊᓂᑭ ᓀᔥᑕ ᑳ ᐋᐸᒋᑖᒋᒃ ᐅᒣᓕᐤ ᐊᔅᑭᓕᐤ, ᐁᑳ ᐁ ᒪᒋ ᐋᐸᒋᑖᒋᒃ: ᐌᓴ ᐁ ᐃᔑᓈᑾᒃ ᐅᒪ ᐊᔅᑭ ᐌᐱᐸᓕᐤ᙮
ᒫᑲ ᑭ ᓇᑕᐌᓕᒥᑎᓇᐗᐤ ᐁᑳ ᑫᒀᓐ ᑭᒋ ᐅᑕᒣᓕᑕᒣᒃ᙮ ᐊᓇ ᐁᑳ ᑳ ᐎᐎᑦ ᐹᐱᓯᔅᑫᓕᑕᒬᐤ ᐊᓂᐃ ᑳ ᑎᐱᓚᐌᐎᓯᓕᒋ ᐅᑎᐯᓕᒋᑫᐗ, ᑫ ᐃᔑ ᓇᐃᓚᐌᐋᑦ ᐅᑎᐯᓕᒋᑫᐗ:
ᒫᑲ ᐊᓇ ᑳ ᐎᐎᑦ, ᐹᐱᓯᔅᑫᓕᑕᒻ ᐊᓂᐃ ᐊᔅᑭᒃ ᑳ ᐃᑕᑾᓂᓕᑭ, ᑫ ᐃᔑ ᓇᐃᓚᐌᐋᑦ ᐎᐗ᙮
ᐹᐱᑐᔥ ᓀᔥᑕ ᐃᔑ ᐋᔭᐗᒃ ᐊᓇ ᑳ ᐅ ᓈᐯᒥᑦ ᓀᔥᑕ ᐅᔥᑭᓂᑭᔅᑴᐤ: ᐃᔅᑴᐤ ᐁᑳ ᑳ ᐅ ᓈᐯᒥᑦ ᐹᐱᓯᔅᑫᓕᑕᒬᐤ ᐊᓂᐃ ᑳ ᐅᑦ ᐊᔮᓂᓕᒋ ᐅᑎᐯᓕᒋᑫᐗ, ᑭᒋ ᐸᓓᑭᓯᑦ ᑖᐱᔅᑯᒡ ᐎᔭᐎᒃ ᓀᔥᑕ ᐅᑦ ᐊᒑᑯᒃ; ᒫᑲ ᐊᓇ ᑳ ᐅ ᓈᐯᒥᑦ ᐹᐱᓯᔅᑫᓕᑕᒻ ᐊᓂᐃ ᐊᔅᑮᒃ ᑳ ᐃᑕᑾᓂᓕᑭ, ᑫ ᐃᔑ ᓇᐃᓚᐌᐋᑦ ᐅ ᓈᐯᒪ᙮
ᐅᒪ ᒫᑲ ᓂᑦ ᐃᑣᓐ ᑭᒋ ᒥᓗᑐᑖᑯᔦᒃ; ᐁᑳ ᐁ ᐎ ᓇᒀᑎᑕᑾᒃ, ᒫᒋ ᐊᓂᒪ ᑳ ᒥᓨᔑᒃ ᐅᒋ, ᓀᔥᑕ ᑭᒋ ᐸᒦᔅᑕᐌᒃ ᐅᑎᐯᓕᒋᑫᐤ ᐁᑳ ᐁ ᐙᐙᓀᓕᑕᒣᒃ᙮
ᒫᑲ ᑮᔥᐱᓐ ᐊᐌᓇ ᐃᓕᓕᐤ ᓇᒪᐎᓚ ᒀᔭᔉ ᓂ ᑐᑕᐗᐤ ᓂᑦ ᐅᔥᑭᓂᑭᔅᑴᒻ, ᐃᑌᓕᑕᑫ, ᑮᔥᐱᓐ ᑮ ᒥᔮᔥᑲᒥᓕᒋ ᐅᑦ ᐅᔥᑳᑎᓯᐎᓐ, ᓀᔥᑕ ᐁᑯ ᐁ ᐃᔑ ᓇᑕᐌᓕᑖᑾᓂᓕᒃ, ᐁᑯᔑ ᑲᑕ ᑐᑕᒻ ᐙ ᑐᑕᒃ, ᓇᒪᐎᓚ ᒪᒋᑐᑕᒻ: ᐁᑯᔑ ᑲᑕ ᐎᑭᑐᐗᒃ᙮
ᐁᓕᐌᒃ ᒫᑲ ᐊᓇ ᑳ ᐗᔨᒋᑳᐸᐎᑦ ᐅᑌᐃᒃ, ᐁᑳ ᐁ ᓇᑕᐌᓕᑖᑯᓯᑦ, ᒫᑲ ᑳ ᑎᐯᓕᑕᒃ ᑎᐱᓚᐺ ᐅᑦ ᐃᑌᓕᑕᒧᐎᓐ, ᓀᔥᑕ ᐁ ᑮ ᐃᔑ ᓱᑫᓕᑕᒃ ᐅᑌᐃᒃ, ᑭᒋ ᑲᓂᐌᓕᒫᑦ ᐅᑦ ᐅᔥᑭᓂᑭᔅᑴᒪ, ᒥᓗᑐᑕᒻ᙮
ᐁᐗᑯ ᐅᒋ ᒫᑲ ᐊᓇ ᑳ ᐸᑭᑎᓈᑦ ᐎᑭᑐᐎᓂᒃ ᒥᓗᑐᑕᒻ; ᒫᑲ ᐊᓇ ᐁᑳ ᑳ ᐸᑭᑎᓈᑦ ᐎᑭᑐᐎᓂᒃ ᐊᐙᓯᑌ ᒥᓗᑐᑕᒻ᙮
ᐊᓇ ᑳ ᐅ ᓈᐯᒥᑦ ᒫᒫᒋᒀᐱᑎᑯ ᐅᓚᔓᐌᐎᓂᓕᐤ ᐃᔥᐱᔥ ᑫ ᐱᒫᑎᓯᓕᒋ ᐅ ᓈᐯᒪ; ᒫᑲ ᑮᔥᐱᓐ ᐅ ᓈᐯᒪ ᑮ ᓂᐱᓕᒋ, ᐸᑭᑎᓇᐤ ᑭᒋ ᐎᑭᒫᑦ ᐊᐌᓕᐗ ᑫ ᐃᑌᓕᒫᑴ; ᒫᑲ ᐱᑯ ᐅᑎᐯᓕᒋᑫᒃ ᐃᔑ᙮
ᒫᑲ ᓇᐗᒡ ᒥᓜᓕᑕᒻ ᑮᔥᐱᓐ ᑫᔮᐸᒡ ᑫ ᐯᔭᑯᑴ, ᐁ ᐃᑌᓕᑕᒫᓐ ᓂᓚ: ᓂᑦ ᐃᑌᓕᑌᓐ ᓀᔥᑕ ᐁ ᐋᔭᐎᒪᒃ ᑭᒋᒪᓂᑐ ᐅᑦ ᐊᒑᑾ᙮
ᑖᓂ ᑫ ᐃᑌᓕᑕᒪᓐ ᑫᒀᓐ ᑳ ᑮ ᐸᑭᑎᓇᒫᒋᒃ ᒫᓂᑐᑳᓇᒃ
ᐊᓂᐃ ᑫᒀᓇ ᒫᑲ ᑳ ᐸᑭᑎᓇᒫᒋᒃ ᒪᓂᑐᑳᓂᒃ, ᑭ ᑭᔅᑫᓕᑌᓈᓇᐤ ᒥᓯᐌ ᐁ ᐃᑕᔑᔭᒃ ᐁ ᐊᔮᔭᒃ ᑭᔅᑫᓕᑕᒧᐎᓐ᙮ ᑭᔅᑫᓕᑕᒧᐎᓐ ᑭᔅᑌᓕᒧᔅᑳᑫᒪᑲᓐ, ᒫᑲ ᓵᑭᐃᐌᐎᓐ ᑭᔅᑭᓄᐊᒫᑫᒪᑲᓐ᙮
ᑮᔥᐱᓐ ᒫᑲ ᐊᐌᓇ ᐃᓕᓕᐤ ᓂ ᑭᔅᑫᓕᑌᓐ ᑫᒀᓐ ᐁᑌᓕᑕᒧᑴ, ᓇᒪᐎᓚ ᐁᔥᑾ ᑫᒀᓕᐤ ᑭᔅᑫᓕᑕᒻ ᑫ ᐃᔑ ᑭᔅᑫᓕᑕᑭᐸᓐ᙮
ᒫᑲ ᑮᔥᐱᓐ ᐊᐌᓇ ᐃᓕᓕᐤ ᓯᐋᑭᐋᑴ ᑭᒋᒪᓂᑐᐗ, ᐁᐗᒀᓇ ᓀᔥᑕ ᑳ ᑭᔅᑫᓕᒥᑯᑦ᙮
ᒫᑲ ᐁ ᒥᒋᓈᓂᐗᒃ ᐊᓂᐃ ᑳ ᑮ ᐸᑭᑎᓇᒫᒋᒃ ᐁ ᓵᓴᑭᐎᓕᐌᔅᑕᐙᑲᓂᐎᒋᒃ ᒪᓂᑐᑳᓇᒃ ᑭ ᑭᔅᑫᓕᑌᓈᓇᐤ ᒫᓂᑐᑳᓐ ᐁᑳ ᐙᔦᔥ ᐁ ᐃᑌᓕᑖᑯᓯᑦ ᐅᑕ ᐊᔅᑮᒃ, ᓀᔥᑕ ᐁᑳ ᐙᐙᒡ ᐁ ᐃᑖᑦ ᑯᑕᑳ ᑭᒋᒪᓇᑐ, ᐱᑯ ᐯᔭᒃ᙮
ᐌᓴ ᐋᑕ ᐁ ᐃᑖᒋᒃ ᐊᓂᑭ ᒪᓂᑐᐗᒃ ᑳ ᐃᔑᓂᑳᑖᑲᓂᐎᒋᒃ, ᑮᔥᐱᓐ ᑭᒋᑭᔑᑯᒃ ᓀᔥᑕᐱᑯ ᐊᔅᑮᒃ, ᐁ ᐃᑖᒋᒃ ᒪᓂᑐᐗᒃ ᐁ ᒥᒉᑎᒋᒃ, ᓀᔥᑕ ᐅᑎᐯᓕᒋᑫᐗᒃ ᐁ ᒥᒉᑎᒋᒃ,
ᒫᑲ ᑭᓚᓈᓇᐤ ᐅᒋ ᐯᔭᑯ ᐱᑯ ᑭᒋᒪᓂᑐ, ᐊᓇ ᐌᐅᑖᐎᒫᐎᑦ, ᑳ ᐅᒋᐸᓕᑭ ᒥᓯᐌ ᑫᒀᓇ, ᓀᔥᑕ ᑭᓚᓈᓇᐤ ᐊᓇ ᑳ ᐅᒋ ᐃᑖᔭᒃ᙮
ᒫᑲ ᓇᒪᐎᓚ ᒥᓯᐌ ᐃᓕᓕᐗᒃ ᐋᔭᐗᒃ ᐅᒣᓕᐤ ᑭᔅᑫᓕᑕᒧᐎᓂᓕᐤ: ᐌᓴ ᐋᑎᑦ, ᐁ ᑭᔅᑫᓚᒫᒋᒃ ᒪᓂᑐᑳᓇ, ᐱᓕᔥ ᐊᓄᒡ, ᒥᒋᐗᒃ ᑖᐱᔅᑯᒡ ᑫᒀᓕᐤ ᑳ ᑮ ᐸᑭᑎᓇᒫᓕᒋ ᒪᓂᑐᑳᓇ; ᓀᔥᑕ ᐅ ᒥᑐᓀᓕᒋᑲᓂᐗᐤ ᐁ ᓕᓚᒥᓯᒪᑲᓂᓕᒃ ᐎᓕᐱᑖᓂᐗᓂᓕᐤ᙮
ᒫᑲ ᒥᒋᒻ ᓇᒪᐎᓚ ᑭ ᑐᑖᑯᓇᐤ ᑭᒋ ᒥᓜᓕᒥᑕᒃ ᑭᒋᒪᓂᑐ: ᐌᓴ ᑮᔥᐱᓐ ᒥᒋᓱᔭᒃ ᓇᒪᐎᓚ ᐊᐙᓯᑌ ᑭ ᒥᓗᑣᓈᓇᐤ; ᓀᔥᑕ ᑮᔥᐱᓐ ᐁᑳ ᒥᒋᓱᔭᒃ ᓇᒪᐎᓚ ᐊᐙᓯᑌ ᑭ ᒪᒋᑣᓇᓇᐤ᙮
ᒫᑲ ᔮᒀᒥᓯᒃ ᐅᒪ ᑭ ᑎᐯᓕᒥᑎᓱᐎᓂᐗᐤ ᐁᑳ ᒦᔅᑲᐤ ᑭᒋ ᐸᑭᔑᐃᑯᒋᒃ ᐊᓂᑭ ᑳ ᓕᓚᒥᓯᒋᒃ᙮
ᐌᓴ ᑮᔥᐱᓐ ᐊᐌᓇ ᐃᓕᓕᐤ ᐙᐸᒥᔅᑫ ᑳ ᐋᔮᔭᓐ ᑭᔅᑫᓕᑕᒧᐎᓐ ᐁ ᐊᐱᔭᓐ ᐁ ᒥᒋᓱᔭᓐ ᒪᓂᑐᑳᓂᐄ ᐋᔭᒥᐁᐎᑲᒥᑯᒃ, ᓇᒪ ᓈ ᐅ ᒥᑐᓀᓕᑭᑲᓂᒃ ᐊᓇ ᑳ ᓕᓚᒥᓯᑦ ᑲᑕ ᓱᑫᓕᑕᒻ ᑭᒋ ᒥᒋᑦ ᐊᓂᐃ ᑳ ᐸᑭᑎᓇᒫᓕᒋ ᒪᓂᑐᑳᓇ;
ᒫᑲ ᐃᔅᐱ ᐅᒪ ᐃᔑ ᒣᒋᑐᑕᐌᑾᐎ ᑭᒋᔖᓂᐗᐗᒃ ᐁ ᒥᔣᑲᓂᑳᑕᒬᒃ ᐅ ᓕᓚᒥᓯᐎ ᒥᑐᓀᓕᒋᑲᓂᐗᐤ, ᑮ ᒪᒋᑐᑕᐙᐗᐤ ᙭᙮
ᐁᐗᑯ ᐅᒋ, ᑮᔥᐱᓐ ᒥᒋᒻ ᐅᒋ ᑐᑕᐗᑫ ᓂᒋᔖᓐ ᑭᒋ ᐗᓂᑐᑕᒃ, ᓇᒪᐎᓚ ᓂ ᑳ ᒥᒋᐤ ᐎᔮᔅ ᐃᓕᑯᒃ ᑫ ᐊᔅᑭᐗᒃ, ᐁᑳ ᑭᒋ ᑐᑕᐗᒃ ᓂᒋᔖᓐ ᑭᒋ ᐗᓂᑐᑕᒃ᙮
ᒀᔭᔅᑭᐃᑎᐎᓐ ᓀᔥᑕ ᑎᐱᑐᑕᒧᐎᓐ ᑳ ᑐᑕᒃ ᐊᑄᔅᑕᓪ
ᓇᒪ ᓈ ᓂᓚ ᓂᑦ ᐊᐸᔅᑕᓕᐎᓐ? ᓇᒪ ᓈ ᓂ ᑎᐯᓕᒥᑎᓱᓐ? ᓇᒪ ᓈ ᓂ ᑮ ᐙᐸᒪᐤ ᒋᓴᔅ ᙭ ᑭ ᑎᐯᓕᒋᑫᒥᓇᐤ? ᓇᒪ ᓈ ᑭᓚᐗᐤ ᓂᑦ ᐊᑑᔅᑫᐎᓐ ᐅᑎᐯᓕᒋᑫᒃ?
ᑮᔥᐱᓐ ᐁᑳ ᐃᐋᐸᔅᑕᓕᐎᔮᓂ ᑯᑕᑭᔭᒃ ᐅᒋ, ᑫᒋᓈᔥ ᓂᑦ ᐊᐸᔅᑕᓕᐎᓐ ᑭᓚᐗᐤ ᐅᒋ; ᐌᓴ ᐊᓇᒪ ᐁ ᑭᔅᑭᓄᐙᒋᒋᑳᑌᒃ ᓂᑦ ᐊᐸᔅᑕᓕᐎᐎᓐ ᐁᐗᑯ ᑭᓚᐗᐤ ᐅᑎᐯᓕᒋᑫᒃ᙮
ᐁᐗᑯ ᐅᒪ ᐁ ᐃᔑ ᓇᔥᑴᐗᔑᒪᑭᒃ ᐊᓂᑭ ᑳ ᑲᑴᒋᒥᒋᒃ᙮
ᓇᒪ ᓈ ᓂᑦ ᐋᔮᓈᓐ ᑲᔥᑭᐅᐎᓐ ᑭᒋ ᒥᒋᓱᔮᒃ ᓀᔥᑕ ᑭᒋ ᒥᓂᑴᔮᒃ?
ᓇᒪ ᓈ ᓂᑦ ᐋᔮᓈᓐ ᑲᔥᑭᐅᐎᓐ, ᑭᒋ ᐸᐸᒧᑕᐊᑭᑦ ᐎᒋᔖᓂᔅᑴᒥᒪᐤ, ᓀᔥᑕᐱᑯ ᐃᔅᑴᐤ, ᑖᐱᔅᑯᒡ ᑯᑕᑭᔭᒃ ᐊᐸᔅᑕᓚᒃ, ᓀᔥᑕ ᑖᐱᔅᑯᒡ ᐎᒋᔖᓇ ᐅᑎᐯᓕᒋᑫᐤ, ᓀᔥᑕ ᓯᐸᔅ?
ᓀᔥᑕᐱᑯ ᓂᓚ ᓀᔥᑕ ᐹᕐᓇᐸᔅ ᐱᑯ, ᓇᒪ ᓈ ᓂᑦ ᐋᔮᓈᓐ ᑲᔥᑭᐅᐎᓐ ᑭᒋ ᐳᓂ ᐊᑑᔅᑫᔮᒃ?
ᐊᐌᓇ ᐎᔅᑳᑦ ᓀᑕᐎ ᓇᑐᐸᓕᑦ ᐎᓚ ᑫᒋᐙᒃ ᐁ ᑎᐸᐊᒃ? ᐊᐌᓇ ᐌᔑᑕᑦ ᔓᒥᓋᑎᒃ ᓂᑕᐎᑭᒋᑲᓂᓕᐤ, ᓀᔥᑕ ᐁᑳ ᒫᒋᒡ ᐁ ᐃᔑ ᒥᓂᔑᐗᓂᓕᐤ? ᓀᔥᑕᐱᑯ ᐊᐌᓇ ᐁᔕᒫᑦ ᐊᐗᒀᓇ ᓀᔥᑕ ᐁᑳ ᒫᒋᐙᑦ ᐅ ᒍᒍᔑᒫᐳᓕᐤ ᐋᐗᑳᓇ?
ᐃᓕᓕᒃ ᓈ ᓂᑦ ᐃᔑ ᐋᔭᒥᓐ? ᓀᔥᑕᐱᑯ ᓇᒪ ᓈ ᑖᐱᔅᑯᒡ ᐃᑗᒪᑲᓐ ᐅᓚᔓᐌᐎᓐ?
ᐌᓴ ᐃᑕᓯᓇᐃᑳᑌᐤ ᒧᓯᔅ ᐅᑦ ᐅᓚᔓᐌᐎᓂᒃ, ᐁᑳᐎᓚ ᑭ ᑳ ᑭᐳᑐᓀᐱᑕᐤ ᒥᔅᑐᔅ ᑳ ᐱᒥᒫᒫᑐᑯᔥᑲᐙᑦ ᒪᑖᒥᓇ᙮ ᑭᒋᒪᓂᑐ ᓈ ᐸᐹᒣᓕᒣᐤ ᒥᔅᑐᓴ?
ᓀᔥᑕᐱᑯ, ᒥᑐᓂ ᓈ ᑭᓚᓈᓇᐤ ᐅᒋ ᐃᑗᐤ? ᑭᓚᓈᓇᐤ ᐅᒋ, ᑭᔅᑎᓈᒡ, ᐅᒪ ᑮ ᒪᓯᓇᐃᑳᑌᐤ; ᐊᓇ ᑳ ᐱᑯᐱᒋᑫᑦ ᑭᒋ ᐱᑯᐱᒋᑫᑦ ᐊᔅᐯᓕᒧᐎᓂᒃ, ᐊᓇ ᓀᔥᑕ ᑳ ᐸᐸᑲᒶᔅᑯᔑᑫᑦ ᐊᔅᐯᓕᒧᐎᓇᒃ ᑭᒋ ᐊᓯᒋ ᐋᔭᐙᑦ ᐅᑦ ᐊᔅᐯᓕᒧᐎᓂᓕᐤ᙮
ᑮᔥᐱᓐ ᑳ ᓂᑕᐎᑭᑕᒫᑕᑾᒃ ᐊᒑᑯᐎ ᑫᒀᓇ, ᐌᓴ ᒥᔅᑕᐃ ᓈ ᑭᒋ ᒪᓂᔕᒫᒃ ᑭᑦ ᐊᔅᑭᐎ ᑫᒀᓂᐙᐗ?
ᑮᔥᐱᓐ ᑯᑕᑭᔭᒃ ᐊᓯᒋ ᑮ ᑎᐯᓕᒥᑖᒃ, ᓇᒪ ᓈ ᓂᓚᓈᓐ ᓇᐗᒡ?ᐁᓕᐌᒃ ᒫᑲ ᓇᒪᐎᓚ ᓂ ᑮ ᐅᒋ ᐋᐸᒋᑖᓈᓐ ᐅᒪ ᑲᔥᑭᐅᐎᓐ; ᒫᑲ ᓂ ᐎᓴᑭᒧᔑᑖᓈᓐ ᒥᓯᐌ ᑫᒀᓇ, ᐁᑳ ᑭᒋ ᑭᐱᒋᑕᐗᒃ ᐅ ᒥᓗᐋᒋᒧᐎᓐ ᙭᙮
ᓇᒪ ᓈ ᑭ ᑭᔅᑫᓕᑌᓇᐗᐤ ᐊᓂᑭ ᑳ ᐋᔭᒥᐋᐎ ᓄᒋᑖᒋᒃ ᐸᓓᑭ ᑫᒀᓇ ᐁ ᐅᒋ ᐱᒫᑎᓯᒋᒃ ᐋᔭᒥᐁᐎᑲᒥᑯᒃ ᑳ ᐃᑕᑾᓂᓕᑭ? ᐊᓂᑭ ᓀᔥᑕ ᑳ ᐋᐸᑎᓯᒋᒃ ᐸᑭᒋᑲᓈᐱᔅᑯᒃ ᐁ ᐋᔮᒋᒃ ᐸᔅᑭ ᑳ ᐸᑭᑎᓂᑳᑌᓕᒃ ᐸᑭᒋᑲᓈᐱᔅᑯᒃ?
ᐁᑯ ᓀᔥᑕ ᑳ ᐃᔑ ᐅᓚᑭᑕᒃ ᐅᑎᐯᓕᒋᑫᐤ, ᐊᓂᑭ ᑳ ᐎᑕᒫᑫᒋᒃ ᒥᓗᐋᒋᒧᐎᓂᓕᐤ ᑭᒋ ᐅᒋ ᐱᒫᑎᓯᒋᒃ ᒥᓗᐋᒋᒧᐎᓂᓕᐤ᙮
ᒫᑲ ᓂᓚ ᓇᒪᐎᓚ ᓂ ᑮ ᐅᒋ ᐋᐸᒋᑖᓐ ᐅᐅ ᑫᒀᓇ: ᓇᒪ ᓀᔥᑕ ᐅᐅ ᓂ ᑮ ᒪᓯᓇᐁᓐ ᑭᒋ ᐃᔑ ᑐᑕᒫᑲᐎᔮᓐ: ᐌᓴ ᐊᐙᓯᑌ ᑲᑕ ᒥᓨᔒᓄᐸᐤ ᑭᒋ ᓂᐱᔮᓐ, ᐃᔥᐱᔥ ᐊᐌᓇ ᐃᓕᓕᐤ ᑭᒋ ᐋᑕᐌᓕᑖᑯᑕᒃ ᓂ ᒫᒪᑖᑯᒧᐎᓂᓕᐤ᙮
ᐌᓴ ᐋᑕ ᐁ ᐙᐎᑕᒫᓐ ᒥᓗᐋᒋᒧᐎᓐ ᓇᒪᐎᓚ ᑫᒀᓐ ᓂᑦ ᐋᔮᓐ ᑫ ᐅᒋ ᒫᒪᑖᑯᒧᔮᓐ: ᐌᓴ ᐅᒋᑕᐤ ᓂ ᑐᑌᓐ; ᐁᐁ, ᓂ ᑳ ᑲᒀᑕᓰᓐ, ᑮᔥᐱᓐ ᐁᑳ ᐙᐎᑕᒫᓐ ᒥᓗᐋᒋᒧᐎᓐ᙮
ᐌᓴ ᑮᔥᐱᓐ ᓂᓚ ᐁ ᐃᑌᓕᑕᒫᓐ ᐅᒪ ᐁ ᑐᑕᒫᓐ, ᓂᑦ ᐋᔮᓐ ᑎᐸᐊᒫᑯᓯᐎᓐ: ᒫᑲ ᑮᔥᐱᓐ ᐁᑳ ᐁ ᐃᑌᓕᑕᒫᓐ ᓂᓚ, ᑭᒋ ᒫᑎᓇᒫᑫᔮᓐ ᒥᓗᐋᒋᒧᐎᓐ ᓂ ᑮ ᐸᑭᑎᓇᒫᑲᐎᓐ᙮
ᑫᒀᓐ ᒫᑲ ᓂ ᑎᐸᐊᒫᑯᓯᐎᓐ? ᑖᐺ ᐅᒪ, ᐃᔅᐱ ᐙᐎᑕᒫᓀ ᒥᓗᐋᒋᒧᐎᓐ, ᑭᒋ ᐙᐎᑕᒶᒃ ᐅ ᒥᓗᐋᒋᒧᐎᓐ ᙭ ᐁᑳ ᐁ ᑎᐸᐊᒫᑲᐎᔮᓐ ᐁᑳ ᑭᒋ ᒪᒋᐋᐸᒋᑖᔮᓐ ᓂ ᑲᔥᑭᐅᐎᓐ ᒥᓗᐋᒋᒧᐎᓂᒃ᙮
ᐌᓴ ᐋᑕ ᐁᑳ ᐊᐌᓇ ᐁ ᑎᐯᓕᒥᑦ, ᐁᓕᐌᒃ ᒫᑲ ᓂ ᑮ ᐃᔑᐃᑎᓱᓐ ᑭᒋ ᐊᑑᔅᑲᐗᑭᒃ ᒥᓯᐌ, ᑭᒋ ᐃᔑ ᑲᔥᑭᐊᑭᒃ ᓇᐗᒡ ᒥᒉᑦ᙮
ᑭᑭ ᒎᐗᒃ ᓂ ᑮ ᒎᐎᓐ ᑭᒋ ᐃᔑ ᑲᔥᑭᐊᑭᒃ ᒎᐗᒃ; ᑭᑭ ᐊᓂᑭ ᐅᓚᔓᐌᐎᓂᒃ ᑳ ᐃᑖᒋᒃ, ᑖᐱᔅᑯᒡ ᓂᓚ ᓀᔥᑕ ᐅᓚᔓᐌᐎᓂᒃ ᐁ ᐃᑖᔮᓐ, ᑭᒋ ᑲᔥᑭᐊᑭᒃ ᐊᓂᑭ ᑳ ᐃᑖᒋᒃ ᐅᓚᔓᐌᐎᓂᒃ:
ᑭᑭ ᐊᓂᑭ ᐁᑳ ᑳ ᐅᑦ ᐅᓚᔓᐌᐎᓂᒋᒃ, ᑖᐱᔅᑯᒡ ᐁᑳ ᐁ ᐅᑦ ᐅᓚᔓᐌᐎᓂᔮᓐ, ᓇᒪᐎᓚ ᐁᑳ ᐁ ᐅᑦ ᐅᓚᔓᐌᐎᓂᔮᓐ ᑭᒋᒪᓂᑐᒃ ᐃᔑ, ᒫᑲ ᐁ ᑎᐯᓕᒥᑯᐗᒃ ᐅᑦ ᐅᓚᔓᐌᐎᓐ ᙭, ᑭᒋ ᐃᔑ ᑲᔥᑭᐊᑭᒃ ᐊᓂᑭ ᐁᑳ ᑳ ᐅᑦ ᐅᓚᔓᐌᐎᓂᒋᒃ᙮
ᑭᑭ ᐊᓂᑭ ᑳ ᓕᓚᒥᓯᒋᒃ ᓂᓚ ᓀᔥᑕ ᓂ ᑮ ᓂᓚᒥᓯᓐ: ᒥᓯᐌ ᑐᐎ ᓂ ᓄᑯᐃᑎᓱᔅᑕᐗᐗᒃ ᒥᓯᐌ ᐃᓕᓕᐗᒃ, ᒥᓯᐌ ᑕᑐ ᐃᔑ ᐋᑎᑦ ᑭᒋ ᑲᔥᑭᐊᑭᒃ᙮
ᐅᒪ ᓀᔥᑕ ᓂ ᑐᑌᓐ ᒥᓗᐋᒋᒧᐎᓐ ᐅᒋ, ᑭᒋ ᑮ ᐅᑎᓇᒫᓐ ᐊᓯᒋ ᑯᑕᑭᔭᒃ᙮
ᓇᒪ ᓈ ᑭ ᑭᔅᑫᓕᑌᓇᐗᐤ, ᐊᓂᑭ ᑳ ᑲᑴᒋᔅᑲᑎᑐᒋᒃ, ᒥᓯᐌ ᐱᒥᐸᐗᒃ, ᐯᔭᒃ ᒫᑲ ᐱᑯ ᐅᑎᓇᒻ ᐸᔅᑭᓚᐌᐎ ᑎᐸᐊᒫᑯᓯᐎᓂᓕᐤ? ᐁᑯ ᐃᔑ ᐱᒥᐸᑖᒃ, ᑭᒋ ᑮ ᐅᑎᓇᒣᒃ᙮
ᓀᔥᑕ ᒥᓯᐌ ᑕᑐ ᐊᐌᓇ ᑳ ᑯᒋᐸᔅᑭᓛᑫᑦ ᒥᓯᐌ ᑫᒀᓕᐤ ᐯᑳᒡ ᐊᐸᒋᑕᐤ᙮ ᐎᓚᐗᐤ ᒫᑲ ᑐᑕᒶᒃ ᑭᒋ ᐅᑎᓇᑭᒃ ᐸᔅᑭᓚᐌᐎ ᐊᔅᑐᑎᓂᓕᐤ ᑫ ᓂᔑᐗᓈᑕᓂᓕᒃ; ᒫᑲ ᑭᓚᓈᓇᐤ ᐊᓂᒪ ᐁᑳ ᑫ ᓂᔑᐗᓈᑕᒃ᙮
ᐁᐗᑯ ᐌᒋ ᐃᔑ ᐱᒥᐸᑖᔮᓐ ᓂᓚ, ᓇᒪᐎᓚ ᐁᑳ ᐁ ᑫᒋᓇᐅᔮᓐ; ᐁᑯ ᓀᔥᑕ ᐁᔑ ᓄᑎᓂᑫᔮᓐ, ᓇᒪᐎᓚ ᑖᐱᔅᑯᒡ ᐊᐌᓇ ᐁ ᐅᑖᒪᐊᒃ ᐁ ᓗᑎᓂᓕᒃ:
ᐊᓂᒪ ᐱᒫᑎᓯᐎ ᐊᔭᒥᐎᓐ
ᐊᓂᒪ ᒪᐗᒋ ᓃᔥᑕᒻ ᑳ ᑮ ᐅᒌᒃ, ᑳ ᑮ ᐯᑕᒫᒃ, ᓂᔥᑭᔑᑯᓈᓇ ᑳ ᑮ ᐅᒋ ᐙᐸᑕᒫᒃ, ᑳ ᑮ ᑲᓇᐙᐸᑕᒫᒃ, ᓀᔥᑕ ᑳ ᑮ ᓵᒥᓇᒫᒃ ᐱᒫᑎᓯᐎᓂ ᐋᔭᒥᐎᓐ;
(ᐌᓴ ᐊᓂᒪ ᐱᒫᑎᓯᐎᓐ ᑮ ᓄᑯᑖᑲᓂᐗᓐ, ᓂ ᑮ ᐙᐸᑌᓈᓐ ᒫᑲ, ᓀᔥᑕ ᓂ ᑎᐹᑐᑌᓈᓐ, ᑭ ᐙᐸᑎᓕᑎᓈᓐ ᒫᑲ ᐊᓂᒪ ᑳᑭᑫ ᐱᒫᑎᓯᐎᓐ, ᑳ ᑮ ᐎᒋᑕᔑᑫᒥᑯᑦ ᐅᑖᐎᒪᐤ, ᓀᔥᑕ ᑳ ᑮ ᐙᐸᑎᓕᑲᐎᔮᒃ;)
ᐊᓂᒪ ᑳ ᑮ ᐙᐸᑕᒫᒃ ᓀᔥᑕ ᑳ ᑮ ᐯᑕᒫᒃ, ᑭᑦ ᐋᓕᒧᑕᒫᑎᓈᓐ, ᑭᓚᐗᐤ ᓀᔥᑕ ᑭᒋ ᐃᑖᔦᒃ ᓂᑦ ᐅᑐᑌᒥᐌᐎᓂᓈᒃ; ᑖᐺ ᓀᔥᑕ ᓂᑦ ᐃᑖᐙᓈᓐ ᐅᑐᑌᒥᐌᐎᓂᒃ ᐅᑖᐎᒪᐤ ᓀᔥᑕ ᐅᑯᓯᓴ ᒋᓴᔅ ᙭᙮
ᐅᐅ ᑫᒀᓇ ᒫᑲ ᑭ ᒪᓯᓇᐊᒫᑎᓈᓐ ᑭᒋ ᓵᑲᔅᑭᓀᔅᑳᑯᔦᒃ ᑭ ᒥᓚᐙᑕᒧᐎᓂᐗᐤ᙮ᑭᒋᒪᓂᑐ ᐙᔅᑌᐎᓂᐎᐤ
ᐁᐗᑯ ᐅᒪ ᒫᑲ ᐎᑕᒫᑫᐎᓐ ᐎᓚ ᑳ ᑮ ᐅᒋ ᐯᑕᒫᒃ, ᓀᔥᑕ ᑳ ᐋᓕᒧᑕᒫᑖᒃ, ᑭᒋᒪᓂᑐ ᐁ ᐙᔅᑌᐎᓂᑦ, ᓀᔥᑕ ᐁᑳ ᐙᐙᒡ ᑎᐱᔅᑭᓯᐎᓂᓕᐤ ᐁ ᐱᒋᔅᑳᑯᑦ᙮
ᑮᔥᐱᓐ ᐃᑗᔭᒃ ᑭᑦ ᐃᑕᐙᓈᓇᐤ ᐅᑐᑌᒥᐌᐎᓂᒃ, ᓀᔥᑕ ᐱᒧᑖᑕᒪᒃ ᐗᓂᑎᐱᔅᑭᓯᐎᓐ, ᑭ ᑭᓛᔅᑭᓈᓇᐤ, ᓇᒪ ᓀᔥᑕ ᑭ ᑐᑌᓈᓇᐤ ᑖᐺᐎᓐ:
ᒫᑲ ᑮᔥᐱᓐ ᐱᒧᑖᑕᒪᒃ ᐙᔅᑌᐎᓐ, ᑖᐱᔅᑯᒡ ᐁ ᐃᔑ ᐃᑖᑦ ᐙᔅᑌᐎᓂᒃ, ᑭᑦ ᐅᑐᑌᒥᒥᑐᓈᓇᐤ, ᓀᔥᑕ ᐅᑯᓯᓴ ᒋᓴᔅ ᙭ ᐅᒥᑯᒻ ᑭ ᐸᔦᑭᐃᑯᐙᓈᓇᐤ ᒥᓯᐌ ᒪᒋᑣᐎᓂᒃ ᐅᒋ᙮
ᑮᔥᐱᓐ ᐃᑗᔭᑴ, ᓇᒪᐎᓚ ᑭᑦ ᐋᔮᓈᓇᐤ ᒪᒋᑣᐎᓐ, ᑭ ᐙᔦᔑᐃᑎᓱᓈᓇᐤ, ᓇᒪ ᓀᔥᑕ ᑖᐺᐎᓐ ᑭ ᐱᒋᔅᑳᑯᓈᓇᐤ᙮
ᑮᔥᐱᓐ ᐎᑕᒪᑴ ᑭ ᒪᒋᑐᑕᒧᐎᓂᓇᐗ, ᐎᓚ ᑖᐺᐎᐤ ᓀᔥᑕ ᒀᔭᔅᑭᑎᐤ ᑭᒋ ᐌᐯᓕᑕᒫᑕᒃ ᑭ ᒪᒋᑐᑕᒧᐎᓂᓇᐗ, ᓀᔥᑕ ᑭᒋ ᐹᔦᑭᐃᑕᒃ ᒥᓯᐌ ᒪᒑᑎᓯᐎᓂᒃ ᐅᒋ᙮
ᑮᔥᐱᓐ ᐃᑗᔭᑴ, ᓇᒪᐎᓚ ᑭ ᑮ ᐅᒋ ᒪᒋᑐᑌᓈᓇᐤ ᑭᓛᔅᑭᔉ ᑭᑦ ᐃᔑᐋᓇᐤ, ᓀᔥᑕ ᐅᑦ ᐋᔭᒥᐎᓐ ᓇᒪᐎᓚ ᑭ ᐱᒋᔅᑳᑯᐙᓈᓇᐤ᙮
᙭ ᐊᓇ ᑳ ᐎᒋᐃᑕᒃ
ᓂᑦ ᐊᐱᔅᑕᐙᔑᒥᔑᒥᑐᒃ, ᐅᐅ ᑫᒀᓇ ᑭ ᒪᓯᓇᐊᒫᑎᓇᐗᐤ, ᐁᑳ ᑭᒋ ᒪᒋᑐᑕᒣᒃ᙮ ᑮᔥᐱᓐ ᒫᑲ ᐊᐌᓇ ᑮ ᒪᒋᑐᑕᒃ, ᑭᑦ ᐋᔭᐙᓇᐤ ᐅᑖᔭᒥᐁᔅᑕᒫᑫᐤ ᑳ ᐋᔭᒥᐋᑦ ᐅᑖᐎᒪᐗ, ᒋᓴᔅ ᙭ ᐅᒀᔭᔅᑭᑖᑎᓯᐤ:
ᐎᓚ ᒫᑲ ᑮ ᑎᐸᐃᑫᔅᑕᒻ ᑭ ᒪᒋᑐᑕᒧᐎᓂᓇᐗ; ᓇᒪ ᓀᔥᑕ ᑭᓚᓈᓇᐤ ᐱᑯ, ᒫᑲ ᐊᓯᒋ ᐅ ᒪᒋᑐᑕᒧᐎᓂᐙᐗ ᐊᓂᑭ ᒥᓯᐌ ᐊᔅᑮᒃ ᑳ ᐃᑖᒋᒃ᙮
ᐁᐗᑯ ᑳ ᐅᒋ ᑭᔅᑫᓕᑕᒪᒃ ᐁ ᑭᔅᑫᓕᒪᒃ, ᑮᔥᐱᓐ ᑲᓇᐌᓕᑕᒶᒃ ᐅ ᑲᑫᔅᑴᐎᓇ᙮
ᐊᓇ ᑳ ᐃᑗᑦ, ᓂ ᑭᔅᑫᓕᒪᐤ ᐁᑳ ᒫᑲ ᑳ ᑲᓇᐌᓕᑕᒸᑦ ᐅ ᑲᑫᔅᑴᐎᓂᓕᐗ, ᑭᓛᔅᑭᔅᑭᐤ, ᓇᒫᐎᓚ ᒫᑲ ᐱᒋᔅᑳᑯ ᑖᐺᐎᓂᓕᐤ᙮
ᒫᑲ ᐊᐌᓇ ᑫᓇᐌᓕᑕᒫᑴ ᐅᑦ ᐋᔭᒥᐎᓂᓕᐤ, ᐎᓚ ᑖᐺ ᐁ ᐱᒋᔅᑳᑯᑦ ᑭᒋᒪᓂᑐ ᐅ ᓵᑭᐃᐌᐎᓐ ᑭ ᒥᑐᓂᐎᐃᑳᑌᓕᐤ: ᐅᒪ ᐅᒋ ᑭ ᑭᔅᑫᓕᑌᓈᓇᐤ ᐁ ᐱᒋᔅᑲᐗᒃ᙮
ᐊᓇ ᓂ ᐱᒋᔅᑲᐗᐤ ᑳ ᐃᑗᑦ, ᐁᑯᔑ ᑲᑕ ᐃᔑ ᐱᒧᑌᐸᓐ, ᒬᒋᒃ ᑳ ᑮ ᐃᔑ ᐱᒧᑌᓕᒋ᙮ᐊᓂᒪ ᐅᔥᑭ ᐅᓚᔓᐌᐎᓐ
ᓂᒋᔖᓂᑐᒃ, ᓇᒪᐎᓚ ᐅᔥᑭ ᑲᑫᔅᑴᐎᓐ ᑭ ᒪᓯᓇᐊᒫᑎᓇᐗᐤ, ᒫᑲ ᑳᔭᔥ ᑲᑫᔅᑴᐎᓐ ᓂᔥᑕᒻ ᐅᒋ ᑳ ᑮ ᐋᔮᔦᒃ; ᐊᓂᒪ ᑳᔮᔥ ᑲᑫᔅᑴᐎᓐ ᐁᐗᑯ ᐊᓂᒪ ᐋᔭᒥᐎᓐ ᓃᔥᑕᒻ ᐅᒋ ᑳ ᑮ ᐯᑕᒣᒃ᙮
ᒥᓇ, ᐅᔥᑭ ᑲᑫᔅᑴᐎᓐ ᑭ ᒪᓯᓇᐊᒫᑎᓇᐗᐤ: ᐊᓂᒪ ᑳ ᑖᐺᒪᑲᓂᓕᒃ ᐁ ᐱᒋᔅᑳᑯᑦ ᓀᔥᑕ ᑭᓚᐗᐤ ᐁ ᐱᒋᔅᑳᑯᔦᒃ: ᐌᓴ ᐗᓂᑎᐱᔅᑭᓯᐎᓐ ᒫᔭᐎᐸᓕᐤ, ᓀᔥᑕ ᑖᐺ ᐙᓭᔮᓯᐎᓐ ᐊᓄᒡ ᒐᑳᓯᑫᐤ᙮
ᐊᓇ, ᓂᑦ ᐃᑖᓐ ᐙᓭᔮᓯᐎᓂᒃ ᑳ ᐃᑗᑦ, ᐁ ᐸᒀᑖᑦ ᒫᑲ ᐎᒋᔖᓇ, ᐗᓂᑎᐱᔅᑭᓯᐎᓂᒃ ᐃᑖᐤ ᐱᓕᔥ ᐊᓄᒡ᙮
ᐊᓇ ᑳ ᓵᑭᐋᑦ ᐎᒋᔖᓇ ᐙᓭᔮᓯᐎᓂᒃ ᐃᑖᐤ, ᓇᒪᐎᓚ ᒫᑲ ᐱᒋᔅᑳᑯ ᑫᒀᓕᐤ ᑫ ᐅᒋ ᐱᓱᔑᒃ᙮
ᒫᑲ ᐊᓇ ᑳ ᐸᒀᑖᑦ ᐎᒋᔖᓇ ᐗᓂᑎᐱᔅᑭᓯᐎᓂᒃ ᐃᑖᐤ, ᐱᒧᑌᐤ ᓀᔥᑕ ᐗᓂᑎᐱᔅᑭᓯᐎᓂᒃ, ᓇᒪ ᓀᔥᑕ ᑭᔅᑫᓕᑕᒻ ᑖᓐᑌ ᐁᑐᑌᑦ, ᐌᓴ ᐙᓂᑎᐱᔅᑭᓯᐎᓂᓕᐤ ᑮ ᑭᑆᐱᔅᑳᑯ᙮
ᑭ ᒪᓯᓇᐊᒫᑎᓇᐗᐤ ᐊᐱᔅᑕᐙᔑᔑᑐᒃ, ᐁ ᐌᐯᓕᒋᑳᑌᑭ ᑭ ᒪᒋᑐᑕᒧᐎᓂᐙᐗ ᐎᓚ ᐅᑦ ᐃᔑᓂᑳᓱᐎᓐ ᐅᒋ᙮
ᑭ ᒪᓯᓇᐊᒫᑎᓇᐗᐤ, ᐅᑖᐎᒪᐎᑐᒃ, ᐌᓴ ᑭ ᑮ ᑭᔅᑫᓕᒪᐗᐤ ᐊᓇ ᒫᐗᒋ ᓃᔥᑕᒻ ᑳ ᐅᒋ ᐃᑖᑦ᙮ ᑭ ᒪᓯᓇᐊᒫᑎᓇᐗᐤ, ᐅᔥᑭᓂᑭᑐᒃ, ᐌᓴ ᑭ ᑮ ᔖᑯᒋᐋᐗᐤ ᒣᒋᑣᑦ᙮ ᑭ ᒪᓯᓇᐊᒫᑎᓇᐗᐤ, ᐊᐱᔅᑕᐙᔑᔑᑐᒃ, ᐁ ᑮ ᑭᔅᑫᓕᒣᒃ ᐅᑖᐎᒪᐤ᙮
ᑭ ᑮ ᒪᓯᓇᐊᒫᑎᓇᐗᐤ, ᐅᑖᐎᒫᐎᑐᒃ, ᐌᓴ ᑭ ᑮ ᑭᔅᑫᓕᒪᐗᐤ ᐊᓇ ᒪᐗᒋ ᓃᔥᑕᒻ ᑳ ᐅᒋ ᐃᑖᑦ᙮ ᑭ ᑮ ᒪᓯᓇᐊᒫᑎᓇᐗᐤ, ᐅᔥᑭᓂᑭᑐᒃ, ᐁ ᒪᔥᑲᐎᓯᔦᒃ, ᓀᔥᑕ ᐁ ᐱᒋᔅᑳᑯᐌᒃ ᑭᒋᒪᓂᑐ ᐅᑦ ᐋᔭᒥᐎᓐ, ᓀᔥᑕ ᐁ ᑮ ᔖᑯᒋᐁᒃ ᒣᒋᑣᑦ᙮
ᐁᑳᐎᓚ ᓵᑭᑖᒃ ᐊᔅᑭ, ᐁᑳ ᓀᔥᑕ ᐊᓂᐃ ᑫᒀᓇ ᐊᔅᑮᒃ ᑳ ᐃᑕᑾᑭ᙮ ᑮᔥᐱᓐ ᐊᐌᓇ ᓰᐊᑭᑖᑴ ᐊᔅᑭᓕᐤ, ᐅᑖᐎᒪᐤ ᐅ ᓵᑭᐃᐌᐎᓐ ᓇᒪᐎᓚ ᐱᒋᔅᑳᑯᓕᐗ᙮
ᐌᓴ ᒥᓯᐌ ᐊᔅᑮᒃ ᑳ ᐃᑕᑾᒃ, ᐁ ᐃᔑ ᒪᒋ ᓇᑕᐌᓕᑕᒧᒪᑲᒃ ᐎᔮᓯᐎᐎᓐ, ᓀᔥᑕ ᐁ ᐃᔑ ᒪᒋ ᓇᑕᐌᓕᑕᒧᒪᑲᑭ ᒥᔅᑭᔑᑾ, ᓀᔥᑕ ᐁ ᐃᔑ ᑭᔅᑌᓕᒧᒪᑲᒃ ᐱᒫᑎᓯᐎᓐ, ᓇᒪᐎᓚ ᐅᑖᐎᒫᒃ ᐅᒋᐸᓕᐤ, ᒫᑲ ᐊᔅᑮᒃ ᐅᒋᐸᓕᐤ᙮
ᐊᔅᑭ ᒫᑲ ᐌᐱᐸᓕᐤ, ᓀᔥᑕ ᐁ ᐃᔑ ᒪᒋ ᓇᑕᐌᓕᑕᒧᒪᑲᒃ: ᒫᑲ ᐊᓇ ᑳ ᑐᑕᒸᑦ ᑭᒋᒪᓂᑐᐗ ᐅᑦ ᐃᑌᓕᑕᒧᐎᓂᓕᐤ ᑳᑭᑫ ᐃᑖᐤ᙮ᐊᓇ ᙭ ᐅᓅᑎᓈᑲᓇ
ᑭᓚᓇᓇᐤ ᐃᑕ ᐁ ᐃᑖᔭᒃ ᑮ ᐅᒋ ᐗᓚᐎᐗᒃ, ᒫᑲ ᓇᒪᐎᓚ ᑭ ᑮ ᐅᐎᒉᐙᑲᓂᓈᐤ: ᐌᓴ ᑮᔥᐱᓐ ᑮ ᐅᐎᒉᐙᑲᓂᔭᒃ, ᑫᔮᐸᒡ ᑭ ᑳ ᐎᒉᐎᑯᑖᓇᐗᒃ; ᒫᑲ ᑮ ᐗᓚᐎᐗᒃ ᑭᒋ ᑭᔅᑫᓕᑖᑯᓯᒋᒃ ᐁᑳ ᒥᓯᐌ ᐁ ᑮ ᐅᐎᒉᐙᑲᓂᔭᒃ᙮
ᒫᑲ ᑭᑦ ᐋᔮᓇᐗᐤ ᑐᒥᓂᑯᓯᐎᓐ ᐊᓇ ᐯᓓᑭᓯᑦ ᐅᒋ, ᒥᓯᐌ ᑫᒀᓇ ᒫᑲ ᑭ ᑭᔅᑫᓕᑌᓇᐗᐤ᙮
ᓇᒪᐎᓚ ᑭ ᑮ ᒪᓯᓇᐊᒫᑎᓇᐗᐤ ᐁᑳ ᐁ ᑭᔅᑫᓕᑕᒣᒃ ᑖᐺᐎᓐ, ᒫᑲ ᐁ ᑖᐺᑕᒣᒃ, ᓀᔥᑕ ᐁᑳ ᐁ ᑭᓛᔅᑭᐎᓂᐗᒃ ᑖᐺᐎᓐ᙮
ᐊᐌᓇ ᑳ ᑭᓛᔅᑭᔅᑭᑦ ᐊᓇ ᐱᑯ ᑳ ᐋᓉᑕᒃ ᒋᓴᓴ ᐁ ᙭ᑎᐎᓕᒋ? ᐎᓚ ᐁᐗᒀᓇ ᓇᔅᐹᒡ ᙭, ᐊᓇ ᑳ ᐋᓉᑕᐙᑦ ᐅᑖᐎᒪᐗ ᓀᔥᑕ ᐅᑯᓯᓯᒪᐗ᙮
ᐊᐌᓇ ᐃᐋᓉᑕᐙᑴ ᐅᑯᓯᓯᒪᐗ, ᐁᐗᑯ ᓇᒪᐎᓚ ᐋᔭᐌᐤ ᐅᑖᐎᒪᐗ: ᒫᑲ ᐊᓇ ᑳ ᐙᐎᑕᒫᑫᑦ ᐅᑯᓯᓯᒪᐗ, ᐊᔭᐌᐤ ᐅᑖᐎᒪᐗ ᐊᓯᒋ᙮
ᐁᑯᔑ ᒫᑲ ᑭ ᑳ ᐱᒋᔅᑳᑯᓇᐗᐤ ᐊᓂᒪ ᓃᔥᑕᒻ ᐅᒋ ᑳ ᑮ ᐯᑕᒣᒃ᙮ ᑮᔥᐱᓐ ᐊᓂᒪ ᓃᔥᑕᒻ ᐅᒋ ᑳ ᑮ ᐯᑕᒣᒃ ᑫᔮᐸᒡ ᐱᒋᔅᑳᑯᔦᑴ, ᑫᔮᐸᒡ ᓀᔥᑕ ᑭ ᑳ ᐱᒋᔅᑲᐙᐗᐤ ᐅᑖᐎᒪᐤ ᓀᔥᑕ ᐅᑯᓯᓯᒪᐤ᙮
ᐁᐗᑯ ᒫᑲ ᐅᒪ ᐊᔓᑕᒫᑫᐎᓐ ᑳ ᑮ ᐊᔓᑕᒫᑕᒃ, ᑳᑭᑫ ᐱᒫᑎᓯᐎᓐ ᐅᑎ᙮
ᐅᐅ ᑫᒀᓇ ᑭᑭ ᒪᓯᓇᐊᒫᑎᓇᐗᐤ ᐁ ᐋᓕᒧᒪᑭᒃ ᐊᓂᑭ ᑳ ᐙᔦᔑᒥᑖᑾᒃ᙮
ᒫᑲ ᐊᓂᒪ ᑐᒥᓂᑯᓯᐎᓐ ᑳ ᑮ ᒥᓕᑖᒃ ᑭ ᐱᒋᔅᑳᑯᓇᐗᐤ, ᓇᒪᐎᓚ ᒫᑲ ᑭ ᓇᑕᐌᓕᑌᓇᐗᐤ ᐊᐌᓇ ᐃᓕᓕᐤ ᑭᒋ ᑭᔅᑭᓄᐊᒫᑖᒃ; ᒫᑲ ᐊᓂᒪ ᑐᒥᓂᑯᓯᐎᓐ ᐁ ᐃᔑ ᑭᔅᑭᓄᐊᒫᑯᔦᒃ ᒥᓯᐌ ᑫᒀᓇ, ᓀᔥᑕ ᐁ ᑖᐺᒪᑲᒃ, ᓀᔥᑕ ᐁᑳ ᐁ ᑭᓛᔅᑭᒪᑲᒃ, ᓀᔥᑕ ᒣᒋ ᑳ ᑮ ᐃᔑ ᑭᔅᑭᓄᐊᒫᑯᔦᒃ, ᐁᑯ ᑫ ᐃᔑ ᐱᒋᔅᑲᐌᒃ᙮
ᐁᑯ ᒫᑲ, ᐊᐱᔅᑕᐙᔑᔑᑐᒃ, ᑕᑭ ᐱᒋᔅᑲᐎᒃ; ᐃᔅᐱ ᓄᑯᓯᑌ, ᑭᒋ ᐋᔮᔦᒃ ᒪᔥᑲᐎ ᐊᔅᐯᓕᒧᐎᓐ, ᐁᑳ ᓀᔥᑕ ᑭᒋ ᓇᓀᐯᐎᓰᔅᑕᐌᒃ ᐯᒋ ᑕᑯᔑᑫ᙮
ᑮᔥᐱᓐ ᑭᔅᑫᓕᑕᒣᒃ ᐁ ᒀᔭᔅᑭᑖᑎᓰᑦ, ᑭ ᑭᔅᑫᓕᑌᓇᐗᐤ ᒥᓯᐌ ᑕᑐ ᐊᐌᓇ ᑳ ᑐᑕᒃ ᒀᔭᔅᑭᑖᑎᓯᐎᓂᓕᐤ ᐁ ᓂᑕᐎᑭᐃᑯᑦ᙮
ᑭᒋᒪᓂᑐ ᐅᑕᐙᔑᒥᔕ
ᑲᓇᐙᐸᑕᒧᒃ ᑫᑯ ᑐᐎ ᓵᑭᐃᐌᐎᓂᓕᐤ ᐅᑖᐎᒪᐤ ᑳ ᑮ ᒥᓕᑕᒃ, ᑭᒋᒪᓂᑐ ᐅᑯᓯᓴ ᑭᒋ ᐃᔑᓂᑳᑎᑲᐎᔭᒃ! ᐁᐗᑯ ᐌᒋ ᐁᑳ ᑭᔅᑫᓕᒥᑯᔭᒃ ᐊᔅᑭ, ᐎᓚ ᐁᑳ ᐁ ᐅᒋ ᑭᔅᑫᓕᒥᑯᑦ᙮
ᓯᐋᑭᐃᑕᑾᒃ, ᐊᓄᒡ ᑭᒋᒪᓂᑐ ᑭᑦ ᐅᑯᓯᓯᒥᑯᓇᐤ, ᓀᔥᑕ ᓇᒪᐎᓚ ᐁᔥᑾ ᓄᑾᓐ ᑫ ᐃᔑ ᐋᔮᔭᒃ; ᒫᑲ ᑭ ᑭᔅᑫᓕᑌᓈᓇᐤ, ᐃᔅᐱ ᓄᑯᓯᑌ, ᑭ ᑳ ᓇᔅᐱᑕᐙᓇᐤ; ᐌᓴ ᑭ ᑳ ᐙᐸᒫᓇᐤ ᐁ ᐃᔑᓈᑯᓯᑦ᙮
ᓀᔥᑕ ᒥᓯᐌ ᑕᑐ ᐃᓕᓕᐤ ᑳ ᐋᔮᑦ ᐅᒣᓕᐤ ᐊᔅᐯᓕᒧᐎᓂᓕᐤ, ᐹᔦᑭᐃᑎᓱ, ᑖᐱᔅᑯᒡ ᐁ ᐃᔑ ᐸᓓᑭᓯᓕᒋ᙮
ᒥᓯᐌ ᐊᐌᓇ ᑳ ᒪᒋᑐᑕᒃ ᐱᑯᐱᑕᒻ ᓀᔥᑕ ᐅᓚᔓᐌᐎᓂᓕᐤ: ᐌᓴ ᒪᒋᑐᑕᒧᐎᓐ ᐌᒋ ᐱᑯᓂᑳᑌᒃ ᐅᓚᔓᐌᐎᓐ᙮
ᑭ ᑭᔅᑫᓕᑌᓇᐗᐤ ᒫᑲ ᐁ ᑮ ᓄᑯᐋᑲᓂᐎᑦ ᑭᒋ ᐅᑎᓇᒃ ᑭ ᒪᒋᑐᑕᒧᐎᓂᓇᐗ: ᐎᓚ ᒫᑲ ᓇᒪᐎᓚ ᐱᒋᔅᑳᑯ ᒪᒋᑣᐎᓂᓕᐤ᙮
ᒥᓯᐌ ᐊᐌᓇ ᒫᑲ ᑕᑭ ᑳ ᐱᒋᔅᑲᐙᑦ, ᓇᒪᐎᓚ ᒪᒋᑐᑕᒻ: ᐊᐌᓇ ᒣᒋᑐᑕᒣᑴ ᓇᒪᐎᓚ ᐅᒋ ᐙᐸᒣᐤ, ᓇᒪ ᓀᔥᑕ ᐅᒋ ᑭᔅᑫᓕᒣᐤ᙮
ᐊᐱᔅᑕᐙᔑᔑᑐᒃ, ᐁᑯᔑ ᐁᑳᐎᓚ ᐊᐌᓇ ᐃᓕᓕᐤ ᑭ ᑳ ᐙᔦᔑᒥᑯᐗᐤ: ᐊᓇ ᑳ ᑐᑕᒃ ᒀᔭᔅᑭᑖᑎᓯᐎᓂᓕᐤ ᒀᔭᔅᑭᑖᑎᓯᐤ, ᑖᐱᔅᑯᒡ ᐎᓚ ᐁ ᐃᔑ ᒀᔭᔅᑭᑖᑎᓯᓕᒋ᙮
ᐊᓇ ᑳ ᒪᒋᑐᑕᒃ ᒪᒋᒪᓂᑐᒃ ᐅᒋᐤ; ᐌᓴ ᒪᒋᒪᓂᑐ ᓃᔥᑕᒻ ᐅᒋ ᑮ ᐯᒋ ᒪᒋᑐᑕᒻ᙮ ᐁᐗᑯ ᐌᒋ ᑮ ᓄᑯᐋᑲᓂᐎᓕᒋ ᑭᒋᒪᓂᑐ ᐅᑯᓯᓴ, ᑭᒋ ᓂᔑᐗᓈᒋᑕᐙᓕᒋ ᒪᒋᒪᓂᑐᐗ ᐅᑦ ᐊᑑᔅᑫᐎᓂᓕᐗ᙮
ᐊᐌᓇ ᑭᒋᒪᓂᑐᒃ ᑳ ᐅᒋ ᓂᑖᐎᑭᑦ, ᓇᒪᐎᓚ ᒪᒋᑐᑕᒻ: ᐌᓴ ᐅ ᓯᒥᓂᒪ ᐱᒋᔅᑳᑯᓕᐗ; ᓇᒪᐎᓚ ᒫᑲ ᑲᑕ ᑮ ᒪᒋᑐᑕᒻ, ᑭᒋᒪᓂᑐᒃ ᐁ ᑮ ᐅᒋ ᓂᑕᐎᑭᑦ᙮
ᐁᐗᑯ ᐁ ᐃᔑ ᑭᔅᑫᓕᑖᑯᓯᓕᒋ ᑭᒋᒪᓂᑐ ᐅᑦ ᐊᐙᔑᒥᔕ ᓀᔥᑕ ᒪᒋᒪᓂᑐ ᐅᑦ ᐊᐙᔑᒥᔕ: ᐊᐌᓇ ᐁᑳ ᑎᐅᑕᒧᑴ ᒀᔭᔅᑭᑖᑎᓯᐎᓂᓕᐤ, ᓇᒪᐎᓚ ᑭᒋᒪᓂᑐᒃ ᐅᒋᐤ, ᓇᒪ ᓀᔥᑕ ᐊᓇ ᐁᑳ ᑳ ᓵᑭᐋᑦ ᐎᒋᔖᓇ᙮ᓵᑭᐃᑐᒃ
ᐌᓴ ᐁᐗᑯ ᐅᒪ ᐅᓚᔓᐌᐎᓐ ᓃᔥᑕᒻ ᐅᒋ ᑳ ᑮ ᐯᑕᒣᒃ ᑭᒋ ᓵᑭᐃᑐᔦᒃ᙮
ᓇᒪᐎᓚ ᑖᐱᔅᑯᒡ ᑫᓐ ᐊᓂᐃ ᒣᒋᑣᓕᑭ ᑳ ᑮ ᐅᒌᑦ, ᓀᔥᑕ ᐁ ᑮ ᓂᐸᐋᑦ ᐎᒋᔖᓇ᙮ ᑖᓀᑭ ᐌᒋ ᒫᑲ ᓂᐸᐋᑦ? ᑎᐱᓚᐌ ᐅᑦ ᐊᑑᔅᑫᐎᓇ ᐁ ᑮ ᒫᓛᑕᓂᓕᑭ, ᓀᔥᑕ ᐎᒋᔖᓇ ᐁ ᑮ ᒀᔭᔅᑭᑖᑎᓯᒪᑲᓂᓕᑭ᙮
ᐁᑳᐎᓚ ᒫᒪᔅᑳᑕᒧᒃ, ᓂᒋᔖᓂᑐᒃ, ᑮᔥᐱᓐ ᐸᑾᑎᑯᔦᒃ ᐊᔅᑭ᙮
ᑭ ᑭᔅᑫᓕᑌᓈᓇᐤ ᐁ ᑮ ᒥᔮᔥᑲᒪᒃ ᓂᐱᐎᓐ ᐱᒫᑎᓯᐎᓐ ᐁ ᐅᑎᑕᒪᒃ, ᐁ ᓵᑭᐊᑯᒃ ᑳ ᐋᔭᒥᐋᐎ ᐎᒋᔖᓂᑐᒋᒃ᙮ ᐊᓇ ᐁᑳ ᑳ ᓵᑭᐋᑦ ᐎᒋᔖᓇ ᓂᐱᐎᓂᒃ ᑕᔑᑫᐤ᙮
ᐊᐌᓇ ᐯᒀᑖᑴ ᐎᒋᔕᓇ ᐅᓂᐹᔨᐌᐎᐤ: ᑭ ᑭᔅᑫᓕᑌᓇᐗᐤ ᒫᑲ ᐅᓂᐹᔨᐌᐤ ᐁᑳ ᐁ ᐱᒋᔅᑳᑯᑦ ᑳᑭᑫ ᐱᒫᑎᓯᐎᓂᓕᐤ᙮
ᐁᑯᑕ ᑳ ᐅᒋ ᐙᐸᑕᒶᒃ ᑭᒋᒪᓂᑐ ᐅ ᓵᑭᐃᐌᐎᓐ, ᐁ ᑮ ᐱᒥᑎᑖᑦ ᐅ ᐱᒫᑎᓯᐎᓐ ᑭᓚᓈᓇᐤ ᐅᒋ: ᑭᓚᓈᓇᐤ ᓀᔥᑕ ᑭ ᑳ ᐱᒥᑎᑖᑖᓇᐤ ᑭ ᐱᒫᑎᓯᐎᓂᓇᐗ ᑳ ᐋᔭᒥᐋᐎ ᐎᒋᔖᓂᑐᒋᒃ ᐅᒋ᙮
ᐊᐌᓇ ᒫᑲ ᐁ ᐋᔮᑦ ᐅᒪ ᐊᔅᑭ ᐌᓗᑎᓯᐎᓇ, ᐁ ᐙᐸᒫᑦ ᒫᑲ ᐎᒋᔖᓇ ᐁ ᒪᓀᓯᓕᒋ, ᐁᑳ ᒫᑲ ᐁ ᑭᔐᐙᑐᑕᐙᑦ, ᑖᓂ ᑫ ᑮ ᐃᔑ ᐱᒋᔅᑳᑯᐙᑦ ᑭᒋᒪᓂᑐᐗ ᐅ ᓵᑭᐃᐌᐎᓂᓕᐤ?
ᐁᑯᑕ ᓀᔥᑕ ᑳ ᐅᒋ ᑭᔅᑫᓕᑕᒪᒃ ᑖᐺᐎᓂᒃ ᐁ ᐅᒋᔭᒃ, ᓀᔥᑕ ᑭ ᑳ ᑫᒋᓇᐅᓈᓇᐤ ᑭᑌᐃᓈᒃ ᑫᓇᐗᐸᒥᑕᑯ᙮
ᐌᓴ ᑮᔥᐱᓐ ᑭᑌᐃᓇᐤ ᐎᑕᒫᑯᔭᑴ ᐁ ᒪᒋᑣᔭᒃ, ᑭᒋᒪᓂᑐ ᐊᐙᓯᑌ ᑭᔅᑎᓯᐤ ᐃᔥᐱᔥ ᑭᑌᐃᓇᐤ, ᓀᔥᑕ ᒥᓯᐌ ᑫᒀᓇ ᑭᔅᑫᓕᑕᒻ᙮
ᓯᐋᑭᐃᑕᑾᒃ, ᑮᔥᐱᓐ ᑭᑌᐃᓇᐤ ᐁᑳ ᐎᑕᒫᑯᔭᑴ ᐁ ᒪᒋᑣᔭᒃ, ᐁᑯ ᑭᐁᒋᓇᐅᔅᑕᐗᒃ ᑭᒋᒪᓂᑐ᙮
ᒥᓯᐌ ᑫᒀᓐ ᒫᑲ ᑳ ᓇᑐᑕᒪᐋᒃ ᑭ ᒥᓕᑯᓇᐤ, ᐁ ᑲᓇᐌᓕᑕᒶᒃ ᐅ ᑲᑫᔅᑴᐎᓇ, ᓀᔥᑕ ᐁ ᑐᑕᒪᒃ ᐊᓂᐃ ᑫᒀᓇ ᑳ ᒥᓗ ᑲᓇᐙᐸᑕᒃ:
ᐅᒪ ᒫᑲ ᐁᐗᑯ ᐅ ᑲᑫᔅᑴᐎᓐ, ᑭᒋ ᑖᐺᔦᓕᑕᒶᒃ ᐅᑦ ᐃᔑᓂᑳᓱᐎᓂᓕᐤ ᐅᑯᓯᓴ ᒋᓴᔅ ᙭, ᓀᔥᑕ ᑭᒋ ᓵᑭᐃᑐᔭᒃ ᑖᐱᔅᑯᒡ ᐁ ᑮ ᐃᔑ ᐅᓚᔓᐙᑎᑕᒃ᙮
ᐊᓇ ᒫᑲ ᑳ ᑲᓇᐌᓕᑕᒸᑦ ᐅ ᑲᑫᔅᑴᐎᓂᓕᐗ, ᐱᒋᔅᑲᐌᐤ, ᓀᔥᑕ ᐱᒋᔅᑳᑯ᙮ ᓀᔥᑕ ᐁᑯᑕ ᐌᒋ ᑭᔅᑫᓕᑕᒪᒃ ᑕᑭ ᐁ ᐱᒋᔅᑳᑕᒃ, ᐊᓂᐃ ᐊᒑᑾ ᐅᒋ ᑳ ᑮ ᒥᓕᑕᒃ᙮
ᐊᓇ ᑖᐺ ᐊᒑᒃ ᓀᔥᑕ ᐊᓇ ᓇᔅᐹᒋ ᐊᒑᒃ
ᓯᐋᑭᐃᑕᑾᒃ, ᐁᑳᐎᓚ ᒥᓯᐌ ᑕᑐ ᐊᒑᒃ ᑖᐺᑖᒃ, ᒫᑲ ᑲᑴᒋᐃᑯᒃ ᐊᒑᑾᒃ ᑮᔥᐱᓐ ᑭᒋᒪᓂᑐᒃ ᐅᒋᐙᑴ; ᐌᓴ ᒥᒉᑦ ᓇᔅᐹᒡ ᐅᑭᔅᑭᐙᐃᑫᐗᒃ ᐊᔅᑮᒃ ᑮ ᐃᑐᑌᐗᒃ᙮
ᐅᒪ ᑭ ᑳ ᐅᒋ ᑭᔅᑫᓕᒥᒪᐙᐗ ᑭᒋᒪᓂᑐ ᐅᑦ ᐊᒑᑾ᙮ ᒥᓯᐌ ᑕᑐ ᐊᒑᒃ ᑳ ᐃᑕᒃ ᒋᓴᔅ ᙭ᑕ ᐎᔮᓯᒃ ᐁ ᑮ ᑕᑯᔑᓂᓕᒋ, ᑭᒋᒪᓂᑐᒃ ᐅᒋᐤ᙮
ᒥᓯᐌ ᑕᑐ ᐊᒑᒃ ᒫᑲ ᐁᑳ ᑳ ᐎᑕᒃ ᒋᓴᔅ ᙭ᑕ ᐎᔮᓯᒃ ᐁ ᑮ ᑕᑯᔑᓂᓕᒋ, ᓇᒪᐎᓚ ᑭᒋᒪᓂᑐᒃ ᐅᒋᐤ: ᐁᐗᒀᓂ ᒫᑲ ᐅᑦ ᐊᒑᑾ ᓇᔅᐹᒡ ᙭, ᑳ ᑮ ᐯᑕᒣᒃ ᑭᒋ ᑕᑯᔑᒃ; ᐋᔕᔾ ᒫᑲ ᐊᔅᑮᒃ ᐃᑖᓕᐗ᙮
ᑭᓚᐗᐤ ᑭᒋᒪᓂᑐᒃ ᑭᑦ ᐅᒋᓇᐗᐤ, ᐊᐱᔅᑕᐙᔑᔑᑐᒃ, ᑭ ᑮ ᔖᑯᒋᐊᐗᐗᒃ ᒫᑲ: ᐌᓴ ᐊᐙᓯᑌ ᑭᔅᑎᓯᐤ ᐊᓇ ᑳ ᐱᒋᔅᑳᑖᒃ ᐃᔥᐱᔥ ᐊᓇ ᐊᔅᑮᒃ ᑳ ᐃᑖᑦ᙮
ᐎᓚᐗᐤ ᐊᔅᑮᒃ ᐅᒋᐗᒃ; ᐁᐗᑯ ᐌᒋ ᐋᓕᒧᑕᑭᒃ ᐊᔅᑭᓕᐤ, ᓀᔥᑕ ᓇᑐᑖᑯᐗᒃ ᐊᔅᑭᓕᐤ᙮
ᑭᓚᓈᓇᐤ ᑭᒋᒪᓂᑐᒃ ᑭᑦ ᐅᒋᓈᓇᐤ; ᐊᓇ ᑳ ᑭᔅᑫᓕᒫᑦ ᑭᒋᒪᓂᑐᐗ ᓂ ᓇᑐᑖᑯᓈᓐ; ᐊᓇ ᐁᑳ ᑭᒋᒪᓂᑐᒃ ᑳ ᐅᒌᑦ ᓇᒪᐎᓚ ᓂ ᓇᑐᑖᑯᓈᓐ᙮ ᐁᐗᑯ ᑳ ᐅᒋ ᑭᔅᑫᓕᒪᒃ ᑖᐺᐎᓂ ᐊᒑᒃ, ᓀᔥᑕ ᐗᓂᔑᓄᐎ ᐊᒑᒃ᙮ᑭᒋᒪᓂᑐ ᓵᑭᐃᐌᐎᓂᐎᐤ
ᓯᐋᑭᐃᑕᑾᒃ, ᐁᑯᔑ ᓵᑭᐃᑐᑕᐤ: ᐌᓴ ᓵᑭᐃᐌᐎᓐ ᑭᒋᒪᓂᑐᒃ ᐅᒋᐸᓕᐤ; ᓀᔥᑕ ᒥᓯᐌ ᑕᑐ ᐊᐌᓇ ᑳ ᓵᑭᐃᐌᑦ ᑭ ᓂᑕᐎᑭᐃᑯ ᑭᒋᒪᓂᑐᐗ, ᓀᔥᑕ ᑭᔅᑫᓕᒣᐤ ᑭᒋᒪᓂᑐᐗ᙮
ᐊᓇ ᐁᑳ ᑳ ᓵᑭᐃᐌᑦ, ᓇᒪᐎᓚ ᑭᔅᑫᓕᒣᐤ ᑭᒋᒪᓂᑐᐗ; ᐌᓴ ᑭᒋᒪᓂᑐ ᓵᑭᐃᐌᐎᓂᐎᐤ᙮
ᐅᑕ ᑳ ᐃᔑ ᓄᑯᑣᑯᔭᒃ ᑭᒋᒪᓂᑐ ᐅ ᓵᑭᐃᐌᐎᓐ, ᑭᒋᒪᓂᑐ ᐁ ᑮ ᐃᔑᑎᔕᐙᑦ ᑳ ᐯᔭᑯᓕᒋ ᐅᑯᓯᓴ ᐊᔅᑮᒃ, ᐎᓚ ᑭᒋ ᐅᒋ ᐱᒫᑎᓯᔭᒃ᙮
ᐁᐗᑯ ᐅᒪ ᓵᑭᐃᐌᐎᓐ, ᓇᒪᐎᓚ ᑭᓚᓈᓇᐤ ᐁ ᑮ ᓵᑭᐊᒃ ᑭᒋᒪᓂᑐ, ᒫᑲ ᐎᓚ ᐁ ᑮ ᓵᑭᐃᑕᒃ, ᓀᔥᑕ ᐁ ᑮ ᐯᒋᑎᔕᐙᑦ ᐅᑯᓯᓴ ᑭᒋ ᑎᐸᐊᒫᑫᔅᑕᒫᑕᒃ ᑭ ᒪᒋᑐᑕᒧᐎᓂᓇᐗ᙮
ᓯᐋᑭᐃᑕᑾᒃ, ᑮᔥᐱᓐ ᑭᒋᒪᓂᑐ ᐅᒪ ᐃᔑ ᑮ ᓵᑭᐃᑕᒃ, ᑭᓚᓈᓇᐤ ᑭ ᑳ ᓵᑭᐃᑐᑖᓇᐤ᙮
ᓇᒪᐎᓚ ᐊᐌᓇ ᐃᓕᓕᐤ ᐎᔅᑳᑦ ᐅᒋ ᐙᐸᒣᐤ ᑭᒋᒪᓂᑐᐗ᙮ ᑮᔥᐱᓐ ᓯᐋᑭᐃᑐᐗᑴ ᑭᒋᒪᓂᑐ ᑭ ᐱᒋᔅᑳᑯᓇᐤ, ᓀᔥᑕ ᐅ ᓵᑭᐃᐌᐎᓐ ᒥᑐᓂᐎᐃᑳᑌᓕᐤ ᐁ ᐱᒋᔅᑳᑯᐗᒃ᙮
ᐅᒪ ᑭ ᐅᒋ ᑭᔅᑫᓕᑌᓈᓇᐤ ᐁ ᐱᒋᔅᑲᐗᒃ, ᐎᓚ ᓀᔥᑕ ᐁ ᐱᒋᔅᑳᑕᒃ, ᐁ ᑮ ᒥᓕᑕᒃ ᐅᑦ ᐊᒑᑾ᙮
ᓂ ᑮ ᐙᐸᑌᓈᓐ ᒫᑲ, ᓀᔥᑕ ᓂ ᐎᑌᓈᓐ ᐅᑖᐎᒪᐤ ᐁ ᑮ ᐯᒋᑎᔕᐙᑦ ᐅᑯᓯᓯᒪᐗ ᑭᒋ ᐱᒫᒋᑖᓕᒋ ᐊᔅᑭᓕᐤ᙮
ᒥᓯᐌ ᐊᐌᓇ ᑫ ᐎᑕᒧᑴ ᒋᓴᓴ ᐁ ᐋᐎᓕᒋ ᑭᒋᒪᓂᑐ ᐅᑯᓯᓴ, ᑭᒋᒪᓂᑐᐗ ᐱᒋᔅᑳᑯ, ᐎᓚ ᓀᔥᑕ ᐱᒋᔅᑲᐌᐤ ᑭᒋᒪᓂᑐᐗ᙮
ᑭ ᑮ ᑭᔅᑫᓕᑌᓈᓇᐤ ᒫᑲ ᓀᔥᑕ ᑭ ᑮ ᑖᐺᑌᓈᓇᐤ ᐁ ᐃᔑ ᓵᑭᐃᑕᒃ ᑭᒋᒪᓂᑐ᙮ᑭᒋᒪᓂᑐ ᓵᑭᐃᐌᐎᓂᐎᐤ; ᐊᓇ ᒫᑲ ᑳ ᐃᑖᑦ ᓵᑭᐃᐌᐎᓂᒃ, ᐱᒋᔅᑲᐌᐤ ᑭᒋᒪᓂᑐᐗ ᓀᔥᑕ ᐱᒋᔅᑳᑯ ᑭᒋᒪᓂᑐᐗ᙮
ᐅᒪ ᐁᑯ ᐁ ᐃᔑ ᒥᑐᓂᐎᐃᑳᑌᒃ ᑭ ᓵᑭᐃᐌᐎᓂᐗᐤ, ᑭᒋ ᐋᔮᔭᒃ ᑫᒋᓇᐅᐎᓐ ᑎᐹᔅᑯᓂᑫᐎ ᑭᔑᑳᑫ: ᐌᓴ ᐁ ᐃᔑ ᐋᔮᑦ, ᐁᑯ ᓀᔥᑕ ᐁ ᐃᔑ ᐋᔭᔭᒃ ᐅᑕ ᐊᔅᑭᒃ᙮
ᓇᒪᐎᓚ ᓭᑭᓯᐎᓐ ᐃᑕᑾᓐ ᓵᑭᐃᐌᐎᓂᒃ: ᒫᑲ ᑖᐺ ᓵᑭᐃᐌᐎᓐ ᐗᓚᐎᐌᐱᓇᒧᒪᑲᓐ ᓭᑭᓯᐎᓐ: ᐌᓴ ᓭᑭᓯᐃᓐ ᐋᔮᒪᑲᓐ ᓇᓀᑳᑌᓕᑕᒧᐎᓐ᙮ ᐊᓇ ᑳ ᓭᑭᓯᑦ ᓇᒪᐎᓚ ᑮ ᒥᑐᓂᐎᐊᐤ ᓵᑭᐃᐌᐎᓂᒃ᙮
ᑭ ᓵᑭᐋᓇᐤ ᐎᓕᔅᑕᒻ ᐁ ᑮ ᓵᑭᐃᑕᒃ᙮
ᑮᔥᐱᓐ ᐊᐌᓇ ᐁᑗᑶ, ᓂ ᓵᑭᐊᐤ ᑭᒋᒪᓂᑐ, ᐁ ᐸᒀᑖᑦ ᐎᒋᔖᓇ, ᑭᓛᔅᑭᔅᑭᐤ: ᐌᓴ ᐊᓇ ᐁᑳ ᑳ ᓵᑭᐋᑦ ᐎᒋᔖᓇ ᑳ ᑮ ᐙᐸᒫᑦ, ᑖᓂ ᑫ ᑮ ᐃᔑ ᓵᑭᐋᑦ ᑭᒋᒪᓂᑐᐗ ᐁᑳ ᑳ ᑮ ᐙᐸᒫᑦ?
ᐅᒪ ᑲᑫᔅᑴᐎᓐ ᒫᑲ ᑭ ᑮ ᒥᓕᑯᓇᐤ, ᐊᓇ ᑳ ᓵᑭᐋᑦ ᑭᒋᒪᓂᑐᐗ ᐎᒋᔖᓇ ᐊᓯᒋ ᑭᒋ ᓵᑭᐋᑦ᙮
ᐁ ᐃᔑ ᔕᑯᒋᑖᔭᒃ ᐊᔅᑭ
ᐅᒪ ᑭ ᐅᒋ ᑭᔅᑫᓕᑌᓈᓇᐤ ᐁ ᓵᑭᐃᒪᑭᒃ ᑭᒋᒪᓂᑐ ᐅᑦ ᐊᐙᔑᒥᔕ, ᐃᔅᐱ ᐁ ᓵᑭᐊᒃ ᑭᒋᒪᓂᑐ, ᓀᔥᑕ ᐁ ᑲᓇᐌᓕᑕᒶᒃ ᐅ ᑲᑫᔅᑴᐎᓇ᙮
ᐌᓴ ᐁᐗᑯ ᐅᒪ ᑭᒋᒪᓂᑐ ᐅ ᓵᑭᐃᑯᓯᐎᓐ, ᑭᒋ ᑲᓇᐌᓕᑕᒶᒃ ᐅ ᑲᑫᔅᑴᐎᓇ: ᐅ ᑲᑫᔅᑴᐎᓇ ᒫᑲ ᓇᒪᐎᓚ ᐋᓕᒪᓂᓕᐗ᙮
ᐌᓴ ᒥᓯᐌ ᑫᒀᓕᐤ ᑳ ᓂᑕᐎᑭᑖᑦ ᑭᒋᒪᓂᑐ ᔖᑯᒋᐃᐌᒪᑲᓐ ᐊᔅᑭ: ᓀᔥᑕ ᐁᐗᑯ ᐅᒪ ᔖᑯᒋᐃᐌᐎᓐ ᑳ ᔖᑯᒋᑖᒪᑲᒃ ᐊᔅᑭ, ᑭ ᑖᐺᔦᓕᑕᒧᐎᓂᓇᐤ ᐅᑎ᙮
ᐊᐌᓇ ᐊᓇ ᑳ ᔖᑯᒋᑖᑦ ᐊᔅᑭᓕᐤ, ᐊᓇ ᐱᑯ ᑳ ᑖᐺᑕᒃ ᒋᓴᓴ ᐁ ᐋᐎᓕᒋ ᑭᒋᒪᓂᑐ ᐅᑯᓯᓴ?ᐁ ᑎᐹᒋᒫᑲᓂᐎᑦ ᒋᓴᔅ ᙭
ᐊᐗ ᐁᐗᒀᓇ ᑳ ᑮ ᐯᒋ ᐃᑐᑌᑦ ᓂᐱᓕᐤ ᓀᔥᑕ ᒥᑯᓕᐤ ᐅᒋ, ᒋᓴᔅ ᙭ ᐅᑎ; ᓇᒪᐎᓚ ᓂᐱᓕᐤ ᐅᒋ ᐱᑯ, ᒫᑲ ᓂᐱᓕᐤ ᓀᔥᑕ ᒥᑯᓕᐤ ᐅᒋ᙮ ᓀᔥᑕ ᐊᒑᒃ ᐁᐗᒀᓇ ᑳ ᑎᐹᑐᑕᒃ, ᐊᒑᒃ ᐁ ᑖᐺᐎᓂᐎᑦ᙮
ᐌᓴ ᐃᑖᐗᒃ ᓂᔅᑐ ᑳ ᑎᐹᑐᑕᑭᒃ ᑭᒋᑭᔑᑯᒃ, ᐌᐅᑖᐎᒪᐎᑦ, ᐋᔭᒥᐎᓐ, ᓀᔥᑕ, ᐯᓓᑭᓯᑦ ᐊᒑᒃ: ᐅᑯ ᒫᑲ ᑳ ᓂᔅᑎᒋᒃ ᐯᔭᑯᐗᒃ᙮
ᐃᑕᑾᓋ ᓀᔥᑕ ᓂᔅᑐ ᑳ ᑎᐹᑐᑕᒧᒪᑲᑭ ᐊᔅᑮᒃ, ᐊᒑᒃ, ᓀᔥᑕ ᓂᐱ, ᓀᔥᑕ ᒥᑯ: ᐅᐅ ᒫᑲ ᑳ ᓂᔅᑎᑭ ᐯᔭᒃ ᐃᔑ ᑎᐹᑐᑕᒧᒪᑲᓋ᙮
ᑮᔥᐱᓐ ᐌᑎᓇᒧᐙᐙᑴ ᐃᓕᓕᐗᒃ ᐅ ᑎᐹᒋᒧᐎᓂᐗᐤ, ᐊᐗᓯᑌ ᑭᔅᑌᓕᑖᑾᓂᓕᐤ ᑭᒋᒪᓂᑐ ᐅ ᑎᐹᒋᒧᐎᓐ: ᐌᓴ ᐁᐗᑯ ᐅ ᑎᐹᒋᒧᐎᓈ ᑭᒋᒪᓂᑐ ᑳ ᑮ ᑎᐹᒋᒫᑦ ᐅᑯᓯᓴ᙮
ᐊᓇ ᑳ ᑖᐺᔦᓕᒥᒫᑦ ᑭᒋᒪᓂᑐ ᐅᑯᓯᓴ, ᐋᔭᐤ ᐅᒣᓕᐤ ᑎᐹᒋᒧᐎᓂᓕᐤ ᐁ ᐱᒋᔅᑳᑯᑦ: ᐊᓇ ᐁᑳ ᑳ ᑖᐺᑕᐙᑦ ᑭᒋᒪᓂᑐᐗ, ᑭᓛᔅᑭᔉ ᑮ ᐃᔑᐁᐤ: ᐁᑳ ᐁ ᑖᐺᑕᒸᑦ ᐅ ᑎᐹᒋᒧᐎᓂᓕᐤ ᑭᒋᒪᓂᑐᐗ ᑳ ᑮ ᐃᑖᒋᒫᓕᒋ ᐅᑯᓯᓴ᙮
ᐁᐗᑯ ᐅᒪ ᒫᑲ ᑎᐹᒋᒧᐎᓐ, ᐁ ᑮ ᒥᓕᑕᒃ ᑭᒋᒪᓂᑐ ᑳᑭᑫ ᐱᒫᑎᓯᐎᓂᓕᐤ; ᐅᒣᓕᐤ ᐱᒫᑎᓯᐎᓂᓕᐤ ᒫᑲ ᐱᒋᔅᑳᑯᓕᐗ ᐅᑯᓯᓴ᙮
ᐊᓇ ᑳ ᐋᔭᐙᑦ ᐅᑯᓯᓯᒪᐗ ᐋᔭᐤ ᐱᒫᑎᓯᐎᓂᓕᐤ; ᐊᓇ ᒫᑲ ᐁᑳ ᑳ ᐋᔮᐎᒫᑦ ᐅᑯᓯᓴ ᑭᒋᒪᓂᑐ ᓇᒪᐎᓚ ᐋᔭᐤ ᐱᒫᑎᓯᐎᓂᓕᐤ᙮ᑳᑭᑫ ᐱᒫᑎᓯᐎᓐ
ᐅᐅ ᑫᒀᓇ ᑭ ᑮ ᒪᓯᓇᐊᒫᑎᓇᐗᐤ ᑭᓚᐗᐤ ᑳ ᑖᐺᔦᓕᑕᒬᒃ ᐅᑦ ᐃᔑᓂᑳᓱᐎᓐ ᑭᒋᒪᓂᑐ ᐅᑯᓯᓴ; ᑭᒋ ᑭᔅᑫᓕᑕᒣᒃ ᐁ ᐋᔭᔦᒃ ᑳᑭᑫ ᐱᒫᑎᓯᐎᓐ, ᓀᔥᑕ ᑭᒋ ᑖᐺᔦᓕᑕᒬᒃ ᐅᑦ ᐃᔑᓂᑳᓯᐎᓈ ᑭᒋᒪᓂᑐ ᐅᑯᓯᓴ᙮
ᐁᐗᑯ ᒫᑲ ᐅᒪ ᐁ ᐃᔑ ᑫᒋᓇᐅᐎᐊᔅᐯᓕᒧᑐᑕᐗᒃ, ᑮᔥᐱᓐ ᓇᑐᑕᒫᔭᒃ ᑫᒀᓐ ᑳ ᐃᑕᔅᑌᓕᒃ ᐅᑦ ᐃᑌᓕᑕᒧᐎᓐ, ᑭ ᓇᑐᑖᑯᓇᐤ:
ᑮᔥᐱᓐ ᒫᑲ ᑭᔅᑫᓕᑕᒪᒃ ᐁ ᓇᑐᑖᑕᒃ, ᑫᒀᓐ ᐁ ᐃᔑ ᓇᑐᑕᒫᔭᒃ, ᑭ ᑭᔅᑫᓕᑌᓈᓇᐤ ᐁ ᐋᔮᔭᒃ ᐊᓂᐃ ᑳ ᑮ ᐸᑯᓭᓕᑕᒪᐗᒃ᙮
ᑮᔥᐱᓐ ᐊᐌᓇ ᐙᐸᒫᑌ ᐎᒋᔖᓇ ᐁ ᑐᑕᒥᓕᒋ ᒪᒋᑐᑕᒧᐎᓂᓕᐤ, ᐁᑳ ᓂᐱᐎᓂᒃ ᑳ ᐃᑕᒧᓕᒃ, ᑲᑕ ᓇᑐᑕᒫᑫᐤ, ᑲᑕ ᒥᓓᐤ ᒫᑲ ᐱᒫᑎᓯᐎᓂᓕᐤ ᐊᓂᐃ ᐅᒋ ᐁᑳ ᑳ ᒪᒋᑐᑕᒥᓕᒋ ᓂᐱᐎᓂᒃ ᑳ ᐃᑕᒧᓕᒃ᙮ ᐃᑕᑾᓐ ᒪᒋᑐᑕᒧᐎᓐ ᓂᐱᐎᓂᒃ ᑳ ᐃᑕᒧᒃ: ᓇᒪᐎᓚ ᓂᑦ ᐃᑣᓐ ᑭᒋ ᐋᔭᒥᐁᔅᑕᒣᒃ ᐊᓂᒪ᙮
ᒥᓯᐌ ᐁ ᐃᔑ ᒪᒑᑎᓯᐎᓐ ᒪᒋᑣᐎᓂᐗᓐ: ᐃᑕᑾᓐ ᒫᑲ ᒪᒋᑐᑕᒧᐎᓐ ᐁᑳ ᓂᐱᐎᓂᒃ ᑳ ᐃᑕᒧᒃ᙮
ᑭ ᑭᔅᑫᓕᑌᓈᓇᐤ ᐊᐌᓇ ᑳ ᓂᑖᐎᑭᐃᑯᑦ ᑭᒋᒪᓂᑐᐗ ᓇᒪᐎᓚ ᒪᒋᑐᑕᒻ; ᒫᑲ ᐊᓇ ᑳ ᓂᑕᐎᑭᐃᑯᑦ ᑭᒋᒪᓂᑐᐗ ᑲᓇᐌᓕᒥᑎᓱ, ᓇᒪ ᓀᔥᑕ ᓵᒥᓂᑯ ᐊᓂᐃ ᒣᒋᑣᓕᒋ᙮
ᑭ ᑭᔅᑫᓕᑌᓈᓇᐤ ᒫᑲ ᐁ ᑎᐯᓕᒥᑕᒃ ᑭᒋᒪᓂᑐ, ᓀᔥᑕ ᒥᓯᐌ ᐊᔅᑭ ᐁ ᐱᒥᑎᒃ ᒪᒑᑎᓯᐎᓂᒃ᙮
ᑭ ᑭᔅᑫᓕᑌᓈᓇᐤ ᓀᔥᑕ ᑭᒋᒪᓂᑐ ᐅᑯᓯᓴ ᐁ ᑕᑯᔑᓂᓕᒋ, ᓀᔥᑕ ᐁ ᑮ ᒥᓕᑕᒃ ᓂᓯᑐᑕᒧᐎᓂᓕᐤ, ᑭᒋ ᑭᔅᑫᓕᒪᒃ ᐊᓇ ᑳ ᑖᐺᐎᓂᐎᑦ; ᑭ ᐱᒋᔅᑲᐙᓈᓇᐤ ᒫᑲ ᐊᓇ ᑳ ᑖᐺᐎᓂᐎᑦ, ᐊᓇ ᐅᑎ ᐅᑯᓯᓴ ᒋᓴᔅ ᙭᙮ ᐁᐗᑯ ᐊᐗ ᑖᐺ ᑭᒋᒪᓂᑐ, ᓀᔥᑕ ᑳᑭᑫ ᐱᒫᑎᓯᐎᓐ᙮
ᐊᐱᔅᑕᐙᔑᔑᑐᒃ, ᑲᓇᐌᓕᒥᑎᓱᒃ ᒪᓂᑐᑳᓇᒃ ᐅᒋ᙮ ᐁᒣᓐ᙮
ᐱᑕᕐ, ᐅᑦ ᐊᐸᔅᑕᓕᒪ ᒋᓴᔅ ᙭, ᐁ ᒪᓯᓇᐊᒪᐙᑦ ᐊᓂᐃ ᒫᓐᑌᐗ ᓇᓈᓂᔅ ᑳ ᐃᑖᓕᒋ ᐸᓐᑕᓯᒃ, ᑲᓓᔕᐃᒃ, ᑳᐸᑐᔕᐃᒃ, ᐁᔕᐃᒃ, ᓀᔥᑕ ᐹᐃᑎᓐᔭᐃᒃ,
ᑳ ᑮ ᐙᐌᓛᐸᒥᒋᒃ ᑳ ᐃᑕᔅᑌᓕᒃ ᑭᒋᒪᓂᑐ ᐌᐅᑖᐎᒪᐎᑦ ᐅ ᓂᑳᓂ ᑭᔅᑫᓕᑕᒧᐎᓐ, ᐅ ᐸᓓᑭᐃᐌᐎᓐ ᐊᒑᒃ ᐅᒋ, ᓇᓇᐃᑕᒧᐎᓂᒃ ᐃᔑ ᓀᔥᑕ ᐁ ᐊᑭᑲᐎᐌᐱᓂᑳᑌᓕᒃ ᐅᒥᑯ ᒋᓴᔅ ᙭: ᔕᐌᓕᒋᑫᐎᓐ ᑭ ᑳ ᐎ ᐋᔮᓇᐗᐤ, ᓀᔥᑕ ᑳᔮᒣᓕᑕᒧᐎᓐ ᑭ ᑳ ᐎ ᓚᑭᑕᒫᑲᐎᓇᐗᐤ᙮ᐸᑯᓭᓕᒧᐎᓐ ᑳ ᑫᒋᓇᐌᓕᑖᑾᒃ
ᑲᑕ ᐎ ᒫᒥᒋᒥᑯᓯᐤ ᑭᒋᒪᓂᑐ ᐅᑖᐎᔭ ᑭ ᑎᐯᓕᒋᑫᒥᓇᐤ ᒋᓴᔅ ᙭, ᐊᓇ ᑳ ᒥᒉᓂᓕᒃ ᐅ ᔕᐌᓕᒋᑫᐎᓐ ᐅᒋ ᒥᓇ ᑳ ᑮ ᓂᑖᐎᑭᐃᑕᒃ ᑭᒋ ᐱᒫᑎᓯᐎ ᐊᔅᐯᓕᒧᐎᓂᔭᒃ, ᐅ ᐗᓂᔥᑲᐎᓐ ᒋᓴᔅ ᙭ ᐅᓂᐱᐗ ᐅᒋ,
ᑭᒋ ᐅ ᑎᐯᓕᒋᑲᓂᔭᒃ ᐁᑳ ᑫ ᓂᔑᐗᓈᑕᒃ, ᐁᑳ ᑳ ᐎᓕᐹᒃ, ᐁᑳ ᓀᔥᑕ ᑳ ᐊᑎ ᐌᐱᐸᓕᒃ, ᐁ ᐊᔅᑖᒫᑲᐎᔦᒃ ᑭᒋᑭᔑᑯᒃ,
ᑭᒋᒪᓂᑐ ᐅ ᑲᔥᑭᐅᐎᓐ ᑳ ᐅᒋ ᑲᓇᐌᓕᒥᑲᐎᔦᒃ ᐁ ᑖᐺᔦᓕᑕᒣᒃ ᐱᒫᒋᐃᐌᐎᓂᒃ ᐃᔑ ᑳ ᐋᔦᔅᑯᐗᒃ ᒫᒋᒡ ᐁ ᑭᔑᑳᑭ ᑭᒋ ᓄᑯᑖᓂᐗᒃ᙮
ᐃᑕ ᑳ ᐃᔑ ᓈᔅᐱᒡ ᒥᓚᐙᑕᒣᒃ, ᐊᑕ ᐊᓄᒡ ᐱᑕᒪ, ᑮᔥᐱᓐ ᐃᑌᓕᑖᑾᒃ ᑭᒋ ᐃᑭᒃ, ᑭ ᑯᓯᑾᒪᒋᐅᓇᐗᐤ ᐁ ᒫᒥᒉᑎᑭ ᑭ ᑲᑴᒋᐃᑯᓯᐎᓂᐙᐗ;
ᐁ ᑲᑴᒋᑖᓂᐗᒃ ᑭ ᑖᐺᔦᓕᑕᒧᐎᓂᐗᐤ, ᐊᐙᓯᑌ ᐁ ᑭᔅᑕᑭᑖᑾᒃ ᐃᔥᐱᔥ ᐅᓵᐎᔔᓕᐋᓈᐱᔉ ᑳ ᓂᔑᐗᓈᑕᒃ, ᐋᑕ ᐃᔥᑯᑌᒃ ᐁ ᑮ ᑯᒋᑖᓂᐗᒃ, ᑭᒋ ᒥᔅᑭᑳᑌᒃ ᑭᒋ ᐅᒋ ᒫᒪᑕᑯᒥᑲᐎᔦᒃ, ᓀᔥᑕ ᑭᔅᑌᓕᒥᑲᐎᔦᒃ, ᓀᔥᑕ ᑭᔅᑌᓕᑖᑯᐃᑲᐎᔦᒃ ᐯᒋ ᓄᑯᓯᑌ ᒋᓴᔅ ᙭;
ᐊᓇ ᐋᑕ ᐁᑳ ᐁ ᑮ ᐙᐸᒣᒃ, ᑭ ᓵᑭᐊᐗᐤ; ᐊᓇ, ᐋᑕ ᐁᑳ ᐊᓄᒡ ᐁ ᐙᐸᒣᒃ, ᐁᓕᐌᒃ ᒫᑲ ᐁ ᑖᐺᑕᒣᒃ, ᑭ ᒥᓚᐙᑌᓇᐗᐤ ᐊᓂᒪ ᒥᓚᐙᑕᒧᐎᓂᒃ ᐁᑳ ᑫ ᑮ ᐎᒋᑳᑌᒃ ᓀᔥᑕ ᐁ ᓵᑲᔅᑭᓀᒃ ᑭᔅᑌᓕᑖᑯᓯᐎᓐ:
ᐁ ᒥᓕᑲᐎᔦᒃ ᐁ ᐃᔑ ᑲᔥᑭᑖᒪᑲᒃ ᑭ ᑖᐺᔦᓕᑕᒧᐎᓂᐗᐤ, ᑭᒋ ᐱᒫᒋᐋᑲᓂᐎᒋᒃ ᑭᑦ ᐊᒑᑯᐙᐗᒃ ᐅᑎ᙮
ᐁ ᓈᓇᑕᐌᓕᑕᑭᒃ ᑫᒀᓐ, ᓀᔥᑕᐱᑯ ᑫᑯ ᐁ ᐃᔑᑭᔑᑳᑭ, ᐅᑦ ᐊᒑᑾ ᙭ ᑳ ᑮ ᐱᒋᔅᑳᑯᓕᒋ ᑫ ᐋᒋᒧᓕᒋ, ᐃᔅᐱ ᓂᑳᓐ ᑳ ᑮ ᐋᓕᒧᑕᒥᓕᑭ ᑫ ᐃᔑ ᐙᐎᓴᑫᓕᑕᒥᓕᔅᐸᓐ ᙭ᑕ, ᓀᔥᑕ ᐊᓂᐁᓕᐤ ᑭᔅᑌᓕᑖᑯᓯᐎᓂᓕᐤ ᑫ ᐹᐸᓕᓕᑭᐸᓐ᙮
ᐊᓂᑭ ᑳ ᑮ ᐙᐸᑎᓛᑲᓂᐎᒋᒃ, ᓇᒪᐎᓚ ᐎᓚᐗᐤ ᑫᒋᐙᒃ, ᒫᑲ ᑭᓚᓈᓇᐤ ᐊᓂᐃ ᐁ ᑮ ᐊᑐᔅᑫᔅᑕᒫᑕᑾᒃ, ᐊᓂᐃ ᐊᓄᒡ ᑳ ᐎᑕᒫᑖᑾᒃ ᐊᓂᑭ ᑳ ᑮ ᑲᑫᔅᑭᒥᑖᑾᒃ ᒥᓗᐋᒋᒧᐎᓐ ᐯᓓᑭᓯᑦ ᐊᒑᒃ ᐅᒋ ᑭᒋᑭᔑᑯᒃ ᑳ ᑮ ᐯᒋ ᓛᔑᑎᔕᐙᑲᓂᐎᑦ: ᐅᐅ ᑫᒀᓇ ᐁᓐᒐᓚᒃ ᑮ ᐸᑯᓭᓕᒧᐗᒃ ᑭᒋ ᑲᓇᐗᐸᑕᑭᒃ᙮ᑭ ᑌᑄᑎᑲᐎᓈᓇᐤ ᒋ ᐸᓓᑭ ᐱᒫᑎᓯᔭᒃ
ᐁᐗᑯ ᐅᒋ, ᐸᑾᑌᐊᒧᒃ ᑭ ᒥᑐᓀᓕᒋᑲᓂᐙᐗ, ᐯᑳᒡ ᐃᑖᑎᓰᒃ, ᓀᔥᑕ ᐃᔅᒀᔮᒡ ᐃᔅᑯ ᐊᔅᐯᓕᒧᑐᑕᒧᒃ ᐊᓂᒪ ᔕᐌᓕᒋᑫᐎᓐ ᑫ ᐯᒋ ᒥᓕᑲᐎᔦᒃ ᑭᔅᑫᓕᑖᑯᐋᑲᓂᐎᑌ ᒋᓴᔅ ᙭;
ᑖᐱᔅᑯᒡ ᑳ ᓇᓇᐃᑕᑭᒃ ᐊᐙᔑᔕᒃ, ᐁᑳ ᐁ ᐃᔑᐃᑎᓱᔦᒃ ᑳ ᑮ ᐃᔑ ᒪᒋ ᓇᑕᐌᓕᑕᒣᒃ ᐌᔅᑳᒡ ᐃᔅᐱ ᐁᑳ ᑳ ᑮ ᑭᔅᑫᓕᑕᒣᒃ;
ᒫᑲ ᑖᐱᔅᑯᒡ ᐁ ᐃᔑ ᐸᓓᑭᓯᑦ ᐊᓇ ᑳ ᑮ ᓇᑐᒥᑖᒃ, ᐁᑯ ᓀᔥᑕ ᑭᓚᐗᐤ ᐸᓓᑭᓯᒃ ᒥᓯᐌ ᐁ ᐃᔑ ᐱᒫᑎᓯᓈᓂᐗᒃ;
ᐌᓴ ᒪᓯᓇᐃᑳᑌᐤ; ᐸᓓᑭᓯᒃ ᑭᓚᐗᐤ; ᐌᓴ ᓂᓚ ᓂ ᐸᓓᑭᓯᓐ᙮
ᑮᔥᐱᓐ ᒫᑲ ᓈᓇᑕᒣᑴ ᐌᐅᑕᐎᒪᐎᑦ, ᐊᓇ ᐁᑳ ᐹᐱᑐᔥ ᑳ ᐃᑌᓕᒫᑦ ᐃᓕᓕᐗ ᑳ ᑎᐹᔅᑯᓇᒸᑦ ᐁ ᐃᔑᓈᑾᓂᓕᒃ ᒥᓯᐌ ᑕᑐ ᐃᓕᓕᐗ ᐅᑦ ᐊᑑᔅᑫᐎᓂᓕᐤ, ᒣᒀᒡ ᐅᑕ ᐁ ᑕᔑᑫᔦᒃ ᐱᒫᑎᓰᒃ ᓇᓂᒋᐎᓂᒃ:
ᐌᓴ ᑭ ᑭᔅᑫᓕᑌᓇᐗᐤ ᐁᑳ ᐁ ᑮ ᐅᒋ ᐱᒫᒋᐃᑳᐎᔦᒃ ᑳ ᓂᔑᐗᓈᑕᑭ ᑫᒀᓇ, ᑖᐱᔅᑯᒡ ᔖᓕᐋᓈᐱᔉ ᓀᔥᑕᐱᑯ ᐅᓵᐎᔔᓂᐋᓈᐱᔉ, ᑭ ᑲᑫᐹᑎᓯᐎ ᐃᔑᐱᒫᑎᓯᐎᓂᐙᒃ ᐅᒋ ᑳ ᐋᔭᔦᒃ ᐅ ᑭᔅᑭᓄᐊᒫᑫᐎᓂᐙᒃ ᑯᑖᐎᐗᐗᒃ ᐅᒋ;
ᒫᑲ ᑳ ᑭᔅᑕᑭᑖᑾᓂᓕᒃ ᐅᒥᑯ ᙭ ᐅᒋ, ᑖᐱᔅᑯᒡ ᒫᓂᔥᒑᓂᔑᔥ ᐁᑳ ᑳ ᒫᔅᑭᓯᑦ ᐁᑳ ᓀᔥᑕ ᑳ ᐎᓕᐱᓯᑦ:
ᐊᓇ ᑖᐺ ᓂᑳᓐ ᑳ ᑮ ᐹᑲᓂᐋᑲᓂᐎᑦ ᐸᒧᔑ ᑮ ᒫᒋ ᐃᑕᑾᒃ ᐊᔅᑭ, ᒫᑲ ᒣᒀᒡ ᐅᐅ ᒫᒋᒡ ᐁ ᑭᔑᑳᑭ ᑭᓚᐗᐤ ᑳ ᐅᒋ ᓄᑯᐋᑲᓂᐎᑦ;
ᑭᓚᐗᐤ ᐎᓚ ᑳ ᐅᒋ ᑖᐺᔦᓕᒣᒃ ᑭᒋᒪᓂᑐ, ᑳ ᑮ ᐗᓂᔥᑳᓈᑦ ᐅᓂᐱᐗ ᐅᒋ, ᓀᔥᑕ ᑳ ᑮ ᒥᓛᑦ ᑭᔅᑌᓕᑖᑯᓯᐎᓂᓕᐤ: ᑭᒋ ᑮ ᑖᐺᔦᓕᒣᒃ ᓀᔥᑕ ᐊᔅᐯᓕᒧᑐᑕᐌᒃ ᑭᒋᒪᓂᑐ᙮
ᐁ ᓄᑾᒃ ᐁ ᑮ ᐹᔦᑭᐁᑾᒃ ᑭᑦ ᐊᒑᑯᐙᐗ, ᐊᒑᒃ ᐅᒋ ᐁ ᑮ ᓇᓇᐃᑕᒣᒃ ᑖᐺᐎᓐ, ᑭᒋ ᑖᐺ ᓵᑭᐁᑾᒃ ᐎᒋᔖᓂᒪᐗᒃ, ᐸᓓᑭ ᒥᑌᐃᒃ ᐌᐌᓕᑦ ᓵᑭᐃᑐᒃ:
ᒥᓇ ᐁ ᑮ ᓂᑕᐎᑭᔦᒃ ᓇᒪᐎᓚ ᑳ ᓂᔑᐗᓈᑕᑭ ᓯᒥᓇ ᐅᒋ, ᒫᑲ ᐁᑳ ᑫ ᓂᔑᐗᓈᑕᑭ, ᑭᒋᒪᓂᑐ ᐅᑦ ᐋᔭᒥᐎᓐ ᐅᒋ ᑳ ᐱᒫᑕᓂᓕᒃ ᓀᔥᑕ ᑳᑭᑫ ᑳ ᐃᑕᑾᓂᓕᒃ᙮
ᐌᓴ ᒥᓯᐌ ᑳ ᐎᔮᓯᒋᒃ ᓇᔅᐱᑕᒶᒃ ᒪᔅᑯᔑᐊ, ᓀᔥᑕ ᒥᓯᐌ ᐅ ᑭᔅᑌᓕᑖᑯᓯᐎᓐ ᐃᓕᓕᐤ ᐃᔑᓈᑾᓂᓕᐤ ᑖᐱᔅᑯᒡ ᒪᔅᑯᔑᐊ ᐁ ᐙᐱᑯᓂᐗᑭ᙮ ᒪᔅᑯᔑᐊ ᓂᐱᒪᑲᓋ, ᓀᔥᑕ ᐁ ᐃᔑ ᐙᐱᑯᓂᐗᑭ ᐸᑭᑎᓋ;
ᒫᑲ ᑭᒋᒪᓂᑐ ᐅᑦ ᐋᔭᒥᐎᓐ ᑳᑭᑫ ᐱᒫᑕᓂᓕᐤ᙮ ᐁᐗᑯ ᒫᑲ ᐅᒪ ᐋᔭᒥᐎᓐ ᒥᓗᐋᒋᒧᐎᓂᒃ ᑳ ᐅᒋ ᑲᑫᔅᑭᒥᑲᐎᔦᒃ᙮
ᐱᒫᑎᓯᐎ ᐊᓯᓂ ᓀᔥᑕ ᐊᓂᒪ ᐸᓓᑭ ᐃᑕᔅᑳᓀᓯᐎᓐ
ᐁᐗᑯ ᐅᒋ, ᐁ ᐃᑲᑌᓇᒣᒃ ᒥᓯᐌ ᑭᒧᒋᐸᒀᑎᑐᐎᓐ, ᓀᔥᑕ ᒥᓯᐌ ᑲᑳᔦᓕᓯᐎᓐ, ᓀᔥᑕ ᐋᔭᒥᐁᑳᓱᐎᓇ, ᓀᔥᑕ ᐅᑌᓕᒥᑐᐎᓇ, ᓀᔥᑕ ᒥᓯᐌ ᒪᒋ ᐋᔭᒥᐎᓇ,
ᑖᐱᔅᑯᒡ ᑳ ᐅᔥᑭ ᓂᑕᐎᑭᒋᒃ ᐊᐱᔅᑕᐙᔑᔕᒃ, ᓇᑕᐌᓕᑕᒧᒃ ᑖᐺ ᒍᒍᒋᒫᐳ ᐋᔭᒥᐎᓂᒃ ᑳ ᐅᒋᐸᓕᒃ, ᑭᒋ ᐅᒋ ᐅᐱᑭᔦᒃ;
ᑮᔥᐱᓐ ᑮ ᑯᒋᔅᑕᒣᒃ ᐁ ᑭᔐᐙᑎᓰᑦ ᐅᑎᐯᓕᒋᑫᐤ᙮
ᐊᓇ ᐁ ᐯᒋ ᓈᑌᒃ, ᑖᐱᔅᑯᒡ ᐯᒫᑎᓰᑦ ᐊᓯᓂ, ᑖᐺ ᐁ ᐋᑕᐌᓕᒥᑯᑦ ᐃᓕᓕᐗ, ᒫᑲ ᐁ ᐙᐌᓛᐸᒥᑯᑦ ᑭᒋᒪᓂᑐ, ᐁ ᑭᔅᑕᑭᓯᑦ ᓀᔥᑕ,
ᑭᓚᐗᐤ ᓀᔥᑕ ᑖᐱᔅᑯᒡ ᐱᒫᑎᓯᐎ ᐊᓯᓂᔭᒃ ᑭᑦ ᐅᔑᐃᑲᐎᓇᐗᐤ ᐊᒑᑯᐎ ᐙᔅᑳᔨᑲᓐ, ᐸᓓᑭ ᓵᓵᑭᐎᓕᐌᐎᓕᓕᐎᐎᓐ, ᑭᒋ ᐸᑭᑎᓂᑫᔦᒃ ᐊᒑᑯᐎ ᓵᓵᑭᐎᓕᐌᐎᓇ, ᑳ ᓇᐃᓚᐌᐃᑯᑦ ᑭᒋᒪᓂᑐ ᐎᓚ ᐅᒋ ᒋᓴᔅ ᙭᙮
ᐁᐗᑯ ᐅᒋ ᓀᔥᑕ, ᐃᑕᓯᓇᐃᑳᑌᐤ ᒪᓯᓇᐃᑫᐎᓂᒃ, ᒫᑎᑲ, ᓂᑦ ᐊᓚᐤ ᓵᐃᐊᓂᒃ ᑳ ᑭᔅᑕᑭᓯᑦ ᑭᑫᔮᑭ ᐊᓯᓂ, ᑳ ᐙᐌᓛᐸᒫᑲᓂᐎᑦ, ᑳ ᑭᔅᑕᑭᓯᑦ; ᐊᓇ ᒫᑲ ᑳ ᑖᐺᔦᓕᒫᑦ ᓇᒪᐎᓚ ᑲᑕ ᐋᐙᓀᓕᑕᒥᐊᐤ᙮
ᑭᓚᐗᐤ ᒫᑲ ᑳ ᑖᐺᑕᒣᒃ ᑭ ᑭᔅᑕᑭᒫᐗᐤ, ᒫᑲ ᐊᓂᑭ ᑳ ᔑᐱᑕᑭᒃ ᐅᒋ ᐊᓂᐃ ᐊᓯᓂᔭ ᑳ ᑮ ᐋᑕᐌᓕᒫᒋᒃ ᐅᐙᔅᑳᔨᑲᓂᑫᐗ, ᐁᐗᒀᓇ ᑳ ᓂᑳᓀᓕᑖᑯᐋᑲᓂᐎᑦ ᐁ ᑭᑫᔮᒃ;
ᓀᔥᑕ ᐯᓱᔑᓄᐎ ᐊᓯᓂ, ᓀᔥᑕ ᓈᔦᑕᐌᓕᑕᒧᐎ ᑭᔅᑖᐱᔉ ᐊᓂᑭ ᐅᒋ ᑳ ᐱᓱᔅᑲᐊᑭᒃ ᐋᔭᒥᐎᓂᓕᐤ, ᐁ ᔑᐱᑕᑭᒃ; ᐃᑕ ᓀᔥᑕ ᑳ ᑮ ᐃᔑ ᐃᑕᑭᒫᑲᓂᐎᒋᒃ᙮
ᒫᑲ ᑭᓚᐗᐤ ᑭᑦ ᐋᐎᓇᐎᐤ ᑳ ᐙᐌᓛᐸᒫᑲᓂᐎᒋᒃ ᑳ ᐋᓂᔅᑫ ᐱᒫᑎᓯᒋᒃ, ᑳ ᑭᔅᑌᓕᑖᑯᓯᒋᒃ ᓵᓵᑭᐎᓕᐌᐎᓕᓕᐗᒃ, ᑳ ᐸᓓᑭᓯᒋᒃ ᐁ ᐃᑕᔅᑳᓀᓯᒋᒃ ᐃᓕᓕᐗᒃ, ᑳ ᑭᔅᑕᑭᑖᑯᓯᒋᒃ ᐃᓕᓕᐗᒃ; ᑭᒋ ᐙᐸᑎᓕᐌᔦᒃ ᐅ ᒥᓨᑎᓰᐃᓇ ᐊᓇ ᐗᓂᑎᐱᔅᑭᓯᐎᓂᒃ ᑳ ᑮ ᐅᒋ ᓇᑐᒥᑖᒃ ᐅ ᒫᒪᔅᑳᒋ ᐙᓭᔮᓱᐎᓂᒃ ᐃᔑ;
ᑭᓚᐗᐤ ᑳᔮᔥ ᐁᑳ ᑳ ᑮ ᐃᑕᔅᑳᓀᓯᔦᒃ ᐁ ᐃᓕᓕᐎᔦᒃ, ᒫᑲ ᐊᓄᒡ ᑯᑎᓕᓕᒥᒥᑯᐗᐤ ᑭᒋᒪᓂᑐ: ᐁᑳ ᑳ ᑮ ᒥᓕᑲᐎᔦᒃ ᔕᐌᓕᒋᑫᐎᓐ, ᐊᓄᒡ ᒫᑲ ᑳ ᑮ ᒥᓕᑲᐎᔦᒃ ᔕᐌᓕᒋᑫᐎᓐ᙮ᑭᒋᒪᓂᑐ ᐅᑕᐗᑳᓇ
ᑳ ᑭᒋ ᓵᑭᐃᑕᑾᒃ, ᑭ ᓇᑐᑕᒫᑎᓇᐗᐤ, ᑖᐱᔅᑯᒡ ᒫᓐᑌᐗᒃ ᓀᔥᑕ ᐅᐸᐹᒧᑌᐗᒃ, ᐌᐱᓇᒧᒃ ᐎᔮᓯᐎ ᓇᑕᐌᓕᑕᒧᐎᓇ, ᑳ ᓇᑐᐸᓖᔅᑖᑯᑦ ᐊᒑᒃ;
ᒀᔭᔉ ᐁ ᐃᑎᔦᒃ ᑭᑦ ᐃᔑᐱᒫᑎᓯᐎᓂᐙᒃ ᐃᑕ ᐁ ᐃᑖᒋᒃ ᒉᓐᑖᐃᓚᒃ: ᐋᑕ ᐁ ᐸᑾᓄᒥᑖᑾᒃ ᑖᐱᔅᑯᒡ ᐅᒪᒋᐋᔨᑎᐗ, ᐁᓕᐌᒃ ᒫᑲ ᑭ ᒥᓗ ᐊᑑᔅᑫᐎᓂᐙᐗ, ᑫ ᐙᐸᑕᑭᒃ, ᑭᒋ ᐅᒋ ᒫᒥᒋᒫᒋᒃ ᑭᒋᒪᓂᑐᐗ ᓇᑕᐙᐸᒥᐌᐎ ᑭᔑᑳᑫ᙮
ᐸᑭᑎᓂᑎᓱᒃ ᑭᒋ ᑎᐯᓕᒥᑯᐌᒃ ᒥᓯᐌ ᐅᑦ ᐅᓚᔓᐌᐎᓂᐙᐗ ᐃᓕᓕᐗᒃ ᐁ ᐃᔑ ᓇᑕᐌᓕᒥᑖᒃ ᐅᑎᐯᓕᒋᑫᐤ: ᑮᔥᐱᓐ ᑭᒋᐅᑭᒪᐤ ᐁ ᒪᐗᒋ ᑭᔅᑎᓯᑦ;
ᐌᓴ ᐁᑯ ᐁ ᐃᑌᓕᑕᒃ ᑭᒋᒪᓂᑐ, ᐁ ᒥᓗ ᐋᔨᑎᔦᒃ ᑭᒋ ᐅᒋ ᑭᐳᑐᓀᐌᑾᒃ ᐅᑲᑫᐹᑎᓯᐗᒃ ᐁ ᑲᑫᐹᑎᓯᐎ ᐃᑗᒋᒃ:
ᑖᐱᔅᑯᒡ ᐅᑎᐯᓕᒥᑎᓱᐗᒃ, ᐁᑳ ᒫᑲ ᐁ ᐋᐸᒋᑖᔦᒃ ᑭ ᑎᐯᓕᒥᑎᓱᐎᓂᐗᐤ ᑭᒋ ᐅᒋ ᐊᑾᓇᐊᒣᒃ ᒪᒋ ᐋᔨᑎᐎᓇ, ᒫᑲ ᑖᐱᔅᑯᒡ ᑭᒋᒪᓂᑐ ᐅᑦ ᐊᑑᔅᑫᓚᑲᓂᒪ᙮
ᑭᔅᑌᓕᒥᑯᒃ ᒥᓯᐌ ᐃᓕᓕᐗᒃ᙮ ᓵᑭᐃᑯᒃ ᑳ ᐋᔭᒥᐋᐎ ᐎᒋᔖᓂᑐᒋᒃ᙮ ᓇᓂᒌᔅᑖᒃ ᑭᒋᒪᓂᑐ᙮ ᑭᔅᑌᓕᒥᒃ ᑭᒋᐅᑭᒪᐤ᙮ᑭ ᑲ ᐎᓴᑫᓕᑌᓈᓇᐤ ᑖᐱᔥᑯᒡ ᙭ ᑳ ᐃᔑ ᐎᓴᑫᓕᑕᒃ
ᐊᑑᔅᑫᓛᑲᓂᑐᒃ, ᓇᓇᐃᑖᑯᒃ ᑭᑦ ᐅᑭᒫᒥᐙᐗᒃ ᒥᓯᐌ ᓇᓂᒋᐎᓂᒃ: ᓇᒪᐎᓚ ᐊᓂᑭ ᐱᑯ ᑳ ᒥᓗᑣᒋᒃ ᓀᔥᑕ ᑳ ᓗᔅᑳᑎᓯᒋᒃ, ᒫᑲ ᐊᓯᒋᒃ ᐊᓂᑭ ᑳ ᐊᒀᑎᓯᒋᒃ᙮
ᐌᓴ ᐅᒪ ᓇᓈᔅᑯᒥᑯᓯᐎ ᐃᑌᓕᑖᑾᓐ, ᑮᔥᐱᓐ ᐊᐌᓇ ᐅ ᒥᑐᓀᓕᒋᑲᓂᒃ ᐁ ᐅᒋ ᑖᐺᑕᐙᑦ ᑭᒋᒪᓂᑐᐗ, ᒣᑯᔅᑳᑌᓕᑕᒥᐋᑲᓂᐎᒋ, ᔐᔥᒀᑦ ᐁ ᐎᓴᑫᓕᑕᒥᐋᑲᓂᐎᑦ᙮
ᐌᓴ ᑖᓐ ᐁᔅᐱᒋ ᑭᔅᑌᓕᑖᑾᒃ, ᑭᔥᐱᓐ ᔑᐱᓚᐌᓯᔦᑴ ᐃᔅᐱ ᐙᑖᒪᐅᑲᐎᔦᑯ ᑭ ᐗᓂᑎᐎᓂᐙᐗ ᐅᒋ? ᒫᑲ ᑮᔥᐱᓐ, ᐁ ᒥᓗᑐᑕᒣᒃ ᓀᔥᑕ ᐊᓂᒪ ᐅᒋ ᐎᓴᑫᓕᑕᒥᐃᑲᐎᔦᒃ, ᔑᐱᓚᐌᓯᔦᑴ ᒫᑲ, ᐅᒣᓕᐤ ᓇᐃᓚᐌᐃᑯ ᑭᒋᒪᓕᑐ᙮
ᐌᓴ ᐁᐗᑯ ᐌᒋ ᓇᑐᒥᑲᐎᔦᒃ: ᐌᓴ ᙭ ᓀᔥᑕ ᑭ ᐙᐎᓴᑫᓕᑕᒥᔅᑕᒫᑯᓇᐤ, ᐁ ᓇᑲᑕᒫᑕᒃ ᑭᔅᑭᓄᐙᐸᑎᓕᐌᐎᓂᓕᐤ ᑭᒋ ᑖᑖᐸᐊᒣᐌᒃ ᐅ ᑕᑯᔅᑫᐎᓇ:
ᐊᓇ ᐁᑳ ᑳ ᑮ ᒪᒋᑐᑕᒃ, ᐁᑳ ᓀᔥᑕ ᐙᔦᔑᐃᐌᐎᓐ ᑳ ᒥᔅᑭᑳᑌᓕᒃ ᐅᑐᓂᒃ:
ᐊᓇ, ᐃᔅᐱ ᑳ ᑮ ᒫᓓᓕᒫᑲᓂᐎᑦ, ᓇᒪᐎᓚ ᒥᓇ ᑮ ᒫᓓᓕᒋᑫᐤ; ᐃᔅᐱ ᑳ ᑮ ᐙᐎᓴᑫᓕᑕᒥᐋᑲᓂᐎᑦ ᓇᒪᐎᓚ ᑮ ᐅᒋ ᐙᔦᔑᒧᑐᑖᑫᐤ; ᒫᑲ ᑮ ᐸᑭᑎᓂᑎᓱ ᐅᒋᒋᓕᒃ ᐊᓂᐃ ᒀᔭᔉ ᑳ ᑎᐹᔅᑯᓂᑫᓕᒋ:
ᐎᓚ ᑫᒋᐙᒃ ᑳ ᑮ ᐅᑎᓇᒃ ᑎᐱᓚᐌ ᐎᔭᐎᒃ ᑭ ᒪᒋᑣᐎᓂᓇᐗ ᒥᔅᑎᑯᒃ; ᑭᓚᓇᓇᐤ, ᐁ ᓂᐱᔭᒃ ᒪᒋᑣᐎᓂᒃ ᐅᒋ, ᑭᒋ ᐱᒫᑎᓯᔭᒃ ᒀᔭᔅᑭᑖᑎᓯᐎᓂᒃ ᐃᔑ: ᐅ ᐸᐸᓴᔅᑕᐅᑯᓯᐎᓇ ᑳ ᐅᒋ ᒥᓇᐗᒋᐃᑲᐎᔦᒃ᙮
ᐌᓴ ᑭ ᑮ ᓇᔅᐱᑕᐙᐗᐗᒃ ᒫᓂᔥᒑᓂᔕᒃ ᐁ ᐗᓂᔑᑭᒃ; ᒫᑲ ᐊᓄᒡ ᑮ ᑭᐌᑐᑕᐗᐗᐤ ᑭᑦ ᐊᒑᑯᐗᐗᒃ ᐅ ᒫᓂᔥᒑᓂᔑᐎᓕᓕᒥᐙᐗ ᓀᔥᑕ ᐅ ᑭᒋᐋᔭᒥᐁᐎᑭᒫᒥᐗᐗ᙮
ᐐᐐᒫᐗᒃ ᓀᔥᑕ ᐅᓈᐯᒥᒫᐗᒃ
ᑖᐱᔅᑯᒡ ᓀᔥᑕ ᑭᓚᐗᐤ ᐃᔅᑴᑐᒃ, ᓇᓇᐃᑖᑯᒃ ᑎᐱᓚᐌ ᑭ ᓈᐯᒥᐗᐗᒃ; ᑮᔥᐱᓐ ᐊᐌᓇ ᐁᑳ ᑎᐋᐺᑕᒧᐙᑴ ᐋᔭᒥᐎᓂᓕᐤ, ᐁᑳ ᐁ ᐋᐸᒋᑖᓂᐗᓂᓕᒃ ᐋᔭᒥᐎᓂᓕᐤ, ᑭᒋ ᑲᔥᑭᐃᑯᒋᒃ ᐅᑦ ᐃᔑᐱᒫᑎᓯᐎᓂᓕᐤ ᐎᐎᐙᐗ:
ᐃᔅᐱ ᐙᐸᑕᑾᐌ ᑭ ᐸᓓᑭ ᐃᔑᐱᒫᑎᓯᐎᓂᐗᐤ ᐁ ᐊᓯᒋᐸᓕᒃ ᑭ ᓇᓂᒋᐎᓂᐗᐤ᙮
ᑭ ᐙᐌᔑᐅᓂᐙᐗ, ᐁᑳᐎᓚ ᐊᓂᒪ ᐗᓚᐎᑎᒥᒃ ᑳ ᐃᑕᑾᑭ, ᐁ ᐊᐱᑳᒋᒋᑳᑌᑭ ᒥᔅᑎᒀᓂᐱᐌᔭ, ᓀᔥᑕ ᐁ ᐎᓛᒫᑲᓂᐎᑦ ᐅᓵᐎᔔᓕᐊᓇᐱᔉ, ᓀᔥᑕ ᐁ ᐳᔅᑎᔥᑭᑳᑌᑭ ᐎᓛᒋᑲᓇ;
ᒫᑲ ᐁᑯᔑ ᐊᓂᒪ ᐊᑖᒥᒃ ᐃᑖᑎᓯᐎᓐ ᒥᑌᐃᒃ ᑳ ᐃᑕᑾᒃ, ᐊᓂᒪ ᐁᑳ ᑫ ᓂᔑᐗᓈᑕᒃ; ᐊᓂᒪ ᐙᐌᔑᐅᓐ ᐅᑎ ᓗᔅᐱᓯᐎ ᓀᔥᑕ ᑳᔮᒣᐎᓯᐎ ᐊᒑᒃ ᑳ ᑭᔅᑕᑭᒥᑯᑦ ᑭᒋᒪᓂᑐᐗ᙮
ᐌᓴ ᐅᒪ ᐃᔑ, ᐌᔅᑳᒡ, ᐸᓓᑭ ᐃᔅᑴᐗᒃ ᓀᔥᑕ ᑳ ᑮ ᒪᒥᔑᑐᑕᐙᒃ ᑭᒋᒪᓂᑐᐗ ᑮ ᐋᐌᔑᐅᐗᒃ, ᐁ ᑮ ᓇᓇᐃᑕᐙᒋᒃ ᑎᐱᓚᐌ ᐅ ᓈᐯᒥᐙᐗ:
ᑖᐱᔅᑯᒡ ᓭᕋ ᑳ ᑮ ᐃᔑ ᓇᓇᐃᑕᐙᑦ ᐁᑉᕃᐊᒪ, ᓂᑦ ᐅᑭᒫᒻ ᐁ ᐃᔑᓂᑳᑖᑦ, ᐁᐗᑯ ᑳ ᐅᑖᓂᓯᒥᑖᒃ ᐃᓕᑯᒃ ᑫ ᒥᓗᑐᑕᒣᒃ, ᓀᔥᑕ ᐁᑳ ᑫ ᑯᔅᑖᒋᔦᒃ ᓈᓐᑕᐤ ᑐᐎ ᒫᒪᑖᐎ ᑫᒀᓐ ᐅᒋ᙮
ᑖᐱᔅᑯᒡ ᓀᔥᑕ, ᑭᓚᐗᐤ ᓈᐯᑐᒃ, ᐎᒋᑕᔑᑫᒥᑯᒃ ᐁ ᐃᔑ ᑭᔅᑫᓕᒋᑳᑌᒃ, ᐁ ᑭᔅᑌᓕᒣᑾᒃ ᑭᐎᐗᐗᒃ ᑖᐱᔅᑯᒡ ᑳ ᓕᓚᒪᒃ ᐊᓱᐗᒋᑲᓐ, ᑖᐱᔅᑯᒡ ᓀᔥᑕ ᐁ ᐃᑌᓕᑖᑯᓯᔦᒃ ᑭᒋ ᐊᑎ ᐋᔭᔦᒃ ᐱᒫᑎᓯᐎᓂ ᔕᐌᓕᒋᑫᐎᓐ; ᑭᑦ ᐋᔭᒦᐋᐎᓂᐙᐗ ᐁᑳ ᑭᒋ ᑭᐱᒋᑖᓂᐗᑭ᙮ᐁ ᐃᔑ ᐎᓴᑫᓕᑕᒃ ᐊᐌᓇ ᐁ ᐅᒋ ᑾᔭᔅᑯ ᑐᑕᒃ
ᒫᒋᒃ, ᒥᓯᐌ ᐁ ᐃᑕᔑᔦᒃ ᐋᔮᒃ ᐯᔭᒃ ᒥᑐᓀᓕᒋᑲᓐ, ᐁ ᑭᑎᒫᑫᓕᒥᑐᔦᒃ; ᓵᑭᐃᑯᒃ ᑳ ᐋᔭᒥᐋᐎ ᐎᒋᔖᓂᑐᒋᒃ, ᑭᔐᐙᑎᓰᒃ, ᐅᑐᑌᒥᒥᐌᒃ:
ᐁᑳ ᐁ ᒪᒋᑐᑖᑫᔦᒃ ᒦᔅᑯᒡ ᐁ ᒪᒋᑐᑖᑲᐎᔦᒃ, ᐁᑳ ᓀᔥᑕ ᐁ ᑭᑳᒥᐌᔦᒃ ᐁ ᑭᑳᒥᑲᐎᔭᒃ: ᒫᑲ ᐋᔑᑌ ᒥᓦᑭᒥᐌᒃ; ᐁ ᑭᔅᑫᓕᑕᒣᒃ ᐅᒪ ᐁ ᐅᒋ ᓇᑐᒥᑲᐎᔦᒃ ᑭᒋ ᐊᑎ ᐋᔮᔦᒃ ᒥᓦᑭᒥᑯᓯᐎᓐ᙮
ᐌᓴ ᐊᓇ ᑳ ᐎ ᓵᑭᑖᑦ ᐱᒫᑎᓯᐎᓂᓕᐤ, ᓀᔥᑕ ᐙᐸᑕᒃ ᒥᓗ ᑭᔑᑲᐗ, ᐁᑯᔑ ᑲᑕ ᑲᓇᐌᓕᑕᒻ ᐅᑌᓚᓕ ᒪᒋ ᐋᔭᒥᐎᓂᓕᐤ ᐅᒋ, ᓀᔥᑕ ᐅᑐᓐ ᐁᑳ ᐸᑾᓐᑕᐤ ᑭᒋ ᐋᔭᒥᑦ:
ᐁᑯᔑ ᑲᑕ ᐌᐱᓇᒻ ᑳ ᒫᓛᑕᓂᓕᒃ, ᑲᑕ ᑐᑕᒻ ᒫᑲ ᑳ ᒥᓨᔑᓂᓕᒃ; ᐁᑯᔑ ᑲᑕ ᓈᓇᑕᐌᓕᑕᒻ ᑳᔮᒣᓕᑕᒧᐎᓂᓕᐤ, ᑲᑕ ᓄᔅᐱᓇᑕᒻ ᒫᑲ᙮
ᐌᓴ ᐅᑎᐯᓕᒋᑫᐤ ᐅᔅᑭᔑᑾ ᐅᒋ ᑲᓇᐙᐸᒣᐤ ᐅᒀᔭᔅᑭᑖᑎᓯᐗ, ᓀᔥᑕ ᐅᑖᐗᑳᔭ ᐋᐸᐋᔅᑌᓂᐗ ᐁ ᐋᔭᒥᐋᓕᒋ: ᒫᑲ ᐅᑎᐯᓕᒋᑫᐤ ᑭᔑᐙᐸᒣᐤ ᐊᓂᐃ ᑳ ᒪᒋᑐᑕᒥᓕᒋ᙮
ᐊᐌᓇ ᐊᓇ ᒫᑲ ᑫ ᒪᒋᑐᑕᑖᒃ ᑮᔥᐱᓐ ᓄᔅᐱᓈᑕᒣᑴ ᐊᓂᒪ ᑳ ᒥᓨᔑᒃ?
ᒫᑲ ᑮᔥᐱᓐ ᒀᔭᔅᑭᑖᑎᓯᐎᓐ ᐅᒋ ᓇᓀᑳᒋᐃᑲᐎᔦᑴ, ᑭ ᒥᓚᐙᑌᓇᐗᐤ: ᐁᑳᐎᓚ ᓀᔥᑕ ᑯᔅᑕᒸᒃ ᐊᓂᐃ ᑳ ᐎ ᐅᒋ ᓭᑭᐃᑖᑾᒃ, ᐁᑳ ᓀᔥᑕ ᒥᑯᔥᑳᑌᓕᑕᒧᒃ;
ᒫᑲ ᐸᓓᑫᓕᒥᒃ ᑭᒋᒪᓂᑐ ᑭᑌᐃᐙᒃ: ᒧᔕᒃ ᓀᔥᑕ ᐋᔦᔅᑲᐎᓯᒃ ᑭᒋ ᓇᔥᑴᐗᔑᐁᐤ ᒥᓯᐌ ᑕᑐ ᐃᓕᓕᐤ ᑳ ᑲᑴᒋᒥᑖᒃ ᐌᒋ ᐋᔮᔦᒃ ᐊᓂᒪ ᐊᔅᐯᓕᒧᐎᓐ ᑳ ᐱᒋᔅᑳᑯᔦᒃ ᓗᔅᑳᑎᓯᐎᓂᒃ ᓀᔥᑕ ᓇᓂᒋᐎᓂᒃ:
ᐁ ᒥᓗ ᒥᑐᓀᓕᒋᑲᓂᔦᒃ; ᐁ ᒪᒋ ᐋᓕᒧᒥᑖᑾᒃ, ᑖᐱᔅᑰᒡ ᐅᒪᒋᑐᑕᒧᔅᑲᒃ, ᑭᒋ ᓇᓀᐯᐎᓯᒋᒃ ᐊᓂᑭ ᑳ ᑭᓛᔅᑭᐎ ᒪᒥᔑᑐᑕᑭᒃ ᑭ ᒥᓗ ᐃᔑᐱᒫᑎᓯᐎᓂᐗᐤ ᙭ᑎᒃ᙮
ᐌᓴ ᐊᐙᓯᑌ ᒥᓨᔑᓐ, ᑮᔥᐱᓐ ᐁᑯ ᐃᔑ ᐃᑌᓕᑕᒃ ᑭᒋᒪᓂᑐ, ᑭᒋ ᐅᒋ ᐎᓴᑫᓕᑕᒥᐃᑲᐎᔦᒃ ᐁ ᒥᓗᑐᑕᒣᒃ ᐃᔥᐱᔥ ᐁ ᒪᒋᑐᑕᒣᒃ᙮
ᐊᓂᒪ ᓀᔥᑕ ᑳ ᑮ ᐅᒋ ᓇᑕᐎ ᑲᑫᔅᑭᒫᑦ ᐊᒑᑾ ᑭᐸᐅᑐᐎᑲᒥᑯᒃ:
ᐊᓂᑭ ᐌᔅᑳᒡ ᑳ ᑮ ᐋᓉᔦᓕᑕᒧᐙᑯᐸᓀ, ᐃᔅᐱ ᐯᔭᑾᐤ ᐅ ᔑᐱᓚᐌᓯᐎᓐ ᑭᒋᒪᓂᑐ ᐁ ᑮ ᐯᐃᐌᒪᑲᓂᓕᒃ ᒣᒀᒡ ᐁ ᐅᑭᔑᑳᒥᑦ ᓄᐊ, ᒣᒀᒡ ᐊᓂᒪ ᐊᕐᒃ ᐁ ᑮ ᐋᔦᔅᑲᐎᑖᓂᐗᒃ, ᐃᑕ ᒐᑲᐙᔑᔥ, ᐁᐗᑯ ᔭᓈᓀᐤ ᐊᒑᑾᒃ ᑳ ᐅᒋ ᐱᒫᒋᐋᑲᓂᐎᒋᒃ ᓂᐱᒃ᙮
ᐊᓂᒪ ᑳ ᓇᔅᐱᑕᒧᒪᑲᒃ ᓯᑲᐋᑖᑫᐎᓐ ᐊᓄᒡ ᓀᔥᑕ ᑳ ᐱᒫᒋᐃᑯᔭᒃ, (ᓇᒪᐎᓚ ᐁ ᐌᐱᓂᑳᑌᒃ ᐎᔮᓯᐎ ᐎᓂᓯᐎᓐ, ᒫᑲ ᐁ ᓇᔥᑴᐗᔑᐃᐌᒪᑲᒃ ᒥᓗ ᒥᑐᓀᓕᒋᑲᓐ ᐅᑎᔥᑲᐤ ᑭᒋᒪᓂᑐ,) ᐅ ᐗᓂᔥᑲᐎᓐ ᐅᒋ ᒋᓴᔅ ᙭:
ᐊᓇ ᑭᒋᔑᑯᒃ ᑳ ᐃᑐᑌᑦ, ᓀᔥᑕ ᑳ ᐃᑖᑦ ᑭᒋᒪᓂᑐᐗ ᐅ ᑭᒋᓂᔅᑭᓕᒃ: ᐁᓐᒐᓚ, ᓀᔥᑕ ᑎᐯᓕᒋᑫᐎᓇ, ᓀᔥᑕ ᑲᔥᑭᐅᐎᓇ ᐁ ᑎᐯᓕᑕᒥᐋᑲᓂᐎᑦ᙮
ᑭ ᐱᒫᑎᓯᐎᓂᐙᐗ ᑲᑕ ᑴᔅᑭᓇᑾᓄᒃ
ᐁ ᑭᔅᑫᓕᑖᑾᒃ ᒫᑲ ᙭ ᐁ ᑮ ᐎᓴᑫᓕᑕᒫᑕᒃ ᐎᔮᓯᒃ, ᐁᑯᔑ ᐳᔅᑎᔥᑲᒧᒃ ᑭᓚᐗᐤ ᓀᔥᑕ ᐁᐗᑯ ᒥᑐᓀᓕᒋᑲᓐ: ᐌᓴ ᐊᓇ ᑳ ᑮ ᐎᓴᑫᓕᑕᒃ ᐎᔮᓯᒃ ᑮ ᐳᓂᑕᐤ ᒪᒋᑐᑕᒧᐎᓂᓕᐤ;
ᐁᑳᐎᓚ ᑫᔮᐸᒡ ᑭᒋ ᐱᒫᑎᓯᑦ ᐃᔥᐱᔥ ᐁ ᐅ ᑭᔑᑳᒥᑦ ᐎᔮᓯᐎᓂᒃ ᐅ ᒪᒋᓇᑕᐌᓕᑕᒧᐎᓂᓕᒃ ᐃᓕᓕᐗ, ᒫᑲ ᐅᑦ ᐃᑌᓕᑕᒧᐎᓂᓕᒃ ᑭᒋᒪᓂᑐᐗ᙮
ᐌᓴ ᐃᔥᐱᔥ ᑳ ᒫᔭᐎᐸᓕᒃ ᑭ ᐱᒫᑎᓯᐎᓂᓇᐤ ᐁᒀᓂ ᑭᒋ ᑮ ᑐᑐᒶᒃ ᐅᑦ ᐃᑌᓕᑕᒧᐎᓂᐗᐤ ᒉᓐᑖᐃᓚᒃ, ᐃᔅᐱ ᐁ ᑮ ᐱᒧᑌᔭᒃ ᑭᔥᑴᔮᑎᓯᐎᓂᒃ, ᒪᒋᓇᑕᐌᓕᑕᒧᐎᓂᒃ, ᐁ ᐅᓵᒥᓂᑾᓂᐙᒃ ᔓᒥᓇᐳ, ᑭᔥᑴᐯᐎᓂᒃ, ᐎᑯᑐᐎᓂᒃ, ᓀᔥᑕ ᐁ ᒪᒋ ᓇᐗᑭᔅᑕᐗᑭᒃ ᒪᓂᑐᑳᓇᒃ:
ᐃᑕ ᐁ ᒫᒪᔅᑳᑌᓕᑕᑭᒃ ᐁᑳ ᐁ ᐎᒋᐱᒥᐸᑕᒣᑾᒃ ᐁᐗᑯ ᑫᔮᐸᒡ ᑭᔥᑴᐎᓂ ᒪᔥᑫᑯᒃ ᐁ ᐸᑾᓄᒥᑖᑾᒃ:
ᐊᓂᑭ ᑫ ᐃᑕᒋᒧᔅᑕᐙᒋᒃ ᐊᓂᐃ ᑳ ᐋᔦᔅᑲᐎᓯᓕᒋ ᑭᒋ ᑎᐹᔅᑯᓈᓕᒋ ᑳ ᐱᒫᑎᓯᓕᒋ ᓀᔥᑕ ᑳ ᓂᐱᓕᒋ᙮
ᐌᓴ, ᐁᐗᑯ ᐅᒪ ᐅᒋ ᒥᓗᐋᒋᒧᐎᓂᓕᐤ ᑮ ᐙᐎᑕᒪᐙᐗᒃ ᐊᓂᑭ ᑳ ᓂᐱᒋᒃ, ᐎᓚᐗᐤ ᑭᒋ ᑎᐹᔅᑯᓈᑲᓂᐎᒋᒃ ᑖᐱᔅᑯᒡ ᐊᓂᐃ ᐎᔮᓯᒃ ᑳ ᐃᑖᓕᒋ, ᒫᑲ ᑳ ᐱᒫᑎᓯᔅᑕᐙᓕᒋ ᑭᒋᒪᓂᑐᐗ ᐊᒑᑯᒃ᙮ᑾᔭᔉ ᐁ ᐋᐸᒋᑖᔭᒃ ᑭᒋᒪᓂᑐ ᐅᒥᓕᐌᐎᓇ
ᒫᑲ ᐯᔓᓈᑾᒃ ᑭᒋ ᐃᔥᒀᐸᓕᑭ ᒥᓯᐌ ᑫᒀᓇ: ᐁᐗᑯ ᐌᒋ ᐯᑳᒡ ᐃᑖᑎᓰᒃ, ᐊᔕᐙᐱᒃ ᒫᑲ ᐁ ᐋᔭᒥᐊᔦᒃ᙮
ᐊᐙᓯᑌ ᒥᓯᐌ ᑫᒀᓇ ᒫᑲ ᐋᔮᒃ ᒫᒥᔅᑯᒃ ᓵᑭᐎᑐᐎᓐ ᒥᓯᐌ ᐁ ᐃᑕᔑᔦᒃ: ᐌᓴ ᓵᑭᐃᐌᐎᓐ ᑲᑕ ᐊᑾᓇᐊᒧᒪᑲᓐ ᓈᔅᐱᒡ ᒥᒉᑦ ᒪᒋᑐᑕᒧᐎᓇ᙮
ᒫᒦᔅᑯᒃ ᓇᓈᐃᑳᑐᒃ, ᐁᑳ ᐁ ᐎᔭᑫᓕᑕᒣᒃ ᑳ ᑐᑖᑐᔦᒃ᙮
ᑖᐱᔅᑯᒡ ᒥᓯᐌ ᑕᑐ ᐃᓕᓕᐤ ᐁ ᑮ ᒥᓛᑳᓂᐎᑦ ᒥᓕᑯᓯᐃᓂᓕᐤ, ᐁᑯ ᐃᔑ ᒫᒥᔅᑯ ᐅᒌᔅᑕᒫᑐᒃ, ᑖᐱᔅᑯᒡ ᒥᓗ ᑲᓇᐌᓕᑎᓛᑲᓇᒃ ᑳ ᑲᓇᐌᓕᑕᒬᒃ ᑭᒋᒪᓂᑐ ᑳ ᐋᔭᑶᑕᐗᔅᑌᓕᒃ ᐅ ᔕᐌᓕᒋᑫᐎᓐ᙮
ᑮᔥᐱᓐ ᐊᐌᓇ ᐋᔭᒥᑌ, ᐁᑯᔑ ᑲᑕ ᐋᔭᒥᐤ ᑖᐱᔅᑯᒡ ᑭᒋᒪᓂᑐ ᐅᑦ ᐋᔭᒥᐎᓇ: ᑮᔥᐱᓐ ᐊᐌᓇ ᐋᔭᒥᐋᐎ ᐊᑑᔅᑫᑌ, ᐁᑯᔑ ᑲᑕ ᑐᑕᒻ ᐃᔥᐱᔥ ᐁ ᒥᓕᑯᑦ ᑲᔥᑭᐅᐎᓂᓕᐤ ᑭᒋᒪᓂᑐᐗ; ᒥᓯᐌ ᑫᒀᓇ ᑭᒋ ᐅᒋ ᑭᔅᑌᓕᑖᑯᐋᑲᓂᐄᑦ ᑭᒋᒪᓂᑐ ᐎᓚ ᐅᒋ ᒋᓴᔅ ᙭; ᑫ ᐎ ᒫᒥᒋᒫᑲᓂᐎᑦ ᓀᔥᑕ ᑎᐯᓕᒋᑫᑦ ᑳᑭᑫ ᓀᔥᑕ ᑳᑭᑫ᙮ ᐁᒣᓐ᙮ᐅᑖᐺᔦᓕᑕᒻ ᐅᐎᓴᑫᓕᑕᒧᐎᓇ ᐋᓕᒧᒋᑳᑌᐗ
ᓯᐋᑭᐃᑕᑾ, ᐁᑳᐎᓚ ᒫᒪᔅᑳᑌᓕᑕᒧᒃ ᐊᓂᒪ ᐃᔥᑯᑌᐎ ᑲᑴᒋᐃᐌᐎᓈ ᑫ ᐃᔑ ᑲᑴᒋᐃᑲᐎᔦᒃ, ᑖᐱᔅᑯᒡ ᐁ ᐅᑎᑎᑯᔦᒃ ᑫᒀᓐ ᑳ ᒫᒪᔅᑳᑌᓕᑖᑾᒃ:
ᒫᑲ ᒥᓚᐙᑕᒧᒃ, ᐁ ᑮ ᐎᒋᐃᐌᔦᐤ ᙭ ᐅ ᐙᐎᓴᑫᓕᑕᒧᐎᓇ; ᐃᔅᐱ ᓄᑾᓂᓕᑫ ᐅ ᑭᔅᑌᓕᑖᑯᓯᐎᓐ, ᑭᓚᐗᐤ ᓀᔥᑕ ᑭᒋ ᓯᑭᓓᓯᔦᑳ ᑭᒋ ᒥᓚᐙᑕᒧᐎᓂᒃ᙮
ᑮᔥᐱᓐ ᑭᑳᒥᑲᐎᔦᑴ ᐅᑦ ᐃᔑᓂᑳᓱᐎᓐ ᙭ ᐅᒋ, ᒥᓚᐙᑌᓇᐗᐤ; ᐌᓴ ᑭᔅᑌᓕᑖᑯᓯᐎ ᐊᒑᒃ ᓀᔥᑕ ᑭᒋᒪᓂᑐ ᐅᑦ ᐊᒑᑾ ᑭ ᐎᒉᐎᑯᐗᐤ: ᐎᓚᐗᐤ ᐅᒋ ᒪᒋᐋᓕᒧᒪᐤ, ᒫᑲ ᑭᓚᐗᐤ ᐅᒋ ᑭᔅᑌᓕᑖᑯᐊᐤ᙮
ᒫᑲ ᐁᑳᐎᓚ ᐊᐌᓇ ᐁ ᐃᑕᔑᔦᒃ ᑲᑕ ᐎᓴᑫᓕᑕᒥᐊᐤ ᑖᐱᔅᑯᒡ ᐅᓂᐹᔨᐌᐤ, ᓀᔥᑕᐱᑯ ᑭᒧᑎᔉ, ᓀᔥᑕᐱᑯ ᑳ ᒪᒋᐋᔨᑎᑦ, ᓀᔥᑕᐱᑯ ᑖᐱᔅᑯᒡ ᐊᐌᓇ ᑳ ᐅᑕᒥᐃᑎᓱᑦ ᑯᑕᑭᔭ ᐃᓕᓕᐗ ᐅᑦ ᐋᔮᓂᓕᐗ ᐅᒋ᙮
ᐁᓕᐌᒃ ᒫᑲ ᑮᔥᐱᓐ ᐊᐌᓇ ᐎᓴᑫᓖᑕᒥᐋᑲᓂᐎᑌ ᑖᐱᔅᑯᒡ ᑳ ᒃᕆᔅᑎᔮᓂᐎᑦ, ᐁᑯᔑ ᐁᑳᐎᓚ ᑲᑕ ᓇᓀᐯᐎᓯᐤ; ᒫᑲ ᐅᒪ ᐅᒋ ᐁᑯᔑ ᑲᑕ ᑭᔅᑌᓕᒣᐤ ᑭᒋᒪᓂᑐᐗ᙮
ᐌᓴ ᐋᔕᔾ ᐅᑎᒋᐸᓕᐤ ᑎᐹᔅᑯᓂᑫᐎᓐ ᑭᒋ ᒫᒋᐸᓕᐤ ᐅ ᐙᔅᑳᔨᑲᓂᒥᒃ ᑭᒋᒪᓂᑐ: ᑮᔥᐱᓐ ᒫᑲ ᓃᔥᑕᒻ ᑭᓚᓈᓇᐤ ᐌᑎᑎᑯᔭᑯ, ᑫᒀᓕᐤ ᑫᑲ ᑫ ᐅᑎᑎᑯᒋᒃ ᐊᓂᑭ ᐁᑳ ᑳ ᓇᓇᐃᑕᒸᒋᒃ ᑭᒋᒪᓂᑐᐗ ᐅ ᒥᓗᐋᒋᒧᐎᓂᓕᐤ?
ᑮᔥᐱᓐ ᒫᑲ ᐅᒀᔭᔅᑭᑖᑎᓯᐤ ᐊᑳᐙᒡ ᐱᒫᒋᐋᑲᓂᐎᑦ, ᑖᓐᑌ ᑫ ᓄᑯᓯᑦ ᐁᑳ ᑳ ᒪᓂᑐᐙᑎᓯᑦ ᓀᔥᑕ ᐅᒪᒋᑡᐤ?
ᐁᐗᑯ ᐅᒋ, ᐁᑯᔑ ᐊᓂᐃ ᑳ ᐎᓴᑫᓕᑕᑭᒃ ᑳ ᐃᑕᔅᑌᓕᒃ ᑭᒋᒪᓂᑐ ᐅᑦ ᐃᑌᓕᑕᒧᐎᓐ, ᑲᑕ ᑲᓇᐌᓕᑎᓓᐤ ᐅᑦ ᐊᒑᑯᐙᐗ ᒥᓗ ᑐᑕᒧᐎᓂᒃ, ᑖᐱᔅᑯᒡ ᑳ ᒀᔭᔅᑭᑎᓕᑭ ᐅᔑᐃᐌᐗ᙮
ᑭᒋᒪᓂᑐ ᐅᑎᓕᓖᒪ ᑖᐱᔥᑯᒡ ᒫᓂᔥᒑᓂᔑᔕᒃ ᐁ ᐃᑌᓕᒥᑲᓂᐎᒋᒃ
ᐊᓂᑭ ᑳ ᓂᑳᓀᓕᑖᑯᓯᒋᒃ ᑳ ᐎᒉᐎᑖᑾᒃ ᓂ ᔑᑭᒪᐗᑳ, ᓂᓚ ᓀᔥᑕ ᑳ ᓂᑳᓀᓕᑖᑯᓯᔮᓐ, ᓀᔥᑕ ᑳ ᐋᓕᒧᑕᒶᒃ ᙭ ᐅ ᐙᐎᓴᑫᓕᑕᒧᐎᓇ, ᓀᔥᑕ ᑳ ᐅᐎᒋᐃᐌᔮᓐ ᐊᓂᒪ ᑭᔅᑌᓕᑖᑯᓯᐎᓐ ᑫ ᐯᒋ ᓄᑯᑖᓂᐗᒃ:
ᐊᔕᒥᑯᒃ ᐅ ᒫᓂᔥᒑᓂᔑᒪ ᑭᒋᒪᓂᑐ ᑳ ᐎᒉᐎᑖᑾᒃ, ᐁ ᓈᓈᑲᑕᐙᐸᒣᑾᒃ, ᓇᒪᐎᓚ ᐱᑯ ᐁ ᔑᑭᒥᑲᐎᔦᒃ ᐅᒋ, ᒫᑲ ᐁ ᒥᓜᓕᑕᒣᒃ; ᓇᒪᐎᓚ ᒪᒋ ᐅᑎᓯᐎᓐ ᐅᒋ ᐋᔦᔅᑲᐎᓯᐎ ᒥᑐᓀᓕᒋᑲᓂᒃ:
ᐁᑳ ᓀᔥᑕ ᑖᐱᔅᑯᒡ ᐁ ᐅᑭᒫᐎ ᑎᐯᓕᑕᒬᒃ ᑭᒋᒪᓂᑐ ᐅ ᑎᐯᓕᒋᑲᓐ, ᒫᑲ ᐁ ᑭᔅᑭᓄᐙᐸᒥᑖᑾᒃ ᒫᓂᔥᒑᓂᔕᒃ᙮
ᐃᔅᐱ ᒫᑲ ᐯᒋ ᓄᑯᓯᑌ ᒫᐗᒋ ᑳ ᓂᑳᓀᓕᑖᑯᓯᑦ ᒫᓂᔥᒑᓂᔑᐎᓕᓕᐤ, ᑭ ᑳ ᒥᓕᑲᐎᓇᐗᐤ ᑭᔅᑌᓕᑖᑯᓯᐎ ᐅᑭᒪᐗᔅᑐᑎᓐ ᐁᑳ ᑳ ᐊᑎ ᓂᐳᐎᓈᑾᒃ᙮
ᐁᐗᑯ ᐅᒋ ᑕᐸᑌᓕᑖᑯᐃᑎᓱᒃ ᐁ ᒫᑕᑯᔥᑳᑯᐌᒃ ᑭᒋᒪᓂᑐ ᐅᒋᒋ ᑳ ᓱᑳᑎᓯᒪᑲᓂᓕᒃ, ᐅᑎᒋᐸᓕᑫ ᒀᔭᔉ ᐁ ᑭᔑᑳᒃ ᑭᒋ ᐃᔅᐯᓕᑖᑯᐃᑖᒃ:
ᐁ ᐎᐗᔑᐁᒃ ᒥᓯᐌ ᑭ ᐊᓕᒥᓯᐎᓂᐗᐤ; ᐌᓴ ᑭ ᑕᑴᓕᒥᑯᐗᐤ᙮
ᐯᑳᒡ ᐃᑕᑎᓰᒃ, ᔮᒀᒥᓯᒃ; ᐌᓴ ᑳ ᐎ ᒪᒋᑐᑖᑖᒃ ᒪᒋᒪᓂᑐ, ᑖᐱᔅᑯᒡ ᐁ ᐅᓗᑦ ᒥᔑᐱᔑᐤ ᐸᐹᒧᑌᐤ ᐁ ᓈᓇᑕᐙᐸᒫᑦ ᐊᐌᓕᐗ ᑫ ᑯᒋᐸᓕᐋᑦ:
ᐁᐗᑯ ᓇᔅᑯᔅᑖᒃ, ᐁ ᐋᔨᒋᑳᐸᐎᔦᒃ ᑖᐺᔦᓕᑕᒧᐎᓂᒃ, ᐁ ᑭᔅᑫᓕᑕᒣᒃ ᐊᓂᐃ ᑖᐱᔅᑯᒡ ᐊᓕᒥᓯᐎᓇ ᐁ ᐅᑎᑎᑯᒋᒃ ᑭᒋᔖᓂᐙᐗᒃ ᐊᔅᑮᒃ ᑳ ᐃᑖᒋᒃ᙮
ᒫᑲ ᑭᒋᒪᓂᑐ ᑳ ᐋᔮᑦ ᒥᓯᐌ ᔕᐌᓕᒋᑫᐎᓂᓕᐤ, ᑳ ᑮ ᓇᑐᒥᑕᒃ ᑭᒋ ᐋᔭᐗᒃ ᐅ ᑳᑭᑫ ᑭᔅᑌᓕᑖᑯᓯᐎᓐ ᒋᓴᔅ ᙭ ᐅᒋ, ᐎᓕᐱᔉ ᑮ ᐎᓴᑫᓕᑕᒣᑴ, ᑭ ᑳ ᐎ ᒥᑐᓂᐎᐃᑯᐗᐤ, ᐋᔨᒋᐃᑯᐗᐤ ᒪᔥᑲᐎᐃᑯᐗᐤ, ᓱᑭᑳᐸᐎᐃᑯᐗᐤ᙮
ᐁᐗᒀᓇ ᑫ ᐎ ᒫᒥᒋᒫᑲᓂᐎᑦ ᓀᔥᑕ ᑎᐯᓕᒋᑫᑦ ᑳᑭᑫ ᓀᔥᑕ ᑳᑭᑫ᙮ ᐁᒣᓐ᙮ᒫᒋᒡ ᐗᒉᑫᒧᐎᓇ
ᓯᓪᐯᓇᔅ ᐅᒋ ᑳ ᒀᔭᔅᑯᑐᑖᑖᒃ ᑭᒋᔖᓂᐗᐤ, ᐁ ᐃᑌᓕᑕᒫᓐ, ᐋᐱᔑᔥ ᓂ ᑮ ᒪᓯᓇᐃᑳᓐ, ᐁ ᔑᑭᒥᐌᔮᓐ ᓀᔥᑕ ᐁ ᐋᓕᒧᑕᒫᓐ ᐁᐗᑯ ᐅᒪ ᑖᐺ ᑭᒋᒪᓂᑐ ᐅ ᔕᐌᓕᒋᑫᐎᓐ ᐃᑕ ᑳ ᓂᐸᐎᔦᒃ᙮
ᒪᒪᐎᐋᔮᒥᐋᐗᒃ ᐸᐱᓚᓂᒃ ᑳ ᐃᑖᒋᒃ, ᑳ ᑮ ᒫᒪᐎᐙᐌᓛᐸᒫᑲᓂᐎᒋᒃ ᐊᓯᒋ ᑭᓚᐗᐤ ᑭᑦ ᐊᑕᒥᔅᑳᑯᐙᐗᒃ; ᓀᔥᑕ ᒫᕐᒃ ᓂᑰᓯᔅ᙮
ᐊᑕᒥᔅᑳᑐᒃ ᐁ ᓵᑭᐃᐌᐎ ᐅᒉᒥᑐᔦᒃ᙮ᑳᔮᒣᓕᑕᒧᐎᓐ ᑭ ᑳ ᐎ ᐎᒉᐎᑯᓇᐗᐤ ᒥᓯᐌ ᐁ ᐃᑕᔑᔦᒃ ᙭ ᒋᓴᓯᒃ ᑳ ᐃᑖᔦᒃ᙮ ᐁᒣᓐ᙮
ᐹᓪ, ᓀᔥᑕ ᓵᐃᓚᔅ, ᓀᔥᑕ ᑎᒧᑎ, ᐁ ᒪᓯᓇᐊᒪᐙᒋᒃ ᐊᓂᐃ ᑌᓴᓗᓂᔭ ᒫᒪᐎᐋᔭᒥᐊᐗ, ᑳ ᐃᑖᓕᒋ ᑭᒋᒪᓂᑐᓈᒃ ᐌᐅᑖᐎᒪᐎᑦ, ᓀᔥᑕ ᐅᑎᐯᓕᒋᑫᐤ ᒋᓴᔅ ᙭:ᔕᐌᓕᒋᑫᐎᓐ ᑭ ᑳ ᐎ ᐋᔮᓇᐗᐤ, ᓀᔥᑕ ᑳᔮᒣᓕᑕᒲᐎᓐ, ᑭᒋᒪᓂᑐ ᐅᒋ ᐌᐅᑖᐎᒪᐎᑦ, ᓀᔥᑕ ᐅᑎᐯᓕᒋᑫᐤ ᒋᓴᔅ ᙭᙮ᑖᓂ ᐁ ᐃᑎᒋᒃ ᑳ ᑖᐺᔦᓕᑕᑭᒃ ᑌᓯᓗᓂᔭᓇᒃ
ᒧᔕᒃ ᓂ ᓇᓈᔅᑯᒫᓈᓐ ᑭᒋᒪᓂᑐ ᒥᓯᐌ ᑭᓚᐗᐤ ᐅᒋ, ᐁ ᐋᓕᒧᒥᑕᑾᒃ ᓂᑦ ᐋᔭᒥᐋᐎᓂᓈᒃ;
ᐁᑳ ᐁ ᐳᓂᑭᔅᑭᓯᔮᒃ ᑭ ᑖᐺᔦᓕᑕᒧᐎᓂ ᐊᑑᔅᑫᐎᓂᐗᐤ, ᓀᔥᑕ ᑭ ᓵᑭᐃᐌᐎᓂ ᐋᐸᑎᓯᐎᓂᐗᐤ, ᓀᔥᑕ ᐁ ᔑᐱᓚᐌᓯᐎ ᒪᒥᔑᑐᑕᐌᒃ ᑭ ᑎᐯᓕᒋᑫᒥᓇᐤ ᒋᓴᔅ ᙭, ᐁ ᑲᓇᐙᐸᒥᑖᒃ ᑭᒋᒪᓂᑐ ᑯᑖᐎᓇᐤ;
ᐁ ᑭᔅᑫᓕᑕᒫᒃ, ᓂᒋᔖᓂᑐᒃ ᑳ ᓵᑭᐃᑖᒃ ᑭᒋᒪᓂᑐ ᑭ ᐌᐌᓛᐸᒥᑯᓯᐎᓂᐗᐤ᙮
ᐌᓴ ᓂ ᒥᓗᐋᒋᒧᐎᓂᓈᓐ ᓇᒪᐎᓚ ᐱᑯ ᐊᔮᒥᐎᓂᒃ ᑭ ᑮ ᐅᑎᑎᑯᓇᐗᐤ, ᒫᑲ ᑲᔥᑭᐅᐎᓂᒃ ᐊᓯᒋ, ᓀᔥᑕ ᐸᓓᑭ ᐊᒑᑯᒃ, ᓀᔥᑕ ᒥᔅᑕᐃ ᑫᒋᓇᐅᐎᓂᒃ; ᐁ ᐃᔑ ᑭᔅᑫᓕᑕᒣᒃ ᑳ ᑮ ᐃᔑᑣᔮᒃ ᐃᑕ ᐁ ᐃᑖᔦᒃ ᑭᓚᐗᐤ ᐅᒋ᙮
ᓀᔥᑕ ᒫᑲ ᑭ ᑮ ᓄᔅᐱᓇᔑᓈᓐ, ᓀᔥᑕ ᐅᑎᐯᓕᒋᑫᐤ, ᐁ ᑮ ᐅᑎᓇᒣᒃ ᐋᔭᒥᐎᓐ ᒥᔅᑕᐃ ᑲᑾᑕᑭᓯᐎᓂᒃ, ᐁ ᒥᓚᐙᑕᔦᒃ ᐯᓓᑭᓯᑦ ᐊᒑᒃ:
ᐁᑯᔑ ᒫᑲ ᑭ ᑮ ᑭᔅᑭᓄᐙᐸᒥᑯᐗᐗᒃ ᒥᓯᐌ ᐊᓂᑭ ᑳ ᑖᐺᑕᑭᒃ ᒫᓯᑐᓂᔭᐃᒃ ᓀᔥᑕ ᐊᑳᔭᐃᒃ᙮
ᐌᓴ ᑭᓚᐗᐤ ᐅᒋ ᑮ ᐅᒋ ᓄᑖᑾᓂᓕᐤ ᐅᑦ ᐋᔭᒥᐎᓐ ᐅᑎᐯᓕᒋᑫᐤ, ᓇᒪᐎᓚ ᐱᑯ ᒫᓯᑐᓂᔭᐃᒃ ᓀᔥᑕ ᐊᑳᔭᐃᒃ, ᒫᑲ ᒥᓯᐌ ᐃᑌ ᓀᔥᑕ ᐁ ᐃᔑᑖᐺᔦᓕᒣᒃ ᑭᒋᒪᓂᑐ ᒥᓯᐌ ᐗᓴᓶᐸᓕᐤ; ᑳ ᐅᒋ ᐁᑳ ᓇᑕᐌᓕᑖᑯᓯᔮᒃ ᐙᔦᔥ ᑭᒋ ᐃᑗᔮᒃ᙮
ᐌᓴ ᐎᓚᐗᐤ ᑫᒋᐙᒃ ᓂ ᐙᐸᑎᓕᑯᓈᓇᒃ ᑳ ᑮ ᐃᔑ ᐱᑐᑳᑖᒃ, ᓀᔥᑕ ᐁ ᑮ ᐃᔑ ᑴᔅᑭᑳᐸᐎᔅᑕᐌᒃ ᑭᒋᒪᓂᑐ ᐁ ᓇᑲᑌᑾᒃ ᒪᓂᑐᑳᓇᒃ, ᑭᒋ ᐊᑑᔅᑫᔅᑕᐌᒃ ᐯᒫᑎᓰᑦ ᑖᐺ ᑭᒋᒪᓂᑐ;
ᓀᔥᑕ ᑭᒋᑭᔑᑯᒃ ᑭᒋ ᐅᒋ ᐯᐃᒫᔦᒃ ᐅᑯᓯᓴ, ᐊᓂᐃ ᐅᓂᐱᐗ ᑳ ᑮ ᐅᒋ ᐗᓂᔥᑳᓈᑦ, ᒋᓴᓴ ᐅᑎ, ᑳ ᐱᒫᒋᐃᑕᒃ ᐋᑯᓚᐌᓯᐎᓐ ᐅᒋ ᑫ ᐅᑎᒋᐸᓕᒃ᙮
ᐹᓪ ᐅᑕᑐᔅᑫᐎᓐ ᑌᓴᓗᓂᔭᓂᒃ
ᐌᓴ ᑭᓚᐗᐤ ᑫᒋᐙᒃ, ᓂᒋᔖᓂᑐᒃ, ᑭ ᑭᔅᑫᓕᑌᓇᐗᐤ ᐁ ᑮ ᐃᔑ ᐱᑐᑳᑖᒃ, ᐁᑳ ᐸᑾᓐᑕᐤ ᐁ ᑮ ᐃᑌᓕᑖᑾᒃ:
ᒫᑲ ᐃᔅᐱ ᐋᔕᔾ ᑳ ᑮ ᐙᐎᓴᑫᓕᑕᒫᒃ, ᓀᔥᑕ ᐁ ᑮ ᓇᓀᐯᐎ ᐋᔨᑐᑖᑲᐎᔮᒃ, ᐁ ᐃᔑ ᑭᔅᑫᓕᑕᒣᒃ ᐊᓐᑕ ᐱᓕᐸᐃᐃᒃ, ᓂ ᑮ ᓱᑭᑌᐁᔅᑕᐙᓈᓐ ᓂ ᑭᒋᒪᓂᑐᒥᓈᓐ ᑭᒋ ᐃᑕᒫᑖᒃ ᐅ ᒥᓗᐋᒋᒧᐎᓐ ᑭᒋᒪᓂᑐ ᑭᒋ ᐋᑴᓕᒧᐎᓂᒃ᙮
ᐌᓴ ᓂ ᔑᑭᒥᐌᐎᓂᓈᓐ ᓇᒪᐎᓚ ᑭ ᑲᑳᔦᓕᓯᐎᓂᐗᓐ, ᓇᒪ ᓀᔥᑕ ᐎᓂᓯᐎᓐ, ᓇᒪ ᓀᔥᑕ ᐙᔦᔑᐃᐌᐎᓐ:
ᒫᑲ ᑳ ᑮ ᐃᑌᓕᒥᔭᒥᑦ ᑭᒋᒪᓂᑐ ᑭᒋ ᐸᑭᑎᓇᒫᑲᐎᔮᒃ ᒥᓗᐋᒋᒧᐎᓐ, ᐁᑯ ᐁ ᐃᔑ ᐋᔭᒥᔮᒃ; ᓇᒪᐎᓚ ᐁ ᐎ ᓇᐃᓚᐌᐊᑭᒋᒃ ᐃᓕᓕᐗᒃ, ᒫᑲ ᑭᒋᒪᓂᑐ ᑳ ᑲᑴᒋᑖᑦ ᓂᑌᐃᓈᓇ᙮
ᐌᓴ ᐊᐳᒋᑲ ᓇᒪᐎᔅᑳᑦ ᓂ ᑮ ᐋᐸᒋᑖᓈᓐ ᓱᔅᒀᒋ ᐋᔭᒥᐎᓇ, ᐁ ᐃᔑ ᑭᔅᑫᓕᑕᒣᒃ, ᓇᒪ ᓀᔥᑕ ᒧᔅᑌᓇᒪᑫᐎᓂ ᐊᑾᓂᐎᓐ; ᑭᒋᒪᓂᑐ ᑭᔅᑫᓕᑕᒻ:
ᓇᒪ ᓀᔥᑕ ᐃᓕᓕᐗᒃ ᓂ ᑮ ᐅᒋ ᓈᓇᑕᐌᓕᑌᓈᐤ ᐱᓯᔅᑫᓕᑖᑯᓯᐎᓐ, ᓇᒪ ᓀᔥᑕ ᑭᓚᐗᐤ ᐅᒋ, ᓇᒪ ᓀᔥᑕ ᑯᑕᑭᔭᒃ ᐅᒋ, ᐃᔅᐱ ᑳ ᑲᔥᑭᑖᔮᑭᐸᓐ ᑭᒋ ᑎᐯᓕᒋᑫᓕᒥᑎᓱᔮᒃ ᑖᐱᔅᑯᒡ ᙭ ᐅᑦ ᐊᐸᔅᑕᓕᒪ᙮
ᒫᑲ ᑭ ᑮ ᓗᔅᑳᑎᓯᔅᑖᑎᓈᓐ ᑖᐱᔅᑯᒡ ᐅᑲᓇᓇᐗᓱ ᐁ ᐃᔑ ᑲᓇᐌᓕᒫᑦ ᐅᑦ ᐊᐙᔑᒥᔕ᙮
ᐁᑯᔑ ᒫᑲ ᓵᑭᐃᐌᐎᓂᒃ ᐁ ᑮ ᓇᑕᐌᓕᒥᑖᒃ, ᓂ ᑮ ᐃᑌᓕᑌᓈᓐ ᑭᒋ ᐸᑭᑎᓇᒫᑖᒃ, ᓇᒪᐎᓚ ᐱᑯ ᑭᒋᒪᓂᑐ ᐅ ᒥᓗᐋᒋᒧᐎᓐ, ᒫᑲ ᑎᐱᓚᐌ ᓂᑦ ᐊᒑᑯᓈᓇᒃ ᐊᓯᒋ, ᐁ ᑮ ᓵᑭᐃᑖᒃ᙮
ᐌᓴ ᑮ ᑭᔅᑭᓯᓇᐗᐤ, ᓂᒋᔖᓂᑐᒃ, ᓂᑦ ᐊᑑᔅᑫᐎᓂᓈᓐ ᓀᔥᑕ ᓂ ᑲᒀᑕᑭᓯᐎᓂᓈᓐ; ᐌᓴ, ᐁ ᐊᑑᔅᑫᔮᒃ ᐁ ᑎᐱᔅᑳᒃ ᓀᔥᑕ ᐁ ᑭᔑᑳᒃ, ᐁᑳ ᐊᐌᓇ ᐁ ᐃᑕᔑᔦᒃ ᐁ ᐎ ᐅᒋ ᐅᑎᓇᒶᑭᑦ ᑎᐸᐊᒫᑯᓯᐎᓐ, ᑭ ᑮ ᑲᑫᔅᑭᒥᑎᓈᓐ ᑭᒋᒪᓂᑐ ᐅ ᒥᓗᐋᒋᒧᐎᓐ᙮
ᑖᐱᔅᑯᒡ ᐁ ᐃᔑ ᑭᔅᑫᓕᑕᒣᒃ, ᑳ ᑮ ᐃᔑ ᑲᑫᔅᑭᒥᑖᒃ ᓀᔥᑕ ᑲᑭᒋᐃᑖᒃ ᓀᔥᑕ ᐃᑕᔓᒥᑖᒃ ᒥᓯᐌ ᐁ ᐃᑕᔑᔦᒃ, ᑖᐱᔅᑯᒡ ᐅᑖᐎᒫᐤ ᑳ ᐃᑐᑕᐙᑦ ᐅᑦ ᐊᐙᔑᒥᔕ:
ᑭᒋ ᐃᔑ ᐱᒧᑌᔦᒃ ᐁ ᑌᐸᑫᓕᑖᑯᓰᔅᑕᐌᒃ ᑭᒋᒪᓂᑐ, ᑳ ᑮ ᐃᔑ ᓇᑐᒥᑖᒃ ᐅᑦ ᐅᑭᒫᐎᐎᓂᒃ ᓀᔥᑕ ᐅ ᑭᔅᑌᓕᑖᑯᓯᐎᓂᒃ᙮
ᐅᒪ ᐅᒋ ᓀᔥᑕ ᓇᒪᐎᓚ ᓂ ᐳᓂᓇᓈᔅᑯᒫᓈᓐ ᑭᒋᒪᓂᑐ, ᐌᓴ ᐃᔅᐱ ᐌᑎᓇᒬᒃ ᑭᒋᒪᓂᑐ ᐅᑦ ᐋᔭᒥᐎᓐ ᑳ ᑮ ᐯᑕᒬᒃ ᓂᓚᓈᓐ ᐅᒋ, ᑭ ᑮ ᐅᑎᓀᓇᐗᐤ ᓇᒪᐎᓚ ᑖᐱᔅᑯᒡ ᐅᑦ ᐋᔭᒥᐎᓂᐗᐤ ᐃᓕᓕᐗᒃ, ᒫᑲ, ᑳ ᐃᔑ ᑖᐺᐎᓂᐗᒃ ᑭᒋᒪᓂᑐ ᐅᑦ ᐋᔭᒥᐎᓐ, ᐱᒋᓛᒃ ᑳ ᑲᔥᑭᐅᐎ ᐊᑐᔅᑳᑯᔦᒃ ᑭᓚᐗᐤ ᑳ ᑖᐺᑕᒣᒃ᙮
ᐌᓴ ᑭᓚᐗᐤ, ᓂᒋᔖᓂᑐᒃ, ᑭ ᑮ ᓄᔅᐱᓈᑎᒪᐗ ᑭᒋᒪᓂᑐ ᐅ ᒫᒪᐎᐋᔭᒥᐋᒪ ᑳ ᐃᑖᓕᒋ ᒎᑎᐊᐃᒃ ᑳ ᑖᐺᔦᓕᒫᓕᒋ ᙭ ᒋᓴᓴ: ᐌᓴ ᑭᓚᐗᐤ ᓀᔥᑕ ᑖᐱᔅᑯᒡ ᑭ ᑮ ᐙᐎᓴᑫᓕᑕᒥᐃᑯᐗᐗᒃ ᑎᐱᓇᐌ ᑮ ᐎᑕᔅᑭᒫᑲᓂᐗᐗᒃ, ᑖᐱᔅᑯᒡ ᐎᓚᐗᐤ ᑳ ᑮ ᐃᑐᑖᑯᒋᒃ ᒎᐗ,
ᐊᓂᑭ ᑳ ᑮ ᓂᐸᐋᒋᒃ ᐅᑎᐯᓕᒋᑫᐗ ᒋᓴᓴ, ᓀᔥᑕ ᑎᐱᓚᐌ ᐅ ᑭᔅᑭᐙᐃᑫᒥᐗᐗ, ᓀᔥᑕ ᑳ ᑮ ᐗᓚᐎᑎᔕᐎᐅᒥᒋᒃ; ᓇᒪᐎᓚ ᒫᑲ ᓇᐃᓚᐌᐁᐗᒃ ᑭᒋᒪᓂᑐᐗ, ᓀᔥᑕ ᐸᑳᓂᐃᑎᓱᒣᐗᒃ ᒥᓯᐌ ᐃᓕᓕᐗ:
ᐁ ᑭᑕᐊᒪᐎᔭᒥᒋᒃ ᑭᒋ ᐋᔭᒥᐊᑭᒋᒃ ᒉᓐᑖᐃᓚᒃ ᑭᒋ ᐱᒫᒋᐋᑲᓂᐎᒋᒃ, ᑭᒋ ᑌᐱᐸᓕᑖᒋᒃ ᐅ ᒪᒋᑐᑕᒧᐎᓂᐗᐤ ᒧᔕᒃ: ᐌᓴ ᐋᑯᓚᐌᓯᐎᓂᓕᐤ ᒥᑐᓂ ᐅᑎᑎᑯᐗᒃ᙮ᐹᓪ ᒥᓇ ᐎ ᓇᑕᐙᐸᒣᐤ ᐅᑖᐺᔦᓕᑕᒧᐗ
ᒫᑲ ᓂᓚᓈᓐ, ᓂᒋᔖᓂᑐᒃ, ᐁ ᑮ ᐅᑎᓂᑳᐎᔮᒃ ᑭᓚᐗᐤ ᐅᒋ, ᐊᒋᓚᐤ, ᒥᔭᐎᐤ ᓇᒪ ᒫᑲ ᒥᑌᐃᒃ, ᓈᔅᐱᒡ ᐁ ᑮ ᐸᑯᓭᓕᒧᔮᒃ ᐊᐙᓯᑌ ᓂ ᑮ ᑯᒋᑖᓈᓐ ᑭᒋ ᐙᐸᑕᒫᒃ ᑭᑖᔅᑕᒥᑯᐗᐤ᙮
ᐁᐗᑯ ᒫᑲ ᐅᒋ ᑭ ᑳ ᑮ ᓇᑎᑎᑖᓐ, ᓂᓚ ᐹᓪ ᐅᑎ, ᒫᑲ ᓭᑖᓐ ᓂ ᑮ ᐅᑕᒥᐃᑯᓈᓐ᙮
ᐌᓴ ᑫᒀᓐ ᓂᑦ ᐊᔅᐯᓕᒧᐎᓂᓈᓐ, ᓀᔥᑕᐱᑯ ᓂ ᒥᓚᐙᑕᒧᐎᓂᓈᓐ, ᓀᔥᑕᐱᑯ ᓂ ᒧᒋᑫᓕᑕᒧᐎᓂ ᐊᔅᑐᑎᓂᓈᓐ? ᓇᒪ ᓈ ᑭᓚᐗᐤ, ᐁ ᑲᓇᐙᐸᒥᑖᒃ ᑭ ᑎᐯᓕᒋᑫᒥᓇᐤ ᒋᓴᔅ ᙭ ᐯᒋ ᑕᑯᔑᑫ?
ᐌᓴ ᑭᓚᐗᐤ ᐁᐗᑯ ᓂ ᑭᔅᑌᓕᑖᑯᓯᐎᓂᓈᓐ ᓀᔥᑕ ᓂ ᒥᓚᐙᑕᒧᐎᓂᓈᓐ᙮
ᐁᐗᑯ ᐅᒋ, ᐃᔅᐱ ᐁᑳ ᑫᔥᑭᑖᔮᒃ ᑫᔮᐸᒡ ᑭᒋ ᑭᐱᒋᔮᒃ, ᑲᑕ ᒥᓨᔑᓐ ᓂ ᑮ ᐃᑌᓕᑌᓈᓐ ᑭᒋ ᐯᔭᑯ ᓇᑲᑎᑲᐎᔮᒃ ᐊᓐᑕ ᐋᑎᓐᓯᒃ;
ᓀᔥᑕ ᒫᑲ ᓂ ᑮ ᐃᔑᑎᔕᐙᓈᓐ ᑎᒧᑎ, ᓂᒋᔖᓂᓈᓐ, ᓀᔥᑕ ᐅᑦ ᐋᔭᒥᐋᐎ ᐊᑑᔅᑫᓛᑲᓂᒪ ᑭᒋᒪᓂᑐ, ᓀᔥᑕ ᓂᒋᐊᑑᔅᑫᓛᑲᓂᓈᓐ ᐅ ᒥᓗᐋᒋᒧᐎᓂᒃ ᙭, ᑭᒋ ᐊᔨᒋᐃᑖᒃ ᓀᔥᑕ ᑭᒋ ᑳᑭᒋᐃᑖᒃ ᑭ ᑖᐺᔦᓕᑕᒧᐎᓂᐗᐤ ᐅᒋ:
ᐁᑳᐎᓚ ᐊᐌᓇ ᐃᓕᓕᐤ ᑭᒋ ᒥᑯᔥᑳᑎᔥᑳᑯᑦ ᐅᐅ ᑲᒀᑕᑭᓯᐎᓇ: ᐌᓴ ᑭᓚᐗᐤ ᑭ ᑭᔅᑫᓕᑌᓇᐗᐤ ᐁᑯᑕ ᐁ ᐸᑭᑌᓕᑖᑯᓯᔭᒃ᙮
ᐌᓴ ᑖᐺ, ᐃᔅᐱ ᒣᒀᒡ ᐁ ᐎᒉᐎᑖᑭᐸᓐ, ᑭ ᑮ ᐎᑕᒫᑎᓈᓐ ᐁ ᐃᑌᓕᑖᑯᓯᔭᒃ ᑭᒋ ᑲᒀᑕᑭᐃᑲᐎᔭᒃ; ᑖᐱᔅᑯᒡ ᑳ ᐃᑭᑯᐸᓐ, ᓀᔥᑕ ᑳ ᑭᔅᑫᓕᑕᒣᒃ᙮
ᐌᐗᑯ ᐅᒋ, ᐃᔅᐱ ᐁᑳ ᑫᔮᐸᒡ ᐁ ᑮ ᑭᐱᒋᔮᓐ, ᓂ ᑮ ᐃᔑᑎᔕᐅᐙᓐ ᑭᒋ ᑭᔅᑫᓕᑕᒫᓐ ᑭ ᑖᐺᔦᓕᑕᒧᐎᓂᐗᐤ, ᒫᔅᑯᒡ ᓈᓐᑕᐤ ᐃᔑ ᑳ ᑲᑴᒋᐃᑖᑴ ᐅᑲᑴᒋᐃᐌᐤ, ᓀᔥᑕ ᐸᑾᓐᑕᐤ ᑭᒋ ᐊᑑᔅᑫᔮᒃ᙮
ᒫᑲ ᐁᑯ ᐃᔅᐱ ᑳ ᐯᒋ ᑖᑯᔑᒃ ᑎᒧᑎ ᑭᓚᐗᐤ ᐅᒋ, ᓀᔥᑕ ᐁ ᑮ ᒥᓗ ᐋᓕᒧᑕᒪᐎᔭᒥᑦ ᑭ ᑖᐺᔦᓕᑕᒧᐎᓂᐗᐤ ᓀᔥᑕ ᑭ ᓵᑭᐃᐌᐎᓂᐗᐤ, ᓀᔥᑕ ᒧᔕᒃ ᐁ ᒥᓗ ᑭᔅᑭᓯᑐᑕᐎᔭᒥᑦ, ᓈᔅᐱᒡ ᐁ ᐎ ᐙᐸᒥᔭᒥᑦ, ᑖᐱᔅᑯᒡ ᓂᓚᓈᓐ ᓀᔥᑕ ᑭᒋ ᐙᐸᒥᑖᒃ;
ᐁᐗᑯ ᐅᒋ, ᓂᒋᔖᓂᑐᒃ, ᑭ ᑮ ᑳᑭᒋᐃᓈᓐ, ᒥᓯᐌ ᓂ ᑲᒀᑕᑭᓯᐎᓂᓈᒃ ᓀᔥᑕ ᓂᑦ ᐊᓕᒥᓯᐎᓂᓈᒃ, ᑭ ᑖᐺᔦᓕᑕᒧᐎᓂᐗᐤ ᐅᒋ:
ᐌᓴ ᐊᓄᒡ ᓂ ᐱᒫᑎᓯᓈᓐ, ᑮᔥᐱᓐ ᐋᔨᑭᑳᐸᐎᔅᑕᐌᑴ ᐅᑎᐯᓕᒋᑫᐤ᙮
ᐌᓴ ᑫᑯ ᓇᓈᔅᑯᒧᐎᓇ ᒥᓇ ᑫ ᒥᓚᑭᑦ ᑭᒋᒪᓂᑐ ᑭᓚᐗᐤ ᐅᒋ, ᒥᓯᐌ ᐊᓂᒪ ᒥᓚᐙᑕᒧᐎᓐ ᐅᒋ ᐁ ᐃᔑ ᒥᓚᐙᑕᒧᔅᑕᐗᑭᑦ ᑭ ᑭᒋᒪᓂᑐᒥᓇᐤ ᑭᓚᐗᐤ ᐅᒋ;
ᐁ ᑎᐱᔅᑳᒃ ᓀᔥᑕ ᐁ ᑭᔑᑳᒃ ᓈᔅᐱᒡ ᓱᑲ ᐁ ᐋᔭᒥᐋᔮᒃ, ᑭᒋ ᑮ ᐙᐸᑕᒫᒃ ᑭᑖᔅᑕᒥᑯᐗᐤ ᓀᔥᑕ ᑭᒋ ᒥᑐᓂᐸᓕᔮᒃ ᐊᓂᒪ ᑳ ᓄᑌᐸᓕᒃ ᑭ ᑖᐺᔦᓕᑕᒧᐎᓂᐗᐤ?
ᐁᑯ ᓇᑕᒫᑕ ᑭᒋᒪᓂᑐ ᑫᒋᐙᒃ ᑯᑖᐎᓇᐤ, ᓀᔥᑕ ᑭ ᑎᐯᓕᒋᑫᒥᓇᐤ ᒋᓴᔅ ᙭ ᑭᔅᑭᓄᑕᐃᔭᒥᑦ ᑭᒋ ᓈᑎᑖᒃ᙮
ᑌᐯᓕᒋᑫᑦ ᓀᔥᑕ ᑭ ᑳ ᐎ ᑐᑖᑯᐗᐤ ᑭᒋ ᓚᑭᐋᔮᔦᒃ ᓀᔥᑕ ᑭᒋ ᐌᓗᑎᓯᔦᒃ ᓵᑭᐃᐌᐎᓐ ᐁ ᐃᔑ ᓴᑭᐃᑐᔦᒃ, ᓀᔥᑕ ᒥᓯᐌ ᐃᓕᓕᐗᒃ, ᑖᐱᔅᑯᒡ ᓂᓚᓈᓐ ᑳ ᐋᔨᑐᑖᑖᒃ:
ᑭᒋ ᐋᔨᒋᑖᑦ ᑭᑌᐃᐙᐗ ᐁᑳ ᑭᒋ ᐊᑕᒣᓕᑖᑯᓯᔦᒃ ᐸᓕᑭᓯᐎᓂᒃ, ᐅᑎᔥᑲᐤ ᑭᒋᒪᓂᑐ, ᑯᑖᐎᓇᐤ ᐅᑎ, ᐯᒋ ᑕᑯᔑᑫ ᑭ ᑎᐯᓕᒋᑫᒥᓇᐤ ᒋᓴᔅ ᙭, ᐊᓯᒋ ᒥᓯᐌ ᐅ ᐸᓓᑭᓯᒪ᙮
ᑫ ᐃᔑ ᐱᒫᑎᓯᔭᓐ ᑭᒋ ᓇᐃᓚᐌᐊᑦ ᑭᒋᒪᓂᑐ
ᐊᐙᓯᑌ ᑫᔮᐸᒡ ᒫᑲ, ᑭ ᐸᑯᓭᓕᒥᑎᓈᓐ, ᓂᒋᔖᓂᑐᒃ, ᓀᔥᑕ ᑲᑫᔅᑭᒥᑎᓈᓐ ᐎᓚ ᐅᒋ ᐅᑎᐯᓕᒋᑫᐤ ᒋᓴᔅ, ᐁ ᑮ ᐃᔑ ᐎᑕᒫᑖᒃ ᑫ ᐃᔑ ᐱᒧᑌᔦᑭᐸᓐ ᓀᔥᑕ ᓇᐃᓚᐌᐁᑭᐸᓐ ᑭᒋᒪᓂᑐ, ᐊᐙᓯᑌ ᓀᔥᑕ ᐊᐙᓯᑌ ᑭᒋ ᐃᔑ ᑐᑕᒣᒃ᙮
ᐌᓴ ᑭ ᑭᔅᑫᓕᑌᓇᐗᐤ ᑫᑯ ᑲᑫᔅᑴᐎᓇ ᑳ ᑮ ᒥᓕᑖᒃ ᐅᑎᐯᓕᒋᑫᐤ ᒋᓴᔅ ᐅᒋ᙮
ᐌᓴ ᐁᐗᑯ ᐅᒪ ᑭᒋᒪᓂᑐ ᐅᑦ ᐃᑌᓕᑕᒧᐎᓐ, ᑭ ᐸᓓᑭᐃᑯᓯᐎᓂᐗᐤ ᐅᑎ, ᐁᑳ ᑭᒋ ᑐᑕᒣᒃ ᐱᔑᒀᑎᓯᐎᓐ;
ᒥᓯᐌ ᐊᐌᓇ ᐁ ᐃᑕᔑᔦᒃ ᑭᒋ ᑭᔅᑫᓕᑕᒃ ᑫ ᐃᔑ ᑲᓇᐌᓕᑕᒃ ᐅᑦ ᐊᓱᐗᒋᑲᓐ ᐸᓓᑭᓯᐎᓂᒃ ᓀᔥᑕ ᑭᔅᑌᓕᑕᑯᓯᐎᓂᒃ;
ᓇᒪᐎᓚ ᐱᔑᒀᑎᓯᐎ ᐃᑌᓕᑕᒧᐎᓂᒃ ᑖᐱᔅᑯᒡ ᐊᓂᑭ ᒉᓐᑖᐃᓚᒃ ᐁᑳ ᑳ ᑭᔅᑫᓕᒫᒋᒃ ᑭᒋᒪᓂᑐᐗ᙮
ᐌᓴ ᑭᒋᒪᓂᑐ ᓇᒪᐎᓚ ᑭ ᑮ ᐅᒋ ᓇᑐᒥᑯᓇᐤ ᐎᓂᓯᐎᓂᒃ ᐃᔑ ᒫᑲ ᐸᓓᑭᓯᐎᓂᒃ᙮
ᐁᐗᑯ ᐅᒋ ᐊᓇ ᑳ ᐋᑕᐌᓕᒋᑫᑦ, ᓇᒪᐎᓚ ᐋᑕᐌᓕᒣᐤ ᐃᓕᓕᐗ, ᒫᑲ ᑭᒋᒪᓂᑐᐗ ᑳ ᒥᓕᑕᒃ ᐊᓯᒋ ᐅ ᐸᓓᑭ ᐊᒑᑾ᙮
ᒫᑲ ᐁ ᐃᑖᒋᒧᓈᓂᐗᒃ ᐎᒋᔖᓂᒪᐎ ᓵᑭᐃᑐᐎᓐ ᓇᒪᐎᓚ ᑭ ᓇᑕᐌᓕᑌᓇᐗᐤ ᑭᒋ ᒪᓯᓈᐊᒫᑕᑾᒃ: ᐌᓴ ᑭᓚᐗᐤ ᑫᒋᐙᒃ ᑭ ᑭᔅᑭᓄᐊᒫᑯᐗᐤ ᑭᒋᒪᓂᑐ ᑭᒋ ᓵᑭᐃᑐᔦᒃ᙮
ᐁᑯᔑ ᑖᐺ ᑭᑦ ᐃᑐᑕᒪᐙᐗᐗᒃ ᒥᓯᐌ ᐎᒋᔖᓂᒪᐗᒃ ᑳ ᐃᑖᒋᒃ ᒥᓯᐌ ᒫᓯᑐᓂᔭᐃᒃ: ᒫᑲ, ᑭ ᐸᑯᓭᓕᒥᑎᓈᓐ, ᓂᒋᔖᓂᑐᒃ, ᐋᒋᐱᑯ ᐋᒋᐱᑯ ᑭᒋ ᐊᑎ ᓚᑭᐋᔮᔦᒃ;
ᓀᔥᑕ ᑭᒋ ᐎᑲᑴᑭᔅᑫᓕᑕᒣᒃ ᑭᒋ ᑳᔮᒪᐱᔦᒃ, ᓀᔥᑕ ᑭᒋ ᑐᑕᒣᒃ ᑎᐱᓚᐌ ᑭᑦ ᐊᑑᔅᑫᐎᓂᐗᐤ, ᓀᔥᑕ ᑎᐱᓚᐌ ᑭᒋᒋᐙᐗ ᑭᒋ ᐅᒋ ᐊᑑᔅᑫᔦᒃ, ᑳ ᑮ ᐃᑕᔓᐙᑎᑖᒃ,
ᑭᒋ ᒀᔭᔅᑯ ᐱᒧᑌᔅᑕᐌᑾᒃ ᐊᓂᑭ ᐗᓚᐎᑎᒥᒃ ᑳ ᐃᑖᒋᒃ, ᓀᔥᑕ ᐁᑳ ᑫᒀᓐ ᑭᒋ ᑶᑕᒫᔦᒃ᙮ᐅᑎᐯᓕᒋᑫᐤ ᐅᑕᑯᔑᓄᐎᓐ
ᒫᑲ ᓇᒪᐎᓚ ᓂ ᓇᑕᐌᓕᑌᓐ ᐁᑳ ᑭᒋ ᑭᔅᑫᓕᑕᒣᒃ, ᓂᒋᔖᓂᑐᒃ, ᐁ ᐃᑖᒋᒫᑲᓂᐎᒋᒃ ᐊᓂᑭ ᑳ ᓂᐹᒋᒃ, ᐁᑳ ᑭᒋ ᒥᒋᓚᐌᓯᔦᒃ, ᑖᐱᔅᑯᒡ ᑯᑕᑭᔭᒃ ᐁᑳ ᑳ ᐅᑦ ᐊᔅᐯᓕᒧᐎᓂᒋᒃ᙮
ᐌᓴ ᑮᔥᐱᓐ ᑎᐋᐺᑕᒪᑴ ᒋᓴᔅ ᐁ ᑮ ᓂᐱᑦ, ᓀᔥᑕ ᒥᓇ ᐁ ᑮ ᐗᓂᔥᑳᑦ, ᐁᑯ ᑖᐱᔅᑯᒡ ᐎᓚᐗᐤ ᓀᔥᑕ ᑳ ᓂᐹᒋᒃ ᒋᓴᓯᒃ ᑭᒋᒪᓂᑐ ᑲᑕ ᐊᓯᒋ ᐯᔑᐌᐤ᙮
ᐌᓴ ᐅᒪ ᑭᑦ ᐃᑎᓈᓐ ᐅᑎᐯᓕᒋᑫᐤ ᐅᑦ ᐋᔭᒥᐎᓐ ᐅᒋ, ᑭᓚᓈᓇᐤ ᑫᔮᐸᒡ ᑫ ᐱᒫᑎᓯᔭᒃ, ᓀᔥᑕ ᑫ ᐃᔥᑯᔮᒃ ᐃᓕᑯᒃ ᑫ ᑕᑯᔑᒃ ᐅᑎᐯᓕᒋᑫᐤ, ᓇᒪᐎᓚ ᑭ ᑳ ᐅᑕᒥᐊᓈᐗᒃ ᐊᓂᑭ ᑳ ᓂᐹᒋᒃ᙮
ᐌᓴ ᑌᐯᓕᒋᑫᑦ ᑫᒋᐙᒃ ᑭᒋᑭᔑᑯᒃ ᑲᑕ ᐅᒋ ᐯᒋᓛᔑᐤ, ᐁ ᑭᔗᐙᓂᐗᒃ, ᑭᑭ ᐅ ᐯᑖᑯᓯᐎᓐ ᑭᒋᐁᓐᒐᓪ, ᑭᑭ ᓀᔥᑕ ᐅ ᐳᑖᒋᑲᓐ ᑭᒋᒪᓂᑐ: ᐊᓂᑭ ᒫᑲ ᑳ ᓂᐱᒋᒃ ᙭ᑎᒃ ᐁᐗᒀᓂᑭ ᓃᔥᑕᒻ ᑫ ᐗᓂᔥᑳᒋᒃ:
ᐁᑯ ᒫᑲ ᑭᓚᓈᓇᐤ ᑫᔮᐸᒡ ᑳ ᐱᒫᑎᓯᔮᒃ ᓀᔥᑕ ᐃᔥᑯᔮᒃ, ᐊᓯᒋ ᐎᓚ ᐗᔅᑯᒃ ᑭ ᑳ ᐃᔑ ᐅᑎᓂᑲᐎᓈᓇᐤ, ᑭᒋ ᓇᑭᔥᑲᐗᒃ ᐅᑎᐯᓕᒋᑫᐤ ᒧᔐᑭᔑᑯᒃ: ᐁᑯ ᒫᑲ ᑳᑭᑫ ᑫ ᐎᒉᐗᒃ ᐅᑎᐯᓕᒋᑫᐤ᙮
ᐁᐗᑯ ᐅᒋ, ᑳᑭᒋᐃᑐᒃ ᐅᐅ ᐋᔭᒥᐎᓇ ᐅᒋ᙮
ᐊᔨᔅᑲᐎ ᒋ ᑕᑯᔑᒃ ᐅᑎᐯᓕᒋᑫᐤ
ᒫᑲ ᐃᔅᐱ ᑫ ᐅᑎᒋᐸᓕᑭ ᓀᔥᑕ ᐁ ᐃᔅᐱᑕᔭᐗᑭ, ᓂᒋᔖᓂᑐᒃ, ᓇᒪᐎᓚ ᑭ ᓇᑕᐌᓕᑌᓇᐗᐤ ᑭᒋ ᒪᓯᓇᐊᒫᑕᑾᒃ᙮
ᐌᓴ ᑭᓚᐗᐤ ᑫᒋᐙᒃ ᒥᑐᓂ ᑭ ᑭᔅᑫᓕᑌᓇᐗᐤ ᐅᑎᐯᓕᒋᑫᐤ ᐅ ᑭᔑᑳᒻ ᑭᒋ ᐃᔑ ᐅᑎᒋᐸᓕᓕᒃ ᑖᐱᔅᑯᒡ ᑭᒧᑎᔉ ᒣᒀᒡ ᐁ ᑎᐱᔅᑳᓕᒃ᙮
ᐌᓴ ᐃᔅᐱ ᐃᑗᑡᐌ, ᑳᔭᒣᓕᑕᒧᐎᓐ ᓀᔥᑕ ᐱᒫᒋᐅᐎᓐ: ᐁᑯ ᑫᑕᑕᐌ ᐌᑎᑎᑯᒋᒃ ᓂᔑᐗᓈᑎᓯᐎᓂᓕᐤ, ᑖᐱᔅᑯᒡ ᐃᔅᑴᐤ ᐁ ᐎ ᐙᐸᒪᐗᓱᑦ ᐁ ᐅᑎᑎᑯᑦ ᐎᓴᑫᓕᑕᒧᐎᓂᓕᐤ; ᓇᒪᐎᓚ ᒫᑲ ᑲᑕ ᐅᔑᒧᐗᒃ᙮
ᒫᑲ ᑭᓚᐗᐤ, ᓂᒋᔖᓂᑐᒃ, ᓇᒪᐎᓚ ᑭ ᐗᓂᑎᐱᔅᑭᓯᓇᐗᐤ, ᐊᓂᒪ ᐁ ᑭᔑᑳᒃ ᑖᐱᔅᑯᒡ ᑭᒧᑎᔉ ᑭᒋ ᐊᑎᒥᓀᐅᑯᔦᒃ᙮
ᒥᓯᐌ ᑭᓚᐗᐤ ᑭᑦ ᐅᑦ ᐊᐙᔑᒥᔑᒥᑯᓇᐗᐤ ᐙᓭᔮᓯᐎᓐ, ᓀᔥᑕ ᑭᑦ ᐅᑦ ᐊᐙᔑᒥᔑᒥᑯᓇᐗᐤ ᐁ ᑭᔑᑳᒃ: ᓇᒪᐎᓚ ᐁ ᑎᐱᔅᑳᒃ ᑭ ᑎᐯᓕᑖᑯᓯᓈᓇᐤ, ᓇᒪ ᓀᔥᑕ ᐗᓂᑎᐱᔅᑭᓯᐎᓐ᙮
ᐁᐗᑯ ᐅᒋ ᐁᑳᐎᓚ ᓂᐹᑕᐤ, ᑖᐱᔅᑯᒡ ᑯᑕᑭᔭᒃ; ᒫᑲ ᐁᑯᔑ ᐊᔕᐙᐱᑕᐤ ᓀᔥᑕ ᐯᑳᑖᑎᓯᑕᐤ᙮
ᐌᓴ ᐊᓂᑭ ᑳ ᓂᐹᒋᒃ ᓂᐸᐗᒃ ᐁ ᑎᐱᔅᑳᓕᒃ; ᐊᓂᑭ ᓀᔥᑕ ᑳ ᑭᔥᑴᐯᒋᒃ ᐁ ᑎᐱᔅᑳᓕᒃ ᑮᔥᑴᐯᐗᒃ᙮
ᒫᑲ ᐁᑯᔑ ᑭᓚᓈᓇᐤ ᐁ ᑭᔑᑳᒃ ᑳ ᑎᐯᓕᑖᑯᓯᔭᒃ ᐯᑳᑖᑎᓯᑕᐤ, ᐁ ᐳᔅᑎᔅᑲᒪᒃ ᑖᐺᔦᓕᑕᒧᐎᓂ ᓀᔥᑕ ᓵᑭᐃᐌᐎᓂ ᒥᔅᑳᔅᑭᑲᓈᐱᔉ; ᓀᔥᑕ ᑭᒋ ᓇᑐᐸᓕᐎ ᐊᔅᑐᑎᓂᔦᒃ ᐱᒫᒋᐃᐌᐎᓂ ᐊᔅᐯᓕᒧᐎᓐ:
ᐌᓴ ᑭᒋᒪᓂᑐ ᓇᒪᐎᓚ ᐊᑯᓚᐌᓯᐎᓂᒃ ᑭ ᑮ ᐃᔑ ᓇᑐᒥᓈᓐ; ᒫᑲ ᑭᒋ ᐋᔮᔮᒃ ᐱᒫᒋᐃᐌᐎᓐ ᐎᓚ ᐅᒋ ᑭ ᑎᐯᓕᒋᑫᒥᓇᐤ ᒋᓴᔅ ᙭,
ᐊᓇ ᑳ ᑮ ᓂᐳᔅᑕᒫᑕᒃ, ᑮᔥᐱᓐ ᑴᔅᑯᓯᐗᑴ ᓀᔥᑕᐱᑯ ᓀᐸᐗᑴ, ᑭᒋ ᐎᒋ ᒫᒪᐎ ᐱᒫᑎᓯᒪᒃ᙮
ᐁᐗᑯ ᐅᒋ, ᒫᒪᐎ ᑳᑭᒋᐃᑐᒃ, ᓀᔥᑕ ᑭᔅᑭᓄᐊᒫᑐᒃ, ᑖᐱᔅᑯᒡ ᓀᔥᑕ ᑳ ᐃᔑ ᑐᑕᒣᒃ᙮ᒫᒋᒡ ᑭᔅᑭᓄᐊᒫᑫᐎᓇ ᓀᔥᑕ ᐙᒉᑫᒧᐎᓇ
ᑭ ᐸᑯᓭᓕᒥᑎᓈᓐ ᒫᑲ, ᓂᒋᔖᓂᑐᒃ, ᑭᒋ ᑭᔅᑫᓕᒣᑾᒃ ᐊᓂᑭ ᑳ ᐊᑑᔅᑫᒋᒃ ᐃᑕ ᐁ ᐃᑖᔦᒃ, ᓀᔥᑕ ᑳ ᑲᓇᐌᓕᒥᑖᑾᒃ ᐅᑎᐯᓕᑭᑫᒃ, ᓀᔥᑕ ᑳ ᔮᒀᒥᒥᑖᑾᒃ;
ᓈᔅᐱᒡ ᒫᑲ ᑭᒋ ᑭᔅᑌᓕᒣᑾᒃ ᓵᑭᐃᐌᐎᓂᒃ ᐅᑦ ᐊᑑᔅᑫᐎᓂᐗᐤ ᐅᒋ᙮ ᓀᔥᑕ ᒫᑲ ᑳᔮᒣᐎᓰᔅᑖᑐᒃ᙮
ᐊᓄᒡ ᒫᑲ ᑭ ᐸᑯᓭᓕᒥᑎᓈᓐ, ᓂᒋᔖᓂᑐᒃ, ᔮᒀᒥᒥᑯᒃ ᐊᓂᑭ ᑳ ᐋᓉᑕᑭᒃ, ᑳᑭᒋᐃᑯᒃ ᐊᓂᑭ ᑳ ᓕᓚᒥ ᒥᑐᓀᓕᒋᑲᓂᒋᒃ, ᓂᔓᑲᒫᑯᒃ ᐊᓂᑭ ᑳ ᓕᓚᒥᓯᒋᒃ, ᔑᐱᓚᐌᓯᔅᑖᑯᒃ ᒥᓯᐌ ᐃᓕᓕᐗᒃ᙮
ᔮᒀᒥᓰᒃ ᐁᑳᐎᓚ ᐊᐌᓇ ᒥᔅᑯᒡ ᑭᒋ ᒪᒋᑐᑕᐙᑦ ᐊᐌᓕᐗ ᑳ ᒪᒋᑐᑖᑯᑦ; ᒫᑲ ᒧᔕᒃ ᓄᔅᐱᓈᑕᒧᒃ ᐊᓂᒪ ᑳ ᒥᓨᔑᒃ, ᑖᐱᔅᑯᒡ ᐁ ᐃᑐᑖᑐᔦᒃ ᓀᔥᑕ ᒥᓯᐌ ᐃᓕᓕᐗᒃ᙮
ᑳᑭᑫ ᒥᓚᐙᑕᒧᒃ᙮
ᒥᓯᐌ ᑫᒀᓐ ᐅᒋ ᓈᓈᔅᑯᒧᒃ: ᐌᓴ ᐁᐗᑯ ᑭᒋᒪᓂᑐ ᐅᑦ ᐃᑌᓕᑕᐊᐎᓐ ᙭ ᒋᓴᓯᒃ ᑭᓚᐗᐤ ᐅᒋ᙮
ᐁᑳᐎᓚ ᐋᔅᑕᐌᔦᓕᒥᒃ ᐊᒑᒃ᙮
ᐁᑳᐎᓚ ᐋᑕᐌᓕᑕᒧᒃ ᑭᔅᑭᐙᐃᑫᐎᓇ᙮
ᑲᑴᒋᑖᒃ ᒥᓯᐌ ᑫᒀᓇ: ᒥᒋᒥᓇᒧᒃ ᐊᓂᒪ ᑳ ᒥᓨᔑᒃ᙮
ᐌᐱᓇᒧᒃ ᒥᓯᐌ ᑐᐎ ᑫᒀᓐ ᑳ ᒫᓛᑕᒃ᙮
ᐊᓇ ᒫᑲ ᑖᐺ ᑭᒋᒪᓂᑐ ᑳ ᑎᐯᓕᑕᒃ ᑳᔮᒣᓕᑕᒧᐎᓂᓕᐤ ᒥᑐᓂ ᑭ ᑳ ᐎ ᐸᓓᑭᐃᓂᐊᐤ; ᓂ ᓇᑐᑕᒪᐗᐤ ᒫᑲ ᒥᑐᓂ ᑭᑦ ᐊᒑᑯᐗᐤ ᓀᔥᑕ ᑭ ᒥᑐᓀᓕᒋᑲᓂᐗᐤ ᓀᔥᑕ ᑭᔭᐎᐗᐤ ᑭᒋ ᑲᓇᐌᓕᒋᑳᑌᑭ ᐁᑳ ᐋᑕᒣᓕᑖᑯᓯᐎᓂᒃ ᐱᓕᔥ ᑫ ᑕᑯᔑᒃ ᑭ ᑎᐯᓕᒋᑫᒥᓇᐤ ᒋᓴᔅ ᙭᙮
ᑾᔭᔅᑭᑎᐤ ᐋᓇ ᑳ ᓇᑐᒥᑖᒃ, ᐊᓇ ᓀᔥᑕ ᑫ ᑐᑕᒃ᙮
ᓂᒋᔖᓂᑐᒃ, ᐋᔭᒥᐁᔅᑕᒫᑯᒃ᙮
ᐊᑕᒥᔅᑳᑯᒃ ᒥᓯᐌ ᐎᒋᔖᓂᒪᐗᒃ ᐁ ᐸᓓᑭ ᐅᒉᒣᑾᒃ᙮
ᑭ ᔮᑾᒥᒥᑎᓇᐗᐤ ᐅᑎᐯᓕᒋᑫᐤ ᐅᒋ, ᐅᒪ ᒪᓯᓇᐃᑫᐎᓐ ᑭᒋ ᐋᔭᒥᑕᒫᒋᒃ ᒥᓯᐌ ᐸᓓᑭ ᐎᒋᔖᓂᒪᐗᒃ᙮
ᐅ ᔕᐌᓕᒋᑫᐎᓐ ᑭ ᑎᐯᓕᒋᑫᒥᓇᐤ ᒋᓴᔅ ᙭ ᑭ ᑳ ᐎ ᐎᒉᐎᑯᐙᓇᐗᐤ᙮ ᐁᒣᓐ᙮
ᐹᓪ, ᐅᑦ ᐊᐸᔅᑕᓕᒪ ᒋᓴᔅ ᙭, ᐅᑲᑫᔅᑴᐎᓐ ᐅᒋ ᑭᒋᒪᓂᑐ ᑭ ᐱᒫᒋᐃᐌᒥᓇᐤ, ᓀᔥᑕ ᐅᑎᐯᓕᑫᐤ ᒋᓴᔅ ᙭, ᐁᐗᑯ ᑭᑦ ᐊᔅᐯᓕᒧᐎᓂᓇᐤ᙮
ᐁ ᒪᓯᓇᐊᒪᐗᒃ ᑎᒧᑎ, ᑎᐱᓚᐌ ᓂᑯᓯᔅ ᑖᐺᔦᓕᑖᒧᐎᓂᒃ:ᑭᔐᐙᑎᓯᐎᓐ, ᔕᐌᓕᒋᑫᐎᓐ, ᓀᔥᑕ ᑳᔮᒣᓕᑕᒧᐎᓐ, ᑭ ᑳ ᐎ ᐋᔮᓐ, ᑭᒋᒪᓂᑐ ᑯᑖᐎᓇᐤ ᐅᒋ, ᓀᔥᑕ ᒋᓴᔅ ᙭ ᑭ ᑎᐯᓕᒋᑫᒥᓇᐤ᙮ᔮᑾᒥᐌᐎᓇ ᐁ ᓇᔅᐹᒋ ᑭᔅᑭᓄᐊᒫᑫᐊᒃ
ᑳ ᐃᔑ ᐸᑯᓭᓕᒥᑖᓐ ᑫᔮᐸᒡ ᑭᒋ ᑕᔑᑫᔭᓐ ᐁᐱᓴᓯᒃ, ᐃᔅᐱ ᑳ ᐱᑐᑌᔮᓐ ᒫᓯᑐᓂᔭᐃᒃ, ᑭᒋ ᐃᑕᔓᒪᒋᒃ ᐋᑎᑦ ᐊᐌᓂᑭ ᐁᑳ ᑯᑕᑭᓕᐤ ᑭᔅᑭᓄᐊᒫᑫᐎᓂᓕᐤ ᑭᒋ ᑭᔅᑭᓄᐊᒫᑫᒋᒃ,
ᐁᑳ ᓀᔥᑕ ᑭᒋ ᐱᓯᔅᑫᓕᑕᑭᒃ ᑭᓛᔅᑭᐙᒋᒧᐎᓇ ᓀᔥᑕ ᐁᑳ ᐎᔅᑳᑦ ᑳ ᐳᓂᐸᓕᑭ ᐊᔮᓂᔅᑫᐋᔭᒥᐎᓇ, ᑳ ᐅᒋ ᐅᒋᐸᓕᑭ ᑲᑴᒋᒥᑐᐎᓇ ᐊᐙᓯᑌ ᐃᔥᐱᔥ ᒪᓂᑐᐎ ᑭᔅᑭᓄᐊᒫᑫᐎᓐ ᑖᐺᔦᓕᑕᒧᐎᓂᒃ ᑳ ᐃᑕᑾᒃ᙮
ᐁ ᑭᔑᐹᒃ ᒫᑲ ᑲᑫᔅᑴᐎᓐ ᐁᐗᑯ ᓵᑭᐃᐌᐎᓐ ᐸᓓᑭ ᒥᑌᐃᒃ ᐁ ᐅᒋᐸᓕᒃ, ᓀᔥᑕ ᒥᓗ ᒥᑐᓀᓕᒋᑲᓂᒃ, ᓀᔥᑕ ᑳ ᑖᐺᔦᓕᑖᑾᒃ ᑖᐺᔦᓕᑕᒧᐎᓂᒃ;
ᐊᓂᒪ ᐋᑎᑦ ᐁᑳ ᐁ ᑮ ᑯᒋ ᓄᔅᐱᓇᑕᑭᒃ, ᑮ ᐃᔑ ᐸᔅᑫᐗᒃ ᐸᑾᓐᑕᐤ ᐋᔑᑌᒥᑐᐎᓂᒃ;
ᐁ ᐸᑯᓭᓂᒧᒋᒃ ᑭᒋ ᑭᔅᑭᓄᐊᒫᑫᒋᒃ ᐅᓚᔓᐌᐎᓂᓕᐤ; ᐁᑳ ᐁ ᓂᓯᑐᑕᑭᒃ ᑫᒀᓕᐤ ᑳ ᐃᑗᒋᒃ ᓀᔥᑕᐱᑯ ᑳ ᐋᓕᒧᑕᑭᒃ᙮
ᒫᑲ ᑭᓚᓈᓇᐤ ᑭ ᑭᔅᑫᓕᑌᓈᓇᐤ ᐅᓚᔓᐌᐎᓐ ᐁ ᒥᓨᔑᒃ, ᑮᔥᐱᓐ ᐊᐌᓇ ᐃᓕᓕᐤ ᒥᓗ ᐋᐸᒋᑖᒋ;
ᐅᒪ ᐁ ᑭᔅᑫᓕᒋᑳᑌᒃ, ᐅᓚᔓᐌᐎᓐ ᐁᑳ ᐁ ᑮ ᐅᔑᑕᒫᑦ ᑳ ᒀᔭᔅᑭᑖᑎᓰᑦ ᐃᓕᓕᐤ, ᒫᑲ ᐁᑳ ᑳ ᑲᓇᐌᓕᑕᑭᒃ ᐅᓚᔓᐌᐎᓂᓕᐤ, ᑳ ᔑᐱᑕᑭᒃ, ᐁᑳ ᑳ ᒪᓂᑐᐙᑎᓯᒋᒃ ᓀᔥᑕ ᑳ ᒪᒋᑣᒋᒃ, ᑳ ᒪᒑᑎᓯᒋᒃ, ᓀᔥᑕ ᑳ ᒪᒋᐃᑗᔅᑭᒋᒃ, ᑳ ᓂᐸᐋᒋᒃ ᐅᑖᐎᐗᐗ, ᓀᔥᑕ ᑳ ᓂᐸᐋᒋᒃ ᐅᑳᐎᐗᐗ, ᓀᔥᑕ ᑳ ᓂᐸᐋᒋᒃ ᐃᓕᓕᐗ,
ᑳ ᐱᔑᒀᑎᓯᒋᒃ, ᓀᔥᑕ ᐊᓂᑭ ᐎᒋᐃᓕᓕᐗ ᑳ ᐅᒋ ᐎᓂᐃᑎᓱᒋᒃ, ᐊᓂᑭ ᑳ ᑭᒧᑎᒋᒃ ᐃᓕᓕᐗ, ᐅᑭᓛᔅᑭᔅᑲᒃ, ᐊᓂᑭ ᑳ ᑭᓛᔅᑭᐋᒋᒧᒋᒃ, ᓀᔥᑕ ᑮᔥᐱᓐ ᐁᑕᑾᓄᑴ ᑯᑕᒃ ᑫᒀᓐ ᑳ ᓇᔅᐹᓯᓈᑾᒃ ᑖᐺᐎ ᑭᔅᑭᓄᐊᒫᑫᐎᓂᒃ:
ᐁ ᐃᔑ ᐃᑗᒪᑲᓂᓕᒃ ᐅ ᑭᔅᑌᓕᑖᑯᓯᐎ ᒥᓗᐋᒋᒧᐎᓐ ᑳ ᔕᐌᓕᑖᑯᓯᑦ ᑭᒋᒪᓂᑐ, ᑳ ᑮ ᐸᑭᑎᓇᒫᑲᐎᐗᒃ ᑭᒋ ᑲᓇᐌᓕᑕᒶᒃ᙮ᓇᓈᔅᑯᒣᐤ ᑭᒋᒪᓂᑐᐗ ᐅᔕᐌᓕᒋᑫᐎᓇ ᐅᒋ
ᓀᔥᑕ ᒫᑲ ᓂ ᓇᓈᔅᑯᒫᐤ ᙭ ᒋᓴᔅ ᑭ ᑎᐯᓕᒋᑫᒥᓇᐤ, ᑳ ᑮ ᑲᔥᑭᑕᒥᐃᑦ, ᒀᔭᔅᑭᑎᐤ ᐁ ᑮ ᐃᑕᑭᒥᑦ, ᐁ ᐸᑭᑎᓂᑦ ᐋᔭᒥᐋᐎ ᐊᑑᔅᑫᐎᓂᒃ;
ᓂᓚ ᑳᔮᔥ ᑳ ᑮ ᐹᔅᑖᒥᐌᔅᑭᔮᓐ, ᓀᔥᑕ ᑳ ᑮ ᑲᒀᑕᑭᐃᐌᔮᓐ, ᓀᔥᑕ ᑳ ᑮ ᒪᒋᑐᑖᑫᔮᓐ; ᒫᑲ ᓂ ᑮ ᒥᓕᑲᐎᓐ ᔕᐌᓕᒋᑫᐎᓐ, ᐋᓉᔦᓕᑕᒧᐎᓂᒃ ᐁ ᑮ ᑐᑕᒫᓐ ᐁᑳ ᐁ ᑮ ᑭᔅᑫᓕᑕᒫᓐ᙮
ᓀᔥᑕ ᐅ ᔕᐌᓕᒋᑫᐎᓐ ᑭ ᑎᐯᓕᒋᑫᒥᓇᐤ ᓈᔅᐱᒡ ᑮ ᐌᓗᒋᐸᓕᓕᐤ, ᐊᓯᒋ ᑖᐺᔦᓕᑕᒧᐎᓐ ᓀᔥᑕ ᓵᑭᐃᐌᐎᓐ ᑳ ᐃᔑ ᐱᒋᔅᑳᑯᑦ ᙭ ᒋᓴᔅ᙮
ᐁᐗᑯ ᐅᒪ ᑎᐋᐺᒪᑲᒃ ᐃᑗᐎᓐ, ᓀᔥᑕ ᑌᐸᑫᓕᑖᑾᓐ ᒥᓯᐌ ᐃᔑ ᑭᒋ ᐅᑎᓂᑳᑌᒃ, ᙭ ᒋᓴᔅ ᐁ ᑮ ᐯᒋᐃᑐᑌᑦ ᐅᑕ ᐊᔅᑮᒃ ᑭᒋ ᐱᒫᒋᐋᑦ ᐅᒪᒋᑣᐗ; ᐁᐗᒀᓂᑭ ᐅᒋ ᓂᓚ ᓂ ᓂᑳᓀᓕᑖᑯᓯᓐ᙮
ᐁᓕᐌᒃ ᒫᑲ, ᐅᒪ ᐅᒋ ᓂ ᑮ ᒥᓕᑲᐎᓐ ᔕᐌᓕᒋᑫᐎᓐ, ᓂᓚ ᒪᐗᒋ ᓂᑳᓐ ᑭᒋ ᐅᒋ ᐙᐸᑎᓕᐌᑦ ᒥᓯᐌ ᔑᐱᓚᐌᓯᐎᓂᓕᐤ, ᑭᒋ ᑭᔅᑭᓄᐙᐸᑕᑭᒃ ᐊᓂᑭ ᐁᔥᑾ ᑫ ᑖᐺᔦᓕᒫᒋᒃ ᑳᑭᑫ ᐱᒫᑎᓯᐎᓂᒃ ᐃᔑ᙮
ᐁᑯ ᑭᒋᐅᑭᒪᐤ ᑳᑭᑫ ᑳ ᐃᑖᑦ, ᑳᑭᑫ ᑳ ᐱᒫᑎᓰᑦ, ᐁᑳ ᑳ ᓄᑯᓯᑦ, ᐎᓚ ᐱᑯ ᑳ ᑲᑫᑕᐌᓕᑕᒃ ᑭᒋᒪᓂᑐ, ᑲᑕ ᐎ ᑭᔅᑌᓕᒪᐤ ᓀᔥᑕ ᑲᑕ ᐎ ᑭᔅᑌᓕᑖᑯᐊᐤ ᑳᑭᑫ ᓀᔥᑕ ᑳᑭᑫ᙮ ᐁᒣᓐ᙮
ᐅᒪ ᐃᑕᔓᐌᐎᓐ ᑭ ᐸᑭᑎᓇᒫᑎᓐ, ᓂᑯᓯᔅ ᑎᒧᑎ, ᐁ ᐃᑗᒪᑲᑭ ᐊᓂᐃ ᑭᔅᑭᐙᐃᑫᐎᓇ ᑳ ᑮ ᓂᑳᓄᑖᑯᔭᓐ, ᐁᐗᒀᓂ ᑭᒋ ᐅᒋ ᓄᑎᓂᑫᔭᓐ ᒥᓗ ᓄᑎᓂᑫᐎᓐ;
ᐅᑯ ᐋᑎᑦ ᐁᐗᒀᓂᑭ ᐦᐊᐃᒥᓂᔭᔅ ᓀᔥᑕ ᐋᓕᒃᓵᓐᑕᕐ; ᑳ ᑮ ᐸᑭᑎᓇᒪᐗᒃ ᓭᑖᓐ, ᑭᒋ ᐎ ᑲᑴ ᑭᔅᑫᓕᑕᑭᒃ ᐁᑳ ᑭᒋ ᐹᔅᑕᒧᒋᒃ᙮
ᑫ ᐃᑎᐗᔅᐸᓐ ᐅᑖᐺᑕᒧᐗᒃ ᐁ ᓇᑭᔥᑳᑐᒋᒃ
ᐁᐗᑯ ᒫᑲ ᐅᒋ ᒪᐗᒋ ᓃᔥᑕᒻ ᓂ ᔑᑭᑫᒧᓐ, ᓇᑐᑕᒫᑫᐎᓇ, ᐋᔭᒥᐋᐎᓇ, ᐋᔭᒥᐁᔅᑕᒫᑫᐎᓇ ᓀᔥᑕ ᓇᓈᔅᑯᒧᐎᓇ ᑭᒋ ᐅᔑᑕᒫᒋᒃ ᒥᓯᐌ ᐃᓕᓕᐗᒃ;
ᑭᒋᐅᑭᒪᐗᒃ, ᓀᔥᑕ ᒥᓯᐌ ᑳ ᑎᐯᓕᒋᑫᒋᒃ; ᑭᒋ ᑳᔮᒣᐎᓯᐎ ᓀᔥᑕ ᑳᔮᒣᓕᑕᒧᐎ ᐱᒫᑎᓯᔭᒃ ᒥᓯᐌ ᒪᓂᑐᐙᑎᓯᐎᓂᒃ ᓀᔥᑕ ᑾᔭᔅᑭᑎᐎᓂᒃ᙮
ᐌᓴ ᐁᐗᑯ ᒥᓨᔑᓐ ᓀᔥᑕ ᒥᓗ ᑲᓇᐙᐸᑕᒻ ᑭᒋᒪᓂᑐ ᑭ ᐱᒫᒋᐃᐌᒥᓇᐤ᙮
ᐊᓇ ᑳ ᓇᑕᐌᓕᒫᑦ ᒥᓯᐌ ᐃᓕᓕᐗ ᑭᒋ ᐱᒫᒋᐋᑲᓂᐎᓕᒋ, ᓀᔥᑕ ᑭᒋ ᐯᒋ ᑭᔅᑫᓕᑕᒥᓕᒋ ᑖᐺᐎᓂᓕᐤ᙮
ᐌᓴ ᐯᔭᑯ ᑭᒋᒪᓂᑐ, ᐯᔭᑯ ᓀᔥᑕ ᐅᑕᔭᒥᐁᔅᑕᒫᑫᐤ ᑕᔅᑕᐎᒡ ᑭᒋᒪᓂᑐᐗ ᓀᔥᑕ ᐃᓕᓕᐗ, ᐊᓇ ᐃᓕᓕᐤ ᙭ ᒋᓴᔅ;
ᐊᓇ ᑳ ᑮ ᐸᑭᑎᓂᑎᓱᑦ ᑭᒋ ᑎᐸᐊᒫᑫᔅᑕᒪᐙᑦ ᒥᓯᐌ, ᐁ ᑎᐱᐸᓕᒃ ᐁ ᑭᔑᑳᒃ ᑭᒋ ᑎᐹᑐᒋᑳᑌᒃ᙮
ᐁᐗᑯ ᑳ ᐅᒋ ᐹᑳᓂᐃᑲᐎᔮᓐ ᑭᒋ ᑲᑫᔅᑭᒥᐌᔮᓐ ᓀᔥᑕ ᑭᒋ ᐊᐸᔅᑕᓕᐌᔮᓐ, ᙭ᑎᒃ ᓂᑦ ᐋᔭᒥᓐ ᑖᐺᐎᓐ, ᓇᒪ ᓀᔥᑕ ᓂ ᑭᓛᔅᑭᓐ, ᑭᒋ ᑭᔅᑭᓄᐊᒪᐗᑭᒃ ᒉᓐᑖᐃᓚᒃ ᑖᐺᔦᓕᑕᒧᐎᓂᒃ ᓀᔥᑕ ᑖᐺᐎᓂᒃ᙮
ᓂ ᐸᑯᓭᓕᑌᓐ ᒫᑲ ᐃᓕᓕᐗᒃ ᒥᓯᐌ ᐃᑌ ᑭᒋ ᐋᔭᒥᐋᒋᒃ, ᐁ ᐅᐱᓇᑭᒃ ᐸᓓᑭ ᒥᒋᒋᔭ, ᐁᑳ ᐁ ᐋᑯᓚᐌᓯᒋᒃ ᐁᑳ ᓀᔥᑕ ᐁ ᑶᑕᐎᐃᑌᓕᑕᑭᒃ᙮
ᐁᑯᔑ ᓀᔥᑕ ᑖᐱᔅᑯᒡ ᐃᔅᑴᐗᒃ ᑭᒋ ᐙᐌᔑᐅᒋᒃ ᒀᔭᔉ ᐎᓛᒋᑲᓂᒃ, ᓕᑆᑳᐎᑯᒃ ᓀᔥᑕ ᐯᑳᒡ ᐃᑖᑎᓯᐎᓂᒃ; ᐁᑳ ᐁ ᐋᐱᑳᑕᑭᒃ ᐅᔅᑎᒀᓂᐱᐌᐗᐗ, ᐁᑳ ᓀᔥᑕ ᐅᓵᐎᔔᓕᐋᓈᐱᔅᑯᓕᐤ, ᐁᑳ ᓀᔥᑕ ᐙᐌᔑᐅᓇ, ᐁᑳ ᓀᔥᑕ ᑳ ᑭᔅᑕᑭᒋᑳᑌᓕᑭ ᐋᐸᒋᑖᐎᓇ;
ᒫᑲ (ᑖᐱᔅᑯᒡ ᑫ ᐃᑎᐙᔅᐸᓐ ᐃᔅᑴᐗᒃ ᑳ ᐎᑕᑭᐤ ᐁ ᓵᑭᑖᒋᒃ ᒪᓂᑐᐙᑎᓯᐎᓂᓕᐤ) ᒥᓗ ᐊᑑᔅᑫᐎᓇ ᐅᒋ᙮
ᐁᑯᔑ ᐃᔅᑴᐤ ᑲᑕ ᐎ ᑲᑴ ᑭᔅᑫᓕᑕᒻ ᑭᐱᑐᐌᐎᓂᒃ ᒥᓯᐌ ᑕᐸᑌᓕᒧᐎᓂᒃ᙮
ᒫᑲ ᓇᒪᐎᓚ ᓂᑦ ᐃᓕᓇᐗᐤ ᐃᔅᑴᐤ ᑭᒋ ᑭᔅᑭᓄᐊᒫᑫᑦ, ᓇᒪ ᓀᔥᑕ ᑭᒋ ᑎᐯᓕᒫᑦ ᓈᐯᐗ, ᒫᑲ ᑭᒋ ᑭᐱᑐᐌᑦ᙮
ᐌᓴ ᐋᑕᒻ ᓃᔥᑕᒻ ᑮ ᐅᔑᐊᐤ, ᐁᑯ ᐃᑉ᙮
ᐋᑕᒻ ᒫᑲ ᓇᒪᐎᓚ ᑮ ᐙᔦᔑᐊᐤ, ᒫᑲ ᐃᔅᑴᐤ ᐁ ᑮ ᐙᔦᔑᐋᑲᓂᐎᑦ ᑮ ᐗᓂᑐᑕᒻ᙮
ᐁᓕᐌᒃ ᒫᑲ ᑲᑕ ᐱᒫᒋᐊᐤ ᐁ ᐗᐸᒪᐗᓱᑦ, ᑮᔥᐱᓐ ᑕᑭ ᐃᑕᑡᐌ ᑖᐺᔦᓕᑕᒧᐎᓂᒃ ᓀᔥᑕ ᓵᑭᐃᐌᐎᓂᒃ, ᓀᔥᑕ ᐸᓓᑭᓯᐎᓂᒃ ᐊᓯᒋ ᐯᑳᒡ ᐃᑖᑎᓯᐎᓂᒃ᙮
ᑫ ᐃᔑ ᐱᒫᑎᓯᔅᐸᓐ ᑭᒋ ᐊᔭᒥᐁᐎᑭᒪᐤ
ᐁᐗᑯ ᐅᒪ ᑎᐋᐺᒪᑲᒃ ᐃᑗᐎᓐ: ᑮᔥᐱᓐ ᐊᐌᓇ ᐃᓕᓕᐤ ᓇᑕᐌᓕᑕᑫ ᑭᒋᐋᔭᒥᐁᐎᑭᒪᐤ ᐅᑦ ᐃᑖᐸᑎᓯᐎᓐ, ᓇᑕᐌᓕᑕᒻ ᒥᓗ ᐊᑑᔅᑫᐎᓂᓕᐤ᙮
ᑭᒋᐋᔭᒥᐁᐎᑭᒪᐤ ᒫᑲ ᑫᒋᓈᔥ ᑲᑕ ᒥᓗᐃᑌᓕᑖᑯᓯᐤ, ᐁ ᐅ ᓈᐯᒥᒥᑯᑦ ᐯᔭᒃ ᐃᔅᑴᐗ, ᐁ ᑭᓯᓴᐎᓰᑦ, ᐁ ᐯᑳᒡ ᐃᑖᑎᓰᑦ, ᐁ ᒥᓦᑎᓰᑦ ᑭᔐᐙᑐᑕᐙᑦ ᒫᓐᑌᐗ, ᐁ ᑲᔥᑭᑖᑦ ᑭᒋ ᑭᔅᑭᓄᐊᒫᑫᑦ;
ᐁᑳ ᐁ ᐅᓵᒥᓂᑴᑦ ᔓᒥᓈᐳᓕᐤ, ᐁᑳ ᐁ ᓄᑎᓂᑫᑦ, ᐁᑳ ᐁ ᓵᑭᐋᑦ ᔔᓕᐋᓇ; ᒫᑲ ᐁ ᔑᐱᓚᐌᓯᑦ, ᐁᑳ ᐁ ᒀᓗᑐᑖᑫᑦ, ᐁᑳ ᐁ ᒧᔅᑌᓇᒫᑫᑦ;
ᐊᐌᓇ ᒀᔭᔉ ᑳ ᑎᐯᓕᑕᒃ ᑎᐱᓚᐌ ᐎᑭ, ᐁ ᑎᐯᓕᒫᑦ ᐅᑦ ᐊᐙᔑᒥᔕ ᒥᓯᐌ ᓕᑆᑳᐙᑎᓯᐎᓂᒃ;
ᐌᓴ ᑮᔥᐱᓐ ᐊᐌᓇ ᐁᑳ ᑭᔅᑫᓕᑕᒃ ᑫ ᐃᔑ ᑎᐯᓕᑕᒃ ᑎᐱᓚᐌ ᐎᑭ, ᑖᓂ ᑫ ᐃᔑ ᑲᓇᐌᓕᒥᒫᑦ ᑭᒋᒪᓂᑐ ᐅ ᒫᒪᐎᐋᔭᒥᐋᒪ?
ᐁᑳ ᐊᓄᒋᑫ ᑳ ᑮ ᐯᒋ ᑕᐺᔦᓕᑕᒃ, ᒫᔅᑯᒡ ᐅᑐᑫ ᐁ ᓵᑲᔅᑭᓀᔅᑳᑯᑦ ᑭᔅᑌᓕᒥᑎᓱᐎᓂᓕᐤ, ᑲᑕ ᐸᑭᔑᓐ ᐅ ᓂᔑᐗᓈᒋᒥᐌᐎᓂᓕᒃ ᒪᒋᒪᓂᑐᐗ᙮
ᓀᔥᑕ ᒫᑲ, ᑲᑕ ᒥᓗ ᐊᓕᒧᒥᑯ ᐊᓂᐃ ᐗᓚᐎᑎᒥᒃ ᑳ ᐃᑖᓕᒋ, ᒫᔅᑯᒡ ᐅᑐᑫ ᑳᑕ ᐸᑭᔑᓐ ᑭᑐᑎᑯᓯᐎᓂᒃ ᓀᔥᑕ ᐅ ᓇᒀᑲᓂᓕᒃ ᒪᒋᒪᓂᑐᐗ᙮ᑫ ᐃᔑ ᐱᒫᑎᓯᐗᔅᐸᓐ ᐊᔭᒥᐁᐎᑭᒫᐗᒃ
ᑖᐱᔅᑯᒡ ᓀᔥᑕ ᑫᒋᓈᔥ ᐋᔭᒥᐁᐎᑭᒪᐗᒃ ᑲᑕ ᓕᑆᑲᐗᒃ, ᐁᑳ ᐁ ᓂᔓᑌᓕᓕᒋᒃ, ᐁᑳ ᒥᔅᑕᐃ ᐁ ᒥᓂᑴᒋᒃ ᔓᒥᓈᐳᓕᐤ, ᐁᑳ ᐁ ᓵᑭᐋᒋᒃ ᔔᓕᐋᓇ;
ᐁ ᒥᒋᒥᓇᑭᒃ ᐁ ᐃᔑ ᒫᒪᔅᑳᑌᓕᑖᑾᓂᓕᒃ ᑖᐺᔦᓕᑕᒧᐎᓂᓕᐤ ᐸᓓᑭ ᒥᑐᓀᓕᒋᑲᓂᒃ᙮
ᐁᑯᔑ ᒫᑲ ᐅᑯ ᓃᔥᑕᒻ ᑲᑕ ᑲᑴᒋᐋᐗᒃ; ᐁᑯᔑ ᒫᑲ ᐁᑯ ᑫ ᐋᐸᒋᑖᒋᒃ ᐋᔭᒥᐁᐎᑭᒪᐤ ᐅᑦ ᐃᑖᐸᑎᓯᐎᓐ, ᐁ ᒥᔅᑲᐙᑲᓂᐎᒋᒃ ᐁ ᒀᔭᔅᑭᑎᒋᒃ᙮
ᐁᑯᔑ ᒫᑲ ᑖᐱᔅᑯᒡ ᐎᐎᐙᐗ, ᑫ ᐃᔑ ᓕᑆᑳᓕᒋ, ᐁᑳ ᐁ ᐸᑾᓄᒥᐌᓕᒋ, ᐁ ᐯᑳᒡ ᐃᑖᑎᓯᓕᒋ, ᐁ ᒀᔭᔅᑭᑎᓕᑭ ᒥᓯᐌ ᐃᔑ᙮
ᐌᓴ ᐊᓂᑭ ᒀᔭᔉ ᑳ ᑮ ᐋᐸᒋᑖᒋᒃ ᐋᔭᒥᐁᐎᑭᒪᐤ ᐅᑦ ᐃᑖᐸᑎᓯᐎᓐ, ᑲᔥᑭᑕᒫᓱᐗᒃ ᒥᓗ ᓂᐸᐎᐎᓐ, ᓀᔥᑕ ᑭᒋ ᓱᑫᓕᒧᐎᓐ ᑖᐺᔦᓕᑕᒧᐎᓂᒃ ᑳ ᐋᔭᑦ ᙭ ᒋᓴᔅ᙮ᐊᓂᒪ ᑭᒋ ᑭᔅᑫᓕᑖᑫᐎᓐ
ᐅᐅ ᑭ ᒪᓯᓇᐊᒫᑎᓐ, ᐁ ᐸᑯᓭᓕᒧᔮᓐ ᐎᐸᒡ ᑭᒋ ᓈᑎᑖᓐ:
ᒫᑲ ᑮᔥᐱᓐ ᑭᓉᔥ ᐃᑖᐱᒋᔮᓀ, ᑭᒋ ᑭᔅᑫᓕᑕᒪᓐ ᑫ ᐃᑖᑎᓯᔭᓐ ᑭᒋᒪᓂᑐ ᐅ ᐙᔅᑳᔨᑲᓂᒥᒃ, ᐁᐗᑯ ᐅ ᒫᒪᐎᐋᔭᒥᐋᒪ ᐯᒫᑎᓰᑦ ᑭᒋᒪᓂᑐ, ᑳ ᐅᒋ ᓯᑐᓂᑳᑌᒃ ᓀᔥᑕ ᐋᔨᒋᑖᓂᐗᒃ ᑖᐺᐎᓐ᙮
ᓀᔥᑕ ᐁᑳ ᐁ ᑶᑕᐎᐃᑌᓕᒋᑳᑌᒃ ᑭᔅᑌᓕᑖᑾᓐ ᐁ ᐃᔑ ᒫᒪᔅᑳᑌᓕᑖᑾᒃ ᒪᓂᑐᐙᑎᓯᐎᓐ: ᑭᒋᒪᓂᑐ ᑮ ᓄᑯᐊᐤ ᐎᔮᓯᒃ, ᑭ ᒀᔭᔅᑲᑎᓯᐊᐤ ᐊᒑᑯᒃ, ᑮ ᐙᐸᒥᑯ ᐁᓐᒐᓚ, ᑮ ᐋᓕᒧᑕᒧᐗᐗᒃ ᒉᓐᑖᐃᓚᒃ, ᑮ ᑖᐺᔦᓕᒪᐤ ᐊᔅᑮᒃ, ᐃᔥᐱᒥᒃ ᑮ ᐅᑎᓇᐤ ᑭᔅᑌᓕᑖᑯᓯᐎᓂᒃ᙮
ᓇᔅᐹᒋ ᑭᔅᑭᓄᐊᒫᑫᐗᒃ
ᐊᒑᒃ ᒫᑲ ᐸᔭᑌ ᐃᑗᐤ, ᒫᒋᒡ ᐊᑎ ᑳ ᑭᔑᑳᑭ ᐋᑎᑦ ᑲᑕ ᓇᑲᑕᒶᒃ ᑖᐺᔦᓕᑕᒧᐎᓂᓕᐤ, ᐁ ᐱᔑᒋᐋᒋᒃ ᑲᑳᔦᓕᓯᐃᐌᐎ ᐊᒑᑾ, ᓀᔥᑕ ᐅ ᑭᔅᑭᓄᐊᒫᑫᐎᓂᓕᐤ ᒪᒋᒪᓂᑐᐗ;
ᐁ ᑭᓛᔅᑭᒋᒃ ᐋᔭᒥᐁᑳᓱᐎᓂᒃ; ᐅ ᒥᑐᓀᓕᒋᑲᓂᐗᐤ ᐁ ᐃᔅᒀᓴᒧᑦ ᐁ ᑭᓵᐱᔅᑭᑌᓕᒃ ᐱᐙᐱᔉ ᐅᒋ;
ᐁ ᑭᑕᐊᒫᑫᒋᒃ ᑭᒋ ᐎᑭᑐᓈᓂᐗᒃ, ᓀᔥᑕ ᐁ ᔑᑭᑫᒧᒋᒃ ᐁᑳ ᑭᒋ ᒥᒋᓈᓂᐗᑭ ᒥᒋᒪ, ᑭᒋᒪᓂᑐ ᑳ ᑮ ᐅᔑᑖᑦ ᓇᓈᔅᑯᒧᐎᓂᒃ ᑭᒋ ᐅᑎᓇᑭᒃ ᐊᓂᑭ ᑳ ᑖᐺᑕᑭᒃ ᓀᔥᑕ ᑳ ᑭᔅᑫᓕᑕᑭᒃ ᑖᐺᐎᓂᓕᐤ᙮
ᐌᓴ ᒥᓯᐌ ᑕᑐ ᐅᑦ ᐅᔑᑖᑲᓐ ᑭᒋᒪᓂᑐ ᒥᓨᔑᓂᓕᐤ, ᓇᒪ ᒫᑲ ᑲᑕ ᐋᑕᐌᓕᒋᑳᑌᓕᐤ, ᑮᔥᐱᓐ ᓇᓈᔅᑯᒧᐎᓂᒃ ᐃᔑ ᐅᑎᓂᑳᑌᓕᒃ:
ᐌᓴ ᐹᔦᑭᑖᓂᐗᓐ ᑭᒋᒪᓂᑐ ᐅᑦ ᐋᔭᒥᐎᓐ ᐅᒋ ᓀᔥᑕ ᐋᔭᒥᐋᐎᓐ᙮ᒥᓗ ᐊᑑᔅᑫᓛᑲᓐ ᒋᓴᔅ ᙭ ᐅᒋ
ᑮᔥᐱᓐ ᐅᐅ ᑭᔅᑭᓯᑐᑕᒥᐊᑡᐌ ᐎᒋᔖᓂᒪᐗᒃ, ᑭ ᑳ ᒥᓗ ᐋᔭᒥᐊᐎ ᐊᑑᔅᑫᓛᑲᓂᒥᒥᒃ ᒋᓴᔅ ᙭, ᐁ ᐅᐱᑭᔭᓐ ᑖᐺᔦᓕᑕᒧᐎᓂ ᐋᔭᒥᐎᓂᒃ ᓀᔥᑕ ᒥᓗ ᑭᔅᑭᓄᐊᒫᑫᐎᓂᒃ, ᐁᐗᑯ ᑳ ᑮ ᓄᔅᐱᓈᑕᒪᓐ᙮
ᒫᑲ ᐋᑕᐌᓕᑕ ᐸᑾᓐᑕᐤ ᓀᔥᑕ ᓄᑐᑫᐗᒃ ᐅᑦ ᐊᑕᓗᑳᓂᐗᐗ, ᓀᔥᑕ ᒪᓂᑐᐙᑎᓯᐎᓂᒃ ᐃᔑ ᐊᑑᔅᑫᐃᑎᓱ᙮
ᐌᓴ ᒥᔭᐎ ᐊᑑᔅᑫᐃᑎᓱᐎᓐ ᐋᐱᔑᔥ ᐱᑯ ᐋᐸᑕᓐ: ᒫᑲ ᒪᓂᑐᐙᑎᓯᐎᓐ ᒥᓯᐌ ᐃᔑ ᐃᑖᐸᑕᓐ, ᐁ ᐋᔮᒪᑲᒃ ᐊᔓᑕᒫᑫᐎᓐ ᐊᓂᒪ ᐱᒫᑎᓯᐎᓐ ᐅᒋ ᐊᓄᒡ ᑳ ᐃᑕᑾᒃ, ᓀᔥᑕ ᐊᓂᒪ ᑫ ᐹᐸᓕᒃ᙮
ᐁᐗᑯ ᐅᒪ ᑎᐋᐺᒪᑲᒃ ᐃᑗᐎᓐ, ᓀᔥᑕ ᑌᐸᑫᓕᑖᑾᓐ ᒥᓯᐌ ᐃᔑ ᑭᒋ ᐅᑎᓂᑳᑌᒃ᙮
ᐌᓴ ᐁᐗᑯ ᐌᒋ ᑖᐱᔅᑯᒡ ᐊᑑᔅᑫᔭᒃ ᓀᔥᑕ ᒫᓓᓕᒥᑲᐎᔭᒃ, ᐁ ᐊᔅᐯᓕᒧᑐᑕᐗᒃ ᐯᒫᑎᓰᑦ ᑭᒋᒪᓂᑐ, ᑳ ᐱᒫᒋᐋᑦ ᒥᓯᐌ ᐃᓕᓕᐗ, ᐅᓵᒻ ᐊᓂᐃ ᑳ ᑖᐺᔦᓕᑕᒥᓕᒋ᙮
ᐅᐅ ᑫᒀᓇ ᐃᑕᔓᐌ ᓀᔥᑕ ᑭᔅᑭᓄᐊᒫᑫ᙮
ᐁᑯᔑ ᐁᑳᐎᓚ ᐊᐌᓇ ᑭ ᑳ ᐋᑕᐌᓕᒥᒃ ᐁ ᐅᔥᑭᓂᑭᔭᓐ; ᒫᑲ ᐁᑯᔑ ᑭ ᑳ ᑭᔅᑭᓄᐙᐸᒥᑾᒃ ᐊᓂᑭ ᑳ ᑖᐺᔦᓕᑕᑭᒃ, ᐋᔭᒥᐎᓂᒃ, ᐊᔭᒥᐃᑐᐎᓂᒃ, ᓵᑭᐃᐌᐎᓂᒃ, ᐊᒑᑯᐎᓂᒃ, ᑖᐺᔦᓕᑕᒧᐎᓂᒃ, ᐸᓓᑭᓯᐎᓂᒃ᙮
ᐃᓕᑯᒃ ᑫ ᑕᑯᔑᓈᓐ, ᒧᔕᒃ ᐋᔭᒥᒋᑫ, ᔑᑭᒥᐌ, ᑲᑫᔅᑭᒥᐌ᙮
ᐁᑳᐎᓚ ᐋᒋᔅᑕᐌᓕᑕ ᐊᓂᒪ ᒥᓕᐌᐎᓐ ᑳ ᐱᒋᔅᑳᑯᔭᓐ, ᑳ ᑮ ᒥᓕᑲᐎᔭᓐ ᑭᔅᑭᐙᐃᑫᐎᓐ ᐅᒋ, ᓀᔥᑕ ᐁ ᑮ ᐃᑖᔅᑖᓂᐗᓂᓕᑭ ᐅᒋᒋᐙᐗ ᒫᒪᐎ ᑳ ᓂᑳᓀᓕᑖᑯᓯᒋᒃ᙮
ᒫᒥᑐᓀᓕᑕ ᐅᐅ ᑫᒀᓇ; ᒥᑐᓂ ᐸᑭᑎᓂᑎᓱᔅᑕ; ᑭ ᑭᔅᑖᐸᑎᓯᐎᓐ ᒥᓯᐌ ᑭᒋ ᐙᐸᑕᑭᒃ᙮
ᔮᒀᒥᓯᔅᑕᒫᓱ, ᓀᔥᑕ ᑭ ᑭᔅᑭᓄᐊᒫᑫᐎᓐ: ᑕᑭ ᓄᒋᑖ: ᐌᓴ ᐅᒪ ᐁ ᑐᑕᒪᓐ ᑖᐱᔅᑯᒡ ᑭ ᑳ ᐱᒫᒋᐃᑎᓱᓐ ᐊᓂᑭ ᓀᔥᑕ ᑳ ᓇᑐᑖᔅᑭᒃ᙮
ᑫ ᐃᔑ ᓇᑲᑕᐌᓕᒥᒋᒃ ᐅᑖᐺᑕᒧᐗᒃ
ᐁᑳᐎᓚ ᑭᑐᔥ ᑳ ᓂᑳᓀᓕᑖᑯᓯᑦ, ᒫᑲ ᓇᑐᑕᒪᐤ ᑖᐱᔅᑯᒡ ᑯᑖᐎ, ᓀᔥᑕ ᐅᔥᑭᓂᑭᐗᒃ ᑖᐱᔅᑯᒡ ᑭᒋᔖᓇᒃ;
ᑭᔐ ᐃᔅᑴᐗᒃ ᑖᐱᔅᑯᒡ ᑭᑳᐎᔭᒃ; ᐅᔥᑭᓂᑭᔅᑴᐗᒃ ᑖᐱᔅᑯᒡ ᑭᒋᔖᓂᔅᑴᒪᒃ, ᒥᓯᐌ ᐸᓓᑭᓯᐎᓂᒃ ᐃᔑ᙮
ᑭᔅᑌᓕᒥᒃ ᑭᑎᒫᑭᔅᑴᐗᒃ ᑖᐺ ᑳ ᑭᑎᒫᑭᑴᐎᒋᒃ᙮
ᒫᑲ ᑮᔥᐱᓐ ᐊᐌᓇ ᑭᑎᒫᑭᔅᑴᐤ ᐅᑕᐙᔑᒥᔑᒋ ᓀᔥᑕᐱᑯ ᐅᑐᔑᒥᒋ, ᐁᑯᔑ ᓂᔥᑕᒻ ᑲᑕ ᐎ ᑲᑴ ᑭᔅᑫᓕᑕᒶᒃ ᑭᒋ ᐙᐸᑎᓕᐌᒋᒃ ᑭᔐᐙᑎᓯᐎᓂᓕᐤ ᐎᑭᐙᒃ ᓀᔥᑕ ᑭᒋ ᓇᐃᓚᐌᐋᒋᒃ ᐅᓂᑭᐃᑯᐙᐗ: ᐌᓴ ᐁᐗᑯ ᒥᓨᔑᓐ ᓀᔥᑕ ᒥᓗᑲᓇᐙᐸᑕᒻ ᑭᒋᒪᓂᑐ᙮
ᐊᓇ ᒫᑲ ᑖᐺ ᑳ ᑭᑎᒪᑭᔅᑴᐎᑦ ᓀᔥᑕ ᑳ ᓂᓯᑫᐎᓯᑦ, ᐊᔅᐯᓕᒧᑐᑕᐌᐤ ᑭᒋᒪᓂᑐᐗ, ᓀᔥᑕ ᒧᔕᒃ ᓇᑐᑕᒫᑫᐤ ᓀᔥᑕ ᐋᔭᒥᐊᐤ, ᐁ ᑎᐱᔅᑳᓕᒃ ᓀᔥᑕ ᐁ ᑭᔑᑳᓕᒃ᙮
ᒫᑲ ᐊᓇ ᑳ ᐱᒫᑎᓰᑦ ᒥᓚᐙᑎᑾᑲᒥᑭᓯᐎᓕᒃ ᓂᐱᐤ ᒣᒀᒡ ᐁ ᐱᒫᑎᓰᑦ᙮
ᐅᐅ ᑫᒀᓇ ᒫᑲ ᐃᑕᔓᐌ ᑭᒋ ᒥᓗᐃᑌᓕᑖᑯᓯᒋᒃ᙮
ᐁᑳᐎᓚ ᑭᑎᒫᑭᔅᑴᐤ ᑲᑕ ᐙᐌᓛᐸᒪᐤ ᐁᑳ ᑳ ᓂᑯᑣᓱᒥᑕᓇᐤ ᑕᑐ ᐱᐴᓀᓯᑦ, ᐁ ᑮ ᐎᑭᒥᑯᑦ ᐯᔭᒃ ᓈᐯᐗ;
ᐁ ᒥᓗᐃᑖᒋᒫᑲᓂᐎᑦ ᒥᓗ ᐊᑑᔅᑫᐎᓇ ᐅᒋ; ᑮᔥᐱᓐ ᑳ ᐅᐱᑭᐋᑴ ᐊᐙᔑᔕ, ᑮᔥᐱᓐ ᑳ ᐱᑐᑲᐋᑴ ᒫᓐᑌᐗ, ᑮᔥᐱᓐ ᑳ ᑭᓯᐯᑭᓇᒧᑴ ᐅᐸᓓᑭᓴ ᐅᓯᑎᓕᐗ, ᑮᔥᐱᓐ ᑳ ᓂᔕᑲᒪᐙᑴ ᑳ ᑲᒀᑕᑭᓯᓕᒋ, ᑮᔥᐱᓐ ᑳ ᑭᓯᓴᐎᓯᐎ ᐱᒥᑎᔕᐊᒧᑴ ᒥᓯᐌ ᑕᑐ ᒥᓗ ᐊᑖᔅᑫᐎᓂᓕᐤ᙮
ᒫᑲ ᐎᓚ ᐅᔥᑭᓂᑭᐎ ᑭᑎᒫᑭᔅᑴᐗᒃ ᐁᑳᐎᓚ ᐅᑎᓂᒃ: ᐌᓴ ᐃᔅᐱ ᑮ ᒫᒋ ᐙᓂᑐᑕᐙᑡᐌ ᙭ᑕ ᑲᑕ ᐅᓈᐯᒥᐗᒃ;
ᐁ ᐋᔮᒋᒃ ᓂᔑᐗᓈᒋᒥᑯᓯᐎᓂᓕᐤ, ᐁ ᑮ ᐌᐱᓇᑭᒃ ᓃᔥᑕᒻ ᐅ ᑖᐺᔦᓕᑕᒧᐎᓂᐗᐤ᙮
ᐊᓯᒋ ᓀᔥᑕ ᑲᑕ ᐎ ᑭᑎᒥᐗᒃ, ᐹᐱᑐᔥ ᐙᔅᑲᔨᑲᓂᒃ ᐁ ᐸᐹᐃᑐᑌᒋᒃ; ᓇᒪᐎᓚ ᓀᔥᑕ ᐁ ᑭᑎᒥᒋᒃ ᐱᑯ, ᒫᑲ ᐁ ᐅᓵᒥᑐᓂᒋᒃ ᐊᓯᒋ, ᓀᔥᑕ ᐁ ᑭᐅᑫᔅᑭᒋᒃ, ᐁ ᐋᓕᒧᑕᑭᒃ ᐊᓂᐃ ᑫᒀᓇ ᐁᑳ ᑫ ᑮ ᐋᓕᒧᑕᒧᐙᔅᐸᓐ᙮
ᐁᐗᑯ ᐅᒋ ᒫᑲ ᓇᑐᐌᓕᑕᒫᓐ ᐅᔥᑭᓂᑭᔅᑴᐗᒃ ᑭᒋ ᐅᓈᐯᒥᒋᒃ, ᑭᒋ ᓂᑕᐎᑭᐋᒋᒃ ᐊᐙᔑᔕ, ᑭᒋ ᑲᓇᐎᐙᔅᑳᔨᑲᓂᒋᒃ, ᐁᑳ ᐁ ᐃᓕᓇᐙᒋᒃ ᐅᐹᑾᔑᐃᐌᐗ ᐙᔦᔥ ᑭᒋ ᒪᒋ ᐃᑗᓕᒋ:
ᐌᓴ ᐋᑎᑦ ᐋᔕᔾ ᐁ ᑮ ᐸᔅᑫᒋᒃ ᓄᔅᐱᓇᑌᐗᒃ ᓭᑕᓇ᙮
ᑮᔥᐱᓐ ᐊᐌᓇ ᓈᐯᐤ ᓀᔥᑕᐱᑯ ᐃᔅᑴᐤ ᑳ ᑖᐺᔦᓕᑕᒃ ᐃᐋᔭᐙᑴ ᑭᑎᒫᑭᔅᑴᐗ, ᐁᑯᔑ ᑲᑕ ᐅᒋᔅᑕᒪᐌᐗᒃ, ᒫᒪᐎᐋᔭᒥᐋᐗᒃ ᐁᑳ ᑭᒋ ᓇᑕᐌᓕᒫᒋᒃ ᑭᒋ ᐅᑎᓇᒪᐙᒋᒃ; ᑭᒋ ᑮ ᐅᒋᔅᑕᒪᐙᒋᒃ ᐊᓂᐃ ᑖᐺ ᑳ ᑭᑎᒪᑭᔅᑴᐎᓕᒋ᙮
ᐁᑯᔑ ᐊᓂᑭ ᐅᓂᑳᓀᓕᑖᑯᓯᐗᒃ ᑳ ᒥᓗ ᑎᐯᓕᒋᑫᒋᒃ ᓂᔡᐤ ᐃᓕᑯᒃ ᑲᑕ ᐃᔑ ᑭᔅᑌᓕᒪᐗᒃ, ᐅᓵᒻ ᐊᓂᑭ ᑳ ᐊᑑᔅᑫᒋᒃ ᐋᔭᒥᐎᓂᒃ ᓀᔥᑕ ᑭᔅᑭᓄᐊᒫᑫᐎᓂᒃ᙮
ᐌᓴ ᒪᓯᓇᐃᑫᐎᓐ ᐃᑗᒪᑲᓐ, ᐁᑳᐎᓚ ᑭ ᑳ ᑭᐳᑐᓀᐱᑕᐤ ᒥᔅᑐᔅ ᑳ ᒫᒫᑕᑯᔥᑲᐙᑦ ᒪᑖᒥᓇ; ᓀᔥᑕ ᐅᑕᑐᔅᑫᐤ ᑌᐸᑫᓕᑖᑯᓯᐤ ᑭᒋ ᐋᔮᑦ ᐅ ᑎᐸᐊᒫᑯᓯᐎᓐ᙮
ᐅᓂᑳᓀᓕᑖᑯᓯᐤ ᐁᑳᐎᓚ ᐅᑎᓇᒻ ᐅ ᒫᒥᔑᒥᑯᓯᐎᓐ, ᐱᑯ ᐁ ᐎᒉᐅᔅᑭᒃ ᓂᔓ ᓀᔥᑕᐱᑯ ᓂᔅᑐ ᐅᑎᐹᒋᒧᐗᒃ᙮
ᐊᓂᑭ ᑳ ᒪᒋᑐᑕᑭᒃ ᑭᑕᐊᒪᐎᒃ ᒥᓯᐌ ᐁ ᐙᐸᑕᑭᒃ, ᑯᑕᑭᔭᒃ ᓀᔥᑕ ᑭᒋ ᓭᑭᓯᒋᒃ᙮
ᑭ ᔮᒀᒥᒥᑎᓐ ᐅᑎᔥᑲᐤ ᑭᒋᒪᓂᑐ, ᓀᔥᑕ ᐅᑎᐯᓕᒋᑫᐤ ᒋᓴᔅ ᙭, ᓀᔥᑕ ᑳ ᐙᐌᓛᐸ ᒫᑲᓂᐎᒋᒃ ᐁᓐᒐᓚᒃ, ᑭᒋ ᓈᑲᑕᐌᓕᑕᒪᓐ ᐅᐅ, ᐁᑳ ᐊᐙᓯᑌ ᐁ ᑭᔅᑌᓕᒪᑦ ᐯᔭᒃ ᐊᐌᓇ ᐃᔥᐱᔥ ᑯᑕᒃ, ᐁᑳ ᑫᒀᓐ ᐁ ᑐᑕᒪᓐ ᐁᑳ ᐁ ᐃᔑ ᒀᔭᔉ ᑎᐹᔅᑯᓀᓕᒋᑳᑌᒃ᙮
ᐁᑳᐎᓚ ᑫᑕᑕᐌ ᓵᒥᓂᔅᑎᒀᓇᐤ ᐊᐌᓇ ᐃᓕᓕᐤ, ᐁᑳᐎᓚ ᓀᔥᑕ ᐅᑎᓇᒸᒃ ᑯᑕᑭᔭᒃ ᐃᓕᓕᐗᒃ ᐅ ᒪᒋᑐᑕᒧᐎᓂᐗᐗ: ᑲᓇᐌᓕᒥᑎᓱ ᐸᓓᑭᓯᐎᓂᒃ᙮
ᐁᑳᐎᓚ ᑫᔮᐸᒡ ᒥᓂᑴ ᓂᐱ, ᒫᑲ ᐋᐱᔑᔥ ᔓᒥᓈᐳ ᐋᐸᒋᑕ ᑭᑖᔾ ᐅᒋ, ᓀᔥᑕ ᒥᒉᑣᑦ ᐁ ᐋᑯᓯᔭᓐ᙮
ᐋᑎᑦ ᐃᓕᓕᐗᒃ ᐅ ᒪᒋᑐᑕᒧᐎᓂᐙᐗ ᓂᑳᓐ ᓄᑾᓂᓕᐗ ᐁ ᓂᑳᓂᐸᓖᔅᑖᑯᒋᒃ ᑭᒋ ᑎᐹᔅᑯᓂᑳᑌᓕᑭ; ᑯᑕᑭᔭᒃ ᐃᓕᓕᐗᒃ ᒫᑲ ᓄᔅᐱᓈᑎᑯᐗᒃ᙮
ᑖᐱᔅᑯᒡ ᓀᔥᑕ ᐅ ᒥᓗ ᐊᑑᔅᑫᐎᓂᐙᐗ ᐋᑎᑦ ᐃᓕᓕᐗᒃ ᓂᑳᓐ ᓄᑾᓂᓕᐗ, ᓀᔥᑕ ᐊᓂᐃ ᐱᑐᔥ ᑳ ᐃᔑᑡᒪᑲᑭ ᓇᒪᐎᓚ ᑲᑕ ᑮ ᑳᒋᑳᑌᐗ᙮
ᐁᑯᔑ ᐊᓂᑭ ᐊᑑᔅᑫᓛᑲᓇᒃ ᑳ ᑎᐯᓕᒫᑲᓂᐎᒋᒃ, ᑲᑕ ᐃᑕᑭᒣᐗᑳ ᑎᐱᓚᐌ ᐅᑦ ᐅᑭᒫᒥᐗᐗ ᐁ ᑌᐸᑫᓕᑖᑯᓯᓕᑭ ᒥᓯᐌ ᐃᔑ ᑭᒋ ᑭᔅᑌᓕᒫᑲᓂᐎᓕᒋ, ᐅᑦ ᐃᔑᓂᑳᓱᐎᓐ ᑭᒋᒪᓂᑐ ᓀᔥᑕ ᐅ ᑭᔅᑭᓄᐊᒫᑫᐎᓐ ᐁᑳ ᑭᒋ ᒪᒋ ᐋᓕᒧᒋᑳᑌᓕᒃ᙮
ᐊᓂᑭ ᒫᑲ, ᐅᑦ ᐅᑭᒫᒥᐗᐗ ᑳ ᑖᐺᔦᓕᑕᒥᓕᒋ, ᐁᑳᐎᓚ ᑲᑕ ᐋᑕᐌᓕᒣᐗᒃ, ᐁ ᐎᒋᔖᓂᒪᐎᓕᒋ; ᒫᑲ ᐊᐙᓯᑌ ᑲᑕ ᐊᑑᔅᑲᐌᐗᒃ, ᐁ ᑖᐺᔦᓕᑕᒥᓕᒋ ᓀᔥᑕ ᐁ ᓵᑭᐋᑲᓂᐎᓕᒋ, ᐁ ᐎᒋᐅᑎᓇᒥᓕᒋ ᐊᓂᐁᓕᐤ ᒥᓗᐋᔨᑎᐎᓂᓕᐤ᙮ᓇᔅᐹᒋ ᑭᔅᑭᓄᐊᒫᑫᐎᓐ ᓀᔥᑕ ᑖᐺ ᐌᓘᑎᓯᐎᓇᐅᐅ ᑫᒀᓇ ᑭᔅᑭᓄᐊᒫᑫ ᓀᔥᑕ ᔑᑭᑫᒧ᙮
ᑮᔥᐱᓐ ᐊᐌᓇ ᐱᑐᔥ ᐃᔑ ᑭᔅᑭᓄᐊᒫᑫᒋ, ᓀᔥᑕ ᐁᑳ ᓇᔅᑯᑕᑭ ᐱᒫᑎᓯᐎ ᐋᔭᒥᐎᓇ, ᐊᓂᐃ ᐅᑎ ᐅᑦ ᐋᔭᒥᐎᓇ ᑭ ᑎᐯᓕᒋᑫᒥᓇᐤ ᒋᓴᔅ ᙭, ᓀᔥᑕ ᐊᓂᒪ ᑭᔅᑭᓄᐊᒫᑫᐎᓐ ᒪᓂᑐᐙᑎᓯᐎᓂᒃ ᑳ ᐃᑕᔅᑌᒃ:
ᑭᔅᑌᓕᒧ, ᐁᑳ ᑫᒀᓐ ᐁ ᑭᔅᑫᓕᑕᒃ, ᒫᑲ ᐁ ᑭᔥᑴᓕᑕᒃ ᑲᑴᒋᑫᒧᐎᓇ ᓀᔥᑕ ᐋᔭᒥᐎᓂ ᐋᔑᑌᒥᑐᐎᓇ, ᐃᑕ ᑳ ᐅᒋᐸᓕᒃ ᐅᑌᓕᒥᑐᐎᓐ, ᒀᓗᑐᑖᑐᐎᓐ, ᒪᒋ ᐋᔭᒥᐃᑐᐎᓐ, ᒪᒋ ᐃᑌᓕᒥᑐᐎᓇ,
ᐃᓕᓕᐗᒃ ᐁ ᒪᒋᑡᒪᑲᓂᓕᑭ ᐅ ᒥᑐᓀᓕᒋᑲᓂᐗᐗ ᐁ ᒪᒋ ᐋᔑᑌᒥᑐᒋᒃ, ᐁᑳ ᓀᔥᑕ ᐁ ᐋᔮᒋᒃ ᑖᐺᐎᓂᓕᐤ, ᐅᑎᓯᐎᓐ ᐁᐗᑯ ᒪᓂᑐᐙᑎᓯᐎᓐ ᐁ ᐃᑌᓕᑕᑭᒃ: ᐁᑯ ᑐᐎ ᓇᑲᔑᒃ᙮
ᒫᑲ ᒪᓂᑐᐙᑎᓯᐎᓐ ᐁ ᐊᓯᒋᐸᓕᒃ ᑌᐱᓚᐌᓯᐎᓐ ᐁᐗᑯ ᑭᒋ ᐅᑎᓯᐎᓐ᙮
ᐌᓴ ᓇᒪᐎᓚ ᑫᒀᓐ ᑭ ᑮ ᐯᑖᓈᓇᐤ ᐅᑕ ᐊᔅᑮᒃ, ᑫᒋᓈᔥ ᒫᑲ ᓇᒪᐎᓚ ᑫᒀᓐ ᑭ ᑳ ᑭᒋᐎᑖᓈᓇᐤ᙮
ᐁ ᐋᔮᔭᒃ ᒫᑲ ᑫ ᒥᒋᔭᒃ ᓀᔥᑕ ᑫ ᐎᓛᑕᒪᒃ, ᐁᑯᔑ ᐁᐗᑯ ᐅᒋ ᑌᐯᓕᑖᑕᐤ᙮
ᒫᑲ ᐊᓂᑭ ᑫ ᐎ ᐌᓗᑎᓯᑭᒃ, ᐸᑭᔑᓋᒃ ᑲᑴᒋᐃᐌᐎᓂᒃ, ᓀᔥᑕ ᓇᒀᑲᓂᒃ, ᓀᔥᑕ ᒥᒉᑦ ᑲᑫᐹᑎᓯᐎ ᓀᔥᑕ ᐋᑯ ᒪᒋᓇᑕᐌᓕᑕᒧᐎᓂᒃ, ᐊᓂᐃ ᑳ ᓂᔅᑖᐸᐗᓕᑯᒋᒃ ᐃᓕᓕᐗᒃ ᓂᔑᐗᓈᑎᓯᐎᓂᒃ ᓀᔥᑕ ᐗᓂᔑᓄᐎᓂᒃ᙮
ᐌᓴ ᐁ ᓵᑭᐊᑲᓂᐎᑦ ᔔᓕᐋᓐ ᐁᐗᑯ ᑳ ᐅᒉᐱᑭᐎᒃ ᒥᓯᐌ ᑳ ᒫᓚᑕᒃ: ᐊᓂᒪ ᒣᒀᒡ ᐋᑎᑦ ᐁ ᑮ ᒧᔅᑌᓇᑭᒃ, ᑮ ᐗᓂᔑᓋᒃ ᑖᐺᔦᓕᑕᒧᐎᓂᒃ ᐅᒋ, ᓀᔥᑕ ᑮ ᔖᐳᔅᑕᐅᓱᐗᒃ ᒥᒉᑦ ᒥᒋᓚᐌᓯᐎᓇ ᐅᒋ᙮ᑎᒪᑎ ᐎᑕᒪᐗᑲᓂᐎᐤ ᑫ ᐃᔑ ᐱᒫᑎᓯᔅᐸᓐ
ᒫᑲ ᑭᓚ ᑳ ᐅᑦ ᐃᓕᓕᒥᒥᔉ ᑭᒋᒪᓂᑐ, ᐅᔑᒧᔅᑕ ᐅᐅ ᑫᒀᓇ: ᓄᔅᐱᓇᑖ ᒫᑲ ᒀᔭᔅᑭᑖᑎᓯᐎᓐ, ᒪᓂᑐᐙᑎᓯᐎᓐ, ᑖᐺᔦᓕᑕᒧᐎᓐ, ᓵᑭᐃᐌᐎᓐ, ᔑᐱᓚᐌᓯᐎᓐ, ᓗᔅᑳᑎᓯᐎᓐ᙮
ᓄᑎᓂᑫ ᒥᓗ ᑖᐺᔦᓕᑕᒧᐎᓂ ᓄᑎᓂᑫᐎᓐ, ᒥᒋᒥᓇ ᑲᑭᑫ ᐱᒫᑎᓯᐎᓐ, ᐃᑕ ᑳ ᑮ ᐃᔑ ᓇᑐᒥᑲᐎᔭᓐ, ᓀᔥᑕ ᐁ ᑮ ᐎᑕᒪᓐ ᒥᓗ ᐎᑕᒫᑫᐎᓐ ᐅᑎᔥᑲᐤ ᒥᒉᑦ ᐅᑎᐹᒋᒧᐗᒃ᙮
ᑭᒋ ᑲᓇᐌᓕᑕᒪᓐ ᐅᒪ ᑲᑫᔅᑴᐎᓐ ᐁᑳ ᑭᒋ ᒪᒋ ᐃᑌᓕᑖᑾᒃ ᐁᑳ ᓀᔥᑕ ᑭᒋ ᒪᒋ ᐋᓕᒧᒋᑳᑌᒃ, ᐹᑎᒫ ᓄᑯᓯᑌ ᑭ ᑎᐯᓕᒋᑫᒥᓇᐤ ᒋᓴᔅ ᙭;
ᐅᑎᒋᐸᓕᓕᑫ ᐅ ᑭᔑᑳᒻ ᑫ ᐙᐸᑎᓕᐌᑦ, ᐊᓇ ᑳ ᔕᐌᓕᑖᑯᓯᑦ ᓀᔥᑕ ᑳ ᐯᔭᑯᑦ ᑭᒋᐅᑭᒪᐤ, ᑭᒋᐅᑭᒪᐗᒃ ᐅ ᑭᒋᐅᑭᒫᒥᐙᐗ, ᓀᔥᑕ ᐅᑎᐯᓕᒋᑫᐗᒃ ᐅ ᑎᐯᓕᒋᑫᒥᐗᐗ:
ᐊᓇ ᐱᑯ ᑳ ᐋᔮᑦ ᑳᑭᑫ ᐱᒫᑎᓯᐎᓂᓕᐤ, ᐁ ᑕᔑᑫᑦ ᐙᓭᔮᓯᐎᓂᒃ, ᐃᑕ ᐁᑳ ᐊᐌᓇ ᐃᓕᓕᐤ ᑫ ᑮ ᓈᑕᒃ; ᐊᓇ ᐁᑳ ᑳ ᑮ ᐙᐸᒥᑯᑦ ᐃᓕᓕᐗ, ᐁᑳ ᓀᔥᑕ ᑳ ᑲᔥᑭᑖᓕᒋ ᑭᒋ ᐙᐸᒥᑯᑦ: ᐊᓇ ᑫ ᐋᔮᑦ ᑭᔅᑌᓕᑖᑯᓯᐎᓂᓕᐤ ᓀᔥᑕ ᑲᔥᑭᐅᐎᓂᓕᐤ ᑳᑭᑫ᙮ ᐁᒣᓐ᙮
ᐃᑕᔓᒥᒃ ᐊᓂᑭ ᑳ ᐌᓗᑎᓯᒋᒃ ᐅᑕ ᐊᔅᑮᒃ, ᐁᑳ ᑭᒋ ᑭᔅᑌᓕᒧᒋᒃ, ᐁᑳ ᓀᔥᑕ ᑭᒋ ᒪᒥᔑᑐᑕᑭᒃ ᐁᑳ ᑳ ᑫᒋᓇᐅᒪᑲᑭ ᒥᔕᑭᓯᐎᓇ, ᒫᑲ ᑳ ᐱᒫᑎᓯᓕᑭ ᑭᒋᒪᓂᑐᐗ, ᐊᓇ ᒥᓯᐌ ᑫᒀᓇ ᑳ ᐌᓗᒋ ᒥᓕᑕᒃ ᑭᒋ ᐅᒋ ᒥᓜᓕᑕᒪᒃ;
ᑭᒋ ᒥᓗ ᑐᑖᑫᒋᒃ, ᑭᒋ ᐌᓗᑎᓯᒋᒃ ᒥᓗ ᐊᑑᔅᑫᐎᓂᒃ, ᑭᒋ ᒥᓜᓕᑕᑭᒃ ᐁ ᒫᑎᓇᒫᑫᒋᒃ, ᑭᒋ ᓯᑭᓓᓯᒋᒃ ᐁ ᒥᓕᐌᒋᒃ;
ᐁ ᒥᓗ ᐊᔅᑖᒋᑫᔅᑕᒫᓱᒋᒃ ᒥᓗ ᐊᔅᑕᒋᑲᓂᓕᐤ ᐊᓂᒪ ᐁ ᑭᔑᑳᒃ ᐅᒋ ᑫ ᐅᑎᒋᐸᓕᒃ, ᑭᒋ ᑮ ᒫᒋᑯᓇᑭᒃ ᑳᑭᑫ ᐱᒫᑎᓯᐎᓂᓕᐤ᙮
ᐅ ᑎᒧᑎ, ᑲᓇᐌᓕᑕ ᐊᓂᒪ ᑳ ᑲᓇᐌᓕᑎᓕᑲᐎᔭᓐ, ᐁ ᐌᐱᓇᒪᓐ ᒪᒋ ᓀᔥᑕ ᐸᑾᓐᑕᐤ ᐱᑭᔅᑴᐎᓇ, ᓀᔥᑕ ᓇᔅᑯᔅᑕᒧᐎᓇ ᑳ ᐅᒋᐸᓕᑭ ᑭᔅᑫᓕᑕᒧᐎᓂᒃ ᐁᑳ ᒀᔭᔉ ᒫᑲ ᐅᒪ ᐁ ᐃᔑᓂᑳᑌᒃ;
ᐊᓂᒪ ᐋᑎᑦ ᐁ ᓄᔅᐱᓇᑕᑭᒃ, ᑮ ᐗᓂᔑᓋᒃ ᑖᐺᔦᓕᑕᒧᐎᓂᒃ ᐅᒋ᙮ᔕᐌᓕᒋᑫᐎᓐ ᑭ ᑳ ᐎ ᐎᒉᐎᑯᓐ᙮ ᐁᒣᓐ᙮
ᐹᓪ ᐋᐃᒋᑳᐸᐎᔅᑕᒻ ᐅᑕᑐᔅᑫᐎᓐ
ᓂᓚ ᒫᑲ ᐹᓪ ᑫᒋᐙᒃ ᑭ ᓇᑐᑕᒫᑎᓇᐗᐤ ᐁ ᐃᔑ ᓗᔅᑳᑎᓰᑦ ᓀᔥᑕ ᐯᑳᑖᑎᓯᑦ ᙭, ᐁ ᐃᔑᓈᑯᓯᔮᓐ ᑳ ᒪᒉᓕᑖᑯᓯᔮᓐ ᐃᑕ ᐁ ᐃᑖᔦᒃ, ᒫᑲ ᐁ ᐃᑖᐱᒋᔮᓐ ᑳ ᓴᓱᑭᒧᑐᑖᑕᑾᒃ;
ᒫᑲ ᑭ ᓇᑐᑕᒪᑎᓈᓐ, ᐁᑳ ᑭᒋ ᐃᔑ ᓴᓱᑭᒧᔮᓐ ᐃᑖᔮᓀ ᐃᑕ ᐁ ᐃᑕᔦᒃ, ᑫ ᐃᔑ ᑫᒋᓈᒋ ᓴᓱᑭᒧᑐᑕᐗᑭᒃ ᐗᑎᑦ ᐊᐌᓂᑳᓇᒃ, ᐎᔮᓯᐎᓂᒃ ᐱᒧᑌᐗᒃ ᑳ ᐃᑌᓕᒥᔭᒥᒋᒃ᙮
ᐌᓴ ᐋᑕ ᐁ ᐱᒧᑌᔮᒃ ᐎᔮᓯᐎᓂᒃ, ᓇᒪᐎᓚ ᐎᔮᓯᐎᓂᒃ ᓂᑦ ᐃᔑ ᓄᑎᓂᑳᓈᓐ;
ᐌᓴ ᓇᒪᐎᓚ ᐎᔮᓯᐗᓋ ᓂᑦ ᐊᔓᐎᓂᓈᓇ ᐁ ᓄᑎᓂᑫᔮᒃ, ᒫᑲ ᓱᑳᑎᓯᒪᑲᓋ ᑭᒋᒪᓂᑐ ᐅᒋ ᑭᒋ ᐅᒋ ᓂᒋᐌᐱᓂᑳᑌᑭ ᓇᑐᐸᓕᐎᑲᒥᑾ:
ᐁ ᓂᒋᐌᐱᓂᑳᑌᒃ ᒫᒥᑐᓀᓕᒋᑫᐎᓇ, ᓀᔥᑕ ᒥᓯᐌ ᑕᑐ ᑫᒀᓐ ᑳ ᑭᔅᑌᓕᑖᑯᐃᑎᓱᔅᑕᒧᒪᑲᒃ ᐅ ᑭᔅᑫᓕᒥᑯᓯᐎᓐ ᑭᒋᒪᓂᑐ, ᓀᔥᑕ ᐁ ᐯᑖᓂᐗᒃ ᒥᓯᐌ ᑕᑐ ᐃᑌᓕᑕᒧᐎᓐ ᐅ ᓇᓇᐃᑖᑯᓯᐎᓂᒃ ᙭;
ᓀᔥᑕ ᐁ ᐋᔦᔅᑲᐎᓯᔮᒃ ᑭᒋ ᐋᔅᑯᒋᑖᔮᒃ ᒥᓯᐌ ᐋᓉᑕᒧᐎᓐ, ᐃᔅᐱ ᑮ ᑎᐱᐸᓕᑫ ᑭᓚᐗᐤ ᑭ ᓇᓇᐃᑕᒧᐎᓂᐗᐤ᙮
ᑭ ᑲᓇᐙᐸᑌᓇᐗᐤ ᓈ ᑫᒀᓇ ᐁ ᐃᔑᓈᑾᑭ ᐗᔅᑮᒡ? ᑮᔥᐱᓐ ᐊᐌᓇ ᐃᓕᓕᐤ ᒣᒥᔑᑐᑕᓱᒋ ᐁ ᑎᐯᓕᒥᑯᑦ ᙭ᑕ, ᐁᑯᔑ ᐅᒣᓕᐤ ᓀᔥᑕ ᑲᑕ ᐃᑌᓕᑕᒻ, ᑖᐱᔅᑯᒡ ᐁ ᐃᔑ ᑎᐯᓕᒥᑯᑦ ᙭ᑕ, ᐁᑯ ᑖᐱᔅᑯᒡ ᓀᔥᑕ ᓂᓚᓈᓐ ᐁ ᑎᐯᓕᒥᔭᒥᑦ ᙭᙮
ᐌᓴ ᐋᑕ ᓂ ᑳ ᒫᒪᑖᑯᒧᑖᔾ ᓂ ᑎᐯᓕᒋᑫᐎᓂᓈᓐ ᐅᒋ, ᑳ ᑮ ᒥᓕᐃᔭᒥᑦ ᐅᑎᐯᓕᒋᑫᐤ ᑭᒋ ᑲᑫᔅᑭᒥᑕᑾᒃ ᓇᒪ ᒫᑲ ᑭᒋ ᓂᔑᐗᓈᒋᐃᑕᑾᒃ, ᓇᒪᐎᓚ ᓂ ᑳ ᓇᓀᐯᐎᓯᑖᐤ:
ᐁᑳ ᑭᒋ ᐃᑌᓕᑖᑯᓯᔮᓐ ᒫᓇ ᐱᑯ ᐁ ᐎ ᑯᔅᑕᒋᐃᑕᑾᒃ ᐁ ᒪᓯᓇᐊᒫᑕᑾᒃ᙮
ᐌᓴ ᐅ ᒪᓯᓇᐃᑫᐎᓇ, ᐃᑗᐗᒃ, ᑯᓯᑾᓂᓕᐗ ᓀᔥᑕ ᒪᔥᑲᐎᓯᒪᑲᓂᓕᐗ; ᒫᑲ ᐁ ᐃᔑᓈᑯᓯᑦ ᐎᔭᐎᒃ ᓕᓚᒥᓯᐤ, ᓀᔥᑕ ᐅᑦ ᐋᔭᒥᐎᓐ ᐸᑾᓐᑕᐤ ᐃᑌᓕᑖᑾᓂᓕᐤ᙮
ᐁᑯᔑ ᐁᐗᑯ ᑐᐎᑳᓐ ᐅᒣᓕᐤ ᑲᑕ ᐃᑌᓕᑕᒻ, ᑳ ᐃᔑ ᐋᔭᒥᔮᒃ ᐁ ᒪᓯᓇᐃᑫᔮᒃ ᐁ ᐃᑖᐱᒋᔮᒃ, ᐁᑯ ᑖᐱᔅᑯᒡ ᑫ ᐃᔑ ᐋᔨᑎᔮᒃ ᐯᒋ ᐃᑖᔮᓀ᙮
ᐌᓴ ᓇᒪᐎᓚ ᓂ ᑳ ᑮ ᐊᔑᑕᑭᒥᑎᓱᓈᓐ, ᓇᒪ ᓀᔥᑕ ᓂ ᑳ ᑮ ᐊᓯᒋ ᐃᑌᓕᒥᑎᓱᓈᓐ ᐊᓂᑭ ᐋᑎᑦ ᑳ ᒥᓗᐋᓕᒧᒥᑎᓱᒋᒃ: ᒫᑲ ᐎᓇᐗᐤ ᑖᑎᐱᓚᐌ ᐁ ᑖᑎᐸᐅᓱᒋᒃ, ᓀᔥᑕ ᑖᑎᐱᓚᐌ ᐁ ᑖᐱᔅᑯᑌᓕᒥᑎᓱᒋᒃ, ᓇᒪᐎᓚ ᑲᑫᑕᐌᓕᑕᒶᒃ᙮
ᒫᑲ ᓇᒪᐎᓚ ᓂ ᑳ ᒫᒪᑖᑯᒧᓈᓐ ᐁᑳ ᐁ ᐃᔑ ᑎᐸᐃᑳᑌᒃ, ᒫᑲ ᐁ ᐃᔑ ᑎᐸᐃᑳᑌᒃ ᐅ ᑎᐹᔨᑲᓐ ᑭᒋᒪᓂᑐ ᐅᒋ ᑳ ᑮ ᒫᑎᓇᒪᐎᔭᒥᑦ, ᑎᐹᔨᑲᓐ ᑫ ᐃᔅᐸᓕᒃ ᐃᔥᐱᔥ ᑭᓚᐗᐤ ᑭᒋ ᐅᑎᑎᑯᔦᒃ᙮
ᐌᓴ ᓇᒪᐎᓚ ᓂ ᔑᐱᓂᑎᓱᓈᓐ ᐊᐙᓯᑌ ᐁᔅᐱᒋᑭᑎᔮᒃ, ᑖᐱᔅᑯᒡ ᐁᑳ ᐁ ᐅᑎᑎᑕᑾᒃ: ᐌᓴ ᐃᔥᐱᔥ ᐃᑕ ᐁ ᐃᑖᔦᒃ ᓂ ᑮ ᐯᒋ ᐅᑎᑌᓇᓐ ᐁ ᑲᑫᔅᑭᒥᐌᐗᑭᑦ ᐅ ᒥᓗᐋᒋᒧᐎᓐ ᙭:
ᐁᑳ ᐊᐙᓯᑌ ᐁ ᒫᒫᑖᑯᒧᔮᒃ ᑳ ᐃᔅᐱᒋᑭᑎᔮᒃ, ᑯᑕᑭᔭᒃ ᐃᓕᓕᐗᒃ ᐅᑦ ᐊᑑᔅᑫᐎᓂᐙᒃ; ᒫᑲ ᐁ ᐊᔅᐯᓕᒧᔮᒃ, ᐃᔅᐱ ᑭ ᑖᐺᔦᓕᑕᒧᐎᓂᐗᐤ ᐊᑎ ᓚᑭᐸᓕᑫ ᑭᒋ ᑭᔅᑌᓕᑖᑯᐃᑲᐎᔮᒃ ᑭᓚᐗᐤ ᐅᒋ ᑳ ᐃᑕᔅᑌᒃ ᐅᒪ ᓂ ᑎᐹᔨᑲᓂᓈᓐ,
ᑭᒋ ᑲᑫᔅᑭᒥᐌᔮᒃ ᒥᓗᐋᒋᒧᐎᓐ ᐊᐙᓯᑌ ᐃᑌᑫ ᐃᑕ ᐁ ᐃᑖᔦᒃ, ᐁᑳ ᓀᔥᑕ ᑭᒋ ᒫᒪᑖᑯᒧᔮᒃ ᑯᑕᒃ ᐃᓕᓕᐤ ᐅᑦ ᐃᓯᒋᑫᐎᓂᒃ, ᐋᔕᔾ ᑳ ᑮ ᐊᔦᔅᑲᐎᑕᒫᑲᐎᔮᒃ᙮
ᒫᑲ ᐊᓇ ᑳ ᒫᒪᑖᑯᒧᑦ ᐁᑯᔑ ᐅᑎᐯᓕᒋᑫᒃ ᑲᑕ ᐃᔑ ᒫᒪᑖᑯᒧ᙮
ᐌᓴ ᓇᒪᐎᓚ ᓇᐁᓕᑖᑯᓯᐤ ᐊᓇ ᑳ ᒥᓗᐋᓕᒧᒥᑎᓱᑦ, ᒫᑲ ᐊᓇ ᑳ ᒥᓗᐋᓕᒧᒥᑯ ᐅᑎᐯᓕᒋᑫᐗ᙮
ᐹᓪ ᓀᔥᑕ ᐊᓂᑭ ᓇᔅᐹᒋ ᐊᑄᔅᓚᓚᒃ
ᓇᑕᒫ ᑮ ᔑᐱᓚᐌᓯᔅᑕᐎᔦᒃ ᒫᓐᔑᔥ ᓂ ᑲᑫᐹᑎᓯᐎᓂᒃ: ᑖᐺ ᐃᓴ ᔑᐱᓚᐌᓰᔅᑕᐎᒃ᙮
ᒫᑳ ᓂ ᑯᔅᑖᒋᓐ, ᓈᓐᑕᐤ ᐃᔑ, ᑖᐱᔅᑯᒡ ᒥᔑᑭᓀᐱᒃ ᑳ ᑮ ᐃᔑ ᐙᔦᔑᐋᑦ ᐃᐸ ᐅ ᑲᑳᔦᓕᓯᐎᓂᒃ ᐅᒋ, ᐁᑯ ᑖᐱᔅᑯᒡ ᑭ ᒥᑐᓀᓕᒋᑲᓂᐗᐗ ᑭᒋ ᐙᔦᔑᑖᓂᐗᑭ ᐸᓓᑭᑌᓕᑕᒧᐎᓂᐤ ᐅᒋ ᙭ᑎᒃ ᑳ ᐃᑕᑾᓂᓕᒃ᙮
ᐌᓴ ᑮᔥᐱᓐ ᐊᓇ ᑳ ᐯᒋ ᐃᑐᑌᑦ ᑲᑫᔅᑭᒥᐌᑌ ᑯᑕᑭᔭ ᒋᓴᓴ, ᐁᑳ ᑳ ᑮ ᑲᑫᔅᑭᒥᐌᔮᒃ ᓂᓚᓈᓐ, ᓀᔥᑕᐱᑯ ᑮᔥᐱᓐ ᐅᑎᓀᑴ ᑯᑕᒃ ᐊᒑᒃ ᐁᑳ ᑳ ᑮ ᐅᑎᓀᒃ, ᓀᔥᑕᐱᑯ ᑯᑕᒃ ᒥᓗᐋᒋᒧᐎᓐ, ᐁᑳ ᑳ ᑮ ᐅᑎᓇᒣᒃ, ᑖᐺ ᑭ ᑳ ᔑᐱᓚᐌᓯᔅᑕᐙᑕᐗᐤ᙮
ᐌᓴ ᓂᑦ ᐃᑌᓕᑌᓐ ᐁᑳ ᒥᑐᓂ ᐁ ᓄᑌᐸᓕᔮᓐ ᐃᔥᐱᔥ ᒫᐗᒡ ᑳ ᓂᑳᓀᓕᑖᑯᓯᒋᒃ ᐊᐸᔅᑕᓚᒃ᙮
ᒫᑲ ᐋᑕ ᐁ ᒫᓂᑖᑾᒃ ᓂᑦ ᐋᔭᒥᐎᓐ, ᐁᓕᐌᒃ ᓇᒪᐎᓚ ᓂᑦ ᐃᔑᓈᑯᓯᓐ ᑭᔅᑫᓕᑕᒧᐎᓂᒃ: ᒫᑲ ᒥᑐᓂ ᓂ ᑭᔅᑫᓕᑖᑯᓯᓈᓐ ᐃᑕ ᐁ ᐃᑖᔦᒃ ᒥᓯᐌ ᐃᔑ᙮
ᓂ ᑮ ᓈᔦᑕᐎᑐᑌᓐ ᓈ ᐁ ᑮ ᑕᐸᑌᓕᑖᑯᐃᑎᓯᔮᓐ ᑭᓚᐗᐤ ᑭᒋ ᐃᔅᐯᓕᑖᑯᓯᔦᒃ, ᒧᔐ ᐁ ᑮ ᑲᑫᔅᑭᒥᑕᑾᒃ ᑭᒋᒪᓂᑐ ᐅ ᒥᓗᐋᒋᒧᐎᓐ?
ᓂ ᑮ ᒪᔅᑲᒪᐗᒃ ᑯᑕᑭᔭᒃ ᒫᒪᐎᐋᔭᒥᐊᐗᒃ ᐁ ᐅᑎᓇᒫᓐ ᑳ ᑮ ᑎᐸᐊᒪᐎᒋᒃ, ᐁ ᐎ ᐋᔭᒥᐋᐎ ᐊᑑᔅᑳᑕᑾᒃ᙮
ᐃᔅᐱ ᒫᑲ ᑳ ᐎᒉᐎᑕᑾᒃ, ᐁ ᑮ ᑶᑕᒫᔮᓐ ᒫᑲ, ᓇᒪᐎᓚ ᐊᐌᓇ ᐃᓕᓕᐤ ᓂ ᑮ ᐅᑎᓇᒫᒃ: ᐌᓴ ᐊᓂᒪ ᑳ ᐃᔑ ᓄᑌᐸᓕᔮᓐ ᐊᓂᑭ ᐎᒋᔖᓂᒪᐗᒃ ᒪᓯᑐᓂᔭᐃᒃ ᑳ ᑮ ᐯᒋ ᐅᑐᑌᒋᒃ ᓂ ᑮ ᐅᑎᓇᒫᑾᒃ: ᓀᔥᑕ ᒥᓯᐌ ᐃᔑ ᓂ ᑮ ᑲᓇᐌᓕᒥᑎᓱᓐ ᐁᑳ ᑭᒋ ᑄᐗᑌᐃᑕᑾᒃ, ᐁᑯ ᓀᔥᑕ ᑫᔮᐸᒡ ᑫ ᐃᔑ ᑲᓇᐌᓕᒥᑎᓯᔮᓐ᙮
ᑖᐱᔅᑯᒡ ᐁ ᐃᔑ ᐱᒋᔅᑳᑯᐗᒃ ᙭ ᐅ ᑖᐺᐎᓐ, ᓇᒪᐎᓚ ᐊᐌᓇ ᐃᓕᓕᐤ ᓂ ᑳ ᑭᐱᒋᐃᒃ ᐅᒪ ᐁ ᐃᔑ ᒫᒪᑖᑯᒧᔮᓐ ᐊᑳᔭ ᐊᔅᑮᒃ᙮
ᑖᓀᑭ ᐌᒋ? ᐁᑳ ᐁ ᓵᑭᐃᑕᑾᒃ ᓈ? ᑭᒋᒪᓂᑐ ᑭᔅᑫᓕᑕᒻ᙮
ᒫᑲ ᐊᓂᒪ ᑳ ᑐᑕᒫᓐ, ᐁᐗᑯ ᑫ ᑐᑕᒫᓐ, ᑭᒋ ᑭᐱᒋᐊᑭᒃ ᐊᓂᑭ ᑳ ᐎ ᒪᓓᓕᒥᒋᐤ; ᐊᓂᒪ ᒫᑲ ᑳ ᐅᒋ ᒫᒪᑖᑯᒧᒋᒃ, ᑭᒋ ᐃᔑ ᒥᔅᑳᒋᒃ ᒬᒋ ᑖᐱᔅᑯᒡ ᓂᓚᓈᓐ᙮
ᐌᓴ ᐁᐗᑯ ᑐᐎ ᑭᓛᔅᑭᐎ ᐊᐸᔅᑕᓚᒃ, ᐙᔦᔑᐃᐌᐎ ᐅᑕᑐᔅᑫᐗᒃ, ᐁ ᑴᔅᑭᓈᑯᐃᑎᓱᒋᒃ ᑳ ᐃᔑᓈᑯᓯᓕᒋ ᐅᑦ ᐊᐸᔅᑕᓕᒪ ᙭᙮
ᓇᒪᐎᓚ ᒫᑲ ᒫᒪᔅᑳᒡ: ᐌᓴ ᓭᑖᓐ ᑫᒋᐙᒃ ᑴᔅᑭᓈᑯᐃᑎᓱ ᑖᐱᔅᑯᒡ ᐙᔅᑌᐎᓂ ᐁᓐᒐᓪ᙮
ᐁᐗᑯ ᐅᒋ ᓇᒪᐎᓚ ᑭᒋ ᑫᒀᓐ ᑮᔥᐱᓐ ᐅᑦ ᐊᑑᔅᑫᓛᑲᓂᒪ ᑶᐁᔅᑭᓈᑯᐃᒥᒋ ᑖᐱᔅᑯᒡ ᒀᔭᔅᑭᑖᑎᓯᐎᓂ ᐊᑑᔅᑫᓛᑲᓇᒃ; ᑫ ᐳᓂᐸᓕᒋᒃ ᐁ ᐃᔑᓈᑾᓂᓕᑭ ᐅᑦ ᐊᑑᔅᑫᐎᓂᐗᐗ᙮ᐹᓪ ᐅᑲᑾᑕᑫᓕᒧᐎᓇ ᐋᓕᒧᒋᑳᑌᓕᐗ
ᓂᑦ ᐃᑣᓐ ᒥᓇ, ᐁᑳᐎᓚ ᐊᐌᓇ ᐃᓕᓕᐤ ᑭᔥᑴᑳᓐ ᓂ ᑳ ᐃᑌᓕᒥᒃ; ᑮᔥᐱᓐ ᐱᑐᔥ ᐁᓕᐌᒃ ᒫᑲ ᑖᐱᔅᑯᒡ ᑮᔥᑴᑳᓐ ᐃᓕᓇᐐᒃ, ᒫᓐᔒᔥ ᑭᒋ ᑮ ᒫᒪᑖᑯᒧᔮᓐ᙮
ᐊᓂᒪ ᑳ ᐃᑗᔮᓐ, ᓇᒪᐎᓚ ᓂ ᓇᔅᐱᑕᐗᐤ ᐅᑎᐯᓕᒋᑫᐤ, ᒫᑲ ᐱᑯ ᒫᓇ ᑲᑫᐹᑎᓯᐎᓂᒃ ᐃᔑ, ᐁ ᑫᒋᓇᐅᔮᓐ ᐅᒪ ᐁ ᒫᒪᑖᑯᒧᔮᓐ᙮
ᐁ ᓄᑾᒃ ᒥᒉᑦ ᐎᔮᓯᐎᓂᒃ ᐁ ᐃᔑ ᒫᒪᑖᑯᒧᒋᒃ, ᓂᓚ ᓀᔥᑕ ᓂ ᑳ ᒫᒪᑖᑯᒧᓐ᙮
ᐌᓴ ᑮ ᓯᑭᓓᓯᐎ ᐃᓕᓇᐗᐗᒃ ᑭᔥᑴᑳᓇᒃ, ᑭᓚᐗᐤ ᐁ ᑲᑫᑕᐌᓕᑕᒣᒃ᙮
ᐌᓴ ᑭᑦ ᐃᓕᓀᓇᐗᐤ ᑮᔥᐱᓐ ᐊᐌᓇ ᐯᔑᑖᒃ ᐊᐗᑳᔑᐌᐎᓂᒃ, ᑮᔥᐱᓐ ᐊᐌᓇ ᒣᔅᑎᓂᑖᒃ, ᑮᔥᐱᓐ ᐊᐌᓇ ᒪᔅᑲᒥᑖᒃ, ᑮᔥᐱᓐ ᐊᐌᓇ ᑭᔅᑌᓕᒥᑎᓱᑦ, ᑮᔥᐱᓐ ᐊᐌᓇ ᐸᓯᑴᐅᑖᒃ᙮
ᓂᑦ ᐋᓕᒧᑌᓐ ᒫᓓᓕᑖᑯᓯᐎᓐ, ᑖᐱᔅᑯᒡ ᐁ ᑮ ᓕᓚᒥᓯᔮᑭᐸᓐ, ᐁᓕᐌᒃ ᒫᑲ ᐱᑯ ᐃᑕ ᐊᐌᓇ ᐁ ᓱᑫᓕᒧᑦ, ᓂ ᑮᔥᑴᒧᓐ, ᓂᓚ ᓀᔥᑕ ᓂ ᓱᑫᓕᒪᓐ᙮
ᐦᐃᑉᕉᐎᐗᒃ ᓈ? ᐁᑯ ᓀᔥᑕ ᓂᓚ᙮ ᐃᔅᕃᐃᓚᐃᑕᒃ ᓈ? ᐁᑯ ᓀᔥᑕ ᓂᓚ᙮ ᐎᓚᐗᐤ ᓈ ᐁᑉᕃᐋᒻ ᐅᑦ ᐊᐙᔑᒥᔕ? ᐁᑯ ᓀᔥᑕ ᓂᓚ᙮
ᐎᓚᐗᐤ ᓈ ᙭ ᐅᑦ ᐋᔭᒥᐋᐎ ᐊᑑᔅᑫᓛᑲᓇ? ᓂ ᑮᔥᑴᒧᓐ, ᓂᓚ ᐊᐙᓯᑌ; ᓂᑦ ᐊᑑᔅᑫᐎᓇ ᐊᐙᓯᑌ ᐁ ᒥᒉᑎᑭ, ᒥᒉᑡᐤ ᐁ ᐸᐸᓴᔅᑌᐅᑲᐎᔮᓐ, ᑭᐸᐅᑐᐎᑲᒥᑯᒃ ᐊᐙᓯᑌ ᒥᒉᑡᐤ, ᓂᐱᐎᓂᒃ ᒥᒉᑡᐤ᙮
ᓂᔮᓕᓦᐤ ᒎᐗᒃ ᓂ ᑳ ᐸᓴᔅᑌᐅᑾᒃ ᓀᒥᑕᓇᐗᐤ ᐁ ᐅᑖᒪᐅᒋᒃ ᐯᔭᒃ ᐱᑯ ᐁ ᓄᑌᐸᓕᒃ᙮
ᓂᔅᑡᐤ ᒥᔅᑎᑯᔑᔕ ᓂ ᑮ ᐅᒋ ᐅᑖᒪᐅᑲᐎᓐ, ᐯᔭᑾᐤ ᓂ ᑮ ᐱᒶᓯᓈᑕᐅᑲᐎᓐ, ᓂᔅᑡᐤ ᓂ ᑮ ᐱᑯᑌᔑᓂᓐ, ᐯᔭᑾᐤ ᐁ ᑎᐱᔅᑳᒃ ᓀᔥᑕ ᐁ ᑭᔑᑳᒃ ᓂ ᑮ ᐃᑖᓐ ᑎᒥᔮᒃ;
ᒥᒉᑡᐤ ᓂ ᑮ ᐸᐸᒧᑖᓐ, ᓂ ᑮ ᐅᒋ ᓈᓂᓵᓂᓰᓐ ᓂᐱᐊ, ᓂ ᑮ ᐅᒋ ᓈᓂᓵᓂᓰᓐ ᐅᒪᔅᑲᑗᐗᒃ, ᓂ ᑮ ᐅᒋ ᓈᓂᓴᓂᓰᓐ ᑎᐱᓚᐌ ᓂ ᐎᑕᔅᑭᒫᑲᓇᒃ, ᓂ ᑮ ᐅᒋ ᓈᓂᓵᓂᓰᓐ ᐋᔭᒡ ᐃᓕᓕᐗᒃ, ᓂ ᑮ ᓈᓂᓵᓂᓰᓐ ᐃᑖᐎᓂᒃ, ᓂ ᑮ ᓈᓂᓵᓂᓰᓐ ᐸᑾᑕᔅᑮᒃ, ᓂ ᑮ ᓈᓂᓵᓂᓰᓐ ᑭᒋᑲᒦᒃ, ᓂ ᑮ ᓈᓂᓵᓂᓰᓐ ᐃᑕ ᐁ ᐃᑖᒋᒃ ᓇᔅᐹᒡ ᐎᒋᔖᓂᒪᐗᒃ;
ᐊᔦᔅᑯᓯᐎᓂᒃ ᓀᔥᑕ ᐎᓴᑫᓕᑕᒧᐎᓂᒃ, ᒥᒉᑡᐤ ᐊᔕᐙᐱᐎᓂᒃ, ᓄᑌᑲᑌᐎᓂᒃ ᓀᔥᑕ ᓄᑌᐋᐸᑴᐎᓂᒃ, ᒥᒉᑡᐤ ᓂᑲᓱᐎᓂᒃ, ᓯᑲᒋᐎᓂᒃ ᓀᔥᑕ ᒧᔕᔥᑲᑌᐎᓂᒃ:
ᑖᐸᒡ ᒫᑲ ᐊᓂᐃ ᑫᒀᓇ ᐗᓚᐎᑎᒥᒃ ᑳ ᐃᑕᑾᑭ, ᐊᓂᒪ ᑕᑡᐤ ᑳᔑᑳᑭ ᑳ ᒫᑕᑯᔥᑳᑯᔮᓐ, ᑭᒋ ᑲᓇᐌᓕᒪᑭᒃ ᒥᓯᐌ ᒫᒪᐎᐋᔭᒥᐋᐗᒃ᙮
ᐊᐌᓇ ᓓᓚᒥᓰᑦ ᓀᔥᑕ ᐁᑳ ᐁ ᓕᓚᒥᓯᔮᓐ ᓂᓚ? ᐊᐌᓇ ᓀᔦᑕᐎᓇᐌᓯᑦ ᓀᔥᑕ ᐁᑳ ᐁ ᐃᔅᒀᓱᔮᓐ ᓂᓚ?
ᑮᔥᐱᓐ ᒫᑲ ᓇᑕᐌᓕᑖᑯᓯᔮᓐ ᑭᒋ ᒫᒪᑖᑯᒧᔮᓐ, ᓂ ᑳ ᐅᒋ ᒫᒪᑖᑯᒧᓐ ᓂ ᓕᓚᒥᓯᐎᓇ ᐅᒋ᙮
ᑭᒋᒪᓂᑐ, ᑭ ᑎᐯᓕᒋᑫᒥᓇᐤ ᒋᓴᔅ ᙭ ᐅᑖᐎᔭ ᑳᑭᑫ ᑫᔅᑌᓕᑖᑯᓯᑦ ᑭᔅᑫᓕᑕᒻ ᐁᑳ ᐁ ᑭᓛᔅᑭᔮᓐ᙮
ᓂᔥᑕ ᔖᐳ ᐸᔅᐹᐱᐎᓂᒃ ᓂ ᑮ ᐅᒋ ᓈᓵᐱᑫᓂᑲᐎᓐ, ᐁᑯ ᒫᑲ ᑳ ᐅᔑᒪᐤ᙮
ᐹᓪ ᐅᑎᔑᓇᒧᐎᓇ ᓀᔥᑕ ᑭᔅᑫᓕᑖᑯᑖᑫᐎᓇ
ᓇᒪᐎᓚ ᑭᔅᑎᓈᒡ ᒥᓗᐸᓕᐤ ᑭᒋ ᒫᒪᑖᑯᒧᔮᓐ᙮ ᓂ ᑳ ᒫᒋ ᐋᓕᒧᑕᒸᓐ ᐅ ᐙᐸᑎᓕᐌᐎᓇ ᓀᔥᑕ ᐅ ᑭᔅᑫᓕᑖᑯᑖᑫᐎᓇ ᐅᑎᐯᓕᒋᑫᐤ᙮
ᓂ ᑮ ᑭᔅᑫᓕᒪᐤ ᐃᓕᓕᐤ ᙭ᑎᒃ ᓀᐅᔖᑉ ᑕᑐ ᐱᐴᓋ ᐊᔅᐱᓐ, ᑮᔥᐱᓐ ᒥᔭᐎᒃ, ᓇᒪᐎᓚ ᓂ ᑭᔅᑫᓕᑌᓐ; ᓀᔥᑕᐱᑯ ᐁᑳ ᒥᔭᐎᒃ, ᓇᒪᐎᓚ ᓂ ᑭᔅᑫᓕᑌᓐ: ᑭᒋᒪᓂᑐ ᑭᔅᑫᓕᑕᒻ; ᐁᐗᑯ ᐊᐗ ᑮ ᐅᐱᓇᐤ ᐃᑕ ᐁ ᓂᔅᑐ ᐊᑎ ᑭᔑᑯᐗᒃ᙮
ᓂ ᑮ ᑭᔅᑫᓕᒪᐤ ᒫᑲ ᐁᐗᑯ ᐃᓕᓕᐤ, ᑮᔥᐱᓐ ᒥᔮᐎᒃ, ᓀᔥᑕᐱᑯ ᐁᑳ ᒥᔭᐎᒃ, ᓇᒪᐎᓚ ᓂ ᑭᔅᑫᓕᑌᓐ: ᑭᒋᒪᓂᑐ ᑭᔅᑫᓕᑕᒻ,
ᐊᐗ ᐁ ᑮ ᐅᐱᓈᑲᓂᐎᑦ ᐹᕋᑖᐃᓯᒃ, ᓀᔥᑕ ᐁ ᑮ ᐯᑕᒃ ᐋᔭᒥᐎᓇ ᐁᑳ ᑫ ᑮ ᐃᑣᓂᐗᑭ, ᐊᓂᐃ ᐁᑳ ᑫ ᑮ ᑲᔥᑭᑖᑦ ᐃᓕᓕᐤ ᑭᒋ ᐋᔭᒥᑦ᙮
ᐊᐗ ᒫᑲ ᓂ ᑳ ᐅᒋ ᒫᒪᑖᑯᒧᓐ: ᓂᓚ ᑫᒋᐙᒃ ᒫᑲ ᓇᒪᐎᓚ ᓂ ᑳ ᐅᒋ ᒫᒪᑖᑯᒧᓐ, ᐱᑯ ᓂ ᓕᓚᒥᓯᐎᓂᒃ᙮
ᐌᓴ ᐋᑕ ᐁ ᐎ ᓇᑕᐌᓕᑕᒫᐸᓐ ᑭᒋ ᒫᒪᑖᑯᒧᔮᓐ, ᓇᒪᐎᓚ ᓂ ᑳ ᑮᔥᒀᓐ: ᐌᓴ ᓂ ᑳ ᑖᑆᓐ: ᒫᑲ ᐊᓄᒡ ᓂ ᐳᓃᓐ, ᐁᑳᐎᓚ ᐊᐌᓇ ᐃᓕᓕᐤ ᐊᐙᓯᑌ ᑭᒋ ᐃᑌᓕᒥᑦ ᐃᔥᐱᔥ ᐊᓂᒪ ᐁ ᐃᔑ ᐙᐸᒥᑦ, ᓀᔥᑕᐱᑯ ᐃᔥᐱᔥ ᑳ ᐯᑕᒃ ᐁ ᐃᑖᒋᒥᑲᐎᔮᓐ᙮
ᓀᔥᑕ ᒫᑲ ᐁᑳ ᐋᓕᐙᒃ ᑭᒋ ᐃᔑ ᐃᔥᐯᓕᒥᑎᓯᔮᓐ, ᐁ ᒥᒉᑎᑭ ᑭᔅᑫᓕᑖᑯᑖᑫᐎᓇ ᐅᒋ, ᓂ ᑮ ᒥᓕᑲᐎᓐ ᒥᔑᑲᐎᒥᓇᑯᔑ ᓂ ᐎᔮᓯᒃ, ᐅᑦ ᐃᔑᑎᔕᐙᑲᓇ ᓭᑖᓐ ᑭᒋ ᐸᐸᑲᒥᐅᓕᒋ, ᐁᑳ ᐋᓕᐙᒃ ᑭᒋ ᐃᔥᐯᓕᒥᑎᓱᔮᓐ᙮
ᐁᐗᑯ ᐅᒪ ᐅᒋ ᓂᔅᑡᐤ ᓂ ᑮ ᓇᑐᑕᒪᐗᐤ, ᑭᒋ ᓇᑲᑎᑯᔮᓐ᙮
ᓂ ᑮ ᐃᑎᒃ ᒫᑲ, ᓂ ᔕᐌᓕᒋᑫᐎᓐ ᑭ ᑳ ᑌᐱᐸᓕᐃᑯᓐ; ᐌᓴ ᓂ ᒪᔥᑲᐎᓯᐎᓐ ᑭᔑᑖᓂᐗᓐ ᓕᓚᒥᓯᐎᓂᒃ᙮ ᐁᐗᑯ ᐅᒋ ᒫᑲ ᓇᐗᒡ ᓂ ᑳᒫᒪᑖᑯᒧᓐ ᓂ ᓕᓚᒥᓯᐎᓂᒃ, ᐅ ᑲᔥᑭᐅᐎᓐ ᙭ ᑭᒋ ᑗᐅᑐᑕᑯᐗᒃ᙮
ᐁᐗᑯ ᐌᒋ ᒥᓜᓕᑕᒫᓐ ᓕᓚᒥᓯᐎᓂᒃ, ᑭᑐᑎᑯᓯᐎᓂᒃ, ᐙᐙᓀᓕᑕᒧᐎᓂᒃ, ᑲᒀᑕᑭᐃᑯᓯᐎᓂᒃ, ᐊᓕᒥᐃᑯᓯᐎᓂᒃ ᙭ ᐅᒋ: ᐌᓴ ᐃᔅᐱ ᓕᓚᒥᓯᔮᓐ, ᐁᑯ ᒣᔥᑲᐎᓯᔮᓐ᙮ᑳ ᐃᔑ ᓵᑭᐋᑦ ᐹᓪ ᐅᑖᐺᔦᓕᑕᒧᐗ ᑯᕆᓐᑎᒃ
ᓂ ᑮ ᐊᑎ ᑭᔥᑴᑳᓂᐎᓐ ᐁ ᒫᒪᑖᑯᒧᔮᓐ; ᑭᓚᐗᐤ ᑳ ᑮ ᑲᔥᑭᐃᔦᒃ: ᐌᓴ ᔮᓕᑌᓐ ᑭ ᑳ ᑮ ᒥᓗᐋᓕᒧᒥᑕᐗᐤ; ᐌᓴ ᓇᒪᐎᓚ ᑫᒀᓐ ᓂ ᐅᒋ ᓄᑌᐸᓕᓐ ᐊᓂᑭ ᒪᐗᒡ ᑳ ᓂᑳᓀᓕᑖᑯᓯᒋᒃ ᐊᐸᔅᑕᓚᒃ᙮
ᑖᐺ ᐅ ᑭᔅᑭᓄᐙᒋᒋᑲᓇ ᐊᐸᔅᑕᓪ ᑮ ᑐᒋᑳᑌᐗ ᐃᑕ ᐁ ᐃᑖᔦᒃ ᒥᓯᐌ ᐃᔑ ᔑᐱᓚᐌᓯᐎᓂᒃ, ᑭᔅᑭᓄᐙᒋᒋᑲᓂᒃ, ᒫᒪᑕᐎ ᐃᔑᒋᑫᐎᓂᒃ, ᓀᔥᑕ ᒫᒪᔅᑳᒋ ᑐᑕᒧᐎᓂᒃ᙮
ᐌᓴ ᑫᑾᓄᒃ ᑳ ᓄᑌᐸᓕᔦᒃ ᑭᓚᐗᐤ ᐃᔥᐱᔥ ᑯᑕᑭᔭᒃ ᒫᒪᐎᐋᔭᒥᐋᐗᒃ, ᐱᑯ ᓂᓚ ᐁᑳ ᐁ ᑮ ᐅᒋ ᑄᐗᑌᐃᑕᑾᒃ? ᐳᓀᓕᑕᒪᐎᒃ ᐅᒪ ᐗᓂᐃᑎᐎᓐ᙮
ᒫᑎᑲ, ᐁᑯ ᐅᒪ ᓂᔅᑡᐤ ᓂ ᓂᓵᐎᓐ ᑭᒋ ᐯᒋ ᓈᑎᑖᑾᒃ; ᓇᒪᐎᓚ ᓀᔥᑕ ᑭ ᑳ ᑄᐗᑌᐃᑎᓇᐗᐤ; ᐌᓴ ᓇᒪᐎᓚ ᓂ ᓈᓇᑕᐌᓕᑌᓐ ᑭᑦ ᐋᔮᓇᐗᐤ, ᒫᑲ ᑭᓚᐗᐤ ᑫᒋᐙᒃ: ᐌᓴ ᓇᒪᐎᓚ ᓇᑕᐌᓕᑖᑯᓯᐗᒃ ᐊᐙᔑᔕᒃ ᑭᒋ ᐊᔅᑣᐳᓂᑲᐙᒋᒃ ᐅᓂᑭᐃᑯᐗᐗ, ᒫᑲ ᐅᓂᑭᐃᑯᒪᐗᒃ ᐊᐙᔑᔕ᙮
ᓀᔥᑕ ᒫᑲ ᓈᔅᐱᒡ ᓂ ᑳ ᒥᓜᓕᑌᓐ ᑭᒋ ᒑᑭᓇᒫᓐ ᓀᔥᑕ ᑭᒋ ᒑᑭᐸᓕᔮᓐ ᑭᓚᐗᐤ ᐅᒋ; ᐋᑕ ᐊᐙᓯᑌ ᐁ ᐃᔑ ᓵᑭᐃᑕᑾᒃ, ᐋᐱᔑᔥ ᐱᑯ ᐁ ᓵᑭᐃᑳᐎᔮᓐ᙮
ᒫᑲ ᐁᑯᔑ ᑲᑕ ᐃᑭᓐ, ᓇᒪᐎᓚ ᑭ ᑮ ᑄᐗᑌᐃᑎᓇᐗᐤ; ᐁᓕᐌᒃ ᒫᑲ ᐁ ᑲᑳᔦᓕᓯᔮᓐ, ᑲᑳᔦᓕᓯᐎᓂᒃ ᑭ ᑮ ᒥᒋᒥᓂᑎᓇᐗᐤ᙮
ᓂ ᑮ ᐅᑎᓰᓐ ᓈ ᑭᓚᐗᐤ ᐅᒋ ᐊᓂᑭ ᐅᒋ ᑳ ᑮ ᐃᔑᑎᔕᐊᒫᑕᑾᒃ?
ᓂ ᑮ ᓇᑕᐌᓕᒪᐤ ᑕᐃᑕᔅ, ᓀᔥᑕ ᐎᓚ ᐊᓯᒋ ᓂ ᑮ ᐃᔑᑎᔕᐗᐤ ᐯᔭᒃ ᐎᒋᔖᓂᒪᐤ: ᑕᐃᑕᔅ ᓈ ᑮ ᐅᑎᓯᐤ ᑭᓚᐗᐤ ᐅᒋ? ᓇᒪ ᓈ ᐯᔭᑾᓐ ᐊᒑᑯᐎᓐ ᑳ ᑮ ᐱᒧᑖᑕᒫᒃ? ᓇᒪ ᓈ ᐯᔭᑾᓐ ᑳ ᑮ ᐃᑕᑯᔅᑫᔮᒃ?
ᒥᓇ, ᑭᑦ ᐃᑌᓕᑌᓇᐗᐤ ᓈ ᐁ ᐎ ᒫᒥᓄᒥᑎᓯᔅᑖᑕᑾᒃ? ᐅᑎᔥᑲᐤ ᑭᒋᒪᓂᑐ ᙭ᑎᒃ ᓂᑦ ᐋᔭᒥᓈᓐ: ᒫᑲ ᒥᓯᐌ ᑫᒀᓇ ᓂ ᑐᑌᓈᓐ, ᑫᒋ ᓵᑭᐃᑕᑾᒃ, ᑭᓚᐗᐤ ᑭᒋ ᑭᔅᑭᓄᐊᒫᑲᐎᔦᒃ᙮
ᐌᓴ ᓂ ᑯᔅᑖᒋᓐ, ᒫᔅᑯᒡ, ᐃᔅᐱ ᑕᑯᔑᓂᔮᓀ, ᓇᒪᐎᓚ ᑭ ᑳ ᒥᔅᑳᑎᓇᐗᐤ ᑫ ᐃᔑ ᓇᑕᐌᓕᑕᒫᓐ, ᓀᔥᑕ ᓇᒪᐎᓚ ᑭ ᑳ ᒥᔅᑲᐎᓇᐗᐤ ᒬᒋ ᐁ ᐃᔑ ᓇᑕᐌᓕᑕᒣᒃ: ᒫᔅᑯᒡ ᑲᑕ ᐃᑕᑾᓋ ᐊᔑᑌᒥᑐᐎᓇ, ᐅᑌᓕᒥᑐᐎᓇ, ᐋᑯᓚᐌᓰᐎᓇ, ᒀᓗᑐᑖᑐᐎᓇ, ᐸᑾᓄᒥᑐᐎᓇ, ᑭᒧᒋᐃᑗᐎᓇ, ᑭᔅᑌᓕᒥᑎᓱᐎᓇ, ᐊᓕᒥᒥᑐᐎᓇ:
ᒫᔅᑯᒡ ᓀᔥᑕ, ᐃᔅᐱ ᒥᓇ ᑕᑯᔑᓂᔮᓀ, ᓂ ᑭᒋᒪᓂᑐᒻ ᓂ ᑳ ᑕᐸᒥᓕᒥᐃᒃ ᐃᑕ ᐁ ᐃᑖᔦᒃ, ᓀᔥᑕ ᓂ ᑳ ᒫᑐᑐᑕᐙᐗᒃ ᒥᒉᑦ ᐋᔕᔾ ᑳ ᑮ ᒪᒋᑐᑕᑭᒃ, ᐁᑳ ᓀᔥᑕ ᑳ ᑮ ᒥᑖᑕᑭᒃ ᐎᓂᓯᐎᓂᓕᐤ, ᓀᔥᑕ ᐱᔑᒀᑎᓯᐎᓂᓕᐤ, ᓀᔥᑕ ᐱᔑᒀᑎᓯᐎ ᐃᑌᓕᑕᒧᐎᓂᓕᐤ ᑳ ᑮ ᐋᔨᑐᑕᑭᒃ᙮
ᐹᓪ ᔮᑾᒥᒥᐌᐤ ᓀᔥᑕ ᐗᒉᑫᒧ
ᐁᐗᑯ ᐅᒪ ᓂᔅᑡᐤ ᐁ ᐎ ᐯᒋ ᓈᑎᑖᑾᒃ᙮ ᐅᑐᓂᐙᒃ ᓂᔓ ᓀᔥᑕᐱᑯ ᓂᔅᑐ ᐅᑎᐹᒋᒧᐗᒃ ᑳ ᐃᑕᑎᒃ ᐋᔭᒥᐎᓐ ᑲᑕ ᐊᔨᒋᑖᓂᐗᓐ᙮
ᐋᔕᔾ ᑭ ᑮ ᐎᑕᒫᑎᓇᐗᐤ, ᓀᔥᑕ ᓂᑳᓐ ᑭ ᐎᑕᒫᑎᓇᐗᐤ᙮ ᑖᐱᔅᑯᒡ ᐁ ᐎᒉᐎᑕᑾᒃ, ᐁᑯ ᓂᔡᐤ; ᓀᔥᑕ, ᐁ ᐃᑖᐱᒋᔮᓐ, ᐊᓄᒡ ᓂ ᒪᓯᓇᐊᒪᐙᐗᒃ ᐊᓂᑭ ᐋᔕᔾ ᑳ ᑮ ᒫᒪᒋᑐᑕᑭᒃ, ᓀᔥᑕ ᒥᓯᐌ ᑯᑕᑭᔭᒃ, ᑮᔥᐱᓐ ᒥᓇ ᑕᑯᔑᓂᔮᓀ ᓇᒪᐎᓚ ᓂ ᑳ ᒪᓈᒋᐃᐙᓐ:
ᐁ ᓇᑕᐌᓕᑕᒪᐎᔮᒃ ᑫᒋᓇᐅᐎᓐ ᐁ ᐋᔭᒥᑦ ᙭ ᓂᓚ ᐅᒋ, ᑭᓚᐗᐤ ᐃᔑ ᐁᑳ ᑳ ᓕᓚᒪᒃ, ᒫᑲ ᑳ ᓱᑳᑎᓯᒪᑲᒃ ᐁ ᐱᒋᔅᑳᑯᔦᒃ᙮
ᐌᓴ ᐋᑕ ᐁ ᑮ ᒋᔅᑖᔅᑾᐙᑲᓂᐎᑦ ᓕᓚᒥᓯᐎᓂᒃ ᐅᒋ, ᐁᓕᐌᒃ ᒫᑲ ᐱᒫᑎᓯᐤ ᐅ ᑲᔥᑭᐅᐎᓂᒃ ᐅᒋ ᑭᒋᒪᓂᑐ᙮ ᐌᓴ ᓂ ᐎᒋᓕᓚᒥᓯᒫᓈᓐ, ᒫᑲ ᓂ ᑳ ᐎᒋᐱᒫᑎᓯᒫᓈᓐ ᐅ ᑲᔥᑭᐅᐎᓂᒃ ᐅᒋ ᑭᒋᒫᓂᑐ ᑭᓚᐗᐤ ᐃᔑ᙮
ᓇᓇᑕᐎᑭᔅᑫᓕᒥᑎᓱᒃ, ᑮᔥᐱᓐ ᑖᐺ ᑖᐺᔦᓕᑕᒧᐎᓂᒃ ᐁᑖᐌᑴ; ᑲᑴᒋᐃᑎᓱᒃ᙮ ᓇᒪ ᓈ ᑭ ᑭᔅᑫᓕᑌᓇᐗᐤ ᑭᓚᐗᐤ ᑫᒋᐙᒃ ᐁ ᐱᒋᔅᑳᑖᒃ ᒋᓴᔅ ᙭, ᑮᔥᐱᓐ ᐁᑳ ᐎᐁᐱᓂᑲᓂᐎᐌᑴ?
ᓂᑦ ᐋᔭᒥᐁᔅᑕᐗᐤ ᒫᑲ ᑭᒋᒪᓂᑐ ᐁᑳ ᑭᒋ ᑐᑕᒣᒃ ᑳ ᒫᓛᑕᒃ; ᓇᒪᐎᓚ ᓂᓚᓈᓐ ᑭᒋ ᐃᔑᓈᑯᓯᔮᒃ ᐁ ᓇᐁᓕᑖᑯᓯᔮᒃ, ᒫᑲ ᑭᓚᐗᐤ ᑭᒋ ᑐᑕᒣᒃ ᐊᓂᒪ ᑳ ᒀᔭᔅᑭᑌᓕᑖᑾᒃ, ᐋᑕ ᓂᓚᓈᓐ ᑖᐱᔅᑯᒡ ᐌᐱᓂᑲᓇᒃ ᐁ ᐃᑕᑭᒥᑲᐎᔮᒃ᙮
ᐌᓴ ᓇᒪᐎᓚ ᑫᒀᓐ ᓂ ᑳ ᑮ ᑐᑌᓈᓐ ᑭᒋ ᒫᔑᑖᔮᒃ ᑖᐺᐎᓐ ᒫᑲ ᑭᒋ ᐎᒋᑖᔮᒃ ᑕᐺᐎᓐ᙮
ᐌᓴ ᓂ ᓯᑭᓓᓯᓈᓐ ᐃᔅᐱ ᓕᐃᓚᒥᓯᔮᑭ ᑭᓚᐗᐤ ᒫᑲ ᐁ ᒪᔅᑲᐎᓯᔦᒃ; ᐅᒪ ᒫᑲ ᐊᓯᒋ ᓂ ᓇᑕᐌᓕᑌᓈᓐ ᑭ ᒥᑐᓂᐎᐃᑯᓯᐎᓂᐗᐤ ᐅᑎ᙮
ᐁᐗᑯ ᐌᒋ ᐅᐅ ᒪᓯᓇᐊᒫᓐ, ᐁ ᐃᑖᐱᒋᔮᓐ, ᒫᔅᑯᒡ ᐁᑖᔮᓂ ᐃᑕ ᐁ ᐃᑖᔦᒃ ᓂ ᑳ ᑭᓯᐗᐊᔭᒥᑖᔾ, ᑳ ᐃᑕᔅᑌᒃ ᐊᓂᒪ ᑲᔥᑭᐅᐎᓐ ᑳ ᑮ ᒥᓕᑦ ᐅᑎᐯᓕᒋᑫᐤ, ᑭᒋ ᑭᔅᑭᓄᐊᒫᑫᔮᓐ, ᓇᒪ ᒫᑲ ᑭᒋ ᓂᔑᐗᓈᒋᐃᐌᔮᓐ᙮
ᒫᒋᒡ, ᓂᒋᔖᓂᑐᒃ, ᓇᑕᒫ ᒥᓗᐋᔮᔦᒃ, ᒥᑐᓂ ᒥᓨᑎᓰᒃ, ᒥᓜᓕᒧᒃ, ᐯᔭᑴᓕᑕᒧᒃ, ᐎᒋᐱᒫᑎᓯᒥᑐᒃ ᑳᔮᒣᓕᑕᒧᐎᓂᒃ; ᓀᔥᑕ ᑭᒋᒪᓂᑐ ᑳ ᑎᐯᓕᑕᒃ ᓵᑭᐃᐌᐎᓂᓕᐤ ᓀᔥᑕ ᑳᔮᒣᓕᑕᒧᐎᓂᓕᐤ ᑭ ᑳ ᐎᒉᐎᑯᐗᐤ᙮
ᐊᑕᒥᔅᑖᑐᒃ ᐁ ᐸᓓᑭ ᐅᒉᒥᑐᔦᒃ᙮
ᒥᓯᐌ ᐅᐸᓓᑭᓴᒃ ᑭᑦ ᐊᑕᒥᔅᑳᑯᐗᐗᒃ᙮
ᐅ ᔕᐌᓕᒋᑫᐎᓐ ᑭ ᑎᐯᓕᒋᑫᒥᓇᐤ ᒋᓴᔅ ᙭, ᓀᔥᑕ ᐅ ᓵᑭᐃᐌᐎᓐ ᑭᒋᒪᓂᑐ, ᓀᔥᑕ ᐅ ᐎᒋᐃᐌᐎᓐ ᐯᓓᑭᓯᑦ ᐊᒑᒃ ᒥᓯᐌ ᑭ ᑳ ᐎ ᐎᒉᐎᑯᐗᓇᐗᐤ᙮ ᐁᒣᓐ᙮
ᐹᓪ ᐅᑦ ᐊᐸᔅᑕᓕᒪ ᒋᓴᔅ ᙭ ᐁ ᐃᑌᓕᑕᒃ ᑭᒋᒪᓂᑐ, ᓀᔥᑕ ᑎᒧᑎ ᑭᒋᔖᓂᓇᐤ, ᐁ ᒪᓯᓇᐊᒪᐙᑦ ᐊᓂᐃ ᐅ ᒫᒪᐎᐋᔭᒥᐋᒪ ᑭᒋᒪᓂᑐ ᑳ ᐃᑖᓕᒋ ᑯᕆᓐᑎᒃ, ᐊᓯᒋ ᓀᔥᑕ ᒥᓯᐌ ᐊᓂᐃ ᐅᐸᓓᑭᓴ ᑳ ᐃᑖᓂᒋ ᒥᓯᐌ ᐊᑳᔭᐃᒃ:
ᔕᐌᓕᒋᑭᐎᓐ ᑭ ᑳ ᐎ ᐋᔮᓇᐗᐤ ᓀᔥᑕ ᑳᔮᒣᓕᑕᒧᐎᓐ ᑭᒋᒪᓂᑐ ᑯᑖᐎᓇᐤ ᐅᒋ, ᓀᔥᑕ ᐅᑎᐯᓕᒋᑫᐤ ᒋᓴᔅ ᙭᙮ᐹᓪ ᓇᓈᔅᑯᒣᐤ ᑭᒋᒪᓂᑐᐗ
ᑲᑕ ᐎ ᒫᒥᒋᒪᐤ ᑭᒋᒪᓂᑐ, ᐅᑖᐎᔭ ᐅᑎ ᑭ ᑎᐯᓕᒋᑫᒥᓇᐤ ᒋᓴᔅ ᙭, ᑳ ᐅᑖᐎᒥᑯᑦ ᒥᓯᐌ ᔕᐌᓕᒋᑫᐎᓇ, ᓀᔥᑕ ᑭᒋᒪᓂᑐ ᑳ ᑎᐯᓕᑕᒃ ᒥᓯᐌ ᑲᑭᒋᐃᐌᐎᓂᓕᐤ;
ᑳ ᑲᑭᒋᐃᑕᒃ ᒥᓯᐌ ᓂᑦ ᐊᓕᒥᓯᐎᓂᓈᒃ, ᑭᒋ ᑲᔥᑭᑖᔮᒃ ᑭᒋ ᑲᑭᒋᐊᑭᒋᒃ ᐊᓂᑭ ᓈᓐᑕᐤ ᑳ ᐋᓕᒥᓯᒋᒃ, ᐊᓂᒪ ᑲᑮᒋᐃᐌᐎᓐ ᐅᒋ ᓂᓚᓈᓐ ᑫᒋᐙᒃ ᑳ ᐃᔑ ᑲᑭᒋᐃᔭᒥᑦ ᑭᒋᒪᓂᑐ᙮
ᐌᓴ ᑖᐱᔅᑯᒡ ᐁ ᐃᔑ ᐋᔭᐗᑭᑦ ᑳ ᒥᒉᑎᓂᓕᑭ ᐅ ᐎᓴᑫᓕᑕᒧᐎᓇ ᙭, ᐁᑯ ᑖᐱᔅᑯᒡ ᙭ ᐅᒋ ᐁ ᒥᒉᑎᒃ ᓂ ᑳᑮᒋᐃᑯᓯᐎᓂᓈᓐ᙮
ᓀᔥᑕ ᒫᑲ ᑮᔥᐱᓐ ᑲᒀᑕᑭᓯᔮᒃ, ᐃᑭᓐ ᑭᒋ ᐅᒋ ᑲᑮᒋᐃᑲᐎᔦᒃ ᓀᔥᑕ ᐱᒫᒋᐃᑲᐎᔦᒃ, ᑳ ᐅᒋ ᑲᔥᑭᑖᔦᒃ ᑭᒋ ᔑᐯᓕᑐᒣᒃ ᐊᓂᐃ ᐎᓴᑫᓕᑕᒧᐎᓇ ᑖᐱᔅᑯᒡ ᐊᓂᐃ ᐁ ᐃᔑ ᐎᓴᑫᓕᑕᒫᒃ ᓂᓇᓈᓐ; ᑮᔥᐱᓐ ᒫᑲ ᑳᑮᒋᐃᑳᐎᔮᒃ, ᐃᑭᓐ ᑭᒋ ᐅᒋ ᑲᑭᒋᐃᑲᐎᔦᒃ ᓀᔥᑕ ᐱᒫᒋᐃᑲᐎᔦᒃ ᑭᓚᐗᐤ᙮
ᓀᔥᑕ ᓂᑦ ᐊᔅᐯᓕᒧᐎᓂᓈᓐ ᐁ ᐃᔑ ᐊᔅᐯᓕᒧᑐᑖᑾᒃ ᐋᔨᑕᔅᑌᐤ, ᐁ ᑭᔅᑫᓕᑕᒫᒃ ᐁ ᐎᒋᐃᐌᔦᒃ ᐎᓴᑫᓕᑕᒧᐎᓂᒃ, ᑖᐱᔅᑯᒡ ᓀᔥᑕ ᑭᒋ ᐎᒋᐃᐌᔦᒃ ᑲᑮᒋᐃᐌᐎᓂᒃ᙮
ᐌᓴ ᓇᒪᐎᓚ ᓂ ᓇᑕᐌᓕᑌᓈᓐ, ᓂᒋᔖᓂᑐᒃ, ᐁᑳ ᑭᒋ ᑭᔅᑫᓕᑕᒣᒃ ᓂᑦ ᐊᓕᒥᓯᐎᓂᓈᓐ, ᑳ ᑮ ᐅᑎᑎᑯᔮᒃ ᐁᔕᐃᒃ, ᐁ ᑮ ᒫᑴᓕᑕᒥᐃᑳᐎᔮᒃ ᐊᐗᓯᑌ ᐃᔥᐱᔥ ᑳ ᑮ ᓇᔭᑕᒫᒃ, ᐊᐗᓯᑌ ᐁᔅᐱᒋ ᒪᔥᑲᐎᓯᔮᒃ, ᑳ ᑮ ᐅᒋ ᐳᓀᓕᑕᒫᒃ ᑭᒋ ᐱᒫᑎᓯᔮᒃ᙮
ᒫᑲ ᓂ ᑮ ᐋᔮᓇᓐ ᐁ ᐱᒋᔅᑳᑯᔮᒃ ᓂᐱᐎᓂ ᓇᔥᑴᐗᔑᐃᐌᐎᓐ, ᐁᑳ ᑭᒋ ᒪᒥᔑᑐᑖᓱᔮᒃ, ᒫᑲ ᑭᒋᒪᓂᑐ ᑳ ᐗᓂᔥᑳᓈᑦ ᐅᓂᐱᐗ;
ᑳ ᑮ ᐎᑾᒋᐃᔭᒥᑦ ᑭᒋ ᓂᐱᐎᓂᒃ ᐅᒋ, ᓀᔥᑕ ᑫᔮᐸᒡ ᑳ ᐎᑾᒋᐃᔭᒥᑦ; ᐊᓇ ᓀᔥᑕ ᑳ ᒪᒥᔑᑐᑕᐗᑭᑦ ᑫᔮᐸᒡ ᐁᔥᑾ ᑭᒋ ᐎᑾᒋᐃᔭᒥᑦ;
ᑭᓚᐗᐤ ᓀᔥᑕ ᐁ ᓂᔓᑲᒫᑯᔦᒃ ᐁ ᐋᔭᒥᐁᔅᑕᒪᐎᔮᒃ, ᐊᓂᒪ ᒥᓕᐌᐎᓐ ᑳ ᑮ ᒥᓕᑲᐎᔮᒃ ᒥᒉᑦ ᐊᐌᓂᑭ ᐁ ᑮ ᓇᑐᑕᒫᑫᔅᑕᒪᐎᔭᒥᒋᒃ, ᒥᒉᑦ ᑭᒋ ᓇᓈᔅᑯᒧᔅᑕᒪᐎᔭᒥᒋᒃ᙮ᐋᒋᑖᐤ ᐹᓪ ᑫ ᑐᑕᒃ
ᐌᓴ ᐅᒪ ᐅᒋ ᓂ ᒧᒋᑫᓕᑌᓈᓐ, ᐁ ᐃᑖᒋᒧᔅᑖᑯᔮᒃ ᓂ ᒥᑐᓀᓕᒋᑲᓂᓇᓐ, ᒀᔭᔉ ᐃᑌᓕᑕᒧᐎᓂᒃ ᓀᔥᑕ ᒪᓂᑐᐎ ᑖᐺᔦᓕᑖᑯᓯᐎᓂᒃ, ᓇᒪᐎᓚ ᐎᔮᓯᐎ ᑲᑫᑕᐌᓕᑕᒧᐎᓂᒃ, ᒫᑲ ᐅ ᔕᐌᓕᒋᑫᐎᓐ ᑭᒋᒪᓂᑐ ᐅᒋ, ᓂ ᑮ ᐃᔑ ᐱᒫᑎᓯᓈᓐ ᐅᑕ ᐊᔅᑮᒃ, ᐋᓕᐗᒃ ᒫᑲ ᑭᓚᐗᐤ ᐃᔑ᙮
ᐌᓴ ᓇᒪᐎᓚ ᐱᑐᔥ ᑫᒀᓇ ᑭ ᒪᓯᓇᐊᒫᑎᓇᐗᐤ, ᐱᑯ ᐊᓂᐃ ᑳ ᐋᔭᒥᑖᔦᒃ ᓀᔥᑕᐱᑯ ᑳ ᑖᐺᑕᒣᒃ; ᓀᔥᑕ ᓂᑦ ᐃᔑ ᒪᒥᔑᓐ ᑭᒋ ᑖᐺᑕᒣᒃ ᐱᓕᔥ ᐃᔅᒀᔮᒡ;
ᑖᐱᔅᑯᒡ ᓀᔥᑕ ᐸᔅᑭ ᑳ ᑮ ᐃᑖᒋᒥᔦᒃ, ᓂᓚᓈᓐ ᐁ ᐅ ᒧᒋᑫᓕᑕᒧᐎᓂᔦᒃ, ᒬᒋ ᑖᐱᔅᑯᒡ ᑭᓚᐗᐤ ᐁ ᐅ ᒧᒋᑫᓕᑕᒧᐎᓂᔮᒃ ᐅ ᑭᔑᑳᒥᒃ ᐅᑎᐯᓕᒋᑫᐤ ᒋᓴᔅ᙮
ᐅᒪ ᒫᑲ ᑫᒋᓇᐅᐎᓂᒃ ᓂᑳᓐ ᓂ ᑮ ᐃᑌᓕᑌᑖᔾ ᑭᒋ ᐯᒋ ᓈᑎᑖᑾᒃ, ᑯᑕᒃ ᔕᐌᓕᒋᑫᐎᐤ ᑭᒋ ᐃᔑ ᐋᔮᔦᒃ;
ᓀᔥᑕ ᑭᒋ ᒥᔮᔥᑲᐙᐸᒥᑕᑾᒃ ᐁ ᐃᑐᑌᔮᓐ ᒫᓯᑐᓂᔭᐃᒃ: ᓀᔥᑕ ᐁ ᐯᒋ ᐅᑐᑌᔮᓐ ᒫᓯᑐᓂᔭᐃᒃ ᒥᓇ ᑭᒋ ᓈᑎᑖᑾᒃ, ᓀᔥᑕ ᑭᓚᐗᐤ ᑭᒋ ᐊᑎ ᐃᑐᑕᐃᔦᒃ ᒎᑎᐊᐃᒃ ᐃᔑ᙮
ᐃᔅᐱ ᒫᑲ ᐅᒪ ᑳ ᐃᑌᓕᑕᒫᐸᓐ, ᓂ ᑮ ᐙᐌᑌᓕᑌᓐ ᓈ? ᓀᔥᑕᐱᑯ ᐊᓂᐃ ᑳ ᐃᑌᓕᑕᒫᓐ, ᓂᑦ ᐃᑌᓕᑌᓐ ᓈ ᐎᔮᓯᐎᓂᒃ ᐃᔑ, ᑭᒋ ᐙᐌᓓᓕᑕᒫᓐ ᐁᐁ ᐁᐁ, ᓀᔥᑕ ᓇᒪᐎᓚ, ᓇᒪᐎᓚ?
ᒫᑲ ᐁ ᐃᔑ ᑖᐺᐎᓂᐎᑦ ᑭᒋᒪᓂᑐ, ᓂ ᑲᑫᔅᑭᒥᐌᐎᓂᓈᓐ ᑳ ᑮ ᐅᑎᑎᑯᔦᒃ ᓇᒪᐎᓇ ᑮ ᐃᑗᒪᑲᒃ ᐁᐁ ᓀᔥᑕ ᓇᒪᐎᓚ᙮
ᐌᓴ ᑭᒋᒪᓂᑐ ᐅᑯᓯᓴ, ᒋᓴᔅ ᙭, ᑳ ᑮ ᐋᓕᒧᑕᒫᑕᑾᒃ, ᓂᓚ ᐅᑎ ᓀᔥᑕ ᓵᐃᓚᔅ ᓀᔥᑕ ᑎᒧᑎ ᓇᒪᐎᓚ ᐁᐁ ᓀᔥᑕ ᓇᒪᐎᓚ ᑮ ᐃᑌᓕᑖᑾᓐ, ᒫᑲ ᐎᓚ ᐅᒋ ᐁᐁ ᑮ ᐃᑌᓕᑖᑾᓐ᙮
ᐌᓴ ᒥᓯᐌ ᐅᑦ ᐊᔓᑕᒫᑫᐎᓇ ᑭᒋᒪᓂᑐ ᐎᓚ ᐅᒋ ᐁᐁ ᐃᑌᓕᑖᑾᓋ, ᓀᔥᑕ ᐎᓚ ᐅᒋ ᐁᒣᓐ, ᑭᒋ ᐃᔑ ᒪᒥᒋᒥᑲᓂᐎᑦ ᑭᒋᒪᓂᑐ ᓂᓚᓈᓐ ᐅᒋ᙮
ᐊᓇ ᒫᑲ ᑳ ᑮ ᐋᔭᒋᐃᑕᒃ ᑭᓚᐗᐤ ᐊᓯᒋ ᓂᓚᓈᓐ ᙭ᑎᒃ, ᓀᔥᑕ ᑳ ᑮ ᑐᒥᓂᑕᒃ, ᐁᐗᑯ ᑭᒋᒪᓂᑐ;
ᓀᔥᑕ ᒫᑲ ᓂ ᓇᑐᒪᐤ ᑭᒋᒪᓂᑐ ᑭᒋ ᑎᐹᒋᒧᔅᑕᒪᐎᑦ ᓂᑦ ᐊᒑᑯᒃ, ᑭᒋ ᒪᓈᒋᐃᑕᑾᒃ ᐌᒋ ᐁᑳ ᐁᔥᑾ ᑳ ᐯᒋ ᐃᑐᑌᔮᓐ ᑯᕆᓐᑎᒃ᙮
ᓇᒪᐎᓚ ᐁ ᑎᐯᓕᑕᒫᒃ ᑭ ᑖᐺᔦᓕᑕᒧᐎᓂᐗᐤ, ᒫᑲ ᐁ ᐎᒋᑖᔦᒃ ᑭ ᒧᒋᑫᓕᑕᒧᐎᓂᐗᐤ: ᐌᓴ ᑖᐺᔦᓕᑖᒧᐎᓐ ᑭᑦ ᐅᒋ ᓂᐸᐎᓇᐗᐤ᙮
ᒫᑲ ᐎᓚ ᓂ ᑮ ᐃᔑ ᐅᓀᓕᑕᒫᓱᓐ, ᐁᑳ ᒥᓇ ᑭᒋ ᐯᒋ ᓈᑎᑖᑾᒃ ᑯᓯᑴᓕᑕᒧᐎᓂᒃ᙮
ᐌᓴ ᑮᔥᐱᓐ ᒥᒋᓚᐌᓯᐃᑕᑾᒃ, ᐊᐌᓇ ᐊᓇ ᑳ ᓯᑭᓓᐃᑦ, ᐊᓇ ᐱᑯ ᑳ ᒥᒋᓚᐌᓯᐊᒃ?
ᐁᐗᑯ ᓀᔥᑕ ᑳ ᑮ ᐃᑕᓯᓇᐊᒫᑕᑾᒃ, ᒫᔅᑯᒡ ᒥᔅᑲᐤ ᐃᔅᐱ ᐯᒋ ᑕᑯᔑᓂᔮᓐ ᓂ ᑳ ᒥᒋᓚᐌᓯᑖᔾ ᐊᓂᑭ ᑫ ᐅᒋ ᒧᒋᑫᓕᑕᒫᐸᓐ; ᐁ ᑫᒋᓀᓕᒥᑕᑾᒃ ᒥᓯᐌ ᐁ ᐃᑕᔑᔦᒃ, ᓂ ᒧᒋᑫᓕᑕᒧᐎᓐ ᑭᒋ ᐅ ᒧᒋᑫᓕᑕᒧᐎᓂᔦᒃ ᒥᓯᐌ ᐁ ᐃᑕᔑᔦᒃ᙮
ᐌᓴ ᑭᒋ ᑲᒀᑕᑫᓕᒧᐎᓂᒃ ᓀᔥᑕ ᓇᓀᑳᑌᓕᒧᐎᑌᐁᐎᓂᒃ, ᑭ ᑮ ᒪᓯᓇᐊᒫᑎᓇᐗᐤ ᒥᔅᑕᐃ ᐁ ᒫᑐᔮᓐ; ᐁᑳᐎᓚ ᑭᒋ ᒪᒥᔕᒣᓕᑕᒣᒃ, ᒫᑲ ᑭᒋ ᑭᔅᑫᓕᑕᒣᒃ ᐁᔅᐱᒋ ᓈᔅᐱᒡ ᓵᑭᐃᑕᑾᒃ᙮ᒋ ᐌᐯᓕᑕᒪᐗᑲᓂᐎᑦ ᑳ ᒪᒋᑐᑕᒃ
ᒫᑲ ᑮᔥᐱᓐ ᐊᐌᓇ ᑳ ᒥᔕᒣᓕᑕᒥᐃᐌᑴ, ᓇᒪᐎᓚ ᓂᓚ ᓂ ᑮ ᒥᔕᒣᓕᑕᒥᐃᒃ, ᐋᐱᔑᔥ ᐱᑯ: ᐁᑳ ᑭᒋ ᐋᑕᒣᓕᒥᑕᑾᒃ ᒥᓯᐌ ᐁ ᐃᑕᔑᔦᒃ᙮
ᐁᒀᓂ ᐋᑖᒣᓕᑕᒧᐎᓐ ᑭᒋ ᐋᔮᑦ ᐊᓇ ᐃᓕᓕᐤ, ᑳ ᑮ ᑐᑖᑯᑦ ᑳ ᒥᒉᑎᓕᒋ᙮
ᐁᑯ ᑴᔅᑭᐃᔑ ᒫᑲ, ᓇᐗᒡ ᑭ ᑳ ᐌᐯᓕᑕᒪᐙᑕᐗᐤ, ᓀᔥᑕ ᑲᑮᒋᐋᑕᐗᐤ, ᒫᔅᑯᒡ ᒥᔅᑲᐤ ᐁᐗᑯ ᑐᐎᑳᓐ ᑲᑕ ᒥᓯᐌᐸᓕᐃᑯᐸᓐ ᐅᓵᒻ ᒥᔅᑕᐃ ᒥᒋᓚᐌᓯᐎᓂᓕᐤ᙮
ᐁᐗᑯ ᐅᒋ ᑭ ᐸᑯᓭᓕᒥᑎᓇᐗᐤ ᑭᒋ ᐋᔨᒋᑕᒪᐌᒃ ᑭ ᓵᑭᐃᐌᐎᓂᐗᐤ᙮
ᐌᓴ ᐅᒪ ᐅᒋ ᓀᔥᑕ ᑭ ᑮ ᒪᓯᓇᐊᒫᑎᓇᐗᐤ, ᑭᒋ ᑭᔅᑫᓕᒥᑕᑾᒃ ᑮᔅᐱᓐ ᓀᓇᐃᑕᒧᐌᑴ ᒥᓯᐌ ᐃᔑ᙮
ᐊᓇ ᐙᔦᔥ ᑳ ᐌᐯᓕᑕᒧᐌᒃ, ᓂᓚ ᓀᔥᑕ ᓂ ᐌᐯᓕᑕᒧᐗᐤ: ᐌᓴ ᑮᔥᐱᓐ ᐙᔦᔥ ᐎᐁᐯᓕᑕᒫᑫᔮᓂ, ᐊᓇ ᑳ ᐌᐯᓕᑕᒧᐗᒃ, ᑭᓚᐗᐤ ᐅᒋ ᓂ ᑮ ᐌᐯᓕᑌᓐ, ᐅᑎᔥᑲᐤ ᙭ᑕ;
ᓭᑕᓐ ᐁᑳ ᑭᒋ ᐙᔦᔑᐃᑕᒃ: ᐌᓴ ᑭ ᑭᔅᑫᓕᑕᒸᓈᓇᐤ ᐅ ᑲᑳᔦᓕᓯᐎᓇ᙮ᐹᓪ ᐗᐙᓀᓕᑕᒻ ᒣᑾᒡ ᐁ ᐃᑖᑦ ᐃᑦᕉᐊᔅ
ᓀᔥᑕ ᒫᑲ, ᐃᔅᐱ ᐱᐁᒋ ᐅᑎᑕᒫᓐ ᑦᕈᐊᔅ, ᑭᒋ ᐙᐎᑕᒶᒃ ᙭ ᐅ ᒥᓗᐋᒋᒧᐎᓐ, ᓀᔥᑕ ᐁ ᑮ ᐹᔅᑭᑌᓇᒪᐎᑦ ᐅᑎᐯᓕᒋᑫᐤ ᐃᔥᒀᑌᒥᓕᐤ,
ᓇᒪᐎᓚ ᓂ ᑮ ᐋᔮᓐ ᐋᓜᓯᐎᓐ ᓂᑦ ᐊᒑᑯᒃ, ᐁᑳ ᐁ ᑮ ᒥᔅᑲᐗᒃ ᓂᒋᔖᓐ ᑕᐃᑕᔅ: ᒫᑲ, ᐁ ᐊᑎ ᓇᑲᑕᑭᒃ, ᐊᓐᑕ ᐁ ᐅᑐᑌᔮᓐ ᓂ ᑮ ᐃᑐᑖᓐ ᒫᓯᑐᓂᔭᐃᒃ᙮᙭ ᑭ ᒥᓕᑯᓇᐤ ᐸᔅᑭᓛᑫᐎᓂᓕᐤ
ᐁᑯᔑ ᒫᑲ ᑲᑕ ᐎ ᓇᓈᔅᑯᒪᐤ ᑭᒋᒪᓂᑐ, ᒧᔕᒃ ᑳ ᑐᑖᐎᔭᒥᑦ ᑭᒋ ᔖᑯᒋᐃᐌᔮᒃ ᙭ᑎᒃ, ᓀᔥᑕ ᑳ ᑭᔅᑫᓕᑖᑯᑖᒃ ᐁ ᐃᔑ ᒥᓨᔑᓂᓕᒃ ᐅ ᑭᔅᑫᓕᒥᑯᓯᐎᓐ ᓂᓚᓈᓐ ᐅᒋ ᒥᓯᐌ ᐃᑌ᙮
ᐌᓴ ᓂᑦ ᐃᑌᓕᒥᑯᓈᓐ ᑭᒋᒪᓂᑐ ᑖᐱᔅᑯᒡ ᐁ ᐎᑭᒫᑯᓯᑦ ᙭, ᐊᓂᑭ ᐅᒋ ᑳ ᐱᒫᒋᐋᑲᓂᐎᒋᒃ, ᐊᓂᑭ ᓀᔥᑕ ᐅᒋ ᑳ ᓂᔑᐗᓈᑎᓯᒋᒃ:
ᐯᔭᒃ ᑐᐎᑳᓇᒃ ᓂᐱᐎᓂᒃ ᐃᔑ ᒥᓛᒣᐗᒃ ᑭᒋ ᓂᐱᒋᒃ; ᑯᑕᒃ ᑐᐎᑳᓇᒃ ᒫᑲ ᐱᒫᑎᓯᐎᓂᒃ ᐃᔑ ᒥᓛᒣᐗᒃ ᑭᒋ ᐱᒫᑎᓯᒋᒃ: ᐊᐌᓇ ᒫᑲ ᑫ ᑮ ᑌᐱᐸᓕᔅᑕᒃ ᐅᐅ?
ᐌᓴ ᓂᓚᓈᓐ ᓇᒪᐎᓚ ᑖᐱᔅᑯᒡ ᒥᒉᑦ ᑳ ᒪᒋ ᐋᐸᒋᑕᐙᒋᒃ ᑭᒋᒪᓂᑐᐗ ᐅᑦ ᐗᔭᒥᐎᓂᓕᐤ: ᒫᑲ ᒀᔭᔉ ᐃᑌᓕᑕᒧᐎᓂᒃ, ᒫᑲ ᑖᐱᔅᑯᒡ ᑭᒋᒪᓂᑐ ᐅᒋ, ᐁ ᑲᓇᐙᐸᒥᔭᒥᑦ ᑭᒋᒪᓂᑐ, ᓂᑦ ᐋᔭᒥᓈᓐ ᙭ᑎᒃ᙮
ᐊᑐᔅᑫᓛᑲᓇᒃ ᐅᔥᑭ ᐊᔓᑕᒫᑫᐎᓐ ᐅᒋ
ᒥᓇ ᓈ ᓂ ᒫᒋ ᒥᓗᐋᓕᒧᒥᑎᓱᓈᓐ? ᓀᔥᑕᐱᑯ ᓂ ᓇᑕᐌᓕᑌᓈᓐ ᓈ, ᑖᐱᔅᑯᒡ ᐋᑎᑦ ᑯᑕᑭᔭᒃ, ᒥᓗᐋᓕᒧᒥᐌᐎ ᒪᓯᓇᐃᑫᐎᓇ ᑭᒋ ᐯᑣᑖᑾᒃ, ᓀᔥᑕᐱᑯ ᑭᓚᐗᐤ ᑭᒋ ᒥᓕᔦᒃ ᒥᓗᐋᓕᒧᒥᐌᐎ ᒪᓯᓇᐃᑫᐎᓇ?
ᑭᓚᐗᐤ ᐁᐗᑯ ᓂ ᒪᓯᓇᐃᑫᐎᓂᓈᓐ, ᐁ ᒪᓯᓂᐃᑳᑌᒃ ᓂᑌᐃᓈᒃ, ᐁ ᑭᔅᑫᓕᑕᑭᒡ ᓀᔥᑕ ᐁ ᐋᔭᒥᑖᒋᒃ ᒥᓯᐌ ᐃᓕᓕᐗᒃ:
ᐁ ᐹᔦᑌ ᓄᑯᑖᓂᐗᒃ ᑭᓚᐗᐤ ᐁᐗᑯ ᐅ ᒪᓯᓇᐃᑫᐎᓐ ᙭, ᑳ ᐋᔭᒥᐋᐎ ᐗᐸᒋᑖᔭᒃ ᓂᓚᓈᓐ, ᐁᑳ ᒪᓯᓂᐃᑲᓈᐳ ᐁ ᐅᒋ ᒪᓯᓂᐃᑳᑌᒃ, ᒫᑲ ᐅᑦ ᐊᒑᑾ ᐅᒋ ᐯᒫᑎᓰᑦ ᑭᒋᒪᓂᑐ; ᓇᒪᐎᓚ ᓇᐸᑳᐱᔅᑯᒃ, ᒫᑲ ᐁ ᐎᔮᓯᐎ ᒥᑌᐃᒃ᙮
ᐅᒪ ᐃᔑ ᒫᑲ ᓂ ᒪᒋᔑᑐᑕᐙᓋᓐ ᑭᒋᒪᓂᑐ ᙭ ᐅᒋ:
ᐁᑳ ᐁ ᑲᔥᑭᑖᔮᒃ ᓂᓚᓈᓐ ᑫᒋᐙᒃ ᑫᒀᓐ ᑭᒋ ᒫᒥᑐᓀᓕᑕᒫᒃ, ᒫᑲ ᑭᒋᒪᓂᑐ ᐁᐗᒀᓇ ᑳ ᐅᒋ ᑲᔥᑭᑖᔮᒃ᙮
ᐁᐗᒀᓇ ᓀᔥᑕ ᑳ ᐋᔭᒥᐋᐎ ᐊᑑᔅᑫᓛᑲᓂᐃᔭᒥᑦ ᑭᒋ ᐎᑕᒫᒃ ᐊᓂᒪ ᐅᔥᑭ ᓇᔅᑯᒥᑐᐎᓐ; ᓇᒪᐎᓚ ᑳ ᐃᑗᒪᑲᒃ, ᒫᑲ ᑳ ᐊᒑᑯᐎᒪᑲᒃ; ᐌᓴ ᑳ ᐃᑗᒪᑲᒃ ᓂᐹᔭᐌᒪᑲᓐ, ᒫᑲ ᑳ ᐊᒐᑯᐎᒪᑲᒃ ᒥᓕᐌᒪᑲᓐ ᐱᒫᑎᓯᐎᓐ᙮
ᒫᑲ ᑮᔥᐱᓐ ᑫᒋᐃᑌᓕᑖᑾᓄᑴ ᐊᓂᒪ ᐋᔭᒥᐋᐎ ᐊᑑᔅᑫᐎᓐ ᑳ ᒥᓕᐌᒪᑲᒃ ᓂᐱᐎᓐ ᑳ ᒪᓯᓇᐃᑳᑌᒃ ᓀᔥᑕ ᒪᓯᓂᔑᑳᑌᒃ ᐊᓯᓂᒃ, ᑳ ᐅᒋ ᐁᑳ ᑲᔥᑭᑖᒋᒃ ᐊᓂᑭ ᐃᔅᕃᐃᓪ ᐅᑦ ᐊᐙᔑᒥᔕ ᓱᑲ ᑭᒋ ᑲᓇᐙᐸᑕᒸᒋᒃ ᒧᓯᓴ ᐅᑖᔅᑕᒥᑯᓕᐤ, ᐁ ᐃᔅᐱᔑ ᐙᓯᑯᔅᑌᓕᒃ, ᐁᐗᑯ ᐁ ᐙᓯᑯᔅᑌᒃ ᑳ ᐊᑎ ᐹᔑᑯᓈᑾᒃ;
ᓇᒪ ᓈ ᐊᐙᓯᑌ ᑭᒋᐃᑌᓕᑖᑾᓐ ᐊᓂᒪ ᐋᔭᒥᐋᐎ ᐊᑑᔅᑫᐎᓐ ᐊᒑᑯᒃ ᑳ ᐅᒋᒪᑲᒃ?
ᐌᓴ ᑮᔥᐱᓐ ᑫᒋᐃᑌᓕᑖᑾᓄᑴ ᐊᓂᒪ ᐋᔭᒥᐋᐎ ᐊᑑᔅᑫᐎᓐ ᑳ ᒥᓕᐌᒪᑲᒃ ᓂᔑᐗᓈᒋᐃᒥᐌᐎᓐ, ᐊᐙᓯᑌ ᑖᐺ ᑭᒋᐃᑌᓕᑖᑾᓐ ᐊᓂᒪ ᐋᔭᒥᐊᐎ ᐊᑑᔅᑫᐎᓐ ᑳ ᒥᓕᐌᒪᑲᒃ ᒀᔭᔅᑭᑖᑎᓯᐎᓐ᙮
ᐌᓴ ᑮᔥᐱᓐ ᐊᓂᒪ ᑳ ᑮ ᐌᐱᐸᓕᒃ ᑮ ᑭᒋᐃᑌᓕᑖᑾᒃ, ᓈᔅᐱᒡ ᐊᐙᓯᑌ ᑭᒋᐃᑌᓕᑖᑾᓐ ᐊᓂᒪ ᑫᔮᐸᒡ ᑳ ᐱᒫᑎᓯᒪᑲᒃ᙮
ᐁ ᐙᐸᑕᒫᒃ ᒫᑲ ᐁ ᐋᔮᔮᒃ ᐅᒪ ᑐᐎ ᐊᔅᐯᓕᒧᐎᓐ, ᓂ ᓱᑭᑌᐁᐎ ᐋᔭᒥᓈᓐ:
ᓇᒪ ᒫᑲ ᑖᐱᔅᑯᒡ ᒧᓯᔅ ᑳ ᑮ ᐃᑕᔅᑕᑦ ᐊᑯᐙᐱᑴᐙᓐ ᐅᑖᔅᑕᒥᑯᒃ, ᐊᓂᑭ ᐃᔅᕃᐃᓪ ᐅᑦ ᐊᐙᔑᒥᔕ ᐁᑳ ᓱᑳ ᑭᒋ ᑲᓇᐙᐸᑕᑭᒃ ᐁ ᑭᔑᐱᐸᓕᓕᒃ ᐊᓂᐁᓕᐤ ᑳ ᐳᓂᐸᓕᑖᓂᐗᓂᓕᒃ:
ᒫᑲ ᓇᒪᐎᓚ ᑮ ᐙᐱᒫᑲᓂᓕᐗ ᐅ ᒥᑐᓀᓕᒋᑲᓂᐗᐗ: ᐌᓴ ᐱᓕᔥ ᐊᓄᒡ ᐁ ᑭᔑᑳᒃ ᐃᑕᑾᓐ ᑫᔮᐸᒡ ᐊᓂᒪ ᐊᑯᐙᐱᑴᐙᓐ ᐁᑳ ᐁ ᐅᒋ ᐃᑲᑌᓂᑳᑌᒃ ᐁ ᐋᔭᒥᑖᓂᐗᒡ ᐊᓂᒪ ᑳᔮᔥ ᓇᔅᑯᒥᑐᐎᓐ; ᐁᐗᑯ ᐊᑯᐙᐱᑴᐙᓐ ᐃᑲᑌᓂᑳᑌᐤ ᙭ᑎᒃ᙮
ᒫᑲ ᐱᓕᔥ ᐊᓄᒡ ᐁ ᑭᔑᑳᒃ, ᐃᔅᐱ ᐋᔭᒥᐋᑲᓂᐎᑦ ᒧᓯᔅ, ᐊᓂᒪ ᐊᑯᐙᐱᑴᐙᓐ ᐅᑌᐃᐙᒃ ᐊᔅᑌᓕᐤ᙮
ᐁᓕᐌᒃ ᒫᑲ ᐃᔅᐱ ᑫ ᑴᔅᑭᑐᑖᑯᑦ ᐅᑎᐯᓕᒋᑫᐤ, ᐊᓂᒪ ᐊᑯᐙᐱᑴᐙᓐ ᑲᑕ ᐃᑲᑌᓂᑳᑌᓕᐤ᙮
ᐅᑎᐯᓕᒋᑫᐤ ᒫᑲ ᐁᐗᑯ ᐊᒑᒃ: ᐃᑕ ᒫᑲ ᐁ ᐃᑖᓕᒋ ᐅᑎᐯᓕᒋᑫᐤ ᐅᑦ ᐊᒑᑾ, ᐁᑯᑕ ᐃᑕᑾᒃ ᑎᐯᓕᒥᑎᓯᐎᓐ᙮
ᒫᑲ ᒥᓯᐌ ᐁ ᐃᑕᔑᔭᒃ, ᒧᔐ ᐁ ᐅᑖᔅᑕᒥᑯᔭᒃ, ᐁ ᐙᐸᑕᒶᒃ ᑖᐱᔅᑯᒡ ᐗᐹᒧᐎᓂᐤ, ᐅ ᑭᔅᑌᓕᑖᑯᓯᐎᓐ ᐅᑎᐯᓕᒋᑫᐤ, ᑭ ᑴᔅᑭᓈᑯᐃᑲᐎᓈᓇᐤ ᐊᓂᒪ ᐃᔑᓈᑯᓯᐎᓂᒃ ᑭᔅᑌᓕᑖᑯᓯᐎᓂᒃ ᐅᒋ ᑭᔅᑌᓕᑖᑯᓯᐎᓂᒃ ᐃᔑ, ᑖᐱᔅᑯᒡ ᐅᑎᐯᓕᒋᑫᐤ ᐅᒋ ᑳ ᐊᒑᑯᐎᑦ᙮
ᐊᒑᑯ ᐌᓘᑎᓯᐎᓐ ᐊᔑᔥᑭ ᐊᓴᐗᒋᑲᓇ ᐁ ᐃᑕᑾᑭ
ᐁ ᐙᐸᑕᒫᒃ ᒫᑲ ᐁ ᐋᔮᔮᒃ ᐅᒪ ᐋᔭᒥᐋᐎ ᐊᑐᔅᑫᐎᓐ, ᑳ ᑮ ᐃᔑ ᒥᓕᑲᐎᔮᒃ ᔕᐌᓕᒋᑫᐎᓐ, ᓇᒪᐎᓚ ᓂ ᔖᑯᑌᐋᓈᓐ;
ᒫᑲ ᓂ ᑮ ᐌᐱᓀᓈᓐ ᐊᓂᐃ ᑭᒧᒡ ᑫᒀᓇ ᓇᓀᐯᐎᓯᐎᓂᒃ ᑳ ᐃᑕᑾᑭ, ᐁᑳ ᐁ ᐱᒧᑌᔮᒃ ᑲᑳᔦᓕᓯᐃᓂᒃ, ᐁᑳ ᓀᔥᑕ ᐁ ᐙᔦᔑᐃᐌᐎ ᑕᑯᓇᒶᒃ ᑭᒋᒪᓂᑐ ᐅᑦ ᐋᔭᒥᐎᓐ; ᒫᑲ ᐁ ᑭᔅᑫᓕᑖᑯᑖᔮᒃ ᑖᐺᐎᓐ, ᓂ ᒥᓗᐋᒋᒥᑎᓱᔅᑕᐙᓈᓐ ᒥᓯᐌ ᑕᑐ ᐃᓕᓕᐤ ᐅ ᒥᑐᓀᓕᒋᑲᓂᒃ ᐁ ᑲᓇᐙᐸᒥᑦ ᑭᒋᒪᓂᑐ᙮
ᒫᑲ ᑮᔥᐱᓐ ᓂ ᒥᓗᐋᒋᒧᐎᓂᓈᓐ ᑭᐋᒋᑳᑌᑭ, ᑳᑕᒪᐙᐗᒃ ᐊᓂᑭ ᑳ ᐗᓂᔑᑭᒃ:
ᐊᓂᐃ ᐅᒋ ᐊᓇ ᑳ ᒪᓂᑐᐎᑦ ᐅᑕ ᐊᔅᑮᒃ ᑮ ᑭᑆᐱᓇᒬᐤ ᐅ ᒥᑐᓀᓕᒋᑲᓂᓕᐗ ᐊᓂᐃ ᐁᑳ ᑳ ᑖᐺᑕᒥᓕᒋ, ᐊᓂᒪ ᐙᔅᑌᐎᓐ ᑳ ᐅᒋᐸᓕᒃ ᐅ ᑭᔅᑌᓕᑖᑯᓯᐎ ᒥᓗᐋᒋᒧᐎᓂᒃ ᙭, ᑳ ᓇᔅᐱᑕᐙᑦ ᑭᒋᒪᓂᑐᐗ, ᐁᑳ ᑭᒋ ᓵᑳᔅᑌᔅᑳᑯᒋᒃ᙮
ᐌᓴ ᓇᒪᐎᓚ ᓂ ᑲᑫᔅᑭᒥᐙᓱᓈᓐ, ᒫᑲ ᒋᓴᔅ ᙭ ᐅᑎᐯᓕᒋᑫᐤ; ᓂᓚᓈᓐ ᓀᔥᑕ ᑭᑦ ᐊᑐᔅᑫᓚᑲᓂᐗᐗᒃ ᒋᓴᔅ ᐅᒋ᙮
ᐌᓴ ᑭᒋᒪᓂᑐ ᑳ ᑮ ᐃᑕᔓᐗᑕᒃ ᐙᓭᔮᓯᐎᓐ ᑭᒋ ᓵᑳᔅᑌᓕᒃ ᐁ ᐗᓂᑎᐱᔅᑳᒃ ᐅᒋ, ᓂ ᑮ ᓵᑳᔅᑌᔅᑳᑯᓈᓐ ᓂᑌᐃᓈᒃ, ᑭᒋ ᒥᓕᔮᒃ ᐊᓂᒪ ᐙᔅᑌᐎᓐ ᑳ ᐃᑕᑾᒃ ᐁ ᑭᔅᑫᓕᒋᑳᑌᓕᒃ ᐅ ᑭᔅᑌᓕᑖᑯᓯᐎᓐ ᑭᒋᒪᓂᑐ ᐅᑖᔅᑕᒥᑯᒃ ᒋᓴᔅ ᙭᙮
ᒫᑲ ᐅᒪ ᐌᓗᑎᓯᐎᓐ ᐊᔅᑭᐎ ᐊᓯᐗᒋᑲᓂᒃ ᓂᑦ ᐋᔮᓈᓐ, ᐁ ᐃᔅᐱᒋ ᑭᒋᐃᑌᓕᑖᑾᓂᓕᒃ ᑲᔥᑭᐅᐎᓂᓕᐤ ᑭᒋ ᑎᐱᓚᐌᐎᓯᑦ ᑭᒋᒪᓂᑐ, ᓇᒪᐎᓚ ᓂᓚᓈᓐ᙮
ᒥᓯᐌ ᐋᔨᑕᐤ ᓂ ᒥᑯᔥᑳᒋᐃᑲᐎᓈᓐ, ᓇᒪᐎᓚ ᒫᑲ ᓂ ᑲᒀᑕᑫᓕᒧᓈᓐ; ᓂ ᐙᐙᓀᓕᑌᓇᓐ, ᒫᑲ ᓇᒪᐎᓚ ᒥᑐᓂ ᓂ ᑮ ᐗᓂᑖᓈᓐ ᐊᔅᐯᓕᒧᐎᓐ;
ᓂ ᑲᒀᑕᑭᐃᑲᐎᓈᓐ, ᒫᑲ ᓇᒪᐎᓚ ᓂ ᐌᐱᓂᑲᐎᓈᓐ; ᓂ ᐌᐱᔑᒥᑲᐎᓈᓐ, ᒫᑲ ᓇᒪᐎᓚ ᓂ ᓂᔑᐗᓈᒋᐃᑲᐄᓈᓐ;
ᒧᔕᒃ ᐁ ᐸᐸᒧᑕᑖᐗᑭᑦ ᓂᔭᐎᓈᒃ ᐅ ᓂᐱᐎᓐ ᐅᑎᐯᓕᒋᑫᐤ ᒋᓴᔅ, ᐅ ᐱᒫᑎᓯᐎᓐ ᓀᔥᑕ ᒋᓴᔅ ᑭᒋ ᓄᑯᑖᓂᐗᓂᓕᒃ ᓂᔭᐎᓋᒃ᙮
ᐌᓴ ᓂᓚᓈᓐ ᑳ ᐱᒫᑎᓯᔮᒃ ᒧᔕᒃ ᓂᑦ ᐃᔑ ᐸᑭᑎᓂᑲᐎᓈᓐ ᓂᐱᐎᓂᒃ ᐎᓚ ᐅᒋ ᒋᓴᔅ, ᐅ ᐱᒫᑎᓯᐎᓐ ᒋᓴᔅ ᑭᒋ ᓄᑯᑖᓂᐗᓂᓕᒃ ᓂ ᓂᐱᐎᓂᐎᔮᓯᓈᒃ᙮
ᐁᑯ ᐃᔑ ᒫᑲ ᓂᐱᐎᓐ ᓂ ᓄᒋᐃᑯᓈᓐ, ᒫᑲ ᑭᓚᐗᐤ ᐱᒫᑎᓯᐎᓐ᙮
ᓂᓚᓈᓐ ᐁ ᐋᔭᐗᑭᑦ ᐁᐗᑯ ᑫᔮᐸᒡ ᑖᐺᔦᓕᑕᒧᐎᓂ ᐊᒑᒃ, ᐁ ᐃᑕᓯᓇᐃᑳᑌᒃ, ᓂ ᑮ ᑖᐺᑌᓐ, ᐁᐗᑯ ᐌᒋ ᒫᑲ ᐋᔭᒥᔮᓐ; ᓂᓚᓈᓐ ᓀᔥᑕ ᓂ ᑖᐺᑌᓈᓐ, ᐁᐗᑯ ᐌᒋ ᒫᑲ ᐋᔭᒥᔮᒃ;
ᐁ ᑭᔅᑫᓕᑕᒫᒃ ᐊᓇ ᑳ ᑮ ᐗᓂᔥᑳᓈᑦ ᐅᑎᐯᓕᒋᑫᐗ ᒋᓴᓴ, ᐊᓯᒋ ᓀᔥᑕ ᑭᒋ ᐗᓂᔥᑳᓂᔭᒥᑦ ᒋᓴᔅ ᐅᒋ, ᓀᔥᑕ ᑭᒋ ᐸᑭᑎᓂᔭᒥᑦ ᐊᓯᒋ ᑭᓚᐗᐤ᙮
ᐌᓴ ᒥᓯᐌ ᑫᒀᓇ ᑭᓚᐗᐤ ᐅᒋ ᐃᑭᓋ, ᐊᓂᒪ ᐁ ᒥᒉᑎᒃ ᔕᐌᓕᒋᑫᐎᓐ, ᐅ ᓇᓈᔅᑯᒧᐎᓂᐗᐤ ᐁ ᒥᒉᑎᒋᒃ ᐅᒋ, ᑭᒋ ᐃᔅᐸᓕᓕᒃ ᑭᒋ ᐅᒋ ᑭᔅᑌᓕᑖᑯᐋᑲᓂᐎᑦ ᑭᒋᒪᓂᑐ᙮ᑫ ᐃᔑ ᐱᒫᑎᓯᑦ ᐊᐌᓇ ᑖᐺᔦᓕᑕᒧᐎᓂᒃ
ᐁᐗᑯ ᐅᒋ ᓇᒪᐎᓚ ᓂ ᔖᑯᑌᐋᓈᓐ; ᒫᑲ ᐋᑕ ᐗᔅᑭᒡ ᓂᑦ ᐃᓕᓕᐎᓂᓈᓐ ᐁ ᓂᔑᐗᓈᑕᒃ, ᐁᓕᐌᒃ ᒫᑲ ᐱᒋ ᓂᑦ ᐃᓕᓕᐎᓂᓈᓐ ᐅᔥᑭᐸᓕᑖᓂᐗᓐ ᑕᑡᐤ ᐁ ᑭᔑᑳᒃ᙮
ᐌᓴ ᑳ ᓛᑯᔑᒃ ᑭ ᑲᒀᑕᑭᓯᐎᓂᓇᐤ, ᐱᑕᒫ ᐱᑯ ᑳ ᐃᑭᒃ, ᓂ ᑲᔥᑭᑕᒫᑯᓈᓐ ᓈᔅᐱᒡ ᐊᐙᓯᑌ ᑴᓯᑾᒃ ᓀᔥᑕ ᑳᑭᑫ ᑭᔅᑌᓕᑖᑯᓯᐎᓐ;
ᒣᒀᒡ ᐁᑳ ᐁ ᑲᓇᐙᐸᑕᒪᒃ ᐊᓂᐃ ᑳ ᓄᑾᑭ, ᒫᑲ ᐊᓂᐃ ᐁᑳ ᑳ ᓀᑾᑭ: ᐌᓴ ᐊᓂᐃ ᑳ ᓄᑾᑭ ᐊᒋᓚᐤ ᐃᑕᑾᓋ; ᒫᑲ ᐊᓂᐃ ᐁᑳ ᑳ ᓄᑾᑭ ᑳᑭᑫ ᐃᑕᑾᓋ᙮
ᐌᓴ ᑭ ᑭᔅᑫᓕᑌᓋᓇᐤ ᑮᔥᐱᓐ ᑭᑦ ᐊᔅᑭᐎ ᑭᑭᓇᐤ ᐅᒪ ᒥᑭᐙᒻ ᑮ ᐱᑯᐸᓕᒃ, ᑭᑦ ᐋᔮᓈᓇᐤ ᐅ ᐙᔅᑳᔨᑫᐎᓐ ᑭᒋᒪᓂᑐ, ᐙᔅᑳᔨᑲᓐ ᐁᑳ ᒥᒋᒋᒃ ᑳ ᐅᒋ ᐅᔑᒋᑳᑌᒃ, ᑳᑭᑫ ᑭᒋᑭᔑᑯᒃ ᑳ ᐃᑌᑾᒃ᙮
ᐌᓴ ᐅᒪ ᐅᒋ ᑭ ᒪᒫᐱᓈᓇᐤ, ᓈᔅᐱᒡ ᐁ ᓇᑕᐌᓕᑕᒪᒃ ᑭᒋ ᐳᔅᑎᔥᑲᒧᑎᓕᑲᐎᔭᒃ ᐊᓂᒪ ᑭ ᐙᔅᑳᔨᑲᓂᒥᓇᐤ ᑭᒋᑭᔑᑯᒃ ᑳ ᐅᒋᐸᓕᒃ:
ᐌᓴ ᑭᓚᓈᓇᐤ ᑳ ᐃᑖᔭᒃ ᐅᒪ ᒥᑭᐙᒥᒃ ᑭ ᒪᒫᐱᓈᓇᐤ, ᐁ ᑄᐗᑌᔭᒃ: ᐁᑳ ᐁ ᓇᑕᐌᓕᑕᒪᒃ ᑭᒋ ᑫᑕᓗᐎᓂᑲᐎᔭᒃ, ᒫᑲ ᑭᒋ ᐳᔅᑎᔥᑲᒧᑎᓕᑲᐎᔭᒃ, ᐊᓂᒪ ᑳ ᓂᐱᐗᒃ ᑭᒋ ᒥᓯᐌᐸᓕᑖᓂᐗᒃ ᐱᒫᑎᓯᐎᓂᒃ᙮
ᐊᓇ ᒫᑲ ᐅᒪ ᑫᒀᓐ ᑳ ᑮ ᑐᑕᒫᑕᒃ ᐁᐗᑯ ᑭᒋᒪᓂᑐ, ᑳ ᑮ ᒥᓕᑕᒃ ᓀᔥᑕ ᐅ ᑫᒋᓈᐅᐎᓐ ᐊᒑᒃ᙮
ᐁᐗᑯ ᐅᒋ ᒧᔕᒃ ᑭ ᑫᒋᓇᐅᓈᓇᐤ, ᐁ ᑭᔅᑫᓕᑕᒪᒃ, ᒣᑾᒡ ᐁ ᐎᑭᔭᒃ ᐅᑕ ᒥᔭᐎᒃ, ᑭᑦ ᐃᑖᐱᒋᔅᑕᐙᓇᐤ ᐅᑎᐯᓕᒋᑫᐤ:
ᐌᓴ ᑖᐺᔦᓕᑕᒧᐎᓐ ᑭᑦ ᐅᒋ ᐱᒧᑕᓈᓇᐤ, ᓇᒪᐎᓚ ᐊᓂᐃ ᐅᒋ ᑳ ᐗᐸᑕᒪᒃ:
ᑭ ᑫᒋᓇᐅᓈᓇᐤ, ᓂᑦ ᐃᑣᓐ, ᐊᐙᓯᑌ ᓀᔥᑕ ᑭ ᓇᑕᐌᓕᑌᓋᓇᐤ ᑭᒋ ᓇᑲᑕᒪᒃ ᐅᒪ ᒥᔭᐤ ᓀᔥᑕ ᑭᒋ ᐎᒉᐗᒃ ᐅᑎᐯᓕᒋᑫᐤ᙮
ᐁᐗᑯ ᐌᒋ ᑯᒋᑖᔭᒃ, ᑮᔥᐱᓐ ᐁ ᓄᑯᓯᔮᒃ ᓀᔥᑕᐱᑯ ᐁ ᐃᑖᐱᒋᔭᒃ, ᑭᒋ ᐃᔑ ᐅᑎᓂᑕᒃ᙮
ᐌᓴ ᒥᓯᐌ ᐁ ᐃᑕᔑᔭᒃ ᑭ ᑳ ᓄᑯᓯᓈᓇᐤ ᐅᑎᔥᑲᐤ ᙭ ᐅ ᑎᐹᔅᑯᓂᑫᐎ ᐊᐱᐃᓂᒃ; ᒥᓯᐌ ᑕᑐ ᐊᐌᓇ ᑭᒋ ᒥᓚᑲᓂᐎᑦ ᐊᓂᐃ ᑳ ᑮ ᑐᒋᑳᑌᓕᑭ ᐎᔭᐎᒃ, ᒬᒋ ᐊᓂᐁᓕᐤ ᑳ ᑳ ᑐᑕᒃ, ᑮᔥᐱᓐ ᒣᓨᔑᓂᓕᑴ ᓀᔥᑕᐱᑯ ᒥᐋᓛᑕᓂᓕᑴ᙮ᐁ ᐅᑐᑌᒥᒥᑯᔭᒃ ᑭᒋᒪᓂᑐ ᙭ ᐅᒋ
ᐁ ᑭᔅᑫᓕᑕᒶᑭ ᒫᑲ ᐅ ᑯᔅᑖᑎᑯᓯᐎᓐ ᐅᑎᐯᓕᒋᑫᐤ, ᓂ ᔑᑭᒫᓈᓇᒃ ᐃᓕᓕᐗᒃ; ᒫᑲ ᐎᓚ ᑭᒋᒪᓂᑐ ᓂ ᑭᔅᑫᓕᒥᑯᓈᓐ; ᓀᔥᑕ ᓂᑦ ᐃᔑ ᐸᑯᓭᓕᑌᓐ ᐁ ᑭᔅᑫᓕᒥᑳᐎᔮᒃ ᑭ ᒥᑐᓀᓕᒋᑲᓂᐙᒃ᙮
ᐌᓴ ᓇᒪᐎᓚ ᒥᓇ ᓂ ᒥᓗᑎᐹᒋᒥᑎᓯᓈᓐ ᐁ ᒪᓯᓇᐊᒫᑕᑾᒃ, ᒫᑲ ᑭ ᒥᓕᑎᓈᓐ ᑫ ᐅᒋ ᒫᒪᑖᑯᒧᔦᒃ ᓂᓚᓈᓐ ᐅᒋ, ᑭᒋ ᐋᔭᔦᒃ ᑫᒀᓐ ᑫ ᐃᔑ ᓇᔥᑴᐗᔑᐁᑾᒃ ᐊᓂᑭ ᑳ ᒫᒪᑖᑯᒧᒋᒃ ᐅᑦ ᐃᔑᓈᑯᓯᐎᓂᐗᒃ, ᓇᒪ ᒫᑲ ᐅᑌᐃᐙᒃ᙮
ᐌᓴ ᑮᔥᐱᓐ ᑮᔥᑴᔮᒃ, ᐃᑭᓐ ᑭᒋᒪᓂᑐ ᐅᒋ; ᓀᔥᑕᐱᑯ ᑮᔥᐱᓐ ᓕᑄᑳᔮᒃ ᐃᑭᓐ ᑭᓚᐗᐤ ᐅᒋ᙮
ᐌᓴ ᐅ ᓵᑭᐃᐌᐎᓐ ᙭ ᓂ ᔑᑭᐃᑯᐙᓈᓐ; ᐌᓴ ᐅᒪ ᓂᑦ ᐃᔑ ᑎᐹᔅᑯᓀᓕᑌᓈᓐ, ᑮᔥᐱᓐ ᐯᔭᒃ ᐊᐌᓇ ᑮ ᓂᐳᔅᑕᒪᐙᑦ ᒥᓯᐌ, ᒥᓯᐌ ᐁᑯ ᑳ ᓂᐱᓕᒋ;
ᓀᔥᑕ ᐁ ᑮ ᓂᐳᔅᑕᒪᐙᑦ ᒥᓯᐌ, ᐊᓂᑭ ᑳ ᐱᒫᑎᓯᒋᒃ ᐁᑳ ᐊᓄᒡ ᐅᒋ ᑭᒋ ᐱᒫᑎᓰᒻ ᑖᓯᒋᒃ, ᒫᑲ ᐊᓂᐃ ᑳ ᓂᐳᔅᑕᒫᑯᒋᒃ, ᓀᔥᑕ ᒥᓇ ᑳ ᑮ ᐗᓂᔥᑳᓕᒋ᙮
ᐁᐗᑯ ᐅᒋ ᐊᓄᒡ ᐅᒋ ᓇᒪᐎᓚ ᐊᐌᓇ ᐃᓕᓕᐤ ᓂ ᑭᔅᑫᓕᒫᓈᓐ ᐎᔮᓯᐎᓂᒃ ᐃᔑ: ᐁᐁ, ᐋᑕ ᐁ ᑮ ᑭᔅᑫᓕᒪᒃ ᙭ ᐎᔮᓯᐎᓂᒃ ᐃᔑ, ᐁᓕᐌᒃ ᒫᑲ ᐊᓄᒡ ᐅᒋ ᓇᒪᐎᔅᑳᑦ ᐅᒪ ᓂᑦ ᐃᔑ ᑭᔅᑫᓕᒫᓈᓐ᙮
ᐁᐗᑯ ᐅᒋ ᑮᔥᐱᓐ ᐊᐌᓇ ᐃᓕᓕᐤ ᐁᑕᑴ ᙭ᑎᒃ, ᐅᔥᑭ ᐅᔑᐋᑲᓂᐎᐤ: ᑳᔮᔥ ᑫᒀᓐ ᐌᐱᐸᓕᐗ; ᒫᑎᑲ, ᒥᓯᐌ ᑫᒀᓇ ᐊᑎ ᐅᔥᑲᐗ᙮
ᓀᔥᑕ ᒥᓯᐌ ᑫᒀᓇ ᐃᑕᑾᓂᓕᐤ ᑭᒋᒪᓂᑐ ᐅᒋ, ᑳ ᑮ ᐅᑐᑌᒥᒥᑕᒃ ᒋᓴᔅ ᙭ ᐅᒋ, ᓀᔥᑕ ᑳ ᑮ ᒥᓕᑕᒃ ᐅᑐᑌᒥᐃᐌᐎ ᐊᑑᔅᑫᐎᓐ;
ᑭᒋᒪᓂᑐ ᐁ ᑮ ᐱᒋᔅᑲᐙᑦ ᙭ᑕ, ᐁ ᐅᑐᑌᒥᔅᑕᒫᓯᑦ ᐊᔅᑭ, ᐁᑳ ᐁ ᐃᑕᑭᑕᒪᐙᑦ ᐅ ᒪᒋᑐᑕᒧᐎᓂᓕᐗ; ᓀᔥᑕ ᐁ ᑮ ᐸᑭᑎᓇᒫᑕᒃ ᐅᑐᑌᒥᐃᐌᐎ ᐋᔭᒥᐎᓂᓕᐤ᙮
ᐊᓄᒡ ᒫᑲ ᓂᑦ ᐋᐎᓈᓐ ᐅᑦ ᐃᔑᑎᔕᐙᑲᓇ ᙭, ᑖᐱᔅᑯᒡ ᑭᒋᒪᓂᑐ ᐁ ᓇᑕᐌᓕᑕᒫᑖᒃ ᓂᓚᓈᓐ ᐅᒋ: ᑭ ᐸᑯᓭᓕᒥᑎᓇᐗᐤ ᙭ ᐅᒋ, ᑭᒋ ᐅᑐᑌᒥᒣᒃ ᑭᒋᒪᓂᑐ᙮
ᐌᓴ ᐎᓚ ᑮ ᐃᔑᐁᐤ ᑭᒋ ᒪᒋᑣᐎᓂᐎᓕᒋ ᑭᓚᓈᓇᐤ ᐅᒋ, ᐊᓂᐃ ᐁᑳ ᑳ ᑮ ᑭᔅᑫᓕᑕᒥᓕᒋ ᒪᒋᑣᐎᓂᓕᐤ; ᑭᒋᒪᓂᑐ ᐅ ᒀᔭᔅᑭᑖᑎᓯᐎᓐ ᑭᒋ ᐃᔑᐃᑲᐎᔭᒃ ᐎᓚ ᐅᒋ᙮
ᓂᓚᓈᓐ ᒫᑲ ᐁ ᒫᒪᐄ ᐎᒋᐊᑑᔅᑫᒪᑭᑦ, ᑭ ᓇᑐᑕᒫᑎᓈᓐ ᐁᑳ ᐸᑾᓐᑕᐤ ᑭᒋ ᐅᑎᓇᒬᒃ ᑭᒋᒪᓂᑐ ᐅ ᔕᐌᓕᒋᑫᐎᓐ᙮
ᐌᓴ ᐃᑗᐤ, ᑭ ᑮ ᐯᑖᑎᓐ ᐊᓂᒪ ᐃᔅᐱ ᑳ ᓇᐃᐸᓕᒃ, ᓀᔥᑕ ᐁ ᐱᒫᒋᐃᐌᐎ ᑭᔑᑳᒃ ᑭ ᑮ ᓂᔓᑲᒫᑎᓐ: ᒫᑎᑲ, ᐊᓄᒡ ᐁᑯ ᑳ ᓇᐃᐸᓕᒃ; ᒫᑎᑲ, ᐊᓄᒡ ᐁᐗᑯ ᐱᒫᒋᐃᐌᐎ ᑭᔑᑳᐤ᙮
ᐁᑳ ᑫᒀᓐ ᐁ ᑐᑕᒫᒃ ᑫ ᐅᒋ ᓈᔦᑕᐌᓕᑕᒥᐃᐌᔮᒃ, ᐋᔭᒥᐋᐎ ᐊᑑᔅᑭᐎᓐ ᐁᑳ ᑭᒋ ᒪᒋ ᐋᓕᒧᒋᑳᑌᓐ;
ᒫᑲ ᒥᓯᐌ ᑫᒀᓇ ᐁ ᑐᑕᒫᒃ ᐁ ᐙᐸᑎᓕᐌᔮᒃ ᐁ ᐅᑦ ᐋᔭᒥᐋᐎ ᐊᑑᔅᑫᓛᑲᓂᔭᒥᒋᒃ, ᒥᔅᑕᐃ ᔑᐱᓚᐌᓯᐎᓂᒃ, ᑲᒀᑕᑭᓯᐎᓂᒃ, ᒪᓀᓯᐎᓂᒃ, ᓇᓀᑳᑌᓕᒧᐎᓂᒃ,
ᐁ ᐸᓴᔅᑌᐅᑳᐎᔮᒃ, ᐁ ᑭᐸᐅᑳᐎᔮᒃ, ᐁ ᓂᔑᐗᓈᑕᑲᒥᑭᓯᓈᓂᐗᒃ, ᐁ ᐊᑑᔅᑫᔮᒃ, ᐁ ᐊᔕᐙᐱᔮᒃ, ᐁ ᓂᑲᓱᔮᒃ;
ᐸᓓᑭᓯᐎᓂᒃ, ᑭᔅᑫᓕᑕᒧᐎᓂᒃ, ᓴᓯᐯᓕᑕᒧᐎᓂᒃ, ᑭᔐᐙᑎᓯᐎᓂᒃ, ᐸᓓᑭ ᐊᒑᒃ ᐅᒋ, ᑖᐺ ᓵᑭᐃᐌᐎᓂᒃ,
ᑖᐺᐎᓂ ᐋᔭᒥᐎᓂᒃ, ᑭᒋᒪᓂᑐ ᐅ ᑲᔥᑭᐅᐎᓂᒃ, ᐁ ᑭᑭᔥᑲᒫᒃ ᓇᑐᐸᓕᐎ ᐋᐸᒋᑖᐎᓇ ᒀᔭᔅᑭᑖᑎᓱᐎᓂᒃ ᑳ ᐅᒋᐸᓕᑭ ᑭᒋᓂᔅᑮᒃ ᐃᑌᑫ ᓀᔥᑕ ᓇᒪᑎᓂᔅᑭᒃ ᐃᑌᑫ,
ᐁ ᑭᔅᑌᓕᑖᑯᓯᔮᒃ ᓀᔥᑕ ᐁ ᒪᒉᓕᑖᑯᓯᔮᒃ, ᐁ ᒪᒋ ᐋᓕᒧᒥᑲᐎᔮᒃ ᓀᔥᑕ ᐁ ᒥᓗ ᐋᓕᒪᒥᑲᐎᔮᒃ; ᑖᐱᔅᑯᒡ ᐁ ᐙᔦᔑᒥᐌᒋᒃ, ᐁᓕᐌᒃ ᒫᑲ ᐁ ᑖᐺᔮᒃ;
ᑖᐱᔅᑯᒡ ᐁᑳ ᐁ ᑭᔅᑫᓕᑖᑯᓯᒋᒃ, ᐁᓕᐌᒃ ᒫᑲ ᒥᑐᓂ ᐁ ᑭᔅᑫᓕᒥᑲᐎᔮᒃ; ᑖᐱᔅᑯᒡ ᐁ ᓂᐱᒋᒃ, ᒫᑎᑲ, ᒫᑲ, ᓂ ᐱᒫᑎᓯᓈᓐ; ᑖᐱᔅᑯᒡ ᐁ ᐸᐸᓴᔅᑌᐅᒋᒃ ᐁᑳ ᒫᑲ ᐁ ᓂᐸᐃᑳᐎᔮᒃ;
ᑖᐱᔅᑯᒡ ᐁ ᒫᒥᔕᒣᓕᑕᑭᒃ, ᐁᓕᐌᒃ ᒫᑲ ᒧᔕᒃ ᐁ ᒧᒋᑫᓕᑕᒫᒃ; ᑖᐱᔅᑯᒡ ᐁ ᒪᓀᓯᒋᒃ, ᐁᓕᐌᒃ ᒫᑲ ᒥᒉᑦ ᐁ ᒥᔕᑭᐊᑭᒋᒃ, ᑖᐱᔅᑯᒡ ᐁᑳ ᑫᒀᓕᐤ ᐁ ᐋᔮᒋᒃ, ᐁᓕᐌᒃ ᒫᑲ ᒥᓯᐌ ᑫᒀᓇ ᐁ ᐋᔮᔮᒃ᙮
ᐊ ᑯᕆᔅᑎᔮᓂᑐᒃ, ᑭ ᐹᔅᑭᑌᓇᒫᑎᓈᓐ ᓂᑐᓂᓈᓐ, ᓂᑌᐃᓈᓐ ᑮ ᐊᑎ ᒥᔕᐤ᙮
ᐁᑯ ᐊᓂᒪ ᐁ ᑎᐸᐊᒣᒃ, ᑭᑦ ᐊᔭᒥᐃᑎᓇᐗᐤ ᑖᐱᔅᑯᒡ ᓂᑦ ᐊᐙᔑᒥᔕᒃ, ᑭᓚᐗᐤ ᓀᔥᑕ ᑲᑕ ᐊᑎ ᒥᔕᐤ ᑭᑌᐃᐗᐤ᙮ᐁᑳᐎᓚ ᐎᒉᐙᑲᓂᒃ ᐁᑳ ᑳ ᑖᐺᔦᓕᑕᒃ
ᐁᑳᐎᓚ ᓇᔅᐹᒡ ᑭ ᑳ ᐊᓯᒋᐱᓱᓇᐗᐤ ᐊᓂᑭ ᐁᑳ ᑳ ᑖᐺᑕᑭᒃ: ᐌᓴ ᑖᓂ ᑫ ᐃᔑ ᐎᒉᑐᒪᑲᒃ ᒀᔭᔅᑭᑖᑎᓯᐎᓐ ᐊᓯᒋ ᒪᒑᑎᓯᐎᓐ? ᓀᔥᑕ ᑖᓂ ᑫ ᐃᔑ ᐎᒉᑐᒪᑲᒃ ᐙᓭᔮᓯᐎᓐ ᐊᓯᒋ ᐗᓂᑎᐱᔅᑭᓯᐎᓐ?
ᓀᔥᑕ ᑖᓂ ᑫ ᐃᔑ ᒥᓜᓕᒥᑐᒋᒃ ᙭ ᓀᔥᑕ ᐱᓕᔭᓐ? ᓀᔥᑕᐱᑯ ᑖᓂ ᑫ ᐃᔑ ᐎᒉᐙᑦ ᐊᓇ ᑳ ᑖᐺᑕᒃ ᐊᓂᐃ ᐁᑳ ᑳ ᑖᐺᑕᒥᓕᒋ?
ᓀᔥᑕ ᑖᓂ ᑫ ᐃᔑ ᓇᔅᑯᒥᑐᒪᑲᒃ ᐅᑦ ᐋᔭᒥᐁᐎᑲᒥᒃ ᑭᒋᒪᓂᑐ ᓀᔥᑕ ᒪᓂᑐᑳᓇᒃ? ᐌᓴ ᑭᓚᐗᐤ ᐁᐗᑯ ᐅᑦ ᐋᔭᒥᐁᐎᑳᒥᒃ ᐯᒫᑎᓰᑦ ᑭᒋᒪᓂᑐ; ᑳ ᐃᔑ ᐃᑗᑯᐸᓀ ᑭᒋᒪᓂᑐ, ᓂ ᑳ ᐎᑭᒪᐗᐤ, ᓀᔥᑕ ᓂ ᑳ ᐎᒋᐱᒧᑌᒪᐗᒃ: ᓀᔥᑕ ᓂ ᑳ ᐅ ᑭᒋᒪᓂᑐᒥᒥᑾᒃ, ᓀᔥᑕ ᓂ ᑳ ᐅᑦ ᐃᓕᓕᒥᒪᐗᒃ᙮
ᐁᐗᑯ ᐅᒋ ᐯᒋ ᐙᓚᐎᒃ ᐃᑕ ᐁ ᐃᑖᒋᒃ, ᓀᔥᑕ ᐸᑳᓂᐃᑎᓱᒃ, ᐃᑗᐤ ᐅᑎᐯᓕᒋᑫᐤ, ᐁᑳᐎᓚ ᓀᔥᑕ ᓵᒥᓇᒧᒃ ᐊᓂᒪ ᑳ ᐎᓕᐹᒃ; ᑭ ᑳ ᐅᑎᓂᑎᓇᐗᐤ ᒫᑲ,
ᓀᔥᑕ ᑭ ᑳ ᐅᑦ ᐅᑕᐎᒥᓇᐗᐤ, ᓀᔥᑕ ᑭᓚᐗᐤ ᑭ ᑳ ᐅᑯᓯᓯᒥᑎᓇᐗᐤ ᓀᔥᑕ ᑭ ᑳ ᐅᑖᓂᓯᒥᑎᓇᐗᐤ, ᐃᑗᐤ ᐅᑎᐯᓕᒋᑫᐤ ᒥᓯᐌ ᓯᔫᑳᑎᓰᑦ᙮
ᐁ ᐋᔮᔮᒃ ᒫᑲ ᐅᐅ ᐊᔓᑕᒫᑫᐎᓇ ᑳ ᑭᒋ ᓵᑭᐃᑖᑾᒃ, ᐁᑯᔑ ᐹᔦᑭᐃᑎᓱᑕᐤ ᒥᓯᐌ ᐎᓕᐱᓯᐎᓐ ᐅᒋ ᐎᔮᓯᐎᓂᒃ ᓀᔥᑕ ᐊᒑᑯᒃ, ᐁ ᒥᑐᓂᐎᑖᔭᒃ ᐸᓓᑭᓯᐎᓐ ᐅ ᓇᓂᒋᔅᑖᑯᓯᐎᓂᒃ ᑭᒋᒪᓂᑐ᙮ᐁᔑ ᒧᒋᑫᓕᑕᒃ ᐹᓪ
ᐅᑎᓂᓈᓐ: ᓇᒪᐎᓚ ᐊᐌᓇ ᐃᓕᓕᐤ ᓂ ᑮ ᐗᓂᑐᑕᐙᓈᓐ, ᓇᒪᐎᓚ ᐊᐌᓇ ᐃᓕᓕᐤ ᓂ ᑮ ᒪᓀᐋᓈᓐ, ᓇᒪᐎᓚ ᐊᐌᓇ ᐃᓕᓕᐤ ᓂ ᑮ ᐙᔦᔑᐋᓈᓐ᙮
ᓇᒪᐎᓚ ᐅᒪ ᓂᑦ ᐃᑣᓐ ᑭᒋ ᓂᔑᐗᓈᒋᒥᑕᑾᒃ: ᐌᓴ ᐋᔕᔾ ᓂ ᑮ ᐃᑣᓐ ᐁ ᐃᑖᔦᒃ ᓂᑌᐃᓈᒃ ᑭᒋ ᐎᒋᐱᒫᑎᓯᒥᑕᑾᒃ ᓀᔥᑕ ᑭᒋ ᐎᒋᓂᐱᒥᑕᑾᒃ᙮
ᓈᔅᐱᒡ ᑭ ᓱᑭᑌᐁᐎ ᐋᔭᒥᐃᑎᓇᐗᐤ, ᓈᔅᐱᒡ ᓂ ᒫᒪᑖᑯᒧᓐ ᑭᓚᐗᐤ ᐅᒋ: ᓂ ᓴᑲᔅᑭᓀᔅᑳᑯᓐ ᒥᓜᓕᑕᒧᐎᓐ, ᓈᔅᐱᒡ ᓂ ᒧᒋᑫᓕᑌᓐ ᒥᓯᐌ ᓂᑦ ᐊᓕᒥᓯᐎᓂᓈᒃ᙮
ᐌᓴ, ᐃᔅᐱ ᑳ ᐯᒋ ᑕᑯᔑᓂᔮᓐ ᒫᓯᑐᓂᔭᐃᒃ, ᓂ ᐎᔮᓯᓈᓐ ᓇᒪᐎᓚ ᒥᑐᓂ ᑮ ᐋᓜᓯᒪᑲᓐ, ᒫᑲ ᒥᓯᐌ ᐋᔨᑕᐤ ᓂ ᑮ ᐋᓕᒥᓯᓈᓐ; ᐗᓚᐎᑎᒥᒃ ᑭ ᓄᑎᓂᑐᓈᓂᐗᓋ, ᐱᑐᑲᒥᒃ ᑭ ᑯᔅᑖᒋᓈᓂᐗᓋ᙮
ᐁᓕᐌᒃ ᒫᑲ, ᑭᒋᒪᓂᑐ, ᑳ ᑳᑭᒋᐋᑦ ᐊᓂᐃ ᑳ ᒥᔕᒣᓕᑕᒥᓕᒋ, ᓂ ᑮ ᑳᑭᒋᐃᑯᓈᓐ ᐁ ᐯᒋ ᑕᑯᔑᒃ ᑕᐃᑕᔅ;
ᓇᒪ ᓀᔥᑕ ᐱᑯ ᐁ ᐯᒋ ᑕᑯᔑᒃ, ᒫᑲ ᐊᓂᒪ ᑳᑮᒋᐃᑯᓯᐎᓐ ᑳ ᑮ ᐃᔑ ᑳᑭᒋᐎᑖᒃ, ᐃᔅᐱ ᑳ ᐎᑕᒪᐎᔭᒥᑦ ᑭ ᑫᒋᓈᔦᓕᑕᒧᐎᓂᐗᐤ, ᑭ ᓇᓀᑳᒋᒧᐎᓂᐗᐤ, ᐁ ᐃᔑ ᓋᔅᐱᒡ ᓵᑭᐃᔦᒃ; ᑳ ᑮ ᐅᒋ ᐊᐙᓯᑌ ᒧᒋᑫᓕᑕᒫᓐ᙮
ᐌᓴ ᐋᑕ ᐁ ᑮ ᒥᒋᓚᐌᓯᐃᑕᑾᒃ ᐁ ᑮ ᒪᓯᓇᐊᒫᑕᑾᒃ, ᓇᒪᐎᓚ ᓂ ᒥᑖᑌᓐ, ᐋᑕ ᐁ ᑮ ᒥᑖᑕᒫᓐ: ᐌᓴ ᓂ ᐙᐸᑌᓐ ᐊᓂᒪ ᒪᓯᓇᐊᒫᑫᐎᓐ ᐁ ᑮ ᒥᒋᓚᐌᓯᐃᑯᔦᒃ, ᐊᒋᓚᐤ ᒫᑲ ᐱᑯ᙮
ᐊᓄᒡ ᒫᑲ ᓂ ᒧᒋᑫᓕᑌᓐ, ᐁᑳ ᐁ ᑮ ᒥᒋᓚᐌᓯᐃᑲᐎᔦᒃ, ᒫᑲ ᐁ ᑮ ᒥᒋᓚᐌᓯᔦᒃ ᑴᔅᑳᑎᓯᐎᓂᒃ ᐃᔑ: ᐌᓴ ᑭ ᑮ ᒪᓂᑐᐎ ᒥᒋᓚᐌᓯᐃᑲᐎᓇᐗᐤ, ᐁᑳᐎᓚ ᑫᒀᓐ ᑭᒋ ᐗᓂᑖᔦᒃ ᓂᓚᓈᓐ ᐅᒋ᙮
ᐌᓴ ᒪᓂᑐᐎ ᒥᒋᓚᐌᓯᐎᓐ ᐃᔑᒋᑫᒪᑲᓐ ᑴᔅᑳᑎᓯᐎᓐ ᑳ ᐃᑕᒧᒃ ᐱᒫᒋᐃᑯᓯᐎᓂᒃ ᐁᑳ ᑫ ᒥᑖᒋᑳᑌᒃ: ᒫᑲ ᐊᔅᑭᐎ ᒥᒋᓚᐌᓯᐎᓐ ᐃᔑᒋᑫᒪᑲᓐ ᓂᐱᐎᓐ᙮
ᐌᓴ ᒫᑎᑲ, ᐅᒪ ᑫᒀᓐ, ᐁ ᑮ ᒪᓂᑐᐎ ᒥᒋᓚᐌᓯᔦᒃ, ᑖᓂ ᑳ ᑮ ᐃᔑ ᔮᒀᒥᓯᐃᑯᔦᒃ, ᐁᐁ, ᑖᓂ ᑳ ᑮ ᐃᔑ ᒫᒥᓄᒥᑎᓱᔦᒃ, ᐁᐁ, ᑖᓂ ᑳ ᑮ ᐃᔑ ᐋᑯᓚᐌᓱᔦᒃ, ᐁᐁ, ᑖᓂ ᑳ ᑮ ᐃᔑ ᑯᔅᑖᒋᔦᒃ, ᐁᐁ, ᑖᓂ ᑳ ᑮ ᐃᔑ ᒪᔥᑲᐌᓕᑕᒣᒃ, ᐁᐁ, ᑖᓂ ᑳ ᑮ ᐃᔑ ᓱᑫᓕᑕᒣᒃ, ᐁᐁ, ᑖᓂ ᑳ ᑮ ᐃᔑ ᐋᔅᑯᒋᐃᐌᔦᒃ! ᒥᓯᐌ ᑫᒀᓇ ᑭ ᑮ ᐙᐸᑎᓕᐙᓇᐗᐤ ᐁᑳ ᐁ ᒪᒉᓕᑖᑯᓯᔦᒃ ᐅᒪ ᐅᒋ᙮
ᐋᑕ ᒫᑲ ᐁ ᑮ ᒪᓯᓇᐊᒫᑕᑾᒃ, ᓇᒪᐎᓚ ᓂ ᑮ ᐅᒋ ᑐᑌᓐ ᐊᓇ ᑳ ᑮ ᒪᒋᑐᑕᒃ, ᓇᒪ ᓀᔥᑕ ᐊᓇ ᐅᒋ ᑳ ᑮ ᒪᒋᑐᑕᐙᑲᓂᐎᑦ, ᒫᑲ ᐁ ᐃᔑ ᑲᓇᐌᓕᒥᑕᑾᒃ ᐁ ᑲᓇᐙᐸᒥᔭᒥᑦ ᑭᒋᒪᓂᑐ ᑭᒋ ᐃᔑ ᐗᐸᑕᒣᒃ᙮
ᐁᐗᑯ ᐅᒋ ᓂ ᑮ ᑲᑭᒋᐃᑲᐎᓈᓐ ᑭᓚᐗᐤ ᐁ ᑮ ᑲᑭᒋᐃᑲᐎᔦᒃ:ᐁᐁ, ᓈᔅᐱᒡ ᐊᐙᓯᑌ ᓀᔥᑕ ᓂ ᑮ ᒧᒋᑫᓕᑌᓐ ᐁ ᑮ ᒧᒋᑫᓕᑕᒃ ᑕᐃᑕᔅ, ᐌᓴ ᒥᓯᐌ ᐁ ᐃᑕᔑᔦᒃ ᑭ ᑮ ᒥᓜᓕᑕᒥᐃᒪᐗᐗ ᐅᑦ ᐊᒑᑾ᙮
ᐌᓴ ᑮᔥᐱᓐ ᑮ ᒫᒪᑖᑯᒧᔅᑕᐗᒃ ᑫᒀᓐ ᑭᓚᐗᐤ ᐅᒋ, ᓇᒪᐎᓚ ᓂ ᓇᓀᐯᐎᓰᓐ; ᒫᑲ ᑳ ᑮ ᐃᔑ ᐃᑕᒫᑕᑾᒃ ᒥᓯᐌ ᑫᒀᓇ ᑖᐺᐎᓂᒃ, ᐁᑯ ᑖᐱᔅᑯᒡ ᓂ ᒫᒪᑖᑯᒧᐎᓂᓈᓐ ᑳ ᑮ ᐃᔑ ᒫᒪᑖᑯᒧᔅᑕᐗᒃ ᑕᐃᑕᔅ, ᒥᔅᑭᑳᑌᐤ ᐁ ᑖᐺᐎᓂᐗᒃ:
ᓀᔥᑕ ᐋᒋᐱᑯ ᑭ ᓵᑭᐃᑯᐗᐤ, ᒣᒀᒡ, ᐁ ᑭᔅᑭᓯᑦ ᒥᓯᐌ ᑭ ᓇᓇᐃᑕᒧᐎᓂᐗᐤ, ᐁ ᑮ ᐃᔅᐱᒋ ᓭᑭᓯᔦᒃ ᓀᔥᑕ ᓇᓂᑭᐸᓕᔦᒃ ᐃᔅᐱ ᐌᑎᓂᔦᒃ᙮
ᓂ ᒧᒋᑫᓕᑌᓐ ᒫᑲ ᐁ ᑮ ᒪᒥᑯᑐᑕᑕᑾᒃ ᒥᓯᐌ ᑫᒀᓇ᙮
ᐁ ᐃᔑ ᒥᓕᐌᑦ ᑲᕆᔅᑎᔭᓐ
ᓀᔥᑕ ᒫᑲ, ᓂᒋᔖᓂᑐᒃ, ᑭ ᐎ ᑭᔅᑫᓕᑕᒥᐃᑎᓇᐗᐤ ᐅ ᔕᐌᓕᒋᑫᐎᓐ ᑭᒋᒪᓂᑐ ᑳ ᑮ ᒥᓛᑲᓂᐎᒋᒃ ᐊᓂᑭ ᒫᒪᐎᐋᔭᒥᐋᐗᒃ ᒫᓯᑐᓂᔭᐃᒃ ᑳ ᐃᑖᒋᒃ:
ᑳ ᑮ ᐃᑎᒋᒃ, ᑭᒋ ᑲᑴᒋᐃᑯᐎ ᑲᒀᑕᑭᓯᐎᓂᒃ, ᐁ ᒥᔖᓕᒃ ᐅ ᒥᓚᐙᑕᒧᐎᓂᐗᐤ ᓀᔥᑕ ᐅ ᑭᒋ ᑭᑎᒫᑭᓯᐎᓂᐗᐤ ᐁ ᑮ ᐅᒋ ᐌᓗᒋᐸᓕᓕᒃ ᑳ ᐃᔑ ᒥᔅᑕᐃ ᒥᓕᐌᒋᒃ᙮
ᐌᓴ ᑳ ᐃᔑ ᑲᔥᑭᑖᒋᒃ, ᓂᑦ ᐊᓕᒧᑌᓐ, ᐁᐁ, ᓀᔥᑕ ᐊᐙᓯᑌ ᐃᔥᐱᔥ ᑳ ᑲᔥᑭᑖᒋᒃ ᐎᓚᐗᐤ ᑫᒋᐙᒃ ᑮ ᓇᐁᓕᑕᒶᒃ;
ᐁ ᓇᑕᐌᓕᒥᔭᒥᒋᒃ ᓈᔅᐱᒡ ᐁ ᓇᑐᑕᒪᐎᔭᒥᒋᒃ ᑭᒋ ᐅᑎᓇᒫᒃ ᐊᓂᒪ ᒥᓕᐌᐎᓐ, ᓀᔥᑕ ᑭᒋ ᐅᑎᓇᒫᓱᔮᒃ ᐊᓂᒪ ᐎᒉᐅᑐᐎᓐ ᐁ ᒫᑎᓇᒫᒋᒃ ᐅᐸᓓᑭᓴᒃ᙮
ᐅᒪ ᓀᔥᑕ ᑮ ᑐᑕᒶᒃ, ᓇᒪᐎᓚ ᑳ ᐃᔑ ᐊᔅᐯᓕᒧᔮᑭᐸᓐ, ᓂᔥᑕᒻ ᒫᑲ ᑮ ᐸᑭᑎᓂᑎᓱᔅᑕᐌᐗᒃ ᐅᑎᐯᓕᒋᑫᐗ ᓂᓚᓈᓐ ᐊᓯᒋ ᑳ ᐃᑌᓕᑕᒃ ᑭᒋᒪᓂᑐ᙮
ᐁᑯ ᑳ ᐅᒋ ᓇᑕᐌᓕᑕᒧᐗᑭᑎᐸᓐ ᑕᐃᑕᔅ, ᑳ ᑮ ᐃᔑ ᒫᒋᑐᑕᒃ, ᐁᑯ ᑖᐱᔅᑯᒡ ᓀᔥᑕ ᑭᒋ ᑭᔑᑕᒫᑖᒃ ᐊᓂᒪ ᔕᐌᓕᒋᑫᐎᓐ᙮
ᓇᒪᐎᓚ ᑲᑫᔅᑴᐎᓐ ᓂᑦ ᐅᒋ ᐋᔭᒥᓐ, ᒫᑲ ᐅ ᓂᑳᓀᓕᒧᐎᓂᐗᐤ ᑯᑕᑭᔭᒃ ᐅᒋ, ᓀᔥᑕ ᑭᒋ ᑭᔅᑫᓕᑖᑾᒃ ᐁ ᐃᔑ ᑫᒋᓈᔦᓕᑖᑾᒃ ᑭ ᓵᑭᐃᐌᐎᓂᐗᐤ᙮
ᐌᓴ ᑭ ᑭᔅᑫᓕᑕᒸᓇᐗᐤ ᐅ ᔕᐌᓕᒋᑫᐄᓐ ᑭ ᑎᐯᓕᒋᑫᒥᓇᐤ ᒋᓴᔅ ᙭, ᐋᑕ ᐁ ᑮ ᒥᔕᑭᓯᑦ, ᐁᓕᐌᒃ ᑭᓚᐗᐤ ᐅᒋ ᑮ ᐊᑎ ᑭᑎᒫᑭᓯᐤ, ᑭᓚᐗᐤ ᐅ ᑭᑎᒫᑭᓯᐎᓂᒃ ᐅᒋ ᑭᒋ ᒥᔕᑭᓯᔦᒃ᙮
ᐅᑕ ᒫᑲ ᓂ ᒥᓕᐙᓐ ᓂ ᑲᑫᔅᑭᒥᐗᐎᓐ: ᐌᓴ ᐅᒪ ᑮ ᓇᐃᐸᓕᔅᑳᑯᓐ, ᑭᓚᐗᐤ ᐊᔕᔾ ᑳ ᑮ ᒫᒋᑐᑕᒣᒃ, ᓇᒪᐎᓚ ᐱᑯ ᑭᒋ ᑐᑕᒣᒃ, ᒫᑲ ᐊᓯᒋ ᐁ ᑮ ᓂᑳᓀᓕᒧᔦᒃ ᐱᐴᓄᒃ᙮
ᐁᑯᔑ ᒫᑲ ᐁᑯ ᑎᐱᑐᑕᒧᒃ ᐊᓂᒪ ᑳ ᐎ ᑐᑕᒣᒃ; ᑳ ᑮ ᐃᔑ ᓂᑳᓀᓕᒧᔦᒃ, ᐁᑯ ᑖᐱᔅᑯᒡ ᓀᔥᑕ ᑭᒋ ᑎᐱᑐᒋᑳᑌᒃ ᐊᓂᒪ ᐅᒋ ᑳ ᐋᔮᔦᒃ᙮
ᐌᓴ ᑮᔥᐱᓐ ᓃᔥᑕᒻ ᐁᑕᑾᑭ ᓇᐁᓕᑕᒧᐎ ᒥᑐᓀᓕᒋᑲᓐ, ᐅᑎᓂᑳᑌᓕᐤ ᐁ ᐃᔅᐱᒋ ᐋᔮᑦ ᐊᐌᓇ ᐃᓕᓕᐤ, ᓇᒪ ᒫᑲ ᐁᑳ ᑳ ᐃᔑ ᐋᔮᑦ᙮
ᐌᓴ ᓂᑦ ᐃᑌᓕᑌᓐ ᓇᒪᐎᓚ ᑯᑕᑭᔭᒃ ᐃᓕᓕᐗᒃ ᑭᒋ ᐌᑎᓯᒋᒃ, ᓀᔥᑕ ᑭᓚᐗᐤ ᑭᒋ ᑄᐗᑌᔦᒃ:
ᒫᑲ ᑭᒋ ᐃᔑ ᑖᐱᔅᑯᒋᐸᓕᒃ, ᐊᓄᒡ ᐁᑯᔅᐱ, ᑭ ᐌᓗᑎᓯᐎᓂᐗᐤ ᑭᒋ ᐅᒋ ᐋᔮᒋᒃ ᑳ ᓄᑌᐸᓚᒋᒃ, ᓀᔥᑕ ᐅ ᐌᓗᑎᓯᐎᓂᐙᒃ ᑭᒋ ᐅᒋ ᐋᔭᔦᒃ ᑳ ᓄᑌᐸᓕᔦᒃ, ᐁᑯ ᑭᒋ ᐃᔑ ᑖᐱᔅᑯᒋᐸᓕᒃ;
ᐁ ᐃᑕᓯᓇᐃᑳᑌᒃ, ᐊᓇ ᒥᔅᑕᐃ ᑳ ᑮ ᒪᐗᒋᑖᑦ ᓇᒪᐎᓚ ᐋᓕᐙᒃ ᑮ ᐋᔭᐤ; ᓀᔥᑕ ᐊᓇ ᐋᐱᔒᔥ ᑳ ᑮ ᒪᐗᒋᑖᑦ ᓇᒪᐎᓚ ᑮ ᓄᑌᐸᓕᐃᑯ᙮ᑖᐃᑕᔅ ᓀᔥᑕ ᐅᐎᒉᐗᑲᓇ
ᒫᑲ ᑲᑕ ᐎ ᓇᓈᔅᑯᒪᐤ ᑭᒋᒪᓂᑐ, ᑳ ᑮ ᐃᑕᔅᑖᑦ ᐅᑌᐃᒃ ᑕᐃᑕᐧᔅ ᓈᔅᐱᒡ ᑭᒋ ᐃᑌᓕᒥᑖᒃ᙮
ᐌᓴ ᑖᐺ ᑮ ᐅᑎᓇᒻ ᐊᓂᐁᓕᐤ ᔑᑭᒥᐌᐎᓂᓕᐤ; ᒫᑲ ᐊᐙᓯᑌ ᐁ ᓂᑳᓀᓕᒧᑦ, ᐎᓚ ᑫᒋᐙᒃ ᐁ ᐃᑌᓕᑕᒃ, ᑭ ᑮ ᓈᑎᑯᐗᐤ᙮
ᓂ ᑮ ᐃᔑᑎᔕᐙᓈᓐ ᓀᔥᑕ ᐊᓯᒋ ᐊᓇ ᐎᒋᔖᓂᓇᐤ, ᑳ ᒫᒪᑖᑯᒫᑲᓂᐎᑦ ᒥᓗᐋᒋᒧᐎᐤ ᐅᒋ ᒣᑴᔭᔥ ᒥᓯᐌ ᒫᒪᐎᐋᔭᒥᐋᐗᒃ;
ᓇᒪᐎᓚ ᐊᓂᒪ ᐱᑯ, ᒫᑲ ᑳ ᑮ ᐙᐌᓛᐸᒥᑯᑦ ᓀᔥᑕ ᒫᒪᐎᐋᔭᒥᐋᐗ ᑭᒋ ᐎᒋᐱᒥᐱᒋᒥᔭᒥᑦ ᐁ ᑲᓇᐌᓕᑕᒪᒃ ᐅᒪ ᔕᐌᓕᒋᑫᐎᓐ, ᑳ ᒫᑎᓇᒫᑫᔮᒃ, ᑫ ᐅᒋ ᒫᒥᒋᒪᑲᓂᐎᑦ ᐁᐗᑯ ᐊᓇ ᐅᑎᐯᓕᒋᑫᐤ, ᓀᔥᑕ ᑭᒋ ᐅᒋ ᐎᒋᒋᑳᑌᒃ ᑮ ᓂᑳᓀᓕᑕᒧᐎᓂᐗᐤ:
ᐅᒪ ᐁ ᒥᔮᔥᑲᒫᒃ, ᐁᑳᐎᓚ ᐊᐌᓇ ᐃᓕᓕᐤ ᑭᒋ ᐊᑖᒥᒥᔭᒥᑦ ᐅᒪ ᐌᓗᑎᓯᐎᓐ ᐅᒋ ᑳ ᒫᑎᓇᒫᑫᔮᒃ:
ᐁ ᓄᑯᑖᔮᒃ ᐁ ᒀᔭᔅᑭᑎᔮᒃ, ᓇᒪᐎᓚ ᐱᑯ ᐁ ᑲᓇᐙᐸᒥᔭᒥᑦ ᑭᒋᒪᓂᑐ, ᒫᑲ ᐁ ᑲᓇᐙᐸᒥᔭᒥᒋᒃ ᓀᔥᑕ ᐃᓕᓕᐗᒃ᙮
ᐊᓯᒋ ᐅᑯ ᓀᔥᑕ ᓂ ᑮ ᐃᔑᑎᔕᐙᓈᓐ ᓂᒋᔖᓂᓈᓐ, ᒥᒉᑡᐤ ᑳ ᑮ ᒥᔅᑲᐗᑭᑦ ᐁ ᑭᓯᓴᐎᓯᑦ ᒥᓯᐌ ᑫᒀᓇ, ᒫᑲ ᐊᓄᒡ ᓈᔅᐱᒡ ᐊᐙᓯᑌ ᐁ ᑭᓯᓴᐎᓰᑦ, ᐁ ᐃᔅᐱᒋ ᓈᔅᐱᒡ ᒪᒥᔑᑐᑕᑾᒃ ᐅᒋ᙮
ᑮᔥᐱᓐ ᐊᐌᓇ ᑲᑴᒋᑫᒧᑌ ᑖᐃᑕᔅ ᐅᒋ, ᓂᑦ ᐅ ᐎᒉᐙᑲᓂᒪᐤ ᓀᔥᑕ ᓂᑦ ᐅ ᐎᒋᐙᑲᓂᒪᐤ ᑭᓚᐙᐤ ᐅᒋ, ᓀᔥᑕᐱᑯ ᓂᒋᔖᓂᓈᓇᒃ, ᐎᓚᐗᐤ ᐁᐗᑳᓂᑭ ᐅᑦ ᐃᔑᑎᔕᐙᑲᓂᐙᐗ ᒫᒪᐎᐊᔭᒥᐋᐗᒃ, ᑫ ᐅᒋ ᒫᒥᒋᒫᑲᓂᐎᑦ ᙭᙮
ᐁᐗᑯ ᐅᒋ, ᐙᐸᑎᓕᑯᒃ, ᐅᑎᔥᑲᐤ ᓀᔥᑕ ᒫᒪᐎᐋᔭᒥᐋᐗᒃ, ᐁ ᑫᒋᓈᔦᓕᑖᑾᒃ ᑭ ᓵᑭᐃᐌᐎᐎᓂᐗᐤ, ᓀᔥᑕ ᓂ ᒫᒪᑖᑯᒧᐎᓂᓈᓐ ᑭᓚᐗᐤ ᐅᒋ᙮
ᐎᒋᐋᐗᒃ ᐐᒋ ᐅᑖᐺᑕᒧᐗᒃ
ᐊᓂᒪ ᒫᑲ ᐅᒋ ᐁ ᐃᔑ ᒫᑎᓇᒫᒋᒃ ᐅᐸᓓᑭᓴᒃ, ᓇᒪᐎᓚ ᓇᑕᐌᓕᑖᑾᓐ ᑭᒋ ᒪᓯᓇᐊᒫᑕᑾᒃ;
ᐌᓴ ᓂ ᑭᔅᑫᓕᑌᓐ ᐁ ᐃᔑ ᓂᑳᒪᔅᑌᒃ ᑭ ᒥᑐᓀᓕᒋᑲᓂᐗᐤ, ᑳ ᐅᒋ ᒫᒪᑖᑯᒥᑕᑾᒃ ᐁ ᑎᐹᒋᒧᔅᑕᐗᑭᒃ ᐊᓂᑭ ᑳ ᐃᑖᒋᒃ ᒫᓯᑐᓂᔭᐃᒃ, ᐊᑳᔭ ᐁ ᑮ ᐋᔦᔅᑲᐎᓯᒪᑲᒃ ᐱᐴᓄᒃ; ᓀᔥᑕ ᑭ ᓱᑫᓕᑕᒧᐎᓂᐗᐤ ᓈᔅᐱᒡ ᒥᒉᑦ ᑮ ᔑᑭᐃᑯᐗᒃ᙮
ᐁᓕᐌᒃ ᒫᑲ ᓂ ᑮ ᐃᔑᑎᔕᐗᐗᒃ ᐊᓂᑭ ᐎᒋᔖᓂᒪᐗᒃ, ᐅᒪ ᐁ ᐃᔑ ᒫᒪᑖᑯᒥᑕᑾᒃ ᐁᑳ ᐸᑾᓐᑕᐤ ᑭᒋ ᐃᑌᓕᑖᑾᒃ ᐅᒪ ᐅᒋ; ᒫᑲ, ᑳ ᑮ ᐃᑗᔮᓐ, ᑭᒋ ᐋᔦᔅᑲᐎᓯᔦᒃ:
ᒫᔅᑯᒡ ᒥᔅᑲᐤ, ᑮᔥᐱᓐ ᐊᓂᑭ ᒫᓯᑐᓂᔭᐃᒃ ᑳ ᐅᒋᒋᒃ ᐯᒋ ᐎᒉᐎᑡᐌ, ᓀᔥᑕ ᒥᔅᑳᑕᑾᐌ ᐁᑳ ᐁ ᐋᔦᔅᑲᐎᓯᔦᒃ, ᓂᓚᓈᓐ, ᐁᑳ ᐁ ᐃᑗᔮᒃ ᑭᓚᐗᐤ, ᓂ ᑳ ᓇᓀᐯᐎᓯᑖᓇᓐ, ᐅᒪ ᐁ ᑮ ᐃᔑ ᑫᒋᓇᐅᐎ ᒫᒪᑖᑯᒧᔮᒃ᙮
ᐁᐗᑯ ᐅᒋ ᓇᑕᐌᓕᑖᑾᓐ ᓂ ᑮ ᐃᑌᓕᑌᑖᔾ ᑭᒋ ᔑᑭᒪᑭᒃ ᐊᓂᑭ ᐎᒋᔖᓂᒪᐗᒃ, ᓂᑳᓐ ᑭᒋ ᓈᑎᑖᑾᒃ, ᓀᔥᑕ ᓂᑳᓐ ᑭᒋ ᐙᐌᔑᑖᒋᒃ ᑭ ᒥᓕᐌᐎᓂᐗᐤ, ᐊᓂᒪ ᐋᔕᔾ ᓈᔅᐱᒡ ᑳ ᐋᐃᐋᓕᒧᒋᑳᑌᒃ: ᐁᐗᒀᓂᒪ ᑭᒋ ᐋᔦᔅᑲᐎᐊᔅᑌᒃ, ᑖᐱᔅᑯᒡ ᒧᔐ ᐁ ᒥᓕᐙᓂᐗᒃ, ᓇᒪ ᒫᑲ ᑖᐱᔅᑯᒡ ᐁ ᒧᔅᑌᓂᑳᑌᒃ᙮
ᒫᑲ ᐅᒪ ᓂᑦ ᐃᑣᓐ, ᐊᓇ ᐋᐱᔑᔥ ᐱᑯ ᑳ ᐗᓴᓶᐱᓂᑫᑦ ᐋᐱᔑᔥ ᐱᑯ ᑲᑕ ᒪᓂᔑᑯᐤ; ᐊᓇ ᒫᑲ ᒥᔅᑕᐃ ᑳ ᐗᓴᓶᐱᓂᑫᑦ ᒥᔅᑕᐃ ᓀᔥᑕ ᑲᑕ ᒪᓂᔑᑫᐤ᙮
ᐁᑯᔑ ᑳ ᐃᑕᔑᑦ ᐃᓕᓕᐤ ᐁ ᐃᔑ ᐃᑌᓕᑕᒃ ᐅᑌᐃᒃ, ᐁᑯ ᑫ ᐃᔑ ᒥᓕᐌᑦ; ᐁᑳᐎᓚ ᐁ ᓵᓵᑭᓯᑦ, ᐁᑳ ᓀᔥᑕ ᑖᐱᔅᑯᒡ ᐋᓕᓵᒡ; ᐌᓴ ᑭᒋᒪᓂᑐ ᓵᑭᐁᐤ ᐊᓂᐃ ᑳ ᓯᑭᓓᓯᓕᒋ ᐁ ᒥᓕᐌᓕᒋ᙮
ᑭᒋᒪᓂᑐ ᓀᔥᑕ ᑲᔥᑭᑕᐤ ᑭᒋ ᐃᔑ ᐌᓗᒋᐸᓕᐃᑯᔦᒃ ᒥᓯᐌ ᔕᐌᓕᒋᑫᐎᓐ; ᑭᓚᐗᐤ ᐁ ᐃᔅᐸᓕᐃᑯᔦᒃ ᒥᓯᐌ ᑫᒀᓇ, ᑭᒋ ᐌᓗᒋᑐᑕᒣᒃ ᒥᓯᐌ ᒥᓗ ᐊᑑᔅᑫᐎᓐ:
ᐁ ᐃᑕᓯᓇᐃᑳᑌᒃ, ᑮ ᐗᓴᓶᐱᓂᑫᐤ; ᑮ ᒥᓓᐤ ᐊᓂᐃ ᑳ ᑭᑎᒫᑭᓯᓕᒋ: ᐅ ᒀᔭᔅᑭᑖᑎᓯᐎᓐ ᑳᑭᑫ ᐃᑕᑾᓂᓕᐤ᙮
ᐊᓇ ᒫᑲ ᑳ ᐅᑎᓇᒪᐙᑦ ᓯᒥᓇ ᐊᓂᐃ ᑳ ᐗᓴᓶᐱᓂᑫᓕᒋ, ᑭ ᑳ ᐎ ᐅᑎᓇᒫᑯᐗᐤ ᐊᓚᑯᓇᐗ ᑭᒋ ᒧᐎᒣᒃ, ᓀᔥᑕ ᑭ ᑳ ᐎ ᓚᑭᑭᑕᐤ ᑭ ᓯᒥᓂᒥᐗᐗ ᑳ ᐗᓴᓶᐱᓂᑳᑌᑭ, ᓀᔥᑕ ᑲᑕ ᐎ ᓚᑭᑭᑕᐤ ᐊᓂᐃ ᐁ ᐃᔑ ᒥᓂᔑᐗᒃ ᑭ ᒀᔭᔅᑭᑖᑎᓯᐎᓂᐗᐤ:
ᐁ ᒥᔕᑭᐃᑲᐎᔦᒃ ᒥᓯᐌ ᑫᒀᓇ ᒥᓯᐌ ᒥᓕᐌᐎᓯᐎᓂᒃ, ᑳ ᐅᒋ ᓂᓚᓈᓐ ᓈᓈᔅᑯᒧᔅᑕᐗᑭᑦ ᑭᒋᒪᓂᑐ᙮
ᒣᒀᒡ ᐁ ᑯᒋᑖᓂᐗᒃ ᐅᒪ ᐅᑎᓇᒫᑫᐎᓐ ᑭᔅᑕᒋᒣᐗᒃ ᑭᒋᒪᓂᑐᐗ, ᐁ ᐃᔑ ᑎᐯᓕᒥᑯᐌᒃ ᙭ ᐅ ᒥᓗᐋᒋᒧᐎᓐ ᐅᒋ, ᓀᔥᑕ ᐊᓂᒪ ᐅᒋ ᐁ ᑮ ᐌᓗᒋ ᒫᑎᓇᒪᐌᑾᒃ, ᓀᔥᑕ ᒥᓯᐌ ᐃᓕᓕᐗᒃ;
ᓀᔥᑕ ᐁ ᐃᔑ ᐋᔭᒥᐁᔅᑕᒫᑖᑾᒃ ᑳ ᑭᐗᔐᓕᒥᑖᑾᒃ ᐅ ᒥᔅᑕᐃ ᔕᐌᓕᒋᑫᐎᓐ ᑭᒋᒪᓂᑐ ᑳ ᐱᒋᔅᑳᑯᐌᒃ ᐅᒋ᙮
ᑲᑕ ᐎ ᓇᓈᔅᑯᒪᐤ ᑭᒋᒪᓂᑐ ᐅ ᒥᓕᐌᐎᓐ ᐅᒋ ᐁᑳ ᑫ ᑮ ᐎᒋᑳᑌᓕᒃ᙮
ᓂᓚ ᑳ ᓂᑳᓀᓕᑖᑯᓯᔮᓐ ᐁ ᒪᓯᓇᐊᒪᐗᒃ ᐊᓇ ᑳ ᐙᐌᓛᐸᒫᑲᓂᐎᑦ ᐅᑭᒫᔅᑴᐤ ᓀᔥᑕ ᐅᑦ ᐊᐙᔑᒥᔕ, ᑳ ᓵᑭᐊᑭᒃ ᑖᐺᐎᓂᒃ; ᓇᒪᐎᓚ ᓂᓚ ᐱᑯ, ᐊᓯᒋ ᒫᑲ ᒥᓯᐌ ᐊᓂᑭ ᑳ ᑮ ᑭᔅᑫᓕᑕᑭᒃ ᑖᐺᐎᓂᓕᐤ;
ᑖᐺᐎᓐ ᐅᒋ ᑳ ᐱᒋᔅᑳᑯᔭᒃ, ᓀᔥᑕ ᑳᑭᑫ ᑫ ᐎᒉᐎᑯᔭᒃ᙮
ᔕᐌᓕᒋᑫᐎᓐ ᑭ ᑳ ᐎᒉᐎᑯᓇᐗᐤ, ᑭᑎᒫᑫᓕᒋᑫᐎᓐ, ᓀᔥᑕ ᑳᔮᒣᓕᑕᒧᐎᓐ, ᑭᒋᒪᓂᑐ ᐌᐅᑖᐎᒪᐎᑦ ᐅᒋ, ᓀᔥᑕ ᐅᑎᐯᓕᒋᑫᐤ ᒋᓴᔅ ᙭ ᐅᒋ, ᐅᑯᓯᓴ ᐌᐅᑖᐎᒪᐎᑦ, ᑖᐺᐎᓂᒃ ᓀᔥᑕ ᓵᑭᐃᐌᐎᓂᒃ᙮ᑖᐺᐎᓐ ᓀᔥᑕ ᓵᑭᐃᐌᐎᓐ
ᓈᔅᐱᒡ ᓂ ᑮ ᒥᓚᐙᑌᓐ ᐁ ᑮ ᒥᔅᑲᐗᑭᒃ ᑭᑦ ᐊᐙᔑᒥᔕᒃ ᐁ ᐱᒧᑌᒋᒃ ᑖᐺᐎᓂᒃ, ᑳ ᑮ ᐃᑕᔓᐙᑎᑕᒃ ᐅᑖᐎᒪᐤ᙮
ᐊᓄᒡ ᒫᑲ ᑭ ᐸᑯᓭᓕᒥᑎᓐ, ᐅᑭᒫᔅᑴᐤ, ᓇᒪᐎᓚ ᒫᑲ ᐱᑯ ᐅᔥᑭ ᑲᑫᔅᑴᐎᓐ ᐁ ᒪᓯᓇᐊᒫᑖᓐ, ᒫᑲ ᐊᓂᒪ ᓃᔥᑕᒻ ᐅᒋ ᑳ ᑮ ᐋᔮᔭᒃ, ᑭᒋ ᓵᑭᐃᑐᔭᒃ᙮
ᐅᒪ ᒫᑲ ᐁᐗᑯ ᓵᑭᐃᐌᐎᓐ, ᑭᒋ ᓄᔅᐱᓈᑕᒶᒃ ᐅ ᑲᑫᔅᑴᐎᓇ᙮ ᐅᒪ ᐁᐗᑯ ᑲᑫᔅᑴᐎᓐ, ᑖᐱᔅᑯᒡ ᑳ ᑮ ᐃᔑ ᐯᑕᒣᒃ ᓃᔥᑕᒻ ᐅᒋ, ᐁᑯᑕ ᑭᒋ ᐱᒧᑌᔦᒃ᙮
ᐌᓴ ᒥᒉᑦ ᐅᑲᑳᔦᓕᓰᔅᑲᒃ ᑮ ᐯᒋ ᐃᑐᑌᐗᒃ ᐊᔅᑮᒃ, ᐁᑳ ᑳ ᐎᑕᑭᒃ ᒋᓴᔅ ᙭ᑕ ᐁ ᐯᒋ ᑕᑯᔑᓂᓕᒋ ᐎᔮᓯᒃ᙮ ᐊᐗ ᐁᐗᑯ ᐅᑲᑳᔦᓕᓯᐃᐌᔉ ᓀᔥᑕ ᓇᔅᐹᒡ ᙭᙮
ᑲᓇᐗᐸᒥᑎᓱᒃ, ᐁᑳ ᑭᒋ ᐗᓂᑖᔭᒃ ᐊᓂᐃ ᑫᒀᓇ ᑳ ᑮ ᑲᔥᑭᑖᔭᒃ, ᒫᑲ ᑭᒋ ᐅᑎᓇᒪᒃ ᒥᑐᓂ ᑎᐸᐊᒫᑯᓯᐎᓐ᙮
ᐊᐌᓇ ᐌᓂᑐᑕᒧᑴ, ᓀᔥᑕ ᐁᑳ ᑌᔑᑫᐙᑴ ᐅ ᑭᔅᑭᓄᐊᒫᑫᐎᓂᒃ ᙭, ᓇᒪᐎᓚ ᐋᔭᐌᐤ ᑭᒋᒪᓂᑐᐗ᙮ ᐊᓇ ᑳ ᑕᔑᑫᐙᑦ ᐅ ᑭᔅᑭᓄᐊᒫᑫᐎᓂᒃ ᙭, ᐋᔭᐌᐤ ᐊᓯᒋ ᐅᑖᐎᒪᐗ ᓀᔥᑕ ᐅᑯᓯᓯᒪᐗ᙮
ᑮᔥᐱᓐ ᐯᒋ ᓈᑎᑖᑴ ᐊᐌᓇ ᐁᑳ ᐁ ᐯᑖᑦ ᐅᒣᓕᐤ ᑭᔅᑭᓄᐊᒫᑫᐎᓂᓕᐤ, ᐁᑳᐎᓚ ᐱᑐᑲᐃᒃ ᑭᑭᐙᒃ, ᐁᑳᐎᓚ ᓀᔥᑕ ᐎᑕᒫᒃ ᑭᒋ ᒥᓨᐸᒣᐎᓯᑦ᙮
ᐌᓴ ᐊᓇ ᑳ ᐎᑕᒪᐙᑦ ᑭᒋ ᒥᓨᐸᒣᐎᓯᓕᒋ ᐎᒋᐁᐤ ᐅ ᒪᒋ ᐃᔑᒋᑫᐎᓂᓕᒃ᙮ᒫᒋᒡ ᐊᔭᒥᐎᓇ
ᐁ ᐋᔮᔮᓐ ᒥᒉᑦ ᑫᒀᓇ ᑭᒋ ᒪᓯᓇᐊᒫᑕᑾᒃ, ᓇᒪᐎᓚ ᓂ ᑳ ᐎᑌᓐ ᐁ ᐋᐸᒋᑖᔮᓐ ᒪᓯᓇᐃᑲᓍᓐ ᓀᔥᑕ ᒪᓯᓇᐃᑲᓇᐳ: ᒫᑲ ᓂ ᐸᑯᓭᓕᑌᓐ ᑭᒋ ᓈᑎᑖᑾᒃ, ᐁᑯ ᑭᑐᓂᓈᒃ ᑭᒋ ᐋᔭᒥᐃᑐᔭᒃ, ᑭ ᒥᓚᐙᑕᒧᐎᓂᐗᐤ ᑭᒋ ᓵᑲᔅᑭᓀᒃ᙮
ᐅᑦ ᐊᐙᔑᒥᔕ ᑳ ᐙᐌᓛᐸᒫᑲᓂᐎᑦ ᑭᒋᔖᓂᔅᑴᒻ ᑭᑦ ᐊᑕᒥᔅᑳᑯᓕᐗ᙮ ᐁᒣᓐ᙮
ᓵᐃᒪᓐ ᐱᑕᕐ, ᐅᑦ ᐊᑑᔅᑫᓛᑲᓇ ᓀᔥᑕ ᐅᑦ ᐊᐸᔅᑕᓕᒪ ᒋᓴᔅ ᙭, ᐁ ᒪᓯᓇᐊᒪᐗᑭᒃ ᐊᓂᑭ ᑳ ᐊᓯᒋ ᐋᔮᒋᒃ ᐊᓂᐁᓕᐤ ᑖᐺᔦᓕᑕᒧᐎᓂᓕᐤ ᑖᐱᔅᑯᒡ ᓂᓛᓇᓐ, ᐅ ᒀᔭᔅᑭᑖᑎᓯᐎᓐ ᐅᒋ ᑭᒋᒪᓂᑐ, ᓀᔥᑕ ᑭ ᑎᐯᓕᒋᑫᒥᓇᐤ ᒋᓴᔅ ᙭:
ᔕᐌᓕᒋᑫᐎᓐ ᓀᔥᑕ ᑳᔮᒣᓕᑕᒧᐎᓐ ᑭ ᑳ ᐎ ᓚᑭᑕᒫᑲᐎᓇᐗᐤ, ᐁ ᐅᒋ ᑭᔅᑫᓕᒣᒃ ᑭᒋᒪᓂᑐ, ᓀᔥᑕ ᒋᓴᔅ ᑭ ᑎᐯᓕᒋᑫᒥᓇᐤ᙮ᐁ ᐃᔑ ᑌᑄᑎᑕᒃ ᑭᒋᒪᓂᑐ
ᑳ ᐃᑕᔅᑌᓕᒃ ᐅ ᒪᓂᑐᐎ ᑲᔥᑭᐅᐎᓐ, ᑳ ᑮ ᐃᔑ ᒥᓕᑯᐗᒃ ᒥᓯᐌ ᑫᒀᓇ ᐱᒫᑎᓯᐎᓂᒃ ᓀᔥᑕ ᒪᓂᑐᐙᑎᓯᐎᓂᒃ ᑳ ᑎᐯᓕᑖᑾᑭ, ᐅ ᑭᔅᑫᓕᑕᒧᐎᓂᒃ ᐅᒋ ᐊᓇ ᑳ ᑮ ᓇᑐᒥᑕᒃ ᑭᔅᑌᓕᑖᑯᓯᐎᓂᒃ ᓀᔥᑕ ᒥᓨᑎᓯᐎᓂᒃ:
ᐊᓂᒪ ᑳ ᐅᒋ ᒥᓕᑲᐎᔭᒃ ᓈᔅᐱᒡ ᑭᒋ ᓀᔥᑕ ᑫᔅᑕᑭᑖᑾᑭ ᐊᔓᑕᒫᑫᐎᓇ; ᐅᐅ ᑭᒋ ᐅᒋ ᐎᒋᐅᑎᓇᒧᒥᐌᔦᒃ ᒪᓂᑐᐎ ᐃᑖᑎᓯᐎᓐ, ᐁ ᑮ ᐅᔑᑕᒣᒃ ᐊᓂᒪ ᓂᔑᐗᓈᑎᓯᐎᓐ ᑳ ᐃᑕᑾᒃ ᐊᔅᑮᒃ ᒪᒋ ᓇᑕᐌᓕᑕᒧᐎᓐ ᐅᒋ᙮
ᐊᓯᒋ ᐅᒪ ᓀᔥᑕ, ᓈᔅᐱᒡ ᐁ ᑭᓯᓴᐎᓯᔦᒃ, ᑕᑯᑖᒃ ᑭ ᑖᐺᔦᓕᑕᒧᐎᓂᐙᒃ, ᒥᓨᑎᓯᐎᓐ, ᓀᔥᑕ ᒥᓨᑎᓯᐎᓂᒃ, ᑭᔅᑫᓕᑕᒧᐎᓐ;
ᓀᔥᑕ ᑭᔅᑫᓕᑕᒧᐎᓂᒃ, ᐯᑳᒡ ᐃᑖᑎᓯᐎᓐ; ᓀᔥᑕ ᐯᑳᒡ ᐃᑖᑎᓯᐎᓂᒃ, ᔑᐱᓚᐌᓯᐎᓐ; ᓀᔥᑕ ᔑᐱᓚᐌᓯᐎᓂᒃ, ᒪᓂᑐᐙᑎᓯᐎᓐ;
ᓀᔥᑕ ᒪᓂᑐᐙᑎᓯᐎᓂᒃ ᐎᒋᔖᓂᑐᐎ ᑭᔐᐙᑎᓯᐎᓐ; ᓀᔥᑕ ᐎᒋᔖᓂᑐᐎ ᑭᔐᐙᑎᓯᐎᓂᒃ ᓵᑭᐃᐌᐎᓐ᙮
ᐌᓴ ᑮᔥᐱᓐ ᐅᐅ ᐱᒋᔅᑳᑯᔦᒃ, ᓀᔥᑕ ᒥᒉᑎᒃ, ᑭᑦ ᐃᑐᑖᑯᓇᐗᐤ ᐁᑳ ᑭᒋ ᑭᑎᒥᔦᒃ ᐁᑳ ᓀᔥᑕ ᑭᒋ ᐁᑳᒥᓂᔑᐎᔦᒃ ᑭᒋ ᑭᔅᑫᓕᒣᒃ ᑭ ᑎᐯᓕᒋᑫᒥᓇᐤ ᒋᓴᔅ ᙭᙮
ᒫᑲ ᐊᓇ ᑳ ᒪᓀᓯᑦ ᐅᐅ ᓇᒪᐎᓚ ᐙᐱᐤ, ᓇᒪ ᓀᔥᑕ ᓚᐙᐱᐤ, ᑮ ᐗᓂᑭᔅᑭᓯᐤ ᒫᑲ ᐁ ᑮ ᐸᔦᑭᐋᑲᓂᐎᑦ ᐅ ᑳᔮᔑ ᒪᒋᑐᑕᒧᐎᓇ ᐅᒋ᙮
ᐁᐗᑯ ᒫᑲ ᐅᒋ ᐊᐙᓯᑌ, ᓂᒋᔖᓂᑐᒃ, ᑭᓯᓴᐎᓯᒃ ᑭᒋ ᑫᒋᓈᔦᓕᑖᑯᑖᔦᒃ ᑭ ᓇᑐᒥᑯᓯᐎᓂᐗᐤ ᓀᔥᑕ ᑭ ᐙᐌᓛᐸᒥᑯᓯᐎᓂᐗᐤ: ᐌᓴ ᑮᔥᐱᓐ ᐅᐅ ᑐᑕᒣᑴ ᓇᒪᐎᔅᑳᑦ ᑭ ᑳ ᐸᑭᔑᓂᓇᐗᐤ:
ᐌᓴ ᐁᑯ ᑫ ᐃᔑ ᐌᓗᒋ ᐹᔅᑭᑌᓇᒫᑲᐎᔦᒃ ᐅ ᑳᑭᑫ ᐅᑭᒪᐎᐎᓂᒃ ᑭ ᑎᐯᓕᒋᑫᒥᓇᐤ ᓀᔥᑕ ᑭ ᐱᒫᒋᐃᐌᒥᓇᐤ ᒋᓴᔅ ᙭᙮
ᐁᐗᑯ ᐅᒋ ᓇᒪᐎᓚ ᓂ ᑳ ᐋᔮᒌᔅᑕᐌᓕᑌᓐ ᑭᒋ ᑭᔅᑭᓯᐃᑖᑾᒃ ᐅᐅ ᑫᒀᓇ, ᐋᑕ ᐁ ᑭᔅᑫᓕᑕᒣᒃ, ᓀᔥᑕ ᐁ ᐋᔨᒋᑳᐸᐎᔦᒃ ᐊᓄᒡ ᑖᐺᐎᓂᒃ᙮
ᐁᐁ, ᓂᑦ ᐃᑌᓕᑌᓐ ᐁ ᒀᔭᔅᑾᒃ, ᐃᔥᐱᔥ ᐁ ᐃᑖᔮᓐ ᐅᒪ ᒥᑭᐙᒥᒃ ᑭᒋ ᔑᑭᒥᑖᑾᒃ ᐁ ᑭᔅᑭᓯᐃᑖᑾᒃ;
ᓀᔥᑕ ᒫᑲ ᓂ ᑳ ᑯᒋᑖᓐ ᑭᒋ ᑲᔥᑭᑖᔦᒃ, ᑮ ᐳᓂ ᐱᒫᑎᓯᔮᓀ, ᒧᔕᒃ ᐅᐅ ᑫᒀᓇ ᑭᒋ ᑭᔅᑭᓯᔦᒃ᙮ᑲᐙᐸᑌᓈᓇᐤ ᙭ ᐅᑭᔅᑎᓯᐎᓐ
ᐌᓴ ᓇᒪᐎᓚ ᓂ ᑮ ᓄᔅᐱᓇᑌᓈᓐ ᑳ ᒥᓗᑖᑯᑕᓂᐗᑭ ᐋᑕᓗᑳᓇ, ᐃᔅᐱ ᑫᔅᑫᓕᑕᒥᐃᑖᑾᒃ ᐅ ᑲᔥᑭᐅᐎᓐ ᓀᔥᑕ ᐅ ᑕᑯᔑᓂᐎᓐ ᑭ ᑎᐯᓕᒋᑫᒥᓇᐤ ᒋᓴᔅ ᙭, ᒫᑲ ᓂ ᑮ ᐙᐸᑕᒸᓈᓐ ᐅ ᑭᒋᐅᑭᒫᐌᓕᑖᑯᓯᐎᓐ᙮
ᐌᓴ ᑮ ᒥᓕᑯ ᑭᒋᒪᓂᑐᐗ ᐌᐅᑖᐎᒪᐎᓕᒋ ᑭᔅᑌᓕᑕᒧᐎᓂᓕᐤ ᓀᔥᑕ ᑭᔅᑌᓕᑖᑯᓯᐎᓂᓕᐤ, ᐃᔅᐱ ᑳ ᑮ ᐅᑎᑎᑯᑦ ᐁᑯ ᑐᐎ ᐯᑖᑯᓯᐎᓂᓕᐤ ᑭᒋ ᑭᔅᑌᓕᑖᑯᓯᐎᓂᒃ ᐅᒋ, ᐊᐗ ᐁᐗᑯ ᑳ ᓵᑭᐊᒃ ᓂᑯᓯᔅ, ᓈᔅᐱᒡ ᑳ ᓇᐃᓚᐌᐃᑦ᙮
ᐅᒪ ᒫᑲ ᐯᑖᑯᓯᐎᓐ ᑭᒋᑭᔑᑯᒃ ᑳ ᑮ ᐯᒋ ᐅᒋᐸᓕᒃ ᓂ ᑮ ᐯᑌᓈᓐ, ᐃᔅᐱ ᑳ ᐎᒉᐗᑭᑎᐸᓐ ᐸᓓᑭ ᐗᒌᒃ᙮
ᑭᑦ ᐋᔮᓈᓇᐤ ᓀᔥᑕ ᐊᐙᓯᑌ ᑭᐁᒋᓇᔦᓕᑖᑾᒃ ᑭᔅᑭᐙᐃᑫᐎ ᐋᔭᒥᐎᓐ; ᐁᐗᑯ ᐁ ᔭᒀᒥᓇᒣᒃ ᑭ ᒥᓗᑐᑌᓇᐗᐤ, ᑖᐱᔅᑯᒡ ᐙᓭᔮᓯᐎᓐ ᑳ ᓵᑳᔅᑌᒃ ᐃᑕ ᐁ ᐗᓂᑎᐱᔅᑳᒃ, ᐃᓕᑯᒃ ᑭᒋ ᐯᑖᐸᒃ, ᓀᔥᑕ ᑭᔑᑲᐎ ᐊᒐᑯᔥ ᑭᑕ ᓵᑳᔅᑌᑦ ᑭᑌᐃᐙᒃ:
ᐅᒪ ᓃᔥᑕᒻ ᐁ ᑭᔅᑫᓕᑕᒣᒃ, ᐁᑳ ᒥᑐᓂ ᑭᔅᑭᐙᐃᑫᐎ ᐋᔭᒥᐎᓐ ᒪᓯᓇᐃᑫᐎᓂᒃ ᐁ ᐃᑌᓕᒋᑳᑌᒃ ᑭᒋ ᑫᒋᐙᑯᐎ ᐃᑗᔅᒋᑳᑌᒃ᙮
ᐌᓴ ᑭᔅᑭᐙᐃᑫᐎ ᐋᔭᒥᐎᓐ ᓇᒪᐎᔅᑳᑦ ᑮ ᐹᐸᓕᐤ ᐃᓕᓕᐤ ᐁ ᐃᑌᓕᑕᒃ ᐅᒋ; ᒫᑲ ᐅ ᐸᓓᑭ ᐃᓕᓕᒪ ᑭᒋᒪᓂᑐ ᑮ ᐃᔑ ᐋᔭᒥᓕᐗ ᑳ ᑮ ᐃᔑ ᐃᑌᓕᑕᒥᐃᑯᓕᒋ ᐸᓓᑭ ᐊᒑᑾ᙮
ᓇᔅᐹᒋ ᑭᔅᑭᓄᐊᒫᑲᓇᒃ
ᒫᑲ ᑮ ᐃᑖᐗᒃ ᓇᔅᐹᒋ ᐅᑭᔅᑭᐙᐃᑫᐗᒃ ᒣᑴᔭᔥ ᐃᓕᓕᐗ, ᑖᐱᔅᑯᒡ ᓀᔥᑕ ᑫ ᐃᔑ ᐃᑖᒋᒃ ᓇᔅᐹᒋ ᐅᑭᔅᑭᓄᐊᒫᑫᐗᒃ ᒣᑴᔭᔥ ᑭᓚᐗᐤ, ᑭᒧᒡ ᑫ ᐱᑐᑲᑖᒋᒃ ᑳ ᓂᔑᐗᓈᒋᐃᐌᒪᑲᑭ ᓇᔅᐹᒡ ᑭᔅᑭᓄᐊᒫᑫᐎᓐ, ᐋᐳᒋᑲ ᐁ ᐋᓉᑕᐙᒋᒃ ᐅᑎᐯᓕᒋᑫᐗ ᑳ ᑮ ᑎᐸᐊᒫᑫᔅᑕᒫᑯᒋᒃ, ᓀᔥᑕ ᑫ ᑲᔥᑭᑕᒫᓱᒋᒃ ᐁ ᑭᔑᐸᓕᓕᒃ ᓂᔑᐗᓈᑎᓯᐎᓂᓕᐤ᙮
ᒥᒉᑦ ᒫᑲ ᑲᑕ ᓇᔅᐱᑕᒬᐗᒃ ᐅ ᒪᒋ ᐃᔑᑡᐎᓂᓕᐗ; ᐅᑯ ᐅᒋ ᒫᑲ ᑖᐺᐎᓂ ᐃᔑᑡᐎᓐ ᑕ ᒪᒋ ᐋᓕᒧᒋᑳᑌᐤ᙮
ᓀᔥᑕ ᒧᔅᑌᓇᒫᑫᐎᓂᒃ, ᐁ ᑲᑳᔦᓕᓯᐎ ᐊᔭᒥᒋᒃ, ᑭ ᑳ ᐊᑖᐌᑐᑖᑯᐗᐗᒃ: ᐅ ᑎᐹᔅᑯᓂᑯᓯᐎᓂᐗᐤ ᑳᔮᔥ ᐅᒋ ᐁᑳ ᐁ ᑆᔅᑕᐎᐸᓕᓕᐤ, ᓀᔥᑕ ᐅ ᓂᔑᐗᓈᒋᐃᑯᓯᐎᓂᐗᐤ ᐁᑳ ᐁ ᓂᐹᒪᑲᓂᓕᒃ᙮
ᐌᓴ ᑮᔥᐱᓐ ᑭᒋᒪᓂᑐ ᐁᑳ ᒣᓈᒋᐋᑦ ᐊᓂᐃ ᐁᓐᒐᓚ, ᒫᑲ ᒪᒋ ᐃᔥᑯᑌᐤ ᐁ ᑮ ᐃᔑ ᓂᒋᐌᐃᓈᑦ, ᓀᔥᑕ ᐁ ᑮ ᐸᑭᑎᓈᑦ ᑭᒋ ᒫᒫᒋᒀᐱᓱᓕᑭ ᐃᑕ ᐁ ᐗᓂᑎᔅᑳᓕᒃ, ᐁᑯᑕ ᑭᒋ ᐃᑖᓕᒋ ᑭᒋ ᑎᐹᔅᑯᓈᑲᓂᐎᓕᒋ;
ᓀᔥᑕ ᐁᑳ ᐁ ᑮ ᒪᓈᒋᑖᑦ ᑳᔮᔥ ᐊᔅᑭᓕᐤ, ᒫᑲ ᐁ ᑮ ᐱᒫᒋᐋᑦ ᓄᐊᐊ ᐊᓂᐃ ᔭᓈᓀᐤ ᐃᓕᓕᐗ, ᑳ ᑮ ᐙᐎᑕᒥᓕᒋ ᒀᔭᔅᑭᑖᑎᓯᐎᓂᓕᐤ ᐁ ᐯᒋᐸᓕᑖᑦ ᓕᔅᑭᐯᐎᓂᓕᐤ ᐅᑦ ᐊᔅᑭᓕᒃ ᑳ ᒪᒋᑣᓕᒋ;
ᓀᔥᑕ ᐁ ᐱᑯᑌᑖᑦ ᐊᓂᐃ ᐃᑖᐎᓇ ᓴᑕᒻ ᓀᔥᑕ ᑯᒪᕋ, ᑮ ᓂᔑᐗᓈᒋᑕᒻ ᑭᒋ ᑴᑕᐱᐌᐸᐃᑳᑌᓕᑭ, ᐁ ᐃᔑᑖᑦ ᑭᒋ ᑭᔅᑭᓄᐙᐸᑕᒥᓕᒋ ᐊᓂᐃ ᐁᔥᑾ ᑫ ᐎ ᒪᒋᐱᒫᑎᓯᓕᒋ;
ᓀᔥᑕ ᑮ ᐎᑾᒋᐁᐤ ᑳ ᒀᔭᔅᑭᑎᓕᑭ ᓚᑕ, ᐁ ᒪᒥᔕᒣᓕᑕᒥᐃᑯᓕᒋ ᐅ ᐎᓂᓯᐎ ᐃᔑᐱᒫᑎᓯᐎᓂᓕᐤ ᑳ ᒪᒋᑣᓕᒋ:
(ᐌᓴ ᐊᓇ ᑳ ᒀᔭᔅᑭᑖᑎᓯᑦ ᐃᓕᓕᐤ ᐁ ᐎᒋᑕᔑᑫᒫᑦ, ᐁ ᐙᐸᑕᒸᑦ ᓀᔥᑕ ᐁ ᐯᑕᒸᑦ, ᑮ ᒥᑯᔥᑳᑌᓕᑕᒥᐃᑎᓱ ᐅ ᒀᔭᔅᑭᑖᑎᓯᐎ ᐊᒑᑯᒃ ᑕᑡᐤ ᐁ ᑭᔑᑳᓕᒃ ᐅ ᐗᓂ ᐃᔑᒋᑫᐎᓂᓕᐗ ᐅᒋ:)
ᐅᑎᐯᓕᒋᑫᐤ ᑭᔅᑫᓕᑕᒻ ᑫ ᐃᔑ ᐃᑖᒋᒃ ᐎᑾᒋᐋᑦ ᑳ ᒪᓂᑐᐙᑎᓯᓕᒋ ᑲᑴᒋᐃᐌᐎᓂᒃ ᐅᒋ, ᓀᔥᑕ ᑭᒋ ᐊᓛᑦ ᐁᑳ ᑳ ᒀᔭᔅᑭᑎᓕᒋ ᑲᒀᑕᑭᐃᑯᓯᐎᓂᒃ ᐱᓕᔥ ᑎᐹᔅᑯᓂᑫᐎ ᑭᔑᑳᓕᑫ:
ᒫᑲ ᐅᓵᒻ ᐊᓂᐃ ᑳ ᐱᒧᑖᑕᒥᓕᒋ ᐁ ᐃᔑᑡᒪᑲᓂᓕᒃ ᐎᔮᓯᓕᐤ, ᐎᓂᓯᐎ ᐃᑌᓕᑕᒧᐎᓂᒃ, ᓀᔥᑕ ᑳ ᐋᑕᐌᓕᑕᒥᓕᒋ ᑎᐯᓕᒋᑫᐎᓂᓕᐤ᙮ᓱᑭᑌᐁᐗᒃ, ᐎ ᑎᐯᓕᒥᑎᓱᐗᒃ; ᓇᒪ ᓀᔥᑕ ᓭᑭᓯᐗᒃ ᑭᒋ ᒪᒋ ᐋᓕᒧᑕᑭᒃ ᑭᔅᑌᓕᑖᑯᓯᐎᓇ᙮
ᒫᑲ ᐁᓐᒐᓚᒃ, ᐊᐙᓯᑌ ᐁ ᑭᔅᑎᓯᒋᒃ ᑲᔥᑭᐅᐎᓂᒃ ᓀᔥᑕ ᓱᑳᑎᓯᐎᓂᒃ, ᓇᒪᐎᓚ ᑭᑳᒥᐌᐎ ᒪᒥᔑᒣᐗᒃ ᐎᒋᔖᓂᐗᐗ ᐅᑎᔥᑲᐤ ᐅᑎᐯᓕᒋᑫᐗ᙮
ᒫᑲ ᐅᑯ, ᑖᐱᔅᑯᒡ ᐃᓚᑐ ᐊᐌᓯᓴᒃ, ᐁ ᑮ ᐅᔑᐋᑲᓂᐎᒋᒃ ᑭᒋ ᐅᑎᓈᑲᓂᐎᒋᒃ ᓀᔥᑕ ᑭᒋ ᓂᔑᐗᓈᒋᐋᑲᓂᐎᒋᒃ, ᒪᒋ ᐋᓕᒧᑕᒶᒃ ᐊᓂᐃ ᑫᒀᓇ ᐁᑳ ᑳ ᓂᓯᑐᑕᑭᒃ; ᒥᑐᓂ ᒫᑲ ᑲᑕ ᓂᔑᐗᓈᑎᓯᐗᒃ ᑎᐱᓚᐌ ᐅ ᒪᒑᑎᓯᐎᓂᐙᒃ;
ᑲᑕ ᐅᑎᓇᒶᒃ ᒫᑲ ᐁ ᐃᔑ ᑎᐸᐃᑳᑌᓕᒃ ᒪᒑᑎᓯᐎᓐ, ᑖᐱᔅᑯᒡ ᐊᓂᑭ ᒥᓚᐙᑎᑾᓐ ᑳ ᐃᑌᓕᑕᑭᒃ ᑭᒋ ᑭᔥᑴᔮᑎᓯᓈᓂᐗᒃ ᒣᒀᒡ ᐁ ᑭᔑᑳᒃ: ᒪᓯᓈᓱᐗᒃ ᓀᔥᑕ ᐅᐎᓕᐱᓯᐗᒃ, ᐁ ᒥᓚᐙᑎᑯᐃᑎᓱᒋᒃ ᐅ ᑲᑳᔦᓕᓯᐎᓂᐙᒃ ᒣᒀᒡ ᐁ ᐎᒋᐎᑯᑐᒥᑖᑾᒃ;
ᐅᔅᑭᔑᑯᐙᒃ ᐁ ᓵᑲᔅᑭᓀᓕᒃ ᐱᔑᒀᑎᓯᐎᓐ, ᐁᑳ ᐁ ᑮ ᐳᓂᑖᒋᒃ ᒪᒋᑐᑕᒧᐎᓂᓕᐤ; ᐁ ᐙᔦᔑᒫᒋᒃ ᐁᑳ ᑳ ᐋᔨᒋᑳᐸᐎᓕᒋ ᐊᒑᑾ: ᐅᑌᐃᐙᒃ ᑮ ᐊᑑᔅᑳᑕᒶᒃ ᒧᔅᑌᓇᒫᑫᐎ ᐃᔑᒋᑫᐎᓇ; ᑳ ᒪᒐᑭᑖᑯᓯᒋᒃ ᐊᐙᔑᔕᒃ:
ᑳ ᑮ ᓇᑲᑕᑭᒃ ᒀᔭᔉ ᒣᔅᑲᓈᓕᐤ, ᓀᔥᑕ ᐁ ᑮ ᐗᓂᔑᑭᒃ, ᐁ ᓄᔅᐱᓈᑕᒸᒋᒃ ᐅᑦ ᐃᔑᑡᐎᓂᓕᐤ ᐯᓚᒪ, ᐅᑯᓯᓴ ᐱᐅᕋ, ᑳ ᑮ ᓵᑭᑖᓕᑭ ᐁ ᐃᔑ ᑎᐸᐃᑳᑌᓕᒃ ᒪᒑᑎᓯᐎᓂᓕᐤ:
ᒫᑲ ᑮ ᑭᑕᐊᒪᐗᐤ ᐅ ᒪᒑᑎᓯᐎᓐ ᐅᒋ: ᐁᑳ ᑳ ᓂᑕᐌᑦ ᐋᔅ, ᐁ ᐋᔭᒥᑦ ᐁ ᐃᔑ ᐯᑖᑯᓯᓕᑭ ᐃᓕᓕᐗ, ᑮ ᑭᑕᐊᒬᐤ ᐅ ᑮᔥᑴᐎᓂᓕᐤ ᐅᑭᔅᑭᐙᐃᑫᐗ᙮
ᐅᑯ ᐁᐗᒀᓂᑭ ᑳ ᐅᑕᐃᐹᓂᐎᒋᒃ ᐁᑳ ᑳ ᐅ ᓂᐱᐎᒋᒃ, ᐗᔅᑯᐗ ᑳ ᐹᐹᒥᐌᐹᔅᑕᑭ ᐁ ᑮᔅᑎᒃ; ᐊᓂᑭ ᐁ ᐱᑭᔐᔮᒃ ᐁ ᐗᓂᑎᐱᔅᑳᒃ ᑳᑭᑫ ᑳ ᐃᑕᔅᑕᒪᐙᑲᓂᐎᒋᒃ᙮
ᐌᓴ ᐃᔅᐱ ᐋᔭᒥᒋᒃ ᑭᒋ ᑭᔅᑌᓕᒥᑎᓱᐎ ᐋᔭᒥᐎᓇ, ᐙᔦᔑᒣᐗᒃ, ᐁ ᐃᔑ ᒪᒋ ᓇᑕᐌᓕᑕᒧᒪᑲᒃ ᐎᔮᓯᐎᓐ ᐅᒋ, ᒥᔅᑕᐃ ᐎᓂᓯᐎ ᐃᑌᓕᑕᒧᐎᓐ ᐅᒋ, ᐊᓂᐃ ᐊᑳᐙᒡ ᑳ ᑮ ᐅᔑᒫᓕᒋ ᐊᓂᐃ ᐗᓀᓕᑕᒧᐎᓂᒃ ᑳ ᐱᒫᑎᓯᓕᒋ᙮
ᒣᒀᒡ ᐁ ᐊᔓᑕᒪᐙᒋᒃ ᑎᐯᓕᒥᑎᓱᐎᓂᓕᐤ, ᐎᓚᐗᐤ ᑫᒋᐙᒃ ᐊᑑᔅᑫᔅᑕᒶᒃ ᒪᒑᑎᓯᐎᓂᓕᐤ: ᐌᓴ ᐊᓂᐁᓕᐤ ᑳ ᔖᑯᒋᐃᑯᑦ ᐃᓕᓕᐤ ᐁᐗᑴᓕᐤ ᑳ ᐊᐗᑳᓂᐃᑯᑦ᙮
ᐌᓴ ᑮᔥᐱᓐ, ᐃᔅᐱ ᑮ ᐅᔑᑕᑭᒃ ᐎᓕᐱᓯᐎᓇ ᐊᔅᑮᒃ ᑳ ᐃᑕᑾᓂᓕᑭ, ᐁ ᐃᔑ ᑭᔅᑫᓕᒫᒋᒃ ᑭ ᑎᐯᓕᒋᑫᒥᓇᐗ ᓀᔥᑕ ᑭ ᐱᒫᒋᐃᐌᒥᓇᐗ ᒋᓴᔅ ᙭ᑕ, ᒥᓇ ᒫᑲ ᐁᑯᑕ ᐃᔑ ᓇᑾᓱᑡᐌ, ᓀᔥᑕ ᔖᑯᒋᐋᑲᓂᐎᑡᐌ, ᐃᔥᒀᔮᒡ ᒫᑲ ᐅᑦ ᐃᔑ ᐋᔭᐎᓇᐗᐤ ᐊᐙᓯᑌ ᒫᓛᑕᓂᓕᐤ ᐃᔥᐱᔥ ᓂᔥᑕᒻ᙮
ᐌᓴ ᐊᐙᓯᑌ ᑲᑕ ᑮ ᒥᓦᔑᓂᓕᐸᓐ ᐁᑳ ᑭᒋ ᑮ ᑭᔅᑫᓂᑕᒧᐙᔅᐸᓐ ᑳᔭᔅᑭᑖᑎᓯᐎᓂ ᐃᔑᑡᐎᓂᓕᐤ, ᐃᔥᐱᔥ, ᐃᔅᐱ ᐁ ᑮ ᑭᔅᑫᓕᑕᑭᒃ ᑭᒋ ᓇᑲᑕᑭᒃ ᐊᓂᐁᓕᐤ ᐸᓓᑭ ᑲᑫᔅᑴᐎᓂᓕᐤ ᑳ ᑮ ᐸᑭᑎᓇᒫᒋᒃ᙮
ᐊᓂᒪ ᐊᔓᑕᒫᑫᐎᓐ ᐅᑎᐯᓕᒋᑫᐤ ᒋ ᑕᑯᔑᒃ
ᐅᒪ ᓂᔓ ᒪᓯᓇᐊᒫᑫᐎᓐ, ᓯᐋᑭᐃᑕᑾᒃ, ᐊᓄᒡ ᑭ ᒪᓯᓇᐊᒫᑎᓇᐗᐤ; ᐁᑯᑕ ᐁ ᔑᑭᑕᒫᓐ ᑭ ᐹᓓᑭ ᒥᑐᓀᓕᒋᑲᓂᐗᐗ ᑭᒋ ᐅᒋ ᑭᔅᑭᓯᔦᒃ:
ᑭᒋ ᒥᑐᓀᓕᑕᒣᒃ ᐊᓂᐃ ᐋᔭᒥᐎᓇ ᐌᔅᑳᒡ ᑳ ᑮ ᐃᑗᒋᒃ ᐊᓂᑭ ᐸᓓᑭ ᐅᑭᔅᑭᐙᐃᑫᐗᒃ, ᓀᔥᑕ ᐊᓂᐃ ᑳ ᑮ ᐃᑕᔓᐌᔮᒃ ᓂᓚᓈᓐ ᐅᑦ ᐊᐸᔅᑕᓕᒪ ᐅᑎᐯᓕᒋᑫᐤ ᐯᒫᒋᐃᐌᑦ;
ᐅᒪ ᓃᔥᑕᒻ ᐁ ᑭᔅᑫᓕᑕᒣᒃ, ᑭᒋ ᑕᑯᔑᑭᒃ ᐁ ᐊᑎ ᑳᒋᒡ ᑭᔑᑳᑭ ᐅᐹᐱᓄᑕᑫᔅᑲᒃ, ᐁ ᐱᒧᑖᑕᑭᒃ ᑎᐱᓚᐌ ᐅ ᒪᒋ ᓇᑕᐌᓕᑕᒧᐎᓂᐙᐗ,
ᐁ ᐃᑗᒋᒃ ᒫᑲ, ᑖᓐᑌ ᐊᓂᒪ ᐊᔓᑕᒫᑫᐎᓐ ᑭᒋ ᑕᑯᔑᒃ? ᐌᓴ ᐊᔅᐱᓐ ᐅᑖᐎᒪᐗᒃ ᑳ ᑮ ᓂᐹᒋᒃ, ᒥᓯᐌ ᑫᒀᓇ ᐃᑕᑾᓋ ᑳ ᐃᔑ ᐃᑕᑾᑭᐸᓐ ᐊᔅᐱᓐ ᑳ ᒫᒋ ᐅᔑᑖᓂᐗᒃ ᐅᒋ᙮
ᐌᓴ ᐅᒣᓕᐤ ᐅᒋᑕᐤ ᓇᒪᐎᓚ ᐎ ᑭᔅᑫᓕᑕᒶᒃ, ᑭᒋᒪᓂᑐ ᐅᑦ ᐋᔭᒥᐎᓐ ᐁ ᑮ ᐅᒋ ᐃᑕᑾᑭ ᑭᔑᑾ ᐌᔅᑲᒡ, ᓀᔥᑕ ᐊᔅᑭ ᐗᑭᑎᐯᒃ ᐁ ᓂᐸᐎᒪᑲᒃ ᓀᔥᑕ ᓂᐲᒃ:
ᐁᐗᑯ ᐅᒋ ᐊᔅᑭ ᐁᑯᔅᐱ ᑳ ᑮ ᐃᑕᑾᒃ, ᓂᐱ ᐁ ᑮ ᐅᒋ ᓕᔅᑭᐯᒃ ᑮ ᓂᔑᐗᓈᑕᓐ:
ᒫᑲ ᐊᓂᐃ ᑭᔑᑾ ᓀᔥᑕ ᐊᔅᑭ ᐊᓄᒡ ᑳ ᐃᑕᑾᑭ, ᐁᐗᑯ ᑫᔮᐸᒡ ᐋᔭᒥᐎᓐ ᐅᒋ ᑲᓇᐌᓕᒋᑳᑌᐗ ᑭᒋ ᐃᔅᒀᓯᑳᑌᑭ, ᐹᑎᒫ ᑎᐹᔅᑯᓂᑫᐎ ᑭᔑᑳᑫ, ᓀᔥᑕ ᓂᔑᐗᓈᑎᓯᑡᐌ ᑳ ᒪᒑᑎᓯᒋᒃ ᐃᓕᓕᐗᒃ᙮
ᒫᑲ, ᓯᐋᑭᐃᑕᑾᒃ, ᑭᔅᑫᓕᑕᒧᒃ ᐅᒪ ᐯᔭᒃ ᑫᒀᓐ, ᐯᔭᑾᐤ ᐁ ᑭᔑᑳᓕᒃ ᐃᑕᑭᑕᒻ ᐅᑎᐯᓕᒋᑫᐤ ᑖᐱᔅᑯᒡ ᑭᒋᒥᑖᑐᒥᑕᓇᐤ ᐱᐴᓋ, ᓀᔥᑕ ᑭᒋᒥᑖᑐᒥᑕᓇᐤ ᐱᐴᓋ ᑖᐱᔅᑯᒡ ᐯᔭᑯ ᑭᔑᑲᐤ᙮
ᐅᑎᐯᓕᒋᑫᐤ ᓇᒪᐎᓚ ᑆᔅᑕᐎᐤ ᑭᒋ ᑐᑕᒃ ᐅᑦ ᐊᔓᑕᒫᑫᐎᓐ, ᑖᐱᔅᑯᒡ ᐋᑎᑦ ᐃᓕᓕᐗᒃ ᑆᔅᑕᐎᐎᓐ ᑳ ᐃᑕᑭᒃ; ᒫᑲ ᑭ ᔑᐱᓚᐌᓯᔅᑖᑯᓇᐤ, ᐁᑳ ᐁ ᓇᑕᐌᓕᑕᒃ ᐊᐌᓕᐗ ᑭᒋ ᓂᔑᐗᓈᑎᓯᓕᒋ, ᒫᑲ ᒥᓯᐌ ᑭᒋ ᐊᑎ ᒥᒋᓚᐌᔦᓕᑕᒥᓕᒋ᙮
ᒫᑲ ᐅᑎᐯᓕᒋᑫᐤ ᐅ ᑭᔑᑳᒻ ᑲᑕ ᐹᐸᓕᓕᐤ ᑖᐱᔅᑯᒡ ᑭᒧᑎᔉ ᐁ ᑎᐱᔅᑳᓕᒃ; ᐁᑯᔅᐱ ᑭᔑᑾ ᑫ ᐌᐱᐸᓕᑭ ᐁ ᑭᒋ ᓄᑖᑾᒃ, ᓀᔥᑕ ᑭᔑᑯᒃ ᑳ ᐊᑯᑎᑭ ᑲᑕ ᑎᑭᑌᐗ ᐁ ᐃᔅᐱᒋ ᑭᔑᑌᒃ; ᐊᔅᑭ ᓀᔥᑕ ᓀᔥᑕ ᒥᓯᐌ ᐊᑐᔅᑫᐎᓇ ᐁᑯᑕ ᑳ ᐃᑕᑾᑭ ᑲᑕ ᒑᑳᔅᑭᑌᐗ᙮
ᐁ ᐙᐸᑕᒪᒃ ᒫᑲ ᒥᓯᐌ ᐅᐅ ᑭᒋ ᓂᔑᐗᓈᑕᑭ, ᑫᑯ ᑐᐎ ᐃᓕᓕᐗᒃ ᑫ ᐃᔑᓈᑯᓯᔦᑯᐸᓐ ᒥᓯᐌ ᐸᓓᑭ ᐃᔑᐱᒫᑎᓯᐎᓂᒃ ᓀᔥᑕ ᒪᓂᑐᐙᑎᓯᐎᓂᒃ,
ᐁ ᐊᔕᐙᐸᑕᒬᒃ ᓀᔥᑕ ᐁ ᐯᒋ ᑭᔑᐸᓕᑕᐌᒃ ᑭᒋᒪᓂᑐ ᐅ ᑭᔑᑳᒻ, ᐁᑯᔅᐱ ᑭᔑᑾ ᐁ ᐃᔅᒀᓯᑳᑌᑭ ᑲᑕ ᓂᔑᐗᓇᑕᓋ, ᓀᔥᑕ ᑭᔑᑯᒃ ᑳ ᐊᑯᑎᑭ ᑲᑕ ᑎᑭᑌᐗ ᑫ ᐃᔅᐱᑭ ᑭᔑᑌᒃ᙮
ᐁᓕᐌᒃ ᒫᑲ ᑭᓚᓈᓇᐤ, ᑳ ᐃᑕᔅᑌᓕᒃ ᐅᑦ ᐊᔓᑕᒫᑫᐎᓐ, ᑭᑦ ᐊᔕᐙᐸᑌᓈᓇᐤ ᐅᔥᑭ ᑭᔑᑾ ᓀᔥᑕ ᐅᔥᑭ ᐊᔅᑭ, ᐁᑯᑕ ᑫ ᐃᔑ ᐎᑭᒪᑲᒃ ᒀᔭᔅᑭᑖᑎᓯᐎᓐ᙮
ᐁᐗᑯ ᐅᒋ, ᓯᐋᑭᐃᑕᑾᒃ, ᐁ ᓄᑾᒃ ᐁ ᐊᔕᐙᐸᑕᒣᒃ ᐅᐅ ᑫᒀᓇ, ᑭᓯᓴᐎᓯᒃ ᑳᔮᒣᓕᑕᒧᐎᓂᒃ ᑭᒋ ᒥᔅᑳᑖᒃ, ᐁᑳ ᐁ ᒪᓯᓈᓱᔦᒃ ᓀᔥᑕ ᐁ ᒥᓗᐃᑌᓕᑖᑯᓯᔦᒃ:
ᓀᔥᑕ ᐃᑕᑭᑕᒸᒃ ᐅ ᔑᐱᓚᐌᓯᐎᓐ ᑭ ᑎᐯᓕᒋᑫᒥᓇᐤ ᐁ ᐱᒫᒋᐃᐌᐎᓂᐗᒃ: ᑖᐱᔅᑯᒡ ᓀᔥᑕ ᓯᐊᑭᐋᑲᓂᐎᑦ ᑭᒋᔖᓂᓇᐤ ᐹᓪ, ᐃᔥᐱᔥ ᑲᑫᑕᐌᓕᑕᒧᐎᓂᓕᐤ ᐁ ᑮ ᒥᓛᑲᓂᐎᑦ, ᐁ ᑮ ᒪᓯᓇᐊᒫᑖᒃ:
ᑖᐱᔅᑯᒡ ᓀᔥᑕ ᒥᓯᐌ ᐅ ᒪᓯᓇᐊᒫᑫᐎᓂᒃ, ᐁᑯᑕ ᐁ ᐋᓕᒧᑕᒃ ᐅᐅ ᑫᒀᓇ; ᐁᑯᑕ ᐁᑕᑾᑭ ᐋᑎᑦ ᑫᒀᓇ ᑳ ᐋᓕᒪᑭ ᑭᒋ ᓂᓯᑐᒋᑳᑌᑭ, ᐊᓂᑭ ᐁᑳ ᑳ ᐅ ᑭᔅᑫᓕᑕᒧᐎᓂᒋᒃ ᓀᔥᑕ ᐁᑳ ᑳ ᐋᔨᒋᑳᐸᐎᒋᒃ ᑳ ᐙᑭᓇᑭᒃ, ᑖᐱᔅᑯᒡ ᓀᔥᑕ ᐁ ᐃᑐᑕᑭᒃ ᑯᑕᑭᔭ ᑭᒋ ᒪᓯᓇᐃᑫᐎᓇ ᑎᐱᓚᐌ ᐅ ᓂᔑᐗᓈᑎᓯᐎᓂᐙᒃ ᐃᔑ᙮
ᑭᓚᐗᐤ ᒫᑲ, ᓯᐋᑭᐃᑕᑾᒃ, ᓂᑳᓐ ᐁ ᑭᔅᑫᓕᑕᒣᒃ ᐅᐅ ᑫᒀᓇ, ᔮᒀᒡ ᑭᓚᐗᐤ ᓀᔥᑕ, ᐁᑳ ᑭᒋ ᑭᒋᐎᓕᑲᐎᔦᒃ ᐅᒪᒋᑖᐗᒃ ᐅ ᐗᓀᓕᑕᒧᐎᓂᐗᐤ ᐅᒋ, ᑭᒋ ᐸᑭᔑᓂᔦᒃ ᑎᐱᓚᐌ ᑭ ᒪᔥᑲᐌᓕᑕᒧᐎᓂᐙᒃ ᐅᒋ᙮
ᒫᑲ ᓂᑕᐎᑭᒃ ᔕᐌᓕᒋᑫᐎᓂᒃ, ᓀᔥᑕ ᐅ ᑭᔅᑫᓕᒥᑯᓯᐎᓂᒃ ᑭ ᑎᐯᓕᒋᑫᒥᓇᐤ ᓀᔥᑕ ᑭ ᐱᒫᒋᐃᐌᒥᓇᐤ ᒋᓴ ᙭᙮ ᐎᓚ ᒫᑲ ᑲᑕ ᐎ ᒫᒥᒋᒫᑲᓂᐎᐤ ᐊᓄᒡ ᓀᔥᑕ ᑳᑭᑫ᙮ ᐁᒣᓐ᙮
ᐹᓪ, ᓀᔥᑕ ᓵᐃᓚᔅ, ᓀᔥᑕ ᑎᒧᑎ, ᐁ ᒪᓯᓇᐊᒪᐙᒋᒃ ᐊᓂᐃ ᑌᓴᓗᓂᔭ ᒫᒪᐎᐋᔭᒥᐊᐗ, ᑳ ᐃᑖᓕᒋ ᑭᒋᒪᓂᑐᒃ ᑯᑖᐎᓇᐤ ᓀᔥᑕ ᐅᑎᐯᓕᒋᑫᒃ ᒋᓴᔅ ᙭:
ᔕᐌᓕᒋᑫᐎᓐ ᑭ ᑳ ᐎ ᐋᔮᓇᐗᐤ, ᓀᔥᑕ ᑳᔮᒣᓕᑕᒧᐎᓐ, ᑭᒋᒪᓂᑐ ᐅᒋ ᑯᑖᐎᓇᐤ, ᓀᔥᑕ ᐅᑎᐯᓕᒋᑫᐤ ᒋᓴᔅ ᙭᙮ᐊᓂᒪ ᑎᐹᑯᓂᑫᐎᓐ ᑕᑯᔑᑫ ᙭
ᓂᑦ ᐃᑌᓕᑖᑯᓯᓈᓐ ᒧᔕᒃ ᑭᒋ ᓇᓈᔅᑯᒪᑭᑦ ᑭᒋᒪᓂᑐ ᑭᓚᐗᐤ ᐅᒋ ᓂᒋᔖᓂᑐᒃ, ᐁ ᐃᔑ ᒥᓗᐃᑌᓕᑖᑾᒃ, ᑭ ᑖᐺᔦᓕᑕᒧᐎᓂᐗᐤ ᐁ ᐌᓗᒋ ᓂᑕᐎᑭᒃ, ᓀᔥᑕ ᑭ ᓵᑭᐃᑐᐎᓂᐗᐤ ᐁ ᐃᔑ ᓵᑭᐃᑐᔦᒃ ᐁ ᐌᓗᒋᐸᓕᒃ;
ᑳ ᐅᒋ ᒫᒪᑖᑯᒧᔮᒃ ᓂᓚᓈᓐ ᑫᒋᐗᒃ ᑭᓚᐗᐤ ᐅᒋ, ᐃᑕ ᐁ ᐃᑖᓕᒋ ᑭᒋᒪᓂᑐ ᐅ ᒫᒪᐎᐋᔭᒥᐋᒪ, ᑭ ᔑᐱᓚᐌᓯᐎᓂᐗᐤ ᐅᒋ ᓀᔥᑕ ᑭ ᑖᐺᔦᓕᑕᒧᐎᓂᐗᐤ, ᒥᓯᐌ ᑭ ᑲᒀᑕᑭᓯᐎᓂᐙᒃ ᓀᔥᑕ ᑭᑦ ᐊᓕᒥᓯᐎᓂᐙᒃ ᑳ ᑮ ᐅᑎᑎᑯᔦᒃ:
ᐁᐗᑯ ᑳ ᐸᔭᑌᓈᑾᒃ ᑮᔅᑭᓄᐙᒋᒋᑲᓐ ᐁ ᒀᔭᔅᑯ ᑎᐹᔅᑯᓂᑫᑦ ᑭᒋᒪᓂᑐ, ᑭᒋ ᑌᐸᑫᓕᑖᑯᒥᑲᐎᔦᒃ ᑭᒋᒪᓂᑐ ᐅᑦ ᐅᑭᒫᐎᐎᓂᒃ, ᐁᐗᑯ ᑳ ᐅᒋ ᐎᓴᑫᓕᑕᒣᒃ:
ᐁ ᐙᐸᒋᑲᑌᒃ ᐁ ᒥᓜᓕᑕᒃ ᑭᒋᒪᓂᑐ ᐊᓕᒥᓯᐎᓂᓕᐤ ᑭᒋ ᑎᐸᐊᒪᐙᑦ ᐊᓂᐃ ᑳ ᒥᑯᔥᑳᒋᐃᑕᑾᒃ;
ᑭᓚᐗᐤ ᓀᔥᑕ ᑳ ᐊᓕᒥᐃᑲᐎᔦᒃ ᑭ ᐎᒋᐋᓜᐱᒥᓈᓐ, ᐃᔅᐱ ᐅᑎᐯᓕᒋᑫᐤ ᒋᓴᔅ ᑭᒋᑭᔑᑯᒃ ᑫ ᐅᒋ ᐯᒋ ᓄᑯᓯᑦ, ᐊᓯᒋ ᑳ ᓱᑳᑎᓯᓕᑭ ᐅᑦ ᐁᓐᒐᓕᒪ,
ᐁ ᐙᓚᑌᒃ ᐃᔥᑯᑌᒃ, ᐁ ᐊᑯᓚᐌᓰᔅᑕᐙᑦ ᐊᓂᐃ ᐁᑳ ᑳ ᑭᔅᑫᓕᒫᓕᒋ ᑭᒋᒪᓂᑐᐗ, ᐁᑳ ᓀᔥᑕ ᑳ ᓇᓇᐃᑕᒥᓕᒋ ᐅ ᒥᓗᐋᒋᒧᐎᓐ ᑭ ᑎᐯᓕᒋᑫᒥᓇᐤ ᒋᓴᔅ ᙭:
ᐊᓂᑭ ᑫ ᑲᒀᑕᑭᐋᑲᓂᐎᒋᒃ ᑳᑭᑫ ᓂᔑᐗᓈᑎᓯᐎᓂᒃ ᐅᑖᔅᑕᒥᒃ ᐅᒋ ᐅᑎᐯᓕᒋᑫᐤ, ᓀᔥᑕ ᐁ ᐃᔑ ᑭᔅᑌᓕᑖ ᑲᓂᓕᒃ ᐅ ᑲᔥᑭᐅᐎᓐ ᐅᒋ;
ᐃᔅᐱ ᐯᒋ ᑕᑯᔑᑫ ᑭᒋ ᑭᔅᑌᓕᑖᑯᐃᑯᑦ ᐅ ᐸᓓᑭᓯᒪ, ᓀᔥᑕ ᑭᒋ ᑭᔅᑌᓕᒥᑯᑦ ᒥᓯᐌ ᐊᓂᐃ ᑳ ᑖᐺᑕᒥᓕᑭ (ᐌᓴ ᓂ ᑎᐹᒋᒧᐎᓂᓈᓐ ᑮ ᑖᐺᒋᑳᑌᐤ ᐃᑕ ᐁ ᐃᑖᔦᒃ,) ᐁᑯᔅᐱ ᐁ ᑭᔑᑳᒃ᙮
ᐅᑦ ᐃᔑᓂᑳᓱᐎᓐ ᑭ ᑎᐯᓕᒋᑫᒥᓇᐤ ᒋᓴᔅ ᙭ ᑭᒋ ᑭᔅᑌᓕᑖᑯᑕᐌᒃ, ᓀᔥᑕ ᑭᒋ ᐱᒋᔥᑲᐌᒃ, ᑳ ᐃᑕᔅᑌᓕᒃ ᐅ ᔕᐌᓕᒋᑫᐎᓐ ᑭ ᑭᒋᒪᓂᑐᒥᓇᐤ, ᓀᔥᑕ ᐅᑎᐯᓕᒋᑫᐤ ᒋᓴᔅ ᙭᙮
ᐊᓇ ᑳ ᒪᒑᑎᓯᑦ
ᐁᑯ ᐯᑯᓭᓕᒥᑕᑾᒃ, ᓂᒋᔖᓂᑐᒃ, ᐅ ᑕᑯᔑᓂᐎᓐ ᑭ ᑎᐯᓕᒋᑫᒥᓇᐤ ᒋᓴᔅ ᙭ ᐅᒋ, ᓀᔥᑕ ᐁ ᒫᒪᐎᐃᑐᔭᒃ ᐁ ᐅᑎᔥᑲᐎᑳᐸᐎᔅᑕᐗᒃ,
ᐁᑳ ᐎᐸᒡ ᑭᒋ ᑶᑕᐎᐃᑌᓕᑕᒣᒃ ᑭ ᒥᑐᓀᓕᒋᑲᓂᐙᒃ, ᐁᑳ ᓀᔥᑕ ᑭᒋ ᒥᑯᔥᑳᑌᓕᑕᒣᒃ, ᓇᒪᐎᓚ ᐊᒑᒃ ᐅᒋ, ᓇᒪ ᓀᔥᑕ ᐋᔭᒥᐎᓐ ᐅᒋ, ᓇᒪ ᓀᔥᑕ ᒪᓯᓇᐃᑫᐎᓐ ᓂᓚᓈᓐ ᐅᒋ, ᑖᐱᔅᑯᒡ ᐁ ᐯᔓᓈᑾᓂᓕᒃ ᙭ ᐅ ᑭᔑᑳᒻ᙮
ᐁᑳᐎᓚ ᐊᐌᓇ ᑭ ᑳ ᐙᔦᔑᐃᑯᐗᐤ ᓈᓐᑕᐤ ᐃᔑ: ᐌᓴ ᐊᓂᒪ ᐁ ᑭᔑᑳᒃ ᓇᒪᐎᓚ ᑲᑕ ᐅᑎᒋᐸᓕᐤ ᐹᑎᒫ ᐱᑯ ᑮ ᑕᑯᔑᓄᒪᑲᑫ ᐸᑭᔑᓂᐎᓐ, ᓀᔥᑕ ᐊᓇ ᒪᒋᑣᐎᓂ ᐃᓕᓕᐤ ᑮ ᓄᑯᓯᑌ, ᐊᓇ ᑳ ᐅᑯᓯᓯᒥᑯᑦ ᓂᔑᐗᓈᑎᓯᐎᓂᓕᐤ;
ᐊᓇ ᑳ ᓇᔅᑯᔅᑳᑫᑦ ᓀᔥᑕ ᐊᐙᓯᑌ ᑭᔅᑌᓕᑖᑯᐃᑎᓱᑦ ᐃᔥᐱᔥ ᐊᓂᐃ ᑭᒋᒪᓂᑐ ᑳ ᐃᔑᓂᑳᓱᓕᑭ, ᓀᔥᑕᐱᑯ ᑳ ᓇᐗᑮᔅᑕᐙᑲᓂᐎᓕᒋ; ᓀᔥᑕ ᒫᑲ ᑖᐱᔅᑯᒡ ᑭᒋᒪᓂᑐᐗ ᐊᐱᐤ ᐅᑦ ᐋᔭᒥᐁᐎᑲᒥᑯᓕᒃ ᑭᒋᒪᓂᑐᐗ, ᐁ ᐙᐸᑎᓕᐌᑦ ᐁ ᑭᒋᒪᓂᑐᐎᑦ᙮
ᓇᒪ ᓈ ᑭ ᑭᔅᑭᓯᓇᐗᐤ, ᒣᒀᒡ ᑳ ᐎᒉᐎᑕᑾᑭᐸᓐ, ᐅᐅ ᑫᒀᓇ ᐁ ᑮ ᐎᑕᒫᑕᑾᒃ?
ᐊᓄᒡ ᒫᑲ ᑭ ᑭᔅᑫᓕᑌᓇᐗᐤ ᑫᒀᓕᐤ ᐌᑕᒥᐃᑯᑦ, ᑭᒋ ᓄᑯᓯᑦ ᑎᐱᐸᓕᓕᑫ ᐅ ᑭᔑᑳᒻ᙮
ᐌᓴ ᐁ ᐃᔑ ᒫᒪᔅᑳᑌᓕᑖᑾᒃ ᐊᓂᒪ ᒪᒑᑎᓯᐎᓐ ᐊᔕᔾ ᐊᑐᔅᑫᒪᑲᓐ; ᐱᑯ ᐊᓇ ᐊᓄᒡ ᑳ ᐅᑕᒥᐃᐌᑦ ᑲᑕ ᐅᑕᒥᐃᐌᐤ, ᐹᑎᒫ ᐃᑲᑌᓈᑲᓂᐎᑌ᙮
ᐁᑯ ᒫᑲ ᐊᓇ ᒣᒋᑣᑦ ᑫ ᓄᑯᓯᑦ, ᑫ ᐃᔅᑾᓱᑯᑦ ᐅᑎᐯᓕᒋᑫᐗ ᐅ ᓓᓓᐎᓐ ᐅᑐᓂᓕᒃ ᐅᒋ, ᓀᔥᑕ ᑫ ᓂᔑᐗᓈᒋᐃᑯᑦ ᐁᔅᐱᒋ ᐙᓯᓱᓕᒋ ᑕᑯᔑᓂᓕᑌ:
ᐊᓇ ᐅᑎ ᑫ ᑕᑯᔑᒃ ᐁ ᓇᔅᐱᑕᐙᑦ ᓭᑕᓇ ᐁ ᐊᑑᔅᑫᓕᒋ, ᒥᓯᐌ ᑲᔥᑭᐅᐎᓂᒃ, ᓀᔥᑕ ᑭᔅᑭᓄᐙᒋᒋᑲᓂᒃ, ᓀᔥᑕ ᑭᓛᔅᑭᐎ ᒫᒪᔅᑳᒋ ᐊᑑᔅᑫᐎᓂᒃ,
ᓀᔥᑕ ᒥᓯᐌ ᒪᒑᑎᓯᐎᓂ ᑲᑳᔦᓕᓯᐎᓂᒃ ᐊᓂᐃ ᐅᒋ ᑫ ᓂᔑᐗᓈᑎᓯᓕᒋ; ᐁᑳ ᐁ ᑮ ᐅᑎᓇᒥᓕᒋ ᑭᒋ ᓵᑭᑖᓕᒋ ᑖᐺᐎᓂᓕᐤ, ᑭᒋ ᐱᒫᑎᓯᓕᒋ᙮
ᐅᒪ ᐅᒋ ᒫᑲ ᑭᒋᒪᓂᑐ ᐃᔑᑎᔕᐊᒪᐌᐤ ᐁ ᒪᔥᑲᐙᓕᒃ ᐙᔦᔑᐃᑯᓯᐎᓂᓕᐤ, ᑭᒋ ᑖᐺᑕᒥᓕᒋ ᑭᓛᔅᑭᐎᓂᓕᐤ:
ᒥᓯᐌ ᐁ ᐃᑕᓯᓕᒋ ᑭᒋ ᓂᔑᐗᓈᒋᒫᑲᓂᐎᓕᒋ, ᐁᑳ ᑳ ᑮ ᑖᐺᑕᒥᓕᒋ ᑖᐺᐎᓂᓕᐤ, ᒫᑲ ᑳ ᑮ ᒥᓜᓕᑕᒥᓕᒋ ᒪᒑᑎᓯᐎᓂᓕᐤ᙮ᑭᒋᒪᓂᑐ ᑭ ᑮ ᐗᐌᓛᐸᒥᑫᐙᐤ ᑭᒋ ᐱᒫᒋᐃᑯᔦᒃ
ᒫᑲ ᓂᑦ ᐃᑌᓕᑖᑯᓯᓈᓐ ᒧᔕᒃ ᑭᒋ ᓇᓈᔅᑯᒪᑭᑦ ᑭᒋᒪᓂᑐ ᑭᓚᐗᐤ ᐅᒋ, ᓂᒋᔖᓂᑐᒃ, ᑳ ᓵᑭᐃᑖᒃ ᐅᑎᐯᓕᒋᑫᐤ, ᐌᔅᑲᒡ ᐅᒋ ᐁ ᑮ ᐙᐌᓛᐸᒥᑖᒃ ᑭᒋᒪᓂᑐ ᑭᒋ ᐱᒫᒋᐃᑲᐎᔦᒃ, ᐁ ᐸᓓᑭᐃᑖᒃ ᐊᒑᒃ, ᓀᔥᑕ ᐁ ᑖᐺᑕᒣᒃ ᑖᐺᐎᓐ:
ᐃᑕ ᑳ ᑮ ᐃᔑ ᓇᑐᒥᑖᒃ ᓂ ᒥᓗᐋᒋᒧᐎᓂᓈᓐ ᐅᒋ, ᑭᒋ ᒥᓕᑲᐎᔦᒃ ᐅ ᑭᔅᑌᓕᑖᑯᓯᐎᓐ ᑭ ᑎᐯᓕᒋᑫᒥᓇᐤ ᒋᓴᔅ ᙭᙮
ᐁᐗᑯ ᐅᒋ, ᓂᒋᔖᓂᑐᒃ, ᐋᔨᒋᑳᐸᐎᒃ, ᓀᔥᑕ ᒥᒋᒥᓇᒧᒃ ᐊᓂᐃ ᑭᔅᑭᓄᐊᒫᑫᐎᓇ ᑳ ᑮ ᑭᔅᑭᓄᐊᒫᑲᐎᔦᒃ, ᑮᔥᐱᓐ ᐋᔭᒥᐎᓂᒃ, ᓀᔥᑕᐱᑯ ᓂ ᒪᓯᓇᐃᑫᐎᓂᓈᓐ ᐅᒋ᙮
ᐁᑯ ᐎᓚ ᑫᒋᐙᒃ ᑭ ᑎᐯᓕᒋᑫᒥᓇᐤ ᒋᓴᔅ ᙭, ᓀᔥᑕ ᑭᒋᒪᓂᑐ, ᑯᑖᐎᓇᐤ ᐅᑎ, ᑳ ᑮ ᓵᑭᐃᑕᒃ, ᓀᔥᑕ ᑳ ᑮ ᒥᓕᑕᒃ ᑳᑭᑫ ᒥᓜᓕᒧᐎᓐ, ᓀᔥᑕ ᒥᓗ ᐊᔅᐯᓕᒧᐎᓐ ᔕᐌᓕᒋᑫᐎᓐ ᐅᒋ᙮
ᑭ ᑳ ᐎ ᑳᑭᒋᐃᑯᐗᐤ ᑭᑌᐃᐙᒃ, ᓀᔥᑕ ᑭ ᑳ ᐎ ᐋᔨᒋᐃᑯᐗᐤ ᒥᓯᐌ ᑕᑐ ᒥᓗ ᐋᔭᒥᐎᓂᒃ ᓀᔥᑕ ᐊᑖᔅᑫᐎᓂᒃ᙮
ᐋᔭᒥᐁᔅᑕᒪᐎᓈᓐ
ᒫᒋᒡ, ᓂᒋᔖᓂᑐᒃ, ᐋᔭᒥᐁᔅᑕᒪᐎᓈᓐ, ᐅᑎᐯᓕᒋᑫᐤ ᐅᑦ ᐋᔭᒥᐎᓐ ᑭᒋ ᐱᒥᐸᑖᒪᑲᓂᓕᒃ, ᓀᔥᑕ ᑭᒋ ᑭᔅᑌᓕᒋᑳᑌᓕᒃ, ᑖᐱᔅᑯᒡ ᑭᓚᐗᐤ ᑳ ᐃᔑ ᐎᒉᐎᑯᐌᒃ;
ᑭᒋ ᐅᒋ ᐎᑾᒋᐃᑲᐎᔦᒃ ᐁᑳ ᑳ ᓕᑆᑳᒋᒃ ᓀᔥᑕ ᑳ ᒪᒋᑣᒋᒃ ᐃᓕᓕᐗᒃ: ᐌᓴ ᓇᒪᐎᓚ ᒥᓯᐌ ᐃᓕᓕᐗᒃ ᐋᔭᐗᒃ ᑖᐺᔦᓕᑕᒧᐎᓂᓕᐤ᙮
ᒫᑲ ᐅᑎᐯᓕᒋᑫᐤ ᑖᐺᐎᐤ, ᐊᓇ ᑫ ᐋᔨᒋᐃᑖᒃ, ᓀᔥᑕ ᑫ ᑲᓇᐌᓕᒥᑖᒃ ᑳ ᒫᓛᑕᒃ ᐅᒋ᙮
ᓂ ᒪᔥᑲᐎᐊᔅᐯᓕᒧᑐᑕᐙᓈᓐ ᒫᑲ ᐅᑎᐯᓕᑭᑫᐤ ᑭᓚᐗᐤ ᐅᒋ, ᐁ ᑐᑕᒣᒃ ᓀᔥᑕ ᑭᒋ ᑐᑕᒣᒃ ᐊᓂᐃ ᑫᒀᓇ ᑳ ᐃᑕᔓᒥᑖᑾᒃ᙮
ᐅᑎᐯᓕᒋᑫᐤ ᒫᑲ ᑲᑕ ᑭᔅᑭᓄᑕᑕᐤ ᑭᑌᐃᐙᐗ ᑭᒋᒪᓂᑐ ᐅ ᓵᑭᐃᐌᐎᓂᒃ ᐃᔑ, ᓀᔥᑕ ᑭᒋ ᔑᐱᓚᐌᓯᐎ ᐯᐁᒃ ᙭᙮ᒥᓯᐌ ᐊᐌᓇ ᑲᑕ ᐋᐸᑎᓯᐸᓐ ᑭᒋ ᐅᒌᔅᑕᒫᓱᑦ
ᑭᑦ ᐃᑕᔓᒥᑎᓈᓐ ᒫᑲ, ᓂᒋᔖᓂᑐᒃ, ᐅᑦ ᐃᔑᓂᑳᓱᐎᓂᒃ ᑭ ᑎᐯᓕᒋᑫᒥᓇᐤ ᒋᓴᔅ ᙭, ᑭᒋ ᓇᑲᑌᒃ ᒥᓯᐌ ᑕᑐ ᐎᒋᔖᓂᒪᐤ ᐁᑳ ᒀᔭᔉ ᑳ ᐱᒧᑌᑦ, ᓀᔥᑕ ᐁᑳ ᑳ ᓄᔅᐱᓇᑕᒃ ᐊᓂᐁᓕᐤ ᑭᔅᑭᓄᐊᒫᑫᐎᓂᓕᐤ ᑳ ᑮ ᒥᓚᒃ᙮
ᐌᓴ ᑭᓚᐗᐤ ᑫᒋᐙᒃ ᑭ ᑭᔅᑫᓕᑌᓇᐗᐤ ᑫ ᐃᔑ ᓄᔅᐱᓇᔑᔮᑭᐸᓐ; ᐌᓴ ᓇᒪᐎᓚ ᓂ ᑮ ᒪᒑᑎᓯᓈᓐ ᐃᑕ ᑳ ᐃᑖᔦᒃ;
ᓇᒪ ᓀᔥᑕ ᔐᔥᒀᑦ ᓂ ᑮ ᒧᐎᒫᓈᓇ ᐊᐌᓇ ᐅᑦ ᐊᓚᑯᓇᒪ; ᒫᑲ ᓂ ᑮ ᐋᐹᑎᓯᓈᓐ ᐁ ᐊᑑᔅᑫᔮᒃ ᓀᔥᑕ ᐁ ᑯᓯᑯᒪᒋᐅᔮᒃ, ᐁ ᑎᐱᔅᑳᒃ ᓀᔥᑕ ᐁ ᑭᔑᑳᒃ, ᐁᑳ ᑭᒋ ᐅᑎᓇᒫᒃ ᑭᑦ ᐋᔮᓂᐙᐗ:
ᓇᒪᐎᓚ ᐁᑳ ᐁ ᐋᔮᔮᒃ ᑲᔥᑭᐅᐎᓐ; ᒫᑲ ᑭᒋ ᐃᔑᐃᑎᓱᔮᒃ ᐁ ᑭᔅᑭᓄᐗᐸᒥᔮᒃ ᑭᒋ ᓄᔅᐱᓇᔑᔮᒃ᙮
ᐌᓴ ᓂ ᐯᑌᓈᓐ ᐋᑎᑦ ᐁ ᐃᑕᔑᔦᒃ ᐁᑳ ᒀᔭᔉ ᑳ ᐱᒧᑌᒋᒃ, ᐁᑳ ᒥᑐᓂ ᐁ ᐊᑑᑫᒋᒃ, ᒫᑲ ᐱᑯ ᐁ ᑭᐅᑫᔅᑭᒋᒃ᙮
ᐊᓂᑭ ᒫᑲ ᐁᑯ ᑐᐎ ᓂᑦ ᐃᑕᔓᒫᓈᓇᒃ ᓀᔥᑕ ᓂ ᔑᑭᒫᓈᓇᒃ ᑭ ᑎᐯᓕᒋᑫᒥᓇᐤ ᒋᓴᔅ ᙭ ᐅᒋ, ᑳᔮᒣᐎᓯᐎᓂᒃ ᑭᒋ ᐊᑑᔅᑫᒋᒃ ᓀᔥᑕ ᑭᒋ ᒥᒋᒋᒃ ᑎᐱᓚᐌ ᐅ ᒥᒋᒥᒥᐗᐤ᙮
ᒫᑲ ᑭᓚᐗᐤ, ᓂᒋᔖᓂᑐᒃ, ᐁᑳᐎᓚ ᐋᔦᔅᑯᓯᒃ ᐁ ᒥᓗᑐᑕᒣᒃ᙮
ᑮᔥᐱᓐ ᒫᑲ ᐊᐌᓇ ᐃᓕᓕᐤ ᐁᑳ ᓇᓇᐃᑕᑫ ᓂᑦ ᐋᔭᒥᐎᓂᓈᓐ ᐅᒪ ᒪᓯᓇᐃᑫᐎᓂᒃ, ᒪᓯᓇᐅᒃ ᐊᓇ ᐃᓕᓕᐤ, ᐁᑳᐎᓚ ᓀᔥᑕ ᐎᒉᐎᒃ, ᑭᒋ ᓇᓀᐯᐎᓯᑦ᙮
ᐁᓕᐌᒃ ᒫᑲ ᐁᑳᐎᓚ ᐃᑕᑭᒥᒃ ᐁ ᐸᒀᑌᒃ, ᒫᑲ ᑲᑫᔅᑭᒥᒃ ᑖᐱᔅᑯᒡ ᐎᒋᔖᓂᒪᐤ᙮ᒫᒋᒡ ᐊᔭᒥᐎᓇ
ᐁᑯ ᑌᐯᓕᑕᒃ ᑳᔮᒣᓕᑕᒧᐎᓂᓕᐤ ᑫᒋᐙᒃ ᒧᔕᒃ ᑭ ᑳ ᐎ ᒥᓕᑯᐗᐤ ᑳᔮᒣᓕᑕᒧᐎᓂᓕᐤ ᒥᓯᐌ ᐃᔑ᙮ ᐅᑎᐯᓕᒋᑫᐤ ᒥᓯᐌ ᐁ ᐃᑕᔑᔦᒃ ᑭ ᑳ ᐎ ᐎᒉᐎᑯᐗᐤ᙮
ᓂᓚ ᐹᓪ ᓂᑦ ᐊᑕᒥᔅᑳᑫᐎᓐ ᑎᐱᓚᐌ ᓂᒋᒌᒃ ᐅᒋ, ᐁᐗᑯ ᑳ ᑭᔅᑭᓄᐙᒋᒋᑳᑌᒃ ᒥᓯᐌ ᒪᓯᓇᐃᑫᐎᓂᒃ; ᐁᑯ ᐃᔑ ᒪᓯᓇᐃᑫᔮᓐ᙮
ᐅ ᔕᐌᓕᒋᑫᐎᓐ ᑭ ᑎᐯᓕᒋᑫᒥᓇᐤ ᒋᓴᔅ ᙭ ᒥᓯᐌ ᐁ ᐃᑕᔑᔦᒃ ᑭ ᑳ ᐎ ᐎᒉᐎᑯᐙᓇᐙᐤ᙮ ᐁᒣᓐ᙮
ᐹᓪ, ᐅᑦ ᐊᐸᔅᑕᓕᒪ ᒋᓴᔅ ᙭, ᑭᒋᒪᓂᑐ ᐅᑦ ᐃᑌᓕᑕᒧᐎᓐ ᐅᒋ ᑳ ᐃᑕᔅᑌᒃ ᐊᓂᒪ ᐱᒫᑎᓯᐎᓂ ᐊᔓᑕᒫᑫᐎᓐ ᑳ ᐃᑕᑾᒃ ᙭ ᒋᓴᓯᒃ,
ᑎᒧᑎ ᐁ ᒪᓯᓇᐊᒪᐗᒃ ᓈᔅᐱᒡ ᑳ ᓵᑭᐊᒃ ᓂᑯᓯᔅ:ᑭᔐᐙᑎᓯᐎᓐ, ᔕᐌᓕᒋᑫᐎᓐ, ᓀᔥᑕ ᑳᔮᒣᓕᑕᒧᐎᓐ, ᑭᒋᒪᓂᑐ ᐌᐅᑖᐎᒪᐎᑦ ᐅᒋ, ᓀᔥᑕ ᙭ ᒋᓴᔅ ᑭ ᑎᐯᓕᒋᑫᒥᓇᐤ᙮ᓇᓈᔅᑯᒧᐎᓐ ᓀᔥᑕ ᔑᑭᒥᐌᐎᓐ
ᓂ ᓇᓈᔅᑯᒪᐤ ᑭᒋᒪᓂᑐ, ᑳ ᐊᑐᔅᑫᔅᑕᐗᒃ ᓂ ᑳᔮᔑ ᓄᑖᐎᔭᒃ ᐅᒋ, ᐸᓓᑭ ᒥᑐᓀᓕᒋᑲᓂᒃ, ᐁᑳ ᐁ ᐳᓂᔮᓐ, ᐁ ᑭᔅᑭᓯᑐᑖᑖᓐ ᓂᑦ ᐋᔭᒥᐋᐎᓂᒃ ᐁ ᑎᐱᔅᑳᒃ ᓀᔥᑕ ᐁ ᑭᔑᑳᒃ;
ᓈᔅᐱᒡ ᐁ ᓇᑕᐌᓕᑕᒫᓐ ᑭᒋ ᐙᐸᒥᑖᓐ, ᐁ ᒫᒥᑐᓀᓕᑕᒫᓐ ᐁ ᐃᔑ ᐅᒋᑲᐙᐱᔭᓐ, ᑭᒋ ᓵᑭᓀᔅᑳᑯᔮᓐ ᒥᓚᐙᑕᒧᐎᓐ;
ᐃᔅᐱ ᑫᔅᑭᓯᑐᑕᒫᓂ ᐊᓂᒪ ᑖᐺ ᑖᐺᔦᓕᑕᒧᐎᓐ ᑳ ᐱᒋᔅᑳᑯᔭᓐ, ᓂᔥᑕᒻ ᑳ ᑮ ᐱᒋᔅᑳᑯᑦ ᑯᑯᒻ ᓗᐃᔅ ᓀᔥᑕ ᑭᑳᐎ ᐃᔫᓂᔅ; ᓀᔥᑕ ᓂ ᑫᒋᓇᐅᓐ ᑭᓚ ᐊᓯᒋ ᐁ ᐱᒋᔅᑳᑯᔭᓐ᙮
ᐁᐗᑯ ᐅᒋ ᒫᑲ ᑭ ᑭᔅᑭᓯᐃᑎᓐ, ᑭᒋ ᐃᑌᐊᒶᑦ ᐅ ᒥᓕᐌᐎᓐ ᑭᒋᒪᓂᑐ, ᐊᓂᒪ ᑳ ᐱᒋᔅᑳᑯᔭᓐ ᐁ ᑮ ᓴᒥᓂᔅᑎᒀᓂᑖᓐ ᐅᒋ᙮
ᐌᓴ ᑭᒋᒪᓂᑐ ᓇᒪᐎᓚ ᑯᔅᑖᒋᐎᓂ ᐊᒑᑾ ᑭ ᑮ ᒥᓕᑯᓇᐤ; ᒫᑲ ᑲᔥᑭᐅᐎᓂ, ᓀᔥᑕ ᓵᑭᐃᐌᐎᓂ, ᓀᔥᑕ ᐁ ᒪᔥᑲᐙᒃ ᒥᑐᓀᓕᒋᑲᓂᐎ ᐊᒑᑾ᙮
ᐁᐗᑯ ᐅᒋ ᐁᑳᐎᓚ ᓇᓀᐯᐎᓰᔅᑕᒻ ᐅ ᑎᐹᒋᒧᐎᓐ ᑭ ᑎᐯᓕᒋᑫᒥᓇᐤ, ᐁᑳ ᓀᔥᑕ ᓂᓚ ᐅᒋ ᐅ ᑭᐸᐙᑲᓇ: ᒫᑲ ᐎᒋᐅᑎᓇ ᑲᒀᑕᑭᓯᐎᓇ ᒥᓗᐋᒋᒧᐎᓂᒃ ᑳ ᐅᒋᐸᓕᑭ, ᑳ ᐃᑕᔅᑌᓕᒃ ᑭᒋᒪᓂᑐ ᐅ ᑲᔥᑭᐅᐎᓐ;
ᐊᓇ ᑳ ᑮ ᐱᒫᒋᐃᑕᒃ, ᓀᔥᑕ ᑳ ᑮ ᓇᑐᒥᑕᒃ ᐸᓓᑭ ᓇᑐᑫᐎᓂᒃ, ᓇᒪᐎᓚ ᐁ ᐃᔑ ᐊᑑᔅᑫᔭᒃ, ᒫᑲ ᑳ ᐃᑕᔅᑌᓕᒃ ᑎᐱᓚᐌ ᐅᑦ ᐃᑌᓕᑕᒧᐎᓐ, ᓀᔥᑕ ᐅ ᔕᐌᓕᒋᑫᐎᓐ ᑳ ᑮ ᒥᓕᑲᐎᔭᒃ ᙭ ᒋᓴᓯᒃ, ᐸᒧᔑ ᒥᐊᒋ ᐃᑕᑾᒃ ᐊᔅᑭ;
ᒫᑲ ᐊᓄᒡ ᓄᑯᑖᓂᐗᓐ ᐁ ᑮ ᐯᒋ ᓄᑯᓯᑦ ᑭ ᐱᒫᒋᐃᐌᒥᓇᐤ ᒋᓴᔅ ᙭, ᑳ ᑮ ᓂᔑᐗᓈᒋᑖᑦ ᓂᐱᐎᓂᓕᐤ, ᓀᔥᑕ ᑮ ᐹᔭᑌ ᐙᐸᑎᓕᐌᐤ ᐱᒫᑎᓯᐎᓂᓕᐤ ᓀᔥᑕ ᑳᑭᑫ ᐱᒫᑎᓯᐎᓂᓕᐤ ᒥᓗᐋᒋᒧᐎᓐ ᐅᒋ:
ᐃᑕ ᑳ ᑮ ᐅᒋ ᐃᑕᔓᐙᑎᑲᐎᔮᓐ ᑭᒋ ᑲᑫᔅᑭᒥᐌᔮᓐ, ᓀᔥᑕ ᑭᒋ ᐊᐸᔅᑕᓕᐎᔮᓐ, ᓀᔥᑕ ᑭᒋ ᑭᔅᑭᓄᐊᒪᐗᑭᒃ ᒉᓐᑖᐃᓚᒃ᙮
ᐁᐗᑯ ᑳ ᐅᒋ ᐎᓴᑫᓕᑕᒫᓐ ᐅᐅ ᑫᒀᓇ: ᐁᓕᐌᒃ ᒫᑲ, ᓇᒪᐎᓚ ᓂ ᓇᓀᐯᐎᓰᓐ, ᐌᓴ ᓂ ᑭᔅᑫᓕᒪᐤ ᐊᓇ ᑳ ᑮ ᑖᐺᔦᓕᒪᒃ, ᓀᔥᑕ ᓂ ᑫᒋᓇᐅᓐ ᐁ ᑲᔥᑭᑖᑦ ᑭᒋ ᑲᓇᐌᓕᑕᒃ ᐊᓂᒪ ᑳ ᑮ ᐸᑭᑎᓇᒪᐗᒃ ᐱᓕᔥ ᐁᐗᑯ ᐁ ᑭᔑᑳᒃ᙮
ᓱᑲ ᒥᒋᒥᓇ ᐊᓂᐃ ᒥᓗᒪᒋᐅᐎ ᐋᔭᒥᐎᓇ ᓂᓚ ᑳ ᑮ ᐅᒋ ᐯᑕᒪᓐ, ᑖᐺᔦᓕᑕᒧᐎᓂᒃ ᓀᔥᑕ ᓵᑭᐃᐌᐎᓂᒃ ᑳ ᐃᑕᑾᒃ ᙭ ᒋᓴᓯᒃ᙮
ᐊᓂᒪ ᒥᓗ ᑫᒀᓐ ᑳ ᑮ ᐸᑭᑎᓇᒫᑲᐎᔭᓐ, ᑲᓇᐌᓕᑕ ᐸᓓᑭ ᐊᒑᒃ ᐅᒋ ᑳ ᐱᒋᔅᑳᑕᒃ᙮
ᐅᒪ ᑭ ᑭᔅᑫᓕᑌᓐ, ᒥᓯᐌ ᐊᓂᑭ ᐁᔕᐃᒃ ᑳ ᐃᑖᒋᒃ ᐁ ᑮ ᓇᑲᔑᒋᒃ; ᐅᑯ ᐋᑎᑦ ᐊᓂᑭ ᐸᐃᒋᓚᔅ ᓀᔥᑕ ᐦᐊᕐᒪᒋᓃᔅ᙮
ᐅᑎᐯᓕᒋᑫᐤ ᑲᑕ ᐎ ᒥᓓᐤ ᔕᐌᓕᒋᑫᐎᓂᓕᐤ ᐁᑕᓯᓕᒋ ᐎᑭᓕᒃ ᐅᓂᓯᐳᕋᔅ; ᐌᓴ ᒥᒉᑡᐤ ᓂ ᑮ ᒥᓜᓕᑕᒥᐃᒃ, ᓇᒪ ᓀᔥᑕ ᑮ ᓇᓀᐯᐎᓯᔅᑕᒻ ᓂ ᑕᑯᐱᓱᐎᓈᐱᔉ;
ᒫᑲ ᐃᔅᐱ ᑳ ᐃᑖᑦ ᕈᒥᒃ, ᓱᑲ ᓂ ᑮ ᓈᓇᑕᐙᐸᒥᒃ, ᓀᔥᑕ ᓂ ᑮ ᒥᔅᑳᒃ᙮
ᐅᑎᐯᓕᒋᑫᐤ ᑲᑕ ᒥᓓᐤ ᑭᒋ ᒥᔅᑲᒥᓕᒋ ᔕᐌᓕᒋᑫᐎᓂᓕᐤ ᐅᑎᐯᓕᒋᑫᐤ ᐅᒋ ᐊᓂᒪ ᑭᔑᑳᑫ᙮ ᓀᔥᑕ ᐁᔅᐱᒋ ᒥᒉᑦ ᑫᒀᓇ ᐁ ᑮ ᐅᑎᓇᒪᐎᑦ ᐁᐱᓴᓯᒃ, ᒥᑐᓂ ᑭ ᑭᔅᑫᓕᑌᓐ᙮
ᒋᓴᔅ ᙭ ᐅ ᒥᓗ ᒫᔑᑫᐎᓕᓕᐗ
ᑭᓚ ᒫᑲ, ᓂᑯᓯᔅ, ᒪᔥᑲᐎᓯ ᔕᐌᓕᒋᑫᐎᓂᒃ ᐊᓂᒪ ᙭ ᒋᓴᔅ ᑳ ᐱᒋᔅᑳᑯᑦ᙮
ᐊᓂᐃ ᒫᑲ ᑳ ᑮ ᐯᑕᐎᔭᓐ ᐁ ᐊᔨᑖᒋᒧᔮᓐ ᐊᓯᒋ ᒥᒉᑦ ᐅᑎᐹᒋᒧᐗᒃ, ᐁᐗᒀᓂᐃ ᐸᑭᑎᓇᒪᐎᒃ ᑳ ᒀᔭᔅᑭᑎᒋᒃ ᐃᓕᓕᐗᒃ, ᑫ ᑲᔥᑭᑖᒋᒃ ᑯᑕᑭᔭ ᓀᔥᑕ ᑭᒋ ᑭᔅᑭᓄᐊᒪᐙᒋᒃ᙮
ᓇᒪᐎᓚ ᐊᐌᓇ ᑳ ᓄᑎᓂᑫᑦ ᓴᑭᒋᓂᑎᓱ ᐁ ᐃᔑ ᐋᔭᐱᑎᓯᓈᓂᐗᒃ ᐊᓄᒡ ᐁ ᐱᒫᑎᓯᓈᓂᐗᒃ; ᑭᒋ ᓇᐃᓚᐌᐋᑦ ᐊᓂᐃ ᑳ ᑮ ᐙᐌᓛᐸᒥᑯᑦ ᑭᒋ ᐅᓄᑎᓂᑫᐎᑦ᙮
ᑮᔥᐱᓐ ᒫᑲ ᐊᐌᓇ ᑲᑴ ᐸᔅᑭᓚᑫᑴ, ᓇᒪᐎᓚ ᐸᔅᑭᓛᑫᐎ ᐳᔅᑕᔅᑐᑎᓂᐊᐤ ᑮᔥᐱᓐ ᐁᑳ ᒀᔭᔉ ᑲᑴᒋᑖᑴ᙮
ᐅᓂᑕᐎᑭᒋᑫᐤ ᑳ ᐊᑑᔅᑫᑦ ᓂᔥᑕᒻ ᑲᑕ ᐋᐸᒋᑕᐤ ᐊᓂᐃ ᑳ ᓂᑕᐎᑭᓂᓕᑭ᙮
ᒫᒥᑐᓀᓕᑕ ᑳ ᐃᑗᔮᓐ; ᐅᑎᐯᓕᒋᑫᐤ ᒫᑲ ᑭ ᑳ ᐎ ᒥᓕᒃ ᑭᒋ ᓂᓯᑐᑕᒪᐤ ᒥᓯᐌ ᑫᒀᓇ᙮
ᑭᔅᑭᓯ ᒋᓴᔅ ᙭, ᑌᐱᑦ ᐅᑦ ᐊᐙᔑᒥᔕ ᑳ ᐅᒋᐸᓕᑦ, ᐁ ᑮ ᐗᓂᔥᑳᓈᑲᓂᐎᑦ ᐅᓂᐱᐗ ᐅᒋ, ᐁ ᐃᑗᒪᑲᒃ ᓂ ᒥᓗᐋᒋᒧᐎᓐ:
ᐃᑕ ᐁ ᐃᔑ ᐊᓕᒥᐃᑲᐎᔮᓐ ᑖᐱᔅᑯᒡ ᐊᐌᓇ ᑳ ᒪᒋᑐᑕᒃ, ᐁ ᒫᒫᒋᒀᐱᓱᔮᓐ: ᒫᑲ ᑭᒋᒪᓂᑐ ᐅᑦ ᐋᔭᒥᐎᓐ ᓇᒪᐎᓚ ᒫᒫᒋᑯᐱᑌᓕᐤ᙮
ᐁᐗᑯ ᒫᑲ ᐅᒋ ᓂ ᓇᔭᑌᓐ ᒥᓯᐌ ᑫᒀᓇ ᐙᐌᓛᐸᒫᑲᓇᒃ ᐅᒋ, ᐎᓚᐗᐤ ᐊᓯᒋ ᑭᒋ ᐋᔮᒋᒃ ᐊᓂᐁᓕᐤ ᐱᒫᒋᐃᐌᐎᓂᓕᐤ ᑳ ᐃᑕᑾᓂᓕᒃ ᙭ ᒋᓴᓯᒃ, ᐊᓯᒋ ᓀᔥᑕ ᑳᑭᑫ ᑭᔅᑌᓕᑖᑯᓯᐎᓂᓕᐤ᙮
ᑖᐺᒪᑲᓐ ᐃᑗᐎᓐ, ᐌᓴ ᑮᔥᐱᓐ ᑮ ᐎᒋᓂᐱᒪᒃ, ᐊᓯᒋ ᓀᔥᑕ ᑭ ᑳ ᐎᒋᐱᒫᑎᓯᒫᓇᐤ:
ᑮᔥᐱᓐ ᐎᓴᑫᓕᑕᒥᐃᑲᐎᔭᒃ, ᐊᓯᒋ ᓀᔥᑕ ᑭ ᑳ ᐎᒋᑎᐯᓕᒋᑫᒫᓇᐤ; ᑮᔥᐱᓐ ᐋᓉᑕᐗᒃ, ᐎᓚ ᓀᔥᑕ ᑭ ᑳ ᐋᓉᑖᑯᓇᐤ:
ᑮᔥᐱᓐ ᐁᑳ ᑖᐺᑕᒪᒃ, ᑫᔮᐸᒡ ᑕᑭ ᒀᔭᔅᑭᑎᐤ; ᓇᒪᐎᓚ ᑲᔥᑭᑕᐤ ᑭᒋ ᐋᓉᑖᓱᑦ᙮ᐁ ᓇᐁᓕᒫᑲᓂᐎᑦ ᐊᑐᔅᑫᓛᑲᓐ
ᐅᐅ ᑫᒀᓇ ᑭᔅᑭᓯᑐᑕᒥᐃᒃ, ᐁ ᐃᑕᔓᒪᒋᒃ ᐅᑎᔥᑲᐤ ᐅᑎᐯᓕᒋᑫᐗ, ᐁᑳᐎᓚ ᑭᒋ ᐋᔑᑌᒥᐌᒋᒃ ᐋᔭᒥᐎᓇ ᐅᒋ ᐁᑳ ᓈᓐᑕᐤ ᑳ ᐃᑖᐸᑕᑭ, ᑳ ᐗᓀᓕᑕᒥᐃᑯᒋᒃ ᐱᑯ ᐊᓂᑭ ᑳ ᓇᑐᑕᑭᒃ᙮
ᐎ ᑲᑴ ᐙᐸᑎᓕᐌ ᐁ ᒥᓜᓕᒥᔉ ᑭᒋᒪᓂᑐ, ᐊᑑᔅᑫᐎᓕᓕᐤ ᐁᑳ ᑫ ᐎ ᓇᓀᐯᐎᓰᑦ, ᒀᔭᔉ ᐁ ᒫᑎᓇᒫᑫᔭᓐ ᑖᐺᐎᓂ ᐋᔭᒥᐎᓐ᙮
ᒫᑲ ᐋᑕᐌᓕᑕ ᒪᒋ ᓀᔥᑕ ᐸᑾᓐᑕ ᐱᑭᔅᑴᐎᓇ; ᐌᓴ ᐊᐙᓯᑌ ᑲᑕ ᓚᑭᐅᒪᑲᓋ ᒪᒑᑎᓯᐎᓂᒃ ᐃᔑ᙮
ᐅᑦ ᐋᔭᒥᐎᓂᐗᐤ ᒫᑲ ᑖᐱᔅᑯᒡ ᐯᑭᔥᑳᑕᑎᒃ ᐅᒥᑭᐎᓐ ᑲᑕ ᐃᔑ ᑭᑕᒧᐌᓕᐤ: ᐅᑯ ᐋᑎᑦ ᐁᐗᒀᓂᑭ ᐦᐊᐃᒥᓂᔭᔅ ᓀᔥᑕ ᐸᐃᓕᑕᔅ:
ᐅᑯ ᑖᐺᔦᓕᑕᒧᐎᓐ ᐅᒋ ᑮ ᐗᓂᒥᑎᒣᐗᒃ, ᐁ ᐃᑗᒋᒃ, ᐋᔕᔾ ᑮ ᐗᓂᔥᑳᓂᐗᓐ; ᑮ ᑴᑎᐱᓇᒬᐗᒃ ᒫᑲ ᐋᑎᑦ ᐅ ᑖᐺᔦᓕᑕᒧᐎᓂᓕᐤ᙮
ᐁᓕᐌᒃ ᒫᑲ, ᑭᒋᒪᓂᑐ ᐅᑦ ᐅᓚᔅᑕᒋᑲᓐ ᐊᔨᑕᔅᑌᓕᐤ, ᐅᒪ ᐁ ᐃᔑ ᑭᔅᑭᓄᐙᒋᒋᑳᑌᒃ, ᐅᑎᐯᓕᒋᑫᐤ ᑭᔅᑫᓕᒣᐤ ᐊᓂᐃ ᑳ ᑎᐱᓚᐌᐎᓯᑦ: ᓀᔥᑕ ᐁᑯᔑ ᒥᓯᐌ ᑕᑐ ᐊᐌᓇ ᑳ ᐙᐎᑕᒸᑦ ᐅᑦ ᐃᔑᓂᑳᓱᐎᓂᓕᐤ ᙭ᑕ, ᑲᑕ ᓇᑲᑕᒻ ᒪᒑᑎᓯᐎᓂᓕᐤ᙮
ᒫᑲ ᑭᒋᐙᔅᑳᔨᑲᓂᒃ ᓇᒪᐎᓚ ᐱᑯ ᐃᑕᒀᓋ ᐅᓵᐎᔔᓕᐋᓈᐱᔉ ᓀᔥᑕ ᔔᓕᐋᓈᐱᔉ ᐊᓱᐗᒋᑲᓇ, ᒫᑲ ᐊᓯᒋ ᒥᔅᑎᒃ, ᓀᔥᑕ ᐊᔑᔥᑭ; ᐋᑎᑦ ᓀᔥᑕ ᐁ ᑭᔅᑌᓕᑖᑾᑭ, ᐋᑎᑦ ᓀᔥᑕ ᐁ ᐋᑕᐌᓕᑖᑾᑭ᙮
ᑮᔥᐱᓐ ᒫᑲ ᐊᐌᓇ ᐃᓕᓕᐤ ᐯᓓᑭᐃᑎᓱᑴ ᐅᐅ ᐅᒋ, ᑲᑕ ᐊᓱᐗᒋᑲᓂᐎᐤ ᑭᔅᑌᓕᑖᑯᓯᐎᓂᒃ, ᐁ ᐸᓓᑭᐋᑲᓂᐎᑦ ᓀᔥᑕ ᐁ ᑌᐱᐋᐱᔅᑌᓕᑖᑯᓯᑦ ᑭᒋ ᐋᐸᒋᐃᑯᑦ ᐅᑭᒫᐗ, ᐁ ᐙᐌᔑᐋᑲᓂᐎᑦ ᒥᓯᐌ ᑕᑐ ᒥᓗ ᐊᑐᔅᑫᐎᓂᒃ ᐃᔑ᙮
ᐅᔑᒧᔅᑕ ᓀᔥᑕ ᐅᔥᑭᓂᑭᐎ ᒪᒋᓇᑕᐌᓕᑕᒧᐎᓇ; ᒫᑲ ᓄᔅᐱᓇᑕ ᒀᔭᔅᑭᑖᑎᓯᐎᓐ, ᑖᐺᔦᓕᑕᒧᐎᓐ, ᓵᑭᐃᐌᐎᓐ, ᑲᔮᒣᓕᑕᒧᐎᓐ ᐊᓯᒋ ᐊᓂᑭ ᑳ ᓇᓈᑐᒫᒋᒃ ᐅᑎᐯᓕᒋᑫᐗ ᐸᓓᑭ ᒥᑌᐃᒃ᙮
ᒫᑲ ᑲᑫᐹᑎᓯᐎ ᓀᔥᑕ ᐁᑳᑭᔅᑫᓕᑖᑯᓯᐎ ᑲᑫᒋᑫᒧᐎᓇ ᐋᑕᐌᓕᑕ, ᐁ ᑭᔅᑫᓕᑕᒪᓐ ᐁ ᓂᑕᐎᑭᑖᒪᑲᑭ ᒀᓗᑐᑖᑐᐎᓇ;
ᐊᓇ ᒫᑲ ᑳ ᐅᑦ ᐊᑑᔅᑫᓚᑲᓂᒥᑯᑦ ᐅᑎᐯᓕᒋᑫᐗ ᓇᒪᐎᓚ ᑳᑕ ᐋᔑᑌᒥᐌᐤ; ᒫᑲ ᑲᑕ ᓗᔅᑳᑎᓰᔅᑕᐌᐤ ᒥᓯᐌ ᐃᓕᓕᐗ, ᐁ ᐎ ᑭᔅᑭᓄᐊᒫᑫᑦ, ᐁ ᔑᐱᓚᐌᓯᑦ,
ᓗᔅᑳᑎᓯᐎᓂᒃ ᐁ ᑭᔅᑭᓄᐊᒪᐙᑦ ᐊᓂᐃ ᑳ ᐸᓯᑯᔅᑕᓱᓕᒋ; ᑮᔥᐱᓐ ᑭᒋᒪᓂᑐ ᐃᑌᓕᑕᑭ ᑭᒋ ᒥᓛᑦ ᑴᔅᑳᑎᓯᐎᓂᓕᐤ ᑭᒋ ᐙᐎᑕᒥᓕᑭ ᑖᐺᐎᓂᓕᐤ;
ᑭᒋ ᑯᔅᑯᓯᒋᒃ ᓀᔥᑕ ᒪᒋᒪᓂᑐᐗ ᐅ ᓇᒀᑲᓂᓕᒃ ᐅᒋ, ᐊᓂᑭ ᐅᑦ ᐃᑌᓕᑕᒧᐎᓂᓕᒃ ᑳ ᐊᐗᑳᑎᑯᒋᒃ᙮
ᐊᓂᐃ ᒫᒋᒡ ᑭᔑᑳᐗ
ᐅᒪ ᓀᔥᑕ ᑭᔅᑫᓕᑕ, ᒫᒋᒡ ᐁ ᑭᔑᑳᑭ ᑳ ᐋᓕᒪᑭ ᑭᔑᑳᐗ ᑭᒋ ᐅᑎᒋᐸᓕᑭ᙮
ᐌᓴ ᐃᓕᓕᐗᒃ ᐎᓚᐗᐤ ᑫᒋᐙᒃ ᑲᑕ ᓵᑭᐃᑎᓱᐗᒃ, ᐁ ᒧᔅᑌᓇᒫᑫᒋᒃ, ᐁ ᒫᒪᑖᑯᒧᒋᒃ ᐁ ᑭᔅᑌᓕᒧᒋᒃ, ᐁ ᐹᔅᑖᒧᔅᑭᒋᒃ, ᐁ ᐋᓉᑕᐙᒋᒃ ᐅᓂᑭᐃᑯᐗᐗ, ᐁᑳ ᐁ ᓇᓈᔅᑯᒧᒋᒃ, ᐁᑳ ᐁ ᐸᓓᑭᓯᒋᒃ,
ᐁᑳ ᐁ ᐃᓕᓕᐎ ᓵᑭᐃᐌᒋᒃ, ᐁ ᐸᒀᔑᐃᐌᔅᑭᒋᒃ ᐁ ᑭᓛᔅᑭᐎ ᒪᒥᔑᒥᐌᒋᒃ, ᐁ ᐎᓂᓯᒋᒃ, ᐁ ᐊᒀᑎᓯᒋᒃ, ᐁ ᐋᑕᐌᓕᒫᒋᒃ ᐊᓂᓂ ᑳ ᒥᓨᑎᓯᓕᒋ,
ᐁ ᑭᓛᔅᑭᑌᐁᔅᑭᒋᒃ, ᐁ ᒪᔥᑲᐎᔅᑎᒀᓂᒋᒃ, ᐁ ᑭᔅᑌᓕᒥᑎᓱᑭᒋᒃ, ᐊᐙᓯᑌ ᐁ ᓵᑭᑖᒋᒃ ᒥᓚᐙᑎᑯᓯᐎᓐ ᐃᔥᐱᔥ ᐁ ᓵᑭᐋᒋᒃ ᑭᒋᒪᓂᑐᐗ:
ᐁ ᐋᔮᒋᒃ ᐁ ᐃᑌᓕᑖᑾᓂᓕᒃ ᒪᓂᑐᐙᑎᓯᐎᓂᓕᐤ, ᒫᑲ ᐁ ᐋᓉᑕᑭᒃ ᐁ ᐃᔑ ᑲᔥᑭᐅᒪᑲᓂᓕᒃ: ᐅᑯ ᑐᐎ ᒫᑲ ᓇᑲᔑᒃ᙮
ᒧᔕᒃ ᐁ ᐎ ᑲᑴ ᑭᔅᑫᓕᑕᑭᒃ, ᓇᒪᐎᔅᑳᑦ ᒫᑲ ᐁ ᑲᔥᑭᑖᒋᒃ ᑭᒋ ᐅᑎᑕᑭᒃ ᑫ ᐃᔑ ᑭᔅᑫᓕᑕᑭᒃ ᑖᐺᐎᓂᓕᐤ᙮
ᑖᐱᔅᑯᒡ ᒫᑲ ᒑᓃᔅ ᓀᔥᑕ ᒑᒻᑉᕇᔅ ᑳ ᑮ ᐃᔑ ᓇᔅᑯᔅᑕᐙᒋᒃ ᒧᓯᓴ, ᐁᑯ ᑖᐱᔅᑯᒡ ᐅᑯ ᐁ ᐃᔑ ᓇᔅᑯᔅᑕᑭᒃ ᑖᐺᐎᓂᓕᐤ; ᐃᓕᓕᐗᒃ ᐁ ᒪᒋ ᒥᑐᓀᓕᒋᑲᓂᒋᒃ, ᐁᑳ ᐙᔦᔥ ᐁ ᐃᑖᐸᑎᓯᒋᒃ ᐊᓂᒪ ᑖᐺᔦᓕᑕᒧᐎᓐ ᐅᒋ᙮
ᒫᑲ ᓇᒪᐎᓚ ᐊᐙᓯᑌ ᑲᑕ ᐃᑐᑌᐗᒃ; ᐌᓴ ᐅ ᑲᑫᐹᑎᓯᐎᓂᐗᐤ ᑲᑕ ᐙᐸᑕᒥᓕᐗ ᒥᓯᐌ ᐃᓕᓕᐗ, ᑖᐱᔅᑯᒡ ᐎᓚᐗᐤ ᐁ ᑮ ᐃᑭᓂᓕᒃ᙮ᒫᒋᒡ ᑭᔅᑯᓄᐊᒫᑫᐎᓇ
ᒫᑲ ᑭᓚ ᓱᑳ ᑭ ᑮ ᓄᔅᐱᓇᑌᓐ ᓂ ᑭᔅᑭᓄᐊᒫᑫᐎᓐ, ᐁ ᐃᔑ ᐱᒫᑎᓯᔮᓐ, ᓂ ᐃᑌᓕᑕᒧᐎᓐ, ᓂ ᑖᐺᔦᓕᑕᒧᐎᓐ, ᓂ ᔑᐯᓕᑕᒧᐎᓐ, ᓂ ᓵᑭᐃᐌᐎᓐ, ᓂ ᔑᐱᓚᐌᓯᐎᓐ,
ᓂ ᑲᒀᑕᑭᐃᑯᓯᐎᓇ, ᓂᑦ ᐊᓕᒥᓯᐎᓇ ᑳ ᑮ ᐅᑎᑎᑯᔮᓐ ᐊᓐᑕ ᐋᓐᑎᐊᑭᒃ, ᓀᔥᑕ ᐋᐃᑯᓂᔭᒥᒃ, ᓀᔥᑕ ᓕᔅᑦᕋᐃᒃ: ᑫᑯ ᑲᒀᑕᑭᐃᑯᓯᐎᓇ ᐁ ᑮ ᓇᔭᑕᒫᓐ: ᒫᑲ ᒥᓯᐌ ᐁᐗᒀᓂᐃ ᐅᒋ ᐅᑎᐯᓕᒋᑫᐤ ᓂ ᑮ ᐎᑾᒋᐃᒃ᙮
ᐁᐁ, ᒥᓯᐌ ᐊᓂᑭ ᑫ ᐎ ᒪᓂᑐᐙᑎᓯᒋᒃ ᙭ ᒋᓴᓯᒃ ᑲᑕ ᑲᒀᑕᑭᐋᑲᓂᐎᐗᒃ᙮
ᒫᑲ ᒪᒋ ᐃᓕᓕᐗᒃ ᓀᔥᑕ ᐅᐙᔦᔑᐃᐌᐗᒃ ᐋᒋᐱᑯ ᐋᒋᐱᑯ ᑲᑕ ᒪᒋᑣᐗᒃ, ᐁ ᐙᔦᔑᐃᐌᒋᒃ ᓀᔥᑕ ᐁ ᐙᔦᔑᐋᑲᓂᐎᒋᒃ᙮
ᒫᑲ ᑭᓚ ᑕᔑᑫ ᐊᓂᐃ ᐃᔑ ᑳ ᑮ ᑭᔅᑫᓕᑕᒥᐃᑲᐎᔭᓐ, ᓀᔥᑕ ᑳ ᑮ ᑫᒋᓀᓕᑕᒪᓐ, ᐁ ᑭᔅᑫᓕᑕᒪᓐ ᐊᐌᓇ ᑳ ᑮ ᑭᔅᑭᓄᐊᒫᔉ;
ᓀᔥᑕ ᐁ ᐊᐙᔑᔑᐎᔭᓐ ᐁ ᑮ ᐯᒋ ᑭᔅᑫᓕᑕᒪᓐ ᐸᓓᑭ ᒪᓯᓇᐃᑫᐎᓇ, ᑫ ᑮ ᑲᑫᑕᐌᓕᑕᒥᐃᑯᔭᓐ ᐱᒫᒋᐃᐌᐎᓂᒃ ᐃᔑ, ᑖᐺᔦᓕᑕᒧᐎᓐ ᐅᒋ ᙭ ᒋᓴᓯᒃ ᑳ ᐃᑕᑾᒃ᙮
ᒥᓯᐌ ᒪᓯᓇᐃᑫᐎᓐ ᒥᓕᐙᓂᐗᓐ ᑭᒋᒪᓂᑐ ᐅ ᓓᓓᑐᑖᑫᐎᓂᒃ ᐅᒋ, ᐃᑖᐸᑕᓐ ᒫᑲ ᑲᑫᔅᑭᒥᐌᐎᓂᒃ, ᓇᑭᒥᐌᐎᓂᒃ, ᒫᒥᓗᒥᐌᐎᓂᒃ, ᓀᔥᑕ ᑭᔅᑭᓄᐊᒫᑫᐎᓂᒃ ᒀᔭᔅᑭᑖᑎᓯᐎᓂᒃ ᐃᔑ:
ᐊᓇ ᑭᒋᒪᓂᑐ ᐅᑦ ᐃᓕᓕᒪ ᑭᒋ ᑮ ᐅᒋ ᑐᓂᐎᓯᑦ, ᒥᑐᓂ ᐁ ᐋᔦᔅᑲᐎᐋᑲᓂᐎᑦ ᒥᓯᐌ ᒥᓗ ᐊᑑᔅᑫᐎᓇ ᐃᔑ᙮
ᑭᑦ ᐃᑕᔓᒥᑎᓐ ᒫᑲ ᐅᑎᔥᑲᐤ ᑭᒋᒪᓂᑐ, ᓀᔥᑕ ᐅᑎᐯᓕᒋᑫᐤ ᒋᓴᔅ ᙭, ᑫ ᑎᐹᔅᑯᓈᑦ ᑳ ᐱᒫᑎᓯᓕᑭ ᓀᔥᑕ ᑳ ᓂᐱᓕᒋ ᐃᔅᐱ ᐯᒋ ᓄᑯᓯᑌ, ᓀᔥᑕ ᐅᑦ ᐅᑭᒪᐎᐎᓐ;
ᑲᑫᔅᑭᒥᐌ ᐊᔭᒥᐎᓐ; ᑭᓯᓴᐎᓯ ᐌᑎᒋᐸᓕᑭ, ᓀᔥᑕ ᐁᑳ ᐌᑎᒋᐸᓕᑭ; ᓇᑭᒥᐌ, ᑭᑕᐊᒫᑫ, ᔑᑭᑫᒧ, ᒥᓯᐌ ᔑᐯᓕᑕᒧᐎᓂᒃ ᓀᔥᑕ ᑭᔅᑭᓄᐊᒫᑫᐎᓂᒃ᙮
ᐌᓴ ᐁ ᑭᔑᑳᒃ ᐁᔥᑾ ᑲᑕ ᐅᑎᒋᐸᓕᐤ, ᐃᔅᐱ ᐁᑳ ᑫ ᔑᐯᓕᑕᑭᒃ ᒀᔭᔉ ᑭᔅᑭᓄᐊᒫᑫᐎᓂᓕᐤ; ᒫᑲ ᐁᑕᔅᑌᓕᑭ ᑎᐱᓚᐌ ᐅ ᒪᒋᐃᑌᓕᑕᒧᐎᓂᐗᐗ ᑲᑕ ᒪᐗᓭᑯᓇᒫᓱᐗᒃ ᐅᑭᔅᑭᓄᐊᒫᑫᐗ, ᐁ ᑭᔭᑭᑐᐗᑫᒋᒃ:
ᑲᑕ ᐃᑲᑌᓇᒶᒃ ᐅᑕᐙᑲᐙᐗ ᑖᐺᐎᓂᒃ ᐅᒋ, ᑲᑕ ᐸᔅᑫᐗᒃ ᒫᑲ ᑭᒋ ᓈᑕᑭᒃ ᐋᑕᓗᑳᓇ᙮
ᒫᑲ ᑭᓚ ᒥᓯᐌ ᑫᒀᓇ ᐊᔕᐙᐸᑕ, ᔑᐯᓕᑕ ᑲᒀᑕᑭᓯᐎᓇ, ᑐᑕᒻ ᐅᑦ ᐊᑑᔅᑫᐎᓐ ᒥᓗᐋᒋᒧᐎᓕᓕᐤ, ᒥᑐᓂ ᑭᔅᑫᓕᑖᑯᑖ ᑭᑦ ᐊᑑᔅᑫᐎᓐ᙮
ᐌᓴ ᐋᔕᔾ ᓂᑦ ᐋᔦᔅᑲᐎᓰᓐ ᑭᒋ ᐸᑭᑎᓂᑲᐎᔮᓐ, ᐯᔓᓈᑾᓐ ᒫᑲ ᐃᔥᐱᔥ ᑭᒋ ᑭᑐᑌᔮᓐ᙮
ᓂ ᑮ ᓇᑎᓂᑳᓐ ᒥᓗ ᓄᑎᓂᑫᐎᓐ, ᓂ ᑮ ᑭᔑᑖᓐ ᓂ ᑲᑴᒋᔅᑲᔑᐌᐎᓐ, ᓂ ᑮ ᑲᓇᐌᓕᑌᓐ ᐊᓂᒪ ᑖᐺᔦᓕᑕᒧᐎᓐ:
ᐁᑯᔅᐱ ᓂᑦ ᐊᔅᑕᒫᑲᐎᓐ ᒀᔭᔅᑭᑖᑎᓯᐎ, ᐊᔅᑐᑎᓐ, ᐊᓂᒪ ᐅᑎᐯᓕᒋᑫᐤ, ᑳ ᒀᔭᔅᑭᑖᑎᓯᑦ ᐅᑎᐹᔅᑯᓂᑫᐤ, ᑫ ᒥᓕᑦ ᐁᐗᑯ ᑭᔑᑳᑫ: ᓇᒪ ᓀᔥᑕ ᓂᓚ ᐱᑯ, ᒫᑲ ᒥᓯᐌ ᐊᓂᑭ ᐊᓯᒋ ᑳ ᓵᑭᑕᐙᒋᒃ ᐅ ᓄᑯᓯᐎᓐ᙮ᑎᐱᓚᐌ ᐊᔭᒥᐎᓇ
ᓱᑲ ᑲᑴᒋᑕ ᐎᐸᒡ ᑭᒋ ᐯᒋ ᓈᔑᔭᓐ:
ᐌᓴ ᑎᒫᔅ ᓂ ᑮ ᓇᑲᑎᒃ, ᐁ ᑮ ᓵᑭᑖᑦ ᐊᔅᑭᓕᐤ ᐊᓄᒡ ᑳ ᐃᑕᑾᓂᓕᒃ, ᑮ ᐃᑐᑌᐤ ᒫᑲ ᑌᓴᓗᓇᐃᑲᐃᒃ; ᒃᕃᓯᓐᔅ ᑲᓓᔕᐃᒃ; ᑕᐃᑕᔅ ᑖᓪᒣᔕᐃᒃ᙮
ᓘᒃ ᐱᑯ ᓂ ᐎᒉᐎᒃ᙮ ᐅᑎᓐ ᒪᕐᒃ, ᐯᒋᐎᒉᐤ ᒫᑲ; ᐌᓴ ᓂ ᐎᒋᐃᒃ ᐊᔭᒥᐋᐎ ᐊᑑᔅᑫᐎᓂᒃ᙮
ᑎᑭᑲᔅ ᒫᑲ ᓂ ᑮ ᐃᔑᑎᔕᐗᐤ ᐁᐱᓴᓯᒃ᙮
ᐊᓂᒪ ᐊᑯᐅᓐ ᑳ ᑮ ᓇᑲᑕᒫᐗᒃ ᑲᕐᐸᔅ ᑦᕈᐊᓯᒃ, ᐃᔅᐱ ᑕᑯᔑᓂᔭᓀ, ᐯᑖᑲᓐ, ᒪᓯᓇᐃᑲᓇ ᓀᔥᑕ, ᒫᑲ ᐅᓵᒻ ᐊᐃᓀᑭᓋ᙮
ᐋᓕᒃᓵᓐᑕᕐ ᐅᓵᐙᐱᔅᑯᑫᐎᐋᐎᔅᑐᔭᓐ ᒥᔅᑕᐃ ᓂ ᑮ ᒪᒋᑐᑖᒃ: ᐅᑎᐯᓕᒋᑫᐤ ᑲᑕ ᐎ ᑎᐸᐊᒪᐌᐤ ᑳ ᐃᔑ ᐊᑑᔅᑫᓕᒋ:
ᐁᐗᑯ ᓀᔥᑕ ᑭᓚ ᔭᒀᒥᓯᔅᑕᐤ; ᐌᓴ ᓈᔅᐱᒡ ᑮ ᓇᔅᑯᔅᑕᒻ ᓂᑦ ᐋᔭᒥᐎᓂᓈᓇ᙮
ᓂᔥᑕᒻ ᐁ ᑮ ᓇᔥᑴᐗᔑᐃᐌᔮᓐ ᓇᒪᐎᓚ ᐊᐌᓇ ᓂ ᑮ ᐎᒋᑳᐸᐎᔅᑖᒃ, ᒫᑲ ᒥᓯᐌ ᐃᓕᓕᐗᒃ ᓂ ᑮ ᓇᑲᑎᑾᒃ: ᓇᑕᒫ ᐁᑳ ᑭᒋ ᐅᒋ ᒫᒥᔑᒫᑲᓂᐎᒋᒃ᙮
ᐁᓕᐌᒃ ᒫᑲ, ᐅᑎᐯᓕᒋᑫᐤ ᓂ ᑮ ᐎᒋᑲᐸᐎᔅᑖᒃ, ᓀᔥᑕ ᓂ ᑮ ᐋᔨᒋᐃᒃ; ᓂᓚ ᐅᒋ ᒥᑐᓂ ᑭᒋ ᑭᔅᑫᓕᒋᑳᑌᒃ ᑲᑫᔅᑭᒥᐌᐎᓐ, ᓀᔥᑕ ᒥᓯᐌ ᒉᓐᑖᐃᓚᒃ ᑭᒋ ᐯᑕᑭᒃ: ᓀᔥᑕ ᒫᑲ ᒥᔑᐱᔑᐤ ᐅᑐᓂᒃ ᓂ ᑮ ᐅᒋ ᐎᑾᑭᐃᑲᐎᓐ᙮
ᐅᑎᐯᓕᒋᑫᐤ ᒫᑲ ᓂ ᑳ ᐎᑾᒋᐃᒃ ᒥᓯᐌ ᑕᑐ ᒪᒋ ᐊᑐᔅᑫᐎᓂᒃ ᐅᒋ, ᓀᔥᑕ ᓂ ᑳ ᑲᓇᐌᓕᒥᒃ ᐅ ᑭᒋᑭᔑᑲᐎ ᐅᑭᒫᐎᐎᓂᒃ ᐃᔑ: ᐁᐗᒀᓇ ᑫ ᐎ ᑭᔅᑌᓕᑖᑯᐋᑲᓂᐎᑦ ᑳᑭᑫ ᓀᔥᑕ ᑳᑭᑫ᙮ ᐁᒣᓐ᙮ᒫᒋᒡ ᐗᒉᑫᒧᐎᓇ
ᐃᕌᔅᑕᔅ ᑮ ᑕᔑᑫᐤ ᑲᕆᓐᑎᒃ: ᒫᑲ ᑦᕋᐱᒪᔅ ᓂ ᑮ ᓇᑲᑕᐤ ᒪᐃᓕᑕᒥᒃ ᐁ ᐋᑯᓯᑦ᙮
ᓱᑲ ᑲᑴᒋᑕ ᑭᒋ ᑕᑯᔑᓂᔭᓐ ᐸᒧᔑ ᐱᐴᒃ᙮ᐃᔪᐱᓚᔅ ᑭᑦ ᐊᑕᒥᔅᑳᒃ, ᓀᔥᑕ ᐱᔪᑌᓐᔅ, ᓀᔥᑕ ᓛᓇᔅ, ᓀᔥᑕ ᑲᓚᑎᔭ, ᓀᔥᑕ ᒥᓯᐌ ᐎᒋᔖᓂᒪᐗᒃ᙮
ᐅᑎᐯᓕᒋᑫᐤ ᒋᓴᔅ ᙭ ᑲᑕ ᐎ ᐎᒉᐌᐤ ᑭᑦ ᐊᒑᑾ᙮ ᔕᐌᓕᒋᑫᐎᓐ ᑭ ᑳ ᐎ ᐎᒉᐎᑯᓐ᙮ ᐁᒣᓐ᙮
ᓂᓚ ᑳ ᓂᑳᓀᓕᑖᑯᓯᔮᓐ ᐁ ᒪᓯᓇᐊᒪᐗᒃ ᓈᔅᐱᒡ ᑳ ᓵᑭᐋᑲᓂᐎᑦ ᑳᔭᔅ, ᑳ ᓵᑭᐊᒃ ᑖᐺᐎᓂᒃ᙮
ᓯᐋᑭᐃᑖᓐ, ᐊᐙᓯᑌ ᐃᔥᐱᔥ ᒥᓯᐌ ᑫᒀᓇ ᓂ ᓇᑕᐌᓕᑌᓐ ᑭᒋ ᒥᓨᐸᒣᐎᓯᔭᓐ ᓀᔥᑕ ᑭᒋ ᒥᓗᒪᒋᐅᔭᓐ, ᑖᐱᔅᑯᒡ ᐁ ᐃᔑ ᒥᓨᐸᒣᐎᓯᑦ ᑭᑦ ᐊᒑᒃ᙮
ᐌᓴ ᓈᔅᐱᒡ ᓂ ᑮ ᒥᓚᐙᑌᓐ ᐃᔅᐱ ᐎᒋᔖᓂᒪᐗᒃ ᑳ ᑕᑯᔑᑭᒃ ᐁ ᐋᓕᒧᑕᑭᒃ ᐁ ᐃᔑ ᐱᒋᔅᑳᑯᔭᓐ ᑖᐺᐎᓐ, ᑖᐱᔅᑯᒡ ᓀᔥᑕ ᐁ ᐃᔑ ᐱᒧᑌᔭᓐ ᑖᐺᐎᓂᒃ᙮
ᓇᒪᐎᓚ ᐊᐙᓯᑌ ᓂ ᒥᓚᐙᑌᓐ ᐃᔥᐱᔥ ᑭᒋ ᐯᑕᒫᓐ ᓂᑦ ᐊᐙᔑᒥᔕᒃ ᐁ ᐱᒧᑌᒋᒃ ᑖᐺᐎᓂᒃ᙮ᑫᔭᔅ ᑭᔅᑖᒋᒫᑲᓂᐎᐤ
ᓯᐋᑭᐃᑖᓐ, ᒀᔭᔉ ᑭᑦ ᐃᑐᑌᓐ ᒥᓯᐌ ᑫᒀᓐ ᑳ ᑐᑕᒪᐗᒋᒃ ᑳ ᐋᔭᒥᐋᐎ ᐎᒋᔖᓂᑐᒋᒃ, ᓀᔥᑕ ᒫᓐᑌᐗᒃ;
ᑳ ᑮ ᐃᑖᒋᒧᔅᑕᐙᒋᒃ ᑭ ᓵᑭᐃᐌᐎᓂᓕᐤ ᒫᒪᐎᐋᔭᒥᐋᐗ: ᐊᓂᑭ ᑮᔥᐱᓐ ᐎᒋᐊᑡᐗ ᐁ ᐱᒥᐱᒋᒋᒃ ᐁ ᐃᔑ ᐃᑌᓕᑕᒃ ᑭᒋᒪᓂᑐ, ᑭ ᑳ ᒥᓗᑐᑌᓐ:
ᐌᓴ ᐅᑦ ᐃᔑᓂᑳᓱᐎᓐ ᐅᒋ ᑮ ᑭᑐᑌᐗᒃ, ᐁᑳ ᑫᒀᓐ ᐁ ᐅᑎᓇᑭᒃ ᒉᓐᑖᐃᓚᒃ ᐅᒋ᙮
ᐁᐗᑯ ᐅᒋ ᑭ ᑳ ᐅᑎᓈᑕᓇᐗᒃ ᐁᑯ ᑐᐎ ᑭᒋ ᐅᒋ ᐎᒋᐃᐌᒋᒃ ᑖᐺᐎᓂᒃ᙮ᑖᐃᐅᑦᕃᐱᔅ ᓀᔥᑕ ᑎᒦᑦᕆᔭᔅ
ᓂ ᑮ ᒪᓯᓇᐊᒪᐙᐗᒃ ᒫᒪᐎᐋᔭᒥᐋᐗᒃ: ᒫᑲ ᑕᐃᐊᑦᕈᐲᔅ, ᑳ ᓵᑭᑖᑦ ᑭᒋ ᑭᔅᑫᓕᑖᑯᓯᑦ ᐃᑕ ᐁ ᐃᑖᓕᒋ, ᓇᒪᐎᓚ ᓂᑦ ᐅᑎᓂᑯᓈᓐ᙮
ᐁᐗᑯ ᐅᒋ, ᑮᔥᐱᓐ ᑕᑯᔑᓂᔮᓀ, ᓂ ᑳ ᑭᔅᑭᓯᑐᑕᒸᓐ ᐅᑦ ᐃᓯᒋᑫᐎᓇ ᑳ ᑐᑕᒃ, ᐁ ᐸᑾᓄᒥᔭᒥᑦ ᑭᒧᒋᐸᒀᔑᐌᐎ ᐋᔭᒥᐎᓇ ᐅᒋ: ᐁᑳ ᒫᑲ ᐅᒣᓕᐤ ᐁ ᑌᐯᓕᑕᒃ ᐱᑯ, ᓇᒪᐎᓚ ᑫᒋᐙᒃ ᐅᑎᓀᐤ ᑳ ᐋᔭᒥᐋᐎ ᐎᒋᔖᓂᑐᓕᒋ, ᑭᑕᐊᒪᐌᐤ ᒫᑲ ᐊᓂᐃ ᑳ ᐎ ᐅᑎᓈᓕᒋ, ᐁ ᐗᓚᐎᐌᐱᓈᑦ ᓀᔥᑕ ᒫᒪᐎᐋᔭᒥᐊᐗ ᐅᒋ᙮
ᓯᐋᑭᐃᑖᓐ ᐁᑳᐎᓚ ᓄᔅᐱᓇᑖ ᐊᓂᒪ ᑳ ᒫᓛᑕᒃ, ᒫᑲ ᐊᓂᒪ ᑳ ᒥᓨᔑᒃ᙮ ᐊᓇ ᑳ ᒥᓗᑐᑕᒃ ᑭᒋᒪᓂᑐᒃ ᐅᒋᐤ; ᒫᑲ ᐊᓇ ᑳ ᒪᒋᑐᑕᒃ ᓇᒪᐎᓚ ᐅᒋ ᐙᐸᒣᐤ ᑭᒋᒪᓂᑐᐗ᙮
ᑎᒥᑦᕆᔭᔅ ᒥᓗ ᑎᐹᒋᒥᑯ ᒥᓯᐌ ᐃᓕᓕᐗ, ᓀᔥᑕ ᑖᐺᐎᓂᓕᐤ ᑫᒋᐙᒃ: ᐁᐁ, ᓂᓚᓈᓐ ᓀᔥᑕ ᓂᑦ ᐃᑖᒋᒫᓈᓐ; ᑭ ᑭᔅᑫᓕᑌᓐ ᒫᑲ ᓂ ᑎᐹᒋᒧᐎᓂᓈᐤ ᐁ ᑖᐺᒪᑲᒃ᙮ᒫᒋᒡ ᐙᒋᑫᒧᐎᓇ
ᓂ ᑮ ᐋᔮᓐ ᒥᒉᑦ ᑫᒀᓇ ᑭᒋ ᒪᓯᓇᐊᒫᓐ, ᒫᑲ ᓇᒪᐎᓚ ᒪᓯᓇᐃᑲᓇᐳ ᓀᔥᑕ ᒪᓯᓇᐃᑲᓇᔉ ᑭ ᑳ ᐅᒋ ᒪᓯᓇᐊᒫᑎᓐ:
ᒫᑲ ᓂ ᐸᑯᓭᓕᑌᓐ ᐎᐸᒡ ᑭᒋ ᐙᐸᒥᑖᓐ, ᐁᑯ ᒫᑲ ᑭᑐᓂᓈᒃ ᑫ ᐋᔭᒥᐃᑐᔭᒃ᙮ ᑳᔮᒣᓕᑕᒧᐎᓐ ᑭ ᑳ ᐎ ᐋᔮᓐ᙮ ᑭᑐᑌᒥᓇᐗᒃ ᑭᑦ ᐊᑕᒥᔅᑳᑾᒃ᙮ ᐊᑕᒥᔅᑲᐎᒃ ᑭᑐᑌᒥᓇᐗᒃ ᐁ ᐃᔑᓂᑳᓱᒋᒃ᙮
ᑳ ᓂᔓᔖᐱᓕᒋ ᐊᐸᔅᑕᓚ
ᐃᔅᐱ ᒫᑲ ᑳ ᑮ ᓇᑐᒫᑦ ᐅ ᑭᔅᑭᓄᐊᒪᐙᑲᓇ ᑳ ᓂᔓᔖᐱᓕᒋ, ᑮ ᒥᓓᐤ ᑲᔥᑭᐅᐎᓂᓕᐤ ᑭᒋ ᔖᑯᒋᐋᓕᒋ ᒪᒋ ᐊᒑᑾ, ᑭᒋ ᐗᓚᐎᐌᐱᓈᓕᒋ, ᓀᔥᑕ ᑭᒋ ᒥᓇᐙᒋᑖᓕᒋ ᒥᓯᐌ ᓇᓈᑲᐤ ᐋᑯᓯᐎᓇ, ᓀᔥᑕ ᒥᓯᐌ ᓇᓈᑲᐤ ᐃᑖᔅᐱᓀᐎᓇ᙮
ᐅᐅ ᐁᐗᒀᓂᐃ ᐅᑦ ᐃᔑᓂᑳᓱᐎᓂᐙᐗ ᐊᓂᑭ ᓂᔓᔖᑉ ᐊᐸᔅᑕᓚᒃ; ᐊᓇ ᓃᔥᑕᒻ ᓵᐃᒪᓐ, ᑳ ᐃᔑᓂᑳᓱᑦ ᐱᑕᕐ, ᓀᔥᑕ ᐎᒋᔖᓇ ᐋᓐᑦᕉ; ᒉᒻᔅ ᓭᐸᑎ ᐅᑯᓯᓴ, ᓀᔥᑕ ᐎᒋᔖᓇ ᒑᓐ;
ᐱᓕᑉ, ᓀᔥᑕ ᐸᕐᑕᓕᒥᐤ; ᑕᒪᔅ, ᓀᔥᑕ ᒫᑎᐤ ᑳ ᐸᑉᓕᑳᓂᐎᑦ; ᒉᒻᔅ ᐋᓪᐱᔭᔅ ᐅᑯᓯᓴ, ᓀᔥᑕ ᓓᐱᔭᔅ, ᑳ ᐊᔅᐱᓂᑳᓱᑦ ᑖᑎᔭᔅ;
ᓵᐃᒪᓐ ᑳ ᑫᓇᐃᓕᓕᐎᑦ, ᓀᔥᑕ ᒎᑕᔅ ᐃᔅᑳᕆᔭᑦ, ᐊᓇ ᑳ ᐙᔦᔑᐸᑭᑎᓈᑦ᙮ᐅᑕᐹᑎᓯᐎᓂᐙᐗ ᑳ ᓂᔓᔖᐸᓕᒋ ᐊᐸᔅᑕᓚ
ᐅᐅ ᓂᔓᔖᑉ ᒋᓴᔅ ᑮ ᑭᒋᑎᔕᐌᐤ, ᑮ ᐃᑕᔓᐙᑌᐤ ᒫᑲ, ᐁ ᐃᑗᑦ, ᐁᑳᐎᓚ ᐃᑐᑌᒃ ᐃᑕ ᐁ ᐃᑖᒋᒃ ᒉᓐᑕᐃᓚᒃ, ᓀᔥᑕ ᐅᑦ ᐃᑖᐎᓂᐙᒃ ᓴᒫᕆᑖᓇᒃ ᐁᑳᐎᓚ ᐱᑐᑫᐙᒃ᙮
ᔮᓕᑌᓐ ᒫᑲ ᓈᑎᑯᒃ ᐌᓂᔑᑭᒃ ᒫᓂᔥᒑᓂᔕᒃ ᐃᔅᕃᐃᓪ ᐅ ᐙᔅᑳᔨᑲᓂᒥᒃ᙮
ᐁ ᐊᑎ ᐃᑐᑌᔦᒃ ᒫᑲ, ᑲᑫᔅᑭᒥᐌᒃ, ᐁ ᐃᑗᔦᒃ, ᑭᒋᑭᔑᑳᐎ ᐅᑭᒫᐎᐎᓐ ᐯᔓᓈᑾᓐ᙮
ᒥᓇᐙᒋᐃᑯᒃ ᐅᑖᑯᓯᐗᒃ, ᐹᔦᑭᐃᑯᒃ ᐅᓓᑉᕈᓯᐃᑖᔅᐱᓀᐗᒃ, ᐊᓂᔥᑳᓂᑯᒃ ᐅᓂᐱᐗᒃ, ᐗᓚᐎᐌᐱᓂᑯᒃ ᒪᒋ ᐊᒑᑾᒃ: ᒧᔐ ᑭ ᑮ ᒥᓕᑳᐎᓇᐗᐤ, ᒧᔐ ᒥᓕᐌᒃ᙮
ᐁᑳᐎᓚ ᐅᑎᓂᒃ ᐅᓵᐎᔔᓕᐋᓐ, ᐁᑳ ᓀᔥᑕ ᔔᓕᐋᓐ, ᐁᑳ ᓀᔥᑕ ᐅᓵᐙᐱᔉ ᑭ ᐱᑖᓱᐎᓂᐙᒃ,
ᐁᑳ ᓀᔥᑕ ᒥᒋᒥᐗᑦ, ᐁᑳ ᓀᔥᑕ ᓂᔓ ᐊᑯᐅᓇ, ᐁᑳ ᓀᔥᑕ ᒪᔅᑭᓯᓇ, ᐁᑳ ᓀᔥᑕ ᓴᔅᑲᐅᓈᑎᑾᒃ: ᐌᓴ ᐅᑕᑐᔅᑫᐤ ᑌᐸᑫᓕᑖᑯᓯᐤ ᑭᒋ ᐋᔮᑦ ᐅ ᒥᒋᒥᒻ᙮
ᐊᑕ ᐱᑯ ᑭᒋ ᐃᑖᐎᓐ ᓀᔥᑕᐱᑯ ᐃᑖᐎᓐ ᑫ ᐃᔑ ᐱᑐᑫᐌᑴ, ᑲᑴᒋᑫᒧᒃ ᐊᐌᓇ ᐁᑯᑕ ᑎᐁᐸᑫᓕᑖᑯᓯᑴ; ᐁᑯᑕ ᒫᑲ ᑕᔑᑫᒃ ᐹᑎᒫ ᒥᓇ ᑭᑐᑌᔦᑴ᙮
ᑮᔥᐱᓐ ᒫᑲ ᑫ ᑌᐸᑫᓕᑖᑾᓄᑴ ᐊᓂᒪ ᐙᔅᑳᔨᑲᓐ, ᐁᑯᑕ ᑫ ᐅᑎᑕᒧᒪᑲᒃ ᑭ ᑳᔮᒣᓕᑕᒧᐎᓂᐗᐤ: ᑮᔥᐱᓐ ᒫᑲ ᐁᑳ ᑫ ᑌᐸᑫᓕᑖᑾᓄᑴ, ᐁᑯᔑ ᑭ ᑳᔮᒣᓕᑕᒧᐙᓂᐗᐤ ᑭ ᑳ ᑭᐌᑐᑖᑯᓇᐗᐤ᙮
ᐊᐌᓇ ᒫᑲ ᐁᑳ ᑫ ᐱᑐᑳᐃᑖᑴ, ᐁᑳ ᓀᔥᑕ ᑫ ᓇᑐᑕᒧᑴ ᑭᑦ ᐋᔭᒥᐎᓂᐙᐗ ᐃᔅᐱ ᐗᓚᐎᔦᑴ ᐊᓂᒪ ᐙᔅᑳᔨᑲᓂᒃ ᓀᔥᑕᐱᑯ ᐃᑖᐎᓂᒃ ᐅᒋ, ᑭᓯᑎᐙᒃ ᐅᒋ ᐸᐹᐎᐸᓕᑖᒃ ᒪᒋᑾᓛᔕ᙮
ᑖᐺ ᑭᑦ ᐃᑎᓇᐗᐤ, ᐊᐙᓯᑌ ᑲᑕ ᒥᓗ ᐃᑌᓕᑖᑾᓋ ᓴᑕᒻ ᐊᔅᑭ ᓀᔥᑕ ᑯᒪᕋ ᑎᐹᔅᑯᓂᑫᐎ ᑭᔑᑳᑫ, ᐃᔥᐱᔥ ᐊᓂᒪ ᐃᑖᐎᓐ᙮ᑲᒀᑕᑭᐃᑯᐎᓇ ᑫ ᑕᑯᔑᓄᒪᑲᒃ
ᒫᑎᑲ, ᑭᑦ ᐃᑎᔕᐅᑎᓇᐗᐤ ᑖᐱᔅᑯᒡ ᒫᓂᔥᒑᓂᔕᒃ ᐃᑕ ᐁ ᐃᑖᓕᒋ ᒪᐃᑲᓇ: ᐁᐗᑯ ᐅᒋ ᓕᑆᑳᒃ ᑖᐱᔅᑯᒡ ᑭᓀᐱᑾᒃ, ᓀᔥᑕ ᓗᔅᐹᑎᓯᒃ ᑖᐱᔅᑯᒡ ᐅᒥᒥᐗᒃ᙮
ᒫᑲ ᔮᒀᒥᔅᑖᑯᒃ ᐃᓕᓕᐗᒃ; ᐌᓴ ᑭ ᑳ ᐸᑭᑎᓂᑯᐙᐗᒃ ᑭᒋ ᑎᐹᔅᑯᓂᑲᐎᔦᒃ, ᑭ ᑳ ᐸᐸᓴᔅᑌᐅᑯᐙᐗᒃ ᒫᑲ ᐅᑦ ᐋᔭᒥᐁᐎᑲᒥᑯᐙᒃ;
ᑭ ᑳ ᐃᑐᑕᐃᑲᐎᓇᐗᐤ ᒫᑲ ᐅᑎᔥᑲᐤ ᐅᑎᐯᓕᒋᑫᐗᒃ ᓀᔥᑕ ᑭᒋᐅᑭᒫᐗᒃ ᓂᓚ ᐅᒋ, ᐎᓚᐗᐤ ᓀᔥᑕ ᒉᓐᑖᐃᓚᒃ ᑭᒋ ᑭᔅᑫᓕᑕᒥᐋᑲᓂᐎᒋᒃ᙮
ᒫᑲ ᐃᔅᐱ ᐸᑭᑎᓂᑖᑾᐌ, ᐁᑳᐎᓚ ᒫᒥᑐᓀᓕᑕᒧᒃ ᑖᓀ ᓀᔥᑕᐱᑯ ᑖᓀ ᐃᔑ ᑫ ᐃᑗᔦᒃ: ᐌᓴ ᐁᐗᑯ ᑎᐹᔨᑲᓂᒃ ᐱᓯᒧᑳᓂᒃ ᑭ ᑳ ᒥᓕᑲᐎᓇᐗᐤ ᑫᒀᓐ ᑫ ᐃᑗᔦᒃ᙮
ᐌᓴ ᓇᒪᔦᐤ ᑭᓚᐗᐤ ᑳ ᐋᔭᒥᐁᒃ, ᒫᑲ ᐅᑦ ᐊᒑᑾ ᑯᑖᐎᐗᐤ ᐁᐗᒀᓇ ᑳ ᐋᔭᒥᔅᑳᑖᒃ᙮
ᐎᒋᔖᓂᒪᐤ ᒫᑲ ᑲᑕ ᐸᑭᑎᓀᐤ ᐎᒋᔖᓇ ᑭᒋ ᓂᐹᔨᒥᒋ, ᓀᔥᑕ ᐅᑖᐎᒪᐤ ᐅᑦ ᐊᐙᔑᒥᔕ: ᐊᐙᔑᔕᒃ ᒫᑲ ᑲᑕ ᐸᓯᑯᔅᑕᐌᐗᒃ ᐅ ᓂᑭᐃᑯᐙᐗ, ᑲᑕ ᐃᑐᑕᐌᐗᒃ ᒫᑲ ᑭᒋ ᓂᐹᔨᒥᒋ᙮
ᑭ ᑳ ᐸᒀᑎᑯᐙᐗᒃ ᒫᑲ ᒥᓯᐌ ᐃᓕᓕᐗᒃ ᓂᑦ ᐃᔑᓂᑳᓱᐎᓐ ᐅᒋ; ᒫᑲ ᐊᓇ ᐁᑳ ᑫ ᔖᑯᒋᐋᑲᓂᐎᑦ ᐁᐗᒀᓇ ᑫ ᐱᒫᒋᐋᑲᓂᐎᑦ᙮
ᒫᑲ ᐃᔅᐱ ᑲᒀᑕᑭᐃᑕᑾᐌ ᐯᔭᒃ ᐃᑖᐎᓂᒃ, ᑯᑕᒃ ᓈᒋᑎᔑᒧᔅᑕᒧᒃ; ᐌᓴ ᑖᐺ ᑭᑦ ᐃᑎᓇᐗᐤ, ᓇᒪᐎᓚ ᑭ ᑳ ᐅᒋ ᐊᑭᓀᔥᑫᓇᐗᐤ ᒥᓯᐌ ᐃᑖᐎᓇ ᐃᔅᕃᐃᓕᒃ, ᐃᓕᑯᒃ ᑫ ᐯᒋ ᑕᑯᔑᒃ ᐃᓕᓕᐎᑯᓯᓵᓐ᙮
ᑭᔅᑭᓄᐊᒪᐙᑲᓐ ᓇᒪᐎᓚ ᐊᐙᓯᑌ ᐃᑌᓕᑖᑯᓯᐤ ᐁᑌᓕᑖᑯᓯᓕᒋ ᑳ ᑭᔅᑭᓄᐊᒫᑯᑦ, ᓇᒪ ᓀᔥᑕ ᐊᑑᔅᑫᓛᑲᓐ ᐃᔥᐱᔥ ᐅᑦ ᐅᑭᒫᒪ᙮
ᐁᑯᓕᑯᒃ ᑭᔅᑭᓄᐊᒪᐙᑲᓐ ᑭᒋ ᐃᑌᓕᑖᑯᓯᑦ ᐁᑌᓕᑖᑯᓯᓕᒋ ᑳ ᑭᔅᑭᓄᐊᒫᑯᑦ, ᓀᔥᑕ ᐊᑑᔅᑫᓛᑲᓐ ᐃᔥᐱᔥ ᐅᑦ ᐅᑭᒫᒪ᙮ ᑮᔥᐱᓐ ᐲᓪᓯᐸᓪ ᑳ ᐃᔑᓂᑳᑕᐙᑴ ᑳ ᑎᐯᓕᑕᒥᓕᒋ ᐙᔅᑳᔨᑲᓂᓕᐤ, ᑖᐺ ᐊᐙᓯᑌ ᑲᑕ ᐃᔑᓂᑳᑌᐗᒃ ᐊᓂᐃ ᐅ ᐙᔅᑳᔨᑲᓂᒥᓕᒃ ᑳ ᐃᑖᓕᒋ᙮ᐊᐌᓇ ᑫ ᑯᔅᑌᒃ
ᐁᐗᑯ ᐅᒋ ᐁᑳᐎᓚ ᑯᔅᑎᑯᒃ: ᐌᓴ ᓇᒪᐎᓚ ᑫᒀᓐ ᐊᑾᓇᐃᑳᑌᐤ, ᐁᑳ ᑫ ᓄᑯᑖᓂᐗᒃ; ᓀᔥᑕ ᐁ ᑳᑖᓂᐗᒃ, ᐁᑳ ᑫ ᑭᔅᑫᓕᒋᑳᑌᒃ᙮
ᑫᒀᓐ ᑳ ᐎᑕᒫᑕᑾᒃ ᐁ ᐗᓂᑎᐱᔅᑳᒃ, ᐁᐗᑯ ᐋᓕᒧᑕᒧᒃ ᐁ ᐙᔅᑌᒃ; ᑫᒀᓐ ᓀᔥᑕ ᑳ ᐯᑕᒣᒃ ᑭᑕᐗᑳᐙᒃ, ᐁᐗᑯ ᐙᐎᑕᒧᒃ ᑕᑯᒡ ᐙᔅᑳᔨᑲᓂᒃ᙮
ᐁᑳᐎᓚ ᓀᔥᑕ ᑯᔅᑎᑯᒃ ᐊᓂᑭ ᑳ ᓂᐸᑖᒋᒃ ᒥᔭᐎᓕᐤ, ᒫᑲ ᐁᑳ ᑳ ᑲᔥᑭᑖᒋᒃ ᑭᒋ ᓂᐸᐋᒋᒃ ᐊᒑᑾ: ᒫᑲ ᐊᐙᓯᑌ ᑯᔅᑎᒃ ᐊᓇ ᑳ ᑲᔥᑭᑖᑦ ᑭᒋ ᓂᔑᐗᓈᒋᐋᑦ ᐊᒑᑾ ᓀᔥᑕ ᒥᔭᐎᓕᐤ ᒪᒋ ᐃᔥᑯᑌᒃ᙮
ᓇᒪ ᓈ ᓂᔓ ᒥᒋᔥᑯᔑᔕᒃ ᐯᔭᒃ ᔔᓕᐋᓈᐱᔅᑯᔑᔥ ᐃᑕᑭᒪᐗᒃ? ᓇᒪᐎᓚ ᐅᒋ ᐯᔭᒃ ᒫᑲ ᑲᑕ ᐸᑭᔑᓐ ᒧᔅᑕᔅᑲᒥᒃ ᐁᑳ ᐁ ᑭᔅᑫᓕᑕᒃ ᑯᑖᐎᐗᐤ᙮
ᒫᑲ ᒥᓯᐌ ᑭᔅᑎᒀᓂᐱᐙᔨᐙᐗ ᐊᑭᒋᑳᑌᐗ᙮
ᐁᐗᑯ ᐅᒋ ᐁᑳᐎᓚ ᓱᑫᓰᒃ, ᐊᐙᓯᑌ ᑭ ᑭᔅᑕᑭᒥᑲᐎᓇᐗᐤ ᐃᔥᐱᔥ ᒥᒉᑦ ᒥᒋᔥᑯᔑᔕᒃ᙮ᑕ ᔕᐌᓕᑖᑯᓯᐤ ᐊᐌᓇ ᑫ ᑎᐹᒋᒫᑦ ᐁ ᑎᐯᓕᒥᑯᑦ ᙭ᑕ
ᐊᐌᓇ ᒫᑲ ᑫ ᑎᐹᒋᒥᑴ ᐃᑕ ᐁ ᐃᑖᓕᒋ ᐃᓕᓕᐗ, ᐁᐗᒀᓇ ᓀᔥᑕ ᑫ ᑎᐹᒋᒪᒃ ᐅᑎᔥᑲᐤ ᓄᑖᐎ ᑭᒋᑭᔑᑯᒃ ᑳ ᐃᑖᑦ᙮
ᐊᐌᓇ ᒫᑲ ᑫ ᐋᓉᑕᐎᑴ ᐃᑕ ᐁ ᐃᑖᓕᒋ ᐃᓕᓕᐗ, ᐁᐗᒀᓇ ᓀᔥᑕ ᑫ ᐋᓉᑕᐗᒃ ᐅᑎᔥᑲᐤ ᓄᑖᐎ ᑭᒋᑭᔑᑯᒃ ᑳ ᐃᑖᑦ᙮ᐁᑳᐎᓚ ᑳᔮᒣᓕᑕᒧᐎᓐ ᒫᑲ ᔑᒫᑲᓐ
ᐁᑳᐎᓚ ᐃᑌᓕᑕᒧᒃ ᐁ ᐯᒋ ᑕᑯᔑᓂᔮᓐ ᑭᒋ ᐃᑎᔕᐊᒫᓐ ᑳᔮᒣᓕᑕᒧᐎᓐ ᐅᑕ ᐊᔅᑮᒃ: ᓇᒪᐎᓚ ᓂ ᑮ ᑕᑯᔑᓂᓐ ᑭᒋ ᐃᑎᔕᐊᒫᓐ ᑳᔮᒣᓕᑕᒧᐎᓐ ᒫᑲ ᔑᒫᑲᓐ᙮
ᐌᓴ ᓂ ᐯᒋ ᐃᑐᑖᓐ ᑭᒋ ᐃᑐᑕᐗᒃ ᐃᓕᓕᐤ ᑭᒋ ᐸᒀᑖᑦ ᐅᑖᐎᔭ, ᓀᔥᑕ ᐅᑖᓂᓯᒪᐤ ᑭᒋ ᐸᒀᑖᑦ ᐅᑳᐎᔭ ᓀᔥᑕ ᐅᓇᐊᑲᓂᔅᑴᒥᒪᐤ ᑭᒋ ᐸᒀᑖᑦ ᐅᓯᑯᓴ᙮
ᐃᓕᓕᐤ ᒫᑲ ᑲᑕ ᐸᒀᑎᑯ ᐊᓂᐃ ᑳ ᐃᑖᓕᒋ ᑎᐱᓚᐌ ᐎᑭᒃ᙮
ᐊᓇ ᐊᐙᓯᑌ ᑳ ᓵᑭᐋᑦ ᐅᑖᐎᔭ ᓀᔥᑕᐱᑯ ᐅᑳᐎᔭ ᐃᔥᐱᔥ ᓂᓚ ᓇᒪᐎᓚ ᑌᐸᑫᓕᑖᑯᓯᐤ ᑭᒋ ᐎᒉᐎᑦ: ᐊᓇ ᓀᔥᑕ ᐊᐙᓯᑌ ᑳ ᓵᑭᐋᑦ ᐅᑯᓯᓴ ᓀᔥᑕᐱᑯ ᐅᑖᓂᓴ ᐃᔥᐱᔥ ᓂᓚ, ᓇᒪᐎᓚ ᑌᐸᑫᓕᑖᑯᓯᐤ ᑭᒋ ᐎᒉᐎᑦ᙮
ᐊᓇ ᓀᔥᑕ ᐁᑳ ᑳ ᐅᑎᓇᒃ ᐅᑦ ᐋᔑᑌᐋᑎᑯᒻ, ᓀᔥᑕ ᓄᔅᐱᓇᔑᑦ, ᓇᒪᐎᓚ ᑌᐸᑫᓕᑖᑯᓯᐤ ᑭᒋ ᐎᒉᐎᑦ᙮
ᐊᓇ ᑳ ᒥᔅᑲᒃ ᐅ ᐱᒫᑎᓯᐎᓐ ᑲᑕ ᐗᓂᑕᐤ: ᐊᓇ ᒫᑲ ᑳ ᐗᓂᑖᑦ ᐅ ᐱᒫᑎᓯᐎᓐ ᓂᓚ ᐅᒋ ᑲᑕ ᒥᔅᑲᒻ᙮ᑎᐸᐊᒫᑯᓯᐎᓇ
ᐊᓇ ᑳ ᐅᑎᓂᑖᒃ, ᓂᓚ ᓀᔥᑕ ᓂᑦ ᐅᑎᓂᒃ, ᐊᓇ ᓀᔥᑕ ᑳ ᐅᑎᓂᑦ, ᐅᑎᓀᐤ ᓀᔥᑕ ᐊᓂᐃ ᑳ ᐯᒋᑎᔕᐅᓕᒋ᙮
ᐊᓇ ᑳ ᐅᑎᓈᑦ ᐅᑭᔅᑭᐙᐃᑫᐗ ᐅᑦ ᐃᔑᓂᑳᓱᐎᓂᓕᒃ ᐅᑭᔅᑭᐙᐃᑫᐗ, ᑲᑕ ᐋᔭᐤ ᐅᑭᔅᑭᐙᐃᑫᐗ ᐅ ᑎᐸᐊᒫᑯᓯᐎᓂᓕᐤ; ᐊᓇ ᓀᔥᑕ ᑳ ᐅᑎᓈᑦ ᐁ ᒀᔭᔅᑭᑖᑎᓯᓕᒋ ᐃᓕᓕᐗ ᐅᑦ ᐃᔑᓂᑳᓱᐎᓂᓕᒃ ᐁ ᒀᔭᔅᑭᑖᑎᓯᓕᒋ ᐃᓕᓕᐗ, ᑲᑕ ᐋᔭᐤ ᐁ ᒀᔭᔅᑭᑖᑎᓯᓕᒋ ᐃᓕᓕᐗ ᐅ ᑎᐸᐊᒫᑯᓯᐎᓂᓕᐤ᙮
ᒑᓐ ᐅᓯᑲᐋᑖᑫᐎᓕᓕᐤ ᐁ ᐃᔑᑎᓴᐙᑦ ᐊᐌᓇ  ᑭᒋ ᑲᑴᒋᒫᒋᒃ ᒋᓴᓴ ᐊᐌᓀᓈᓂᐎᓕᒋ
ᑮ ᐃᑭᓐ ᒫᑲ, ᐃᔅᐱ ᒋᓴᔅ ᑳ ᑮ ᐳᓂ ᐃᑕᔓᒫᑦ ᐅ ᑭᔅᑭᓄᐊᒪᐙᑲᓇ ᑳ ᓂᔓᔖᐱᓕᒋ, ᐊᓐᑕ ᑮ ᐅᒋ ᑭᑐᑌᐤ ᑭᒋ ᑭᔅᑭᓄᐊᒫᑫᑦ ᓀᔥᑕ ᑲᑫᔅᑭᒥᐌᑦ ᐅᑦ ᐃᑖᐎᓂᓕᒃ᙮
ᐃᔅᐱ ᒫᑲ ᒑᓐ ᐱᐁᑕᒃ ᑭᐸᐅᑐᐎᑲᒥᑯᒃ ᐅᑦ ᐊᑑᔅᑫᐎᓂᓕᐤ ᙭ᑕ, ᑮ ᐃᔑᑎᔕᐌᐤ ᓂᔓ ᐅ ᑭᔅᑭᓄᐊᒪᐙᑲᓇ,
ᑮ ᐃᑌᐤ ᒫᑲ, ᑭᓚ ᓈ ᐁᐗᒀᓇ ᑫ ᑕᑯᔑᑭᐸᓐ, ᓀᔥᑕᐱᑯ ᑯᑕᒃ ᓈ ᓂ ᑳ ᐊᔕᐙᐸᒫᓈᓐ?
ᒋᓴᔅ ᐁ ᓇᔥᑴᐗᒋᐋᑦ ᑮ ᐃᑌᐤ, ᒫᒑ ᑭᐌᒃ ᐙᐸᑎᓕᒃ ᒫᑲ ᒑᓐ ᐅᐅ ᑫᒀᓇ ᑳ ᐯᑕᒣᒃ ᓀᔥᑕ ᑳ ᐙᐸᑕᒣᒃ:
ᐁᑳ ᑳ ᐙᐱᒋᒃ ᐙᐱᐋᐗᒃ, ᐅᓓᑉᕈᓯᐃᑖᔅᐱᓀᐗᒃ ᐹᔦᑭᐋᐗᒃ, ᐅᑭᐱᑌᐗᒃ ᓇᐃᑕᒶᒃ, ᐅᓂᐱᐗᒃ ᐗᓂᔥᑳᓈᐗᒃ, ᓀᔥᑕ ᐅᑭᑎᒫᑭᓯᐗᒃ ᐙᐎᑕᒪᐙᐗᒃ ᒥᓗᐋᒋᒧᐎᓂᓕᐤ᙮
ᔕᐌᓕᑖᑯᓯᐤ ᒫᑲ, ᐊᐌᓇ ᐁᑳ ᑫ ᓈᔦᑕᐌᓕᒥᑴ᙮
ᐁ ᐊᑎ ᑭᑐᑌᓕᒋ ᒫᑲ, ᒋᓴᔅ ᑮ ᒫᒋ ᐃᑌᐤ ᒥᔮᒪᐎᒥᒉᑎᓕᒋ ᐃᓕᓕᐗ ᐁ ᐋᓕᒧᒫᑦ ᒑᓇ, ᑫᒀᓐ ᐙ ᐙᐸᑕᒣᒃ ᐃᔅᐱ ᑳ ᐃᑐᑌᔦᒃ ᐸᑾᑕᔅᑲᒥᑲᒃ? ᐎᐹᔉ ᓈ ᐁ ᐌᐌᐹᔅᑕᒃ?
ᒫᑲ ᑫᒀᓐ ᐙ ᐙᐸᑕᒣᒃ ᐊᓐᑕ ᑳ ᐃᑐᑌᔦᒃ? ᐃᓕᓕᐤ ᓈ ᑳ ᓗᔅᑳᓕᑭ ᐎᓛᒋᑲᓇ ᐁ ᑭᑭᔅᑲᒃ? ᒫᑎᑲ, ᐊᓂᑭ ᑳ ᑭᑭᔥᑲᑭᒃ ᑳ ᓗᔅᑳᓕᑭ ᐎᓛᒋᑲᓇ ᑭᒋᐅᑭᒫᐗ ᐅ ᐙᔅᑳᔨᑲᓂᒥᓕᒃ ᐃᑖᐗᒃ᙮
ᒫᑲ ᑫᒀᓐ ᐙ ᐙᐸᑕᒣᒃ ᐊᓐᑕ ᑳ ᐃᑐᑌᔦᒃ? ᐅᑭᔅᑭᐙᐃᑫᐤ ᓈ? ᐁᐁ ᑭᑦ ᐃᑎᓇᐗᐤ, ᐊᐙᓯᑌ ᐃᔥᐱᔥ ᐅᑭᔅᑭᐙᐃᑫᐤ᙮
ᐌᓴ ᐊᐗ ᐁᐗᒀᓇ ᑳ ᐅᒋ ᐃᑕᓯᓇᐃᑳᑌᒃ, ᒫᑎᑲ, ᓂᑦ ᐃᔑᑎᔕᐗᐤ ᓂᑦ ᐃᔑᑎᔕᐙᑲᓐ ᑭᒋ ᓂᑳᓄᑖᔉ, ᑫ ᐙᐌᔑᑕᒫᔉ ᑭ ᒣᔅᑲᓇᐤ ᑫ ᐃᔑ ᐃᑐᑌᔭᓐ᙮
ᑖᐺ, ᑭᑦ ᐃᑎᓇᐗᐤ, ᒥᓯᐌ ᑕᑐ ᐊᐌᓇ ᐃᔅᑴᒃ ᑳ ᐅᒋ ᓂᑖᐎᑭᑦ, ᓇᒪᐎᓚ ᐅᒋ ᐯᔭᒃ ᐊᐙᓯᑌ ᐃᔅᐯᓕᑖᑯᓯᐤ ᐁᔅᐯᓕᑖᑯᓯᑦ ᒑᓐ ᐅᓯᑲᐊᑖᑫᐤ: ᐁᓕᐌᒃ ᒫᑲ, ᐊᓇ ᑳ ᒫᐗᒋ ᐋᐱᔅᑌᓕᑖᑯᓯᑦ ᑭᒋᑭᔑᑳᐎ ᐅᑭᒫᐎᐎᓂᒃ ᐊᐙᓯᑌ ᐃᔅᐯᓕᑖᑯᓯᐤ ᐃᔥᐱᔥ ᐎᓚ᙮
ᐊᔅᐱᓐ ᒫᑲ ᑳ ᐯᒋ ᐅ ᑭᔑᑳᒥᑦ ᒑᓐ ᐅᓯᑲᐋᑖᑫᐤ ᐱᓕᔥ ᐊᓄᒡ, ᑭᒋᑭᔑᑳᐎ ᐅᑭᒫᐎᐎᓐ ᐎᓴᓶᓕᒧᑐᑖᑲᓂᐗᓐ, ᑳ ᐊᒀᑎᓯᒋᒃ ᒫᑲ ᒪᔅᑲᑗᐗᒃ᙮
ᐌᓴ ᒥᓯᐌ ᐅᑭᔅᑭᐙᐃᑫᐗᒃ ᓀᔥᑕ ᐅᓚᔓᐌᐎᓐ ᑮ ᑭᔅᑭᐙᐃᑫᐗᒃ ᐱᓕᔥ ᑌᑯᔑᒃ ᒑᓐ᙮
ᑮᔥᐱᓐ ᒫᑲ ᐙ ᐱᔑᒋᑕᒧᐌᑴ, ᐊᐗ ᐁᐗᒀᓇ ᐃᓛᐃᒐ ᑫ ᑕᑯᔑᑭᐸᓐ᙮
ᐊᓇ ᑳ ᐅᑖᐗᑳᑦ ᑭᒋ ᐯᑕᒃ, ᐁᑯᔑ ᑲᑕ ᐯᑕᒻ᙮
ᒫᑲ ᐊᐌᓕᐗ ᑫ ᐃᑗᔮᓐ ᐁ ᓇᔅᐱᑕᐙᒋᒃ ᐅᑯ ᐊᓄᒡ ᐯᒫᑎᓯᒋᒃ ᐃᓕᓕᐗᒃ? ᑖᐱᔅᑯᒡ ᐊᐙᔑᔕᒃ ᐁ ᐊᐱᒋᒃ ᐃᑕ ᐁ ᐊᑖᒥᑐᓈᓂᐗᒃ, ᐁ ᑌᑆᑖᒋᒃ ᐅ ᐎᒉᐙᑲᓂᐙᐗ,
ᐁ ᐃᑗᒋᒃ ᒫᑲ, ᑭ ᑮ ᐳᑖᑕᒫᑎᓈᓐ, ᓇᒪ ᒫᑲ ᑭ ᐅᒋ ᓂᒥᓇᐗᐤ; ᑭ ᑮ ᒫᑐᑖᑎᓈᓐ, ᓇᒪ ᒫᑲ ᑮ ᐅᒋ ᓇᓀᑳᑗᐎᑌᓇᐗᐤ᙮
ᐌᓴ ᒑᓐ ᓇᒪᐎᓚ ᑮ ᐯᒋ ᐃᑐᑌᐤ ᐁ ᒥᒋᓱᑦ ᓀᔥᑕ ᐁ ᒥᓂᑴᑦ, ᐃᑗᐗᒃ ᒫᑲ, ᐋᔭᐌᐤ ᒪᒋ ᐊᒑᑾ᙮
ᐃᓕᓕᐎᑯᓯᓵᓐ ᑮ ᐯᒋ ᐃᑐᑌᐤ ᐁ ᒥᒋᓱᑦ ᓀᔥᑕ ᐁ ᒥᓂᑴᑦ, ᐃᑗᐗᒃ ᒫᑲ, ᒫᑎᑲ, ᐃᓕᓕᐤ ᐁ ᐅᑳᔑᑭᒥᑦ ᓀᔥᑕ ᑳ ᓂᑖᒥᓂᑴᑦ, ᑳ ᐅᑐᑌᒥᒫᑦ ᐸᑉᓕᑳᓇ ᓀᔥᑕ ᐅᒪᒋᑣᐗ᙮ ᒫᑲ ᑲᑫᑕᐌᓕᑕᒧᐎᓐ ᐱᔑᒋᑖᑯ ᐅᑦ ᐊᐙᔑᒥᔕ᙮ᐃᑖᐎᓇ ᑖᓐᑕ ᐁᑳ ᐁ ᑮ ᒥᔅᑲᒃ ᑖᐺᑕᒧᐎᓐ
ᐁᑯ ᒥᐋᒋ ᑭᑐᑕᒃ ᐊᓂᐃ ᐃᑖᐎᓇ ᐃᑕ ᑳ ᐃᑐᒋᑳᑌᓕᑭ ᐅᓵᒻ ᐅ ᒫᒪᔅᑳᒋ ᐊᑑᔅᑫᐎᓇ, ᐁᑳ ᐁ ᑴᔅᑳᑎᓯᓕᒋ᙮
ᑭ ᑳ ᑲᒀᑕᑭᓰᓐ, ᑭᓚ ᑯᕃᓯᓐ! ᑭ ᑳ ᑲᒀᑕᑭᓰᓐ, ᑭᓚ ᐯᑦᓭᑕ! ᐌᓴ ᑮᔥᐱᓐ ᐊᓂᐃ ᒫᒪᔅᑳᒋ ᐊᑑᔅᑫᐎᓇ ᑫ ᑮ ᑐᒋᑳᑐᑌᑭ ᐃᑕ ᐁ ᐃᑖᔦᒃ, ᑮ ᐃᑐᒋᑳᑌᐙᑯᐸᓀ ᑖᐃᕆᒃ ᓀᔥᑕ ᓵᐃᑕᓂᒃ, ᑳᔮᔥ ᑲᑕ ᑮ ᑴᔅᑳᑎᓯᐸᓇᒃ ᐁ ᐎᓛᑕᑭᒃ ᓱᑫᑭᓂᓕᐤ ᓀᔥᑕ ᐱᑯᑌᓕᐤ᙮
ᒫᑲ ᑭᑦ ᐃᑎᓇᐗᐤ, ᐊᐙᓯᑌ ᑲᑕ ᒥᓗ ᐃᑌᓕᑖᑯᓯᐗᒃ ᑖᐃᕐ ᓀᔥᑕ ᓵᐃᑕᓐ ᑎᐹᔅᑯᓂᑫᐎ ᑭᔑᑳᑭ ᐃᔥᐱᔥ ᑭᓚᐗᐤ᙮
ᑭᓚ ᓀᔥᑕ ᑲᐸᕐᓀᔭᒻ, ᑭᒋᑭᔑᑯᒃ ᑳ ᐃᔑ ᐅᐱᓂᑲᐎᔭᓐ, ᒪᒋᐃᔥᑯᑌᒃ ᑭ ᑳ ᐃᔑ ᓂᒋᐌᐱᓂᑲᐎᓐ: ᐌᓴ ᑮᔥᐱᓐ ᐊᓂᐃ ᒫᒪᔅᑳᒋ ᐊᑑᔅᑫᐎᓇ ᑳ ᑮ ᑐᒋᑳᑌᑭ ᐃᑕ ᐁ ᐃᑖᔭᓐ ᑮ ᐃᑐᒋᑳᑌᐙᑯᐸᓀ ᓴᑕᒥᒃ, ᑫᔮᐸᒡ ᐱᓕᔥ ᐊᓄᒡ ᐁ ᑭᔑᑳᒃ ᑲᑕ ᑮ ᐃᑕᑾᓄᐸᓐ᙮
ᒫᑲ ᑭᑦ ᐃᑎᓇᐗᐤ, ᐊᐙᓯᑌ ᑲᑕ ᒥᓗ ᐃᑌᓕᑖᑾᓐ ᓴᑕᒻ ᐊᔅᑭ ᑎᐹᔅᑯᓂᑫᐎ ᑭᔑᑳᑫ ᐃᔥᐱᔥ ᑭᓚ᙮ᐯᒋ ᓈᔑᒃ ᑭᒋ ᐋᓜᐱᔦᒃ, ᐁ ᐃᑗᑦ
ᐁᑯᔅᐱ, ᒋᓴᔅ ᑮ ᑭᑐ, ᐁ ᐃᑗᑦ, ᑭ ᓇᓈᔅᑯᒥᑎᓐ, ᐅ ᐌᐅᑖᐎᒪᐎᔭᓐ, ᑌᐯᓕᒋᑫᔭᓐ ᑭᒋᑭᔑᑯᒃ ᓀᔥᑕ ᐊᔅᑮᒃ, ᐅᐅ ᑫᒀᓇ ᐁ ᑮ ᑳᑕᐗᒋᒃ ᐅᑲᑫᑕᐌᓕᑕᒶᒃ ᓀᔥᑕ ᐅᓕᑆᑳᐗᒃ, ᐁ ᑮ ᐙᐸᑎᓚᒋᒃ ᒫᑲ ᐅᔥᑲᐙᔑᔕᒃ᙮
ᐁᑯᔑ ᐁᑯ ᑫ ᐃᑭᒃ, ᓄᑖ; ᐌᓴ ᐁᐗᑯ ᐁᔑ ᒥᓗ ᐃᑌᓕᑕᒪᓐ᙮
ᒥᓯᐌ ᑫᒀᓇ ᓂ ᐸᑭᑎᓇᒫᒃ ᓄᑖᐎ: ᓇᒪᐎᓚ ᐊᐌᓇ ᓀᔥᑕ ᑭᔅᑫᓕᒣᐤ ᐅᑯᓯᓯᒫᐗ, ᐎᓚ ᐱᑯ ᐅᑖᐎᒪᐤ; ᓇᒪ ᓀᔥᑕ ᐊᐌᓇ ᑭᔅᑫᓕᒣᐤ ᐅᑖᐎᒫᐗ, ᐎᓚ ᐱᑯ ᐅᑯᓯᓯᒪᐤ, ᐊᓂᐃ ᓀᔥᑕ ᐅᑯᓯᓯᒪᐤ ᑫ ᐙᐸᑎᓛᑴ᙮
ᐯᒋ ᓈᔒᒃ, ᒥᓯᐌ ᑭᓚᐗᐤ ᑳ ᐋᑑᔅᑫᔦᒃ, ᓀᔥᑕ ᑳ ᑄᐗᑌᔦᒃ, ᑭ ᑳ ᒥᓕᑎᓇᐗᐤ ᒫᑲ ᑭᒋ ᐋᓜᐱᔦᒃ᙮
ᐌᓴ ᓂ ᑖᐱᔅᑳᑲᓐ ᐌᑕᓐ, ᓀᔥᑕ ᓂ ᐎᐗᔑᐎᓐ ᓛᑲᔑᓐ᙮
ᑖᓐ ᑫ ᑮ ᑐᒋᑳᑌᑭᐸᓐ ᐁ ᐋᔭᒥᐁᑭᔑᑳᓕᒃ
ᐁᑯᔅᐱ ᒫᑲ ᐁ ᐋᔭᒥᐁᑭᔑᑳᓕᒃ ᒋᓴᔅ ᐁ ᐱᒧᑌᑦ ᑮ ᔕᐳᔥᑲᐌᐤ ᒪᑖᒥᓇ; ᐅ ᑭᔅᑭᓄᐊᒪᐙᑲᓇ ᒫᑲ ᑮ ᐎ ᒥᒋᓱᓕᐗ, ᑮ ᒫᒋ ᒪᓂᐱᑌᓕᐗ ᒫᑲ ᒪᑖᒥᓇ ᐁ ᐅᔅᑎᒀᓂᐎᓕᒋ, ᓀᔥᑕ ᑮ ᒧᐌᓕᐗ᙮
ᒫᑲ ᐃᔅᐱ ᐸᕋᓯᔭᒃ ᐎᐋᐸᑕᑭᒃ, ᑮ ᐃᑌᐗᒃ, ᒫᑎᑲ, ᑭ ᑭᔅᑭᓄᐊᒪᐙᑲᓇᒃ ᑐᑕᒶᒃ ᐊᓂᒪ ᐁᑳ ᑫ ᑐᒋᑳᑌᑭᐸᓐ ᐁ ᐋᔭᒥᐁᑭᔑᑳᒃ!
ᒫᑲ ᑮ ᐃᑌᐤ, ᓇᒪ ᓈ ᑭ ᐅᒋ ᐋᔭᒥᑖᓇᐗᐤ ᑳ ᑮ ᑐᑕᒃ ᑌᐱᑦ, ᐃᔅᐱ ᐙ ᒥᒋᓱᑦ, ᐊᓂᐃ ᓀᔥᑕ ᑳ ᐎᒉᐎᑯᑦ;
ᑳ ᐃᔑ ᐱᑐᑫᐙᑦ ᑭᒋᒪᓂᑐᐗ ᐅ ᐙᔅᑳᔨᑲᓂᒥᓕᒃ, ᐁ ᑮ ᒧᐙᑦ ᓀᔥᑕ ᐅᓚᔅᑣᑯᐎ ᐊᓚᑯᓇᐗ, ᐁᑳ ᑫ ᑮ ᒧᐙᔅᐸᓐ, ᓀᔥᑕ ᐊᓂᐃ ᑳ ᐎᒉᐎᑯᑦ, ᓵᓵᑭᐎᓕᐌᐎᓕᓕᐗᒃ ᒫᑲ ᐱᑯ?
ᓇᒪ ᓈ ᓀᔥᑕ ᑭ ᐅᒋ ᐋᔭᒥᑖᓇᐗᐤ ᐅᓚᔓᐌᐎᓂᒃ ᐁ ᐋᔭᒥᐁᑭᔑᑳᓕᒃ ᓵᓵᑭᐎᓕᐌᐎᓕᓕᐗᒃ ᐁ ᐱᑯᓇᑭᒃ ᐋᔭᒥᐁᑭᔑᑳᓕᐤ, ᓇᒪ ᒫᑲ ᒪᒋ ᐃᑌᓕᑖᑯᓯᐗᒃ?
ᒫᑲ ᑭᑦ ᐃᑎᓇᐗᐤ, ᐅᑕ ᐃᑖᐤ ᐯᔭᒃ ᐊᐙᓯᑌ ᑳ ᐃᔅᐯᓕᑖᑯᓯᑦ ᐃᔥᐱᔥ ᑭᒋᐋᔭᒥᐁᐎᑲᒥᒃ᙮
ᒫᑲ ᑮᔥᐱᓐ ᑭ ᑭᔅᑫᓕᑕᒧᐌᑭᐸᓐ ᐅᒪ ᑳ ᐃᑗᒪᑲᒃ, ᓂ ᑳ ᐋᔮᓐ ᔕᐌᓕᒋᑫᐎᓐ, ᓇᒪ ᒫᑲ ᓵᓵᑭᐎᓕᐌᐎᓐ, ᓇᒪᐎᓚ ᑭ ᑳ ᒪᒋᐃᑌᓕᒫᑕᐙᐗᒃ ᐁᑳ ᑳ ᒪᒋᑐᑕᑭᒃ᙮
ᐌᓴ ᐃᓕᓕᐎᑯᓯᓵᓐ ᑎᐯᓕᑕᒻ ᓀᔥᑕ ᐁ ᐋᔭᒥᐁᑭᔑᑳᓕᒃ᙮ᐃᓕᓕᐤ ᐁ ᓂᐱᒫᑲᓂᓕᒃ ᐅᒋᒋ
ᐃᔅᐱ ᒫᑲ ᐊᓐᑕ ᑳ ᑮ ᐅᒋ ᑭᑐᑌᑦ, ᑮ ᐱᑐᑫᐌᐤ ᐅᑦ ᐋᔭᒥᐁᐎᑲᒥᑯᓕᒃ:
ᒫᑎᑲ, ᒫᑲ, ᐊᓐᑕ ᑮ ᐃᑖᐤ ᐃᓕᓕᐤ ᐁ ᓂᐱᒫᑲᓂᓕᒃ ᐅᒋᒋ᙮ ᑮ ᑲᑴᒋᒣᐗᒃ ᒫᑲ, ᐁ ᐃᑗᒋᒃ, ᐅᓚᔓᐌᓕᑖᑾᓐ ᓈ ᑭᒋ ᒥᓇᐙᒋᐃᐙᓂᐗᒃ ᒣᒀᒡ ᐁ ᐋᔭᒥᐁᑭᔑᑳᒃ? ᑭᒋ ᑮ ᒫᒥᔑᒫᒋᒃ᙮
ᑮ ᐃᑌᐤ ᒫᑲ, ᑫᑯ, ᐃᓕᓕᐤ ᐁ ᐃᑕᔑᔦᒃ ᑳ ᐋᔭᐙᑦ ᐯᔭᒃ ᒫᓂᔥᒑᓂᔕ, ᑮᔥᐱᓐ ᐸᑭᔑᓂᓕᒋ ᐙᑎᑳᓂᒃ ᐁ ᐋᔭᒥᐁᑭᔑᑳᓕᒃ, ᓇᒪ ᓈ ᑲᑕ ᒫᑯᓀᐤ, ᓀᔥᑕ ᐗᓚᐎᐱᑎᐤ?
ᐙᐐᔅ ᐎᓚ ᒫᑲ ᐃᓕᓕᐤ ᐊᐙᓯᑌ ᐁᑌᓕᑖᑯᓯᑦ ᐃᔥᐱᔥ ᒫᓂᔥᒑᓂᔥ! ᐁᐗᑯ ᐌᒋ ᐅᓚᔓᐌᓕᑖᑾᓐ ᑭᒋ ᒥᓗ ᑐᒋᑳᑌᒃ ᐁ ᐋᔭᒥᐁᑭᔑᑳᑭ᙮
ᐁᑯ ᐁᑖᑦ ᐊᓂᐃ ᐃᓕᓕᐗ, ᔓᐎᓂᔅᑫᓕ᙮ᑮ ᔓᐎᓂᔅᑫᓕᐤ ᒫᑲ; ᐁᑯ ᒫᑲ ᑖᐱᔅᑯᒡ ᑯᑕᑭᓕᐤ ᑭ ᒥᓇᐙᒋᑖᓂᐗᓂᓕᐤ᙮
ᐁᑯ ᐸᕋᓯᔭᒃ ᐌᓚᐎᒋᒃ, ᑮ ᐋᔭᔭᒥᐃᑐᐗᒃ ᒫᑲ, ᑖᓂ ᑫ ᐃᔑ ᓂᔑᐗᓈᒋᐋᒋᒃ᙮ᑭᒋᒪᓂᑐ ᑎᐱᓚᐌ ᐅᑕᑐᔅᑫᓛᑲᓇ
ᒫᑲ ᐃᔅᐱ ᒋᓴᔅ ᑫᔅᑫᓕᑕᒃ, ᐊᓐᑕ ᑮ ᐅᒋ ᑭᑐᑌᐤ; ᑮ ᓄᔅᐱᓈᑎᑯ ᒫᑲ ᓈᔅᐱᒡ ᒥᔮᒪᐎᒥᒉᑎᓕᒋ ᐃᓕᓕᐗ, ᒥᓯᐌ ᐁ ᐃᑕᓯᓕᒋ ᒫᑲ ᑮ ᒥᓇᐙᒋᐁᐤ᙮
ᑮ ᐃᑕᔓᒣᐤ ᒫᑲ, ᐁᑳ ᑭᒋ ᑭᔅᑫᓕᑖᑯᐃᑯᑦ᙮
ᑭᒋ ᑎᐱᐸᓕᒃ ᑳ ᑮ ᐃᑗᑦ ᐋᐃᓭᔭ ᐅᑭᔅᑭᐙᐃᑫᐤ, ᐁ ᐃᑗᑦ,
ᒫᑎᑲ ᐊᐗ ᓂᑦ ᐊᑑᔅᑫᓛᑲᓐ, ᑳ ᑮ ᐌᐌᓛᐸᒪᒃ; ᓂ ᓵᑭᐋᑲᓐ, ᑳ ᐅᒋ ᓈᔅᐱᒡ ᒥᓜᓕᑕᒃ ᓂᑦ ᐊᒑᒃ: ᓂ ᑳ ᑭᑭᔥᑲᒧᑎᓚᐤ ᓂᑦ ᐊᒑᑾ ᑎᐹᔅᑯᓂᑫᐎᓂᓕᐤ ᒫᑲ ᑲᑕ ᐙᐸᑎᓓᐤ ᒉᓐᑖᐃᓚ᙮
ᓇᒪᐎᓚ ᑲᑕ ᐎ ᔖᑯᒋᒥᐌᐤ, ᓇᒪ ᓀᔥᑕ ᑲᑕ ᑖᑌᐺᐤ; ᓇᒪ ᓀᔥᑕ ᐊᐌᓇ ᑲᑕ ᐯᑕᒬᐤ ᐅ ᐯᑖᑯᓯᐎᓂᓕᐤ ᐱᒧᑌᔅᑲᓈᒃ᙮
ᓇᒪᐎᓚ ᑲᑕ ᓈᑣᓇᒻ ᐁ ᒫᔅᑳᓕᒃ ᐎᐹᔅᑯᓕᐤ, ᐁ ᒧᒋ ᐱᐳᑌᓕᒃ ᐙᔅᑌᓇᒫᑲᓈᐱᓕᐤ ᓀᔥᑕ ᓇᒪᐎᓚ ᑲᑕ ᐊᔅᑖᐌᐊᒻ, ᐹᑎᒫ ᐃᔑᑎᔕᐊᑫ ᑎᐹᔅᑯᓂᑫᐎᓂᓕᐤ ᑭᒋ ᔖᑯᒋᐃᐌᒪᑲᓂᓕᒃ᙮
ᐎᓚ ᐅᑦ ᐃᔑᓂᑳᓱᐎᓂᒃ ᒫᑲ ᑲᑕ ᐊᔅᐯᓕᒧᓕᐗ ᒉᓐᑖᐃᓚ᙮ᒋᓴᔅ ᓀᔥᑕ ᐲᓪᓯᐸᓪ
ᐁᑯ ᐱᐁᑐᐙᑲᓂᐎᑦ ᐊᐌᓂᐗ ᑳ ᐱᒋᔅᑳᑯᓕᒋ ᒪᒋ ᐊᒑᑾ, ᐁᑳ ᐁ ᐗᐱᓕᒋ, ᐁᑳ ᓀᔥᑕ ᐁ ᓂᑕᐌᓕᒋ: ᑮ ᒥᓇᐙᒋᐁᐤ ᒫᑲ, ᐁᑯ ᒫᑳ ᐁᑳ ᑳ ᐙᐱᑦ ᓀᔥᑕ ᐁᑳ ᑳ ᓂᑕᐌᑦ ᑮ ᐋᔭᒥᐤ ᓀᔥᑕ ᑮ ᐙᐱᐤ᙮
ᒥᓯᐌ ᐃᓕᓕᐗᒃ ᒫᑲ ᑮ ᒫᒪᔅᑳᑕᒶᐤ, ᑮ ᐃᑗᐗᒃ ᒫᑲ, ᓇᒪ ᓈ ᐊᐗ ᑌᐱᑦ ᐅᑯᓯᓴ?
ᒫᑲ ᐃᔅᐱ ᐸᕋᓯᔭᒃ ᐱᐁᑕᑭᒃ, ᑮ ᐃᑗᐗᒃ, ᐊᐗ ᓇᒪᐎᓚ ᐗᓚᐎᐌᐱᓀᐤ ᒪᒋ ᐊᒑᑾ, ᐁ ᐎᒋᐃᑯᑦ ᐱᑯ ᐲᓪᓯᐸᓚ ᒪᒋ ᐊᒑᑾ ᐅᑦ ᐅᑭᒫᒥᓕᐗ᙮
ᒋᓴᔅ ᒫᑲ ᑮ ᑭᔅᑫᓕᑕᒬᐤ ᐅ ᒥᑐᓀᓕᒋᑫᐎᓂᓕᐗ, ᑮ ᐃᑌᐤ ᒫᑲ, ᒥᓯᐌ ᑕᑐ ᐅᑭᒫᐎᐎᓐ ᑳ ᓄᑎᓂᑎᓱᒪᑲᒃ ᐅᒋᑕᐤ ᑲᑕ ᓂᔑᐗᓈᑕᓐ; ᓀᔥᑕ ᒥᓯᐌ ᑕᑐ ᐃᑖᐎᓐ ᓀᔥᑕᐱᑯ ᐙᔅᑳᔨᑲᓐ ᑳ ᓄᑎᓂᑎᓱᒪᑲᓐ ᓇᒪᐎᓚ ᑲᑕ ᐃᑕᔅᑭᑌᐤ᙮
ᑮᔥᐱᓐ ᒫᑲ ᓭᑖᓐ ᐌᓚᐎᐌᐱᓈᑴ ᓭᑕᓇ, ᐎᓚ ᑫᒋᐙᒃ ᓄᑎᓂᑎᓱ; ᑖᓐᑌ ᒫᑲ ᑫ ᐅᒋ ᐃᑕᔅᑭᑌᓕᒃ ᐅᑦ ᐅᑭᒫᐎᐎᓐ?
ᑮᔥᐱᓐ ᓀᔥᑕ ᐲᓪᓯᐸᓪ ᐅᒋ ᓂᓚ ᐗᓚᐎᐌᐱᓇᑭᒃ ᒪᒋ ᐊᒑᑾᒃ, ᐊᐌᓇ ᐊᓇ ᑳ ᐅᒋ ᐗᓚᐎᐌᐱᓈᒋᒃ ᑭᑦ ᐊᐙᔑᒥᔑᐙᐗᒃ? ᐁᐗᑯ ᐅᒋ ᐎᓚᐗᐤ ᑭ ᑳ ᑎᐹᔅᑯᓂᑯᐙᐗᒃ᙮
ᓀᔥᑕᐱᑯ ᑖᓐᑌ ᑫ ᐅᒋ ᐊᐌᓇ ᐱᑐᑫᐙᑦ ᐁ ᒪᔥᑲᐎᓯᓕᒋ ᐃᓕᓕᐗ ᐅ ᐙᔅᑳᔨᑲᓂᒥᓕᒃ, ᓀᔥᑕ ᓂᔑᐗᓈᒋᑕᐙᑦ ᐅᑦ ᐋᔮᓂᓕᐗ, ᐹᑎᒫ ᓃᔥᑕᒻ ᑮ ᒫᒫᑯᐱᑖᒋ ᐁ ᒪᔥᑲᐎᓯᓕᒋ ᐃᓕᓕᐗ? ᐁᑯ ᒫᑲ ᑫ ᓂᔑᐗᓈᒋᑕᐙᑦ ᐅ ᐙᔅᑳᔨᑲᓂᒥᓕᐤ᙮
ᐊᓇ ᐁᑳ ᑳ ᐎᒋᐃᑦ ᓂ ᓇᔅᑯᔅᑖᒃ, ᐊᓇ ᓀᔥᑕ ᐁᑳ ᑳ ᐎᒋᐃᑦ ᐁ ᒧᔕᑭᓂᑫᐗᒃ, ᐗᓴᓶᐱᓂᑫᐤ᙮
ᐁᐗᑯ ᐌᒋ ᐃᑎᑖᑾᒃ, ᒥᓯᐌ ᑐᐎ ᒪᒋᑐᑕᒧᐎᓐ ᓀᔥᑕ ᐹᔅᑕᒧᐎᓐ ᑲᑕ ᐌᐯᓕᑕᒪᐋᐗᒃ ᐃᓕᓕᐗᒃ: ᒫᑲ ᐁ ᐹᐹᔅᑕᒫᑲᓂᐎᑦ ᐯᓓᑭᓯᑦ ᐊᒑᒃ, ᓇᒪᐎᓚ ᑲᑕ ᐌᐯᓕᑕᒪᐋᐗᒃ ᐃᓕᓕᐗᒃ᙮
ᐊᐌᓇ ᒫᑲ ᒣᒋ ᐃᑖᑴ ᐃᓕᓕᐎᑯᓯᓵᓇ, ᑲᑕ ᐌᐯᓕᑕᒪᐗᐤ; ᒫᑲ ᐊᐌᓇ ᒣᒋ ᐃᑖᑴ ᐱᓓᑭᓯᓕᒋ ᐊᒑᑾ, ᓇᒪᐎᓚ ᑲᑕ ᐌᐯᓕᑕᒪᐗᐤ, ᓇᒪᐎᓚ ᐅᑕ ᐊᔅᑮᒃ, ᓇᒪ ᓀᔥᑕ ᐊᔅᑮᒃ ᑫ ᐅᑎᒋᐸᓕᒃ᙮ᐁ ᐃᔑ ᒥᓂᔑᐎᑦ ᒥᓈᑎᒃ
ᐃᔑᐃᒃ ᒥᓈᑎᒃ ᑭᒋ ᒥᓗᔑᔑᑦ, ᓀᔥᑕ ᐅ ᒥᓂᔕ ᑭᒋ ᒥᓨᔑᓂᓕᑭ; ᓀᔥᑕᐱᑯ ᐃᔑᐃᒃ ᒥᓈᑎᒃ ᑭᒋ ᒫᓛᑎᓯᑦ, ᓀᔥᑕ ᐅ ᒥᓂᔕ ᑭᒋ ᒫᓛᑕᓂᓕᑭ: ᐌᓴ ᒥᓈᑎᒃ ᑭᔅᑫᓚᑖᑯᓯᐤ ᐁ ᐃᔑ ᒥᓂᔑᐎᑦ᙮
ᐅ ᐋᔮᓂᔅᑫ ᑭᓀᐱᑯᐎᔦᒃ, ᑖᓐᑌ ᑫ ᑮ ᐅᒋ ᐋᔭᒥᐁᒃ ᒥᓗ ᑫᒀᓇ, ᐁ ᒪᒋᑣᔦᒃ? ᐌᓴ ᐁ ᐃᔑ ᓵᑲᔅᑭᓀᒃ ᒥᑌᐃ ᐁᑯ ᐁ ᐃᔑ ᐋᔭᒥᒪᑲᒃ ᒥᑐᓐ᙮
ᒥᓗ ᐃᓕᓕᐤ ᐁ ᒥᒉᑎᓂᓕᑭ ᑳ ᒥᓨᔑᓂᓕᑭ ᐅᑎᐃᒃ ᐗᓚᐎᑕᑕᐤ ᒥᓗ ᑫᒀᓇ: ᒪᒋ ᐃᓕᓕᐤ ᒫᑲ ᐁ ᒥᒉᑎᓂᓕᑭ ᑳ ᒫᓛᑕᓂᓕᑭ ᐅᑎᐃᒃ ᐗᓚᐎᑕᑕᐤ ᒪᒋ ᑫᒀᓇ᙮
ᒫᑲ ᑭᑦ ᐃᑎᓇᐗᐤ, ᒥᓯᐌ ᑕᑐ ᐸᑾᓐᑕᐤ ᐋᔭᒥᐎᓂᓕᐤ ᑫ ᐃᑗᐙᑴ ᐃᓕᓕᐗᒃ, ᑲᑕ ᐎᑕᒶᒃ ᑎᐹᔅᑯᓂᑫᐎ ᑭᔑᑳᓕᑫ᙮
ᐌᓴ ᑭᑦ ᐋᔭᒥᐎᓇ ᐅᒋ ᑭ ᑳ ᒀᔭᔅᑭᑕᑎᓯᑫᓕᒥᑲᐎᓐ, ᓀᔥᑕ ᑭᑦ ᐋᔭᒥᐎᓇ ᑭ ᑳ ᐅᒋ ᓂᔑᐗᓈᒋᒥᑳᐎᓐ᙮ᓇᑕᐌᓕᑕᒣᐗᒃ ᒋᓴᓴ ᑭᒋ ᑭᔅᑭᓄᐙᒋ ᐙᐸᑕᐃᐌᓕᒋ
ᐁᑯ ᐋᑎᑦ ᐅᒪᓯᓇᐃᑫᐗᒃ ᓀᔥᑕ ᐸᕋᓯᔭᒃ, ᐁ ᓇᔥᑴᐗᔑᐃᐌᒋᒃ, ᑮ ᐃᑗᐗᒃ, ᑫᔅᑭᓄᐊᒫᑭᔭᓐ, ᓂ ᐎ ᐙᐸᑌᓈᓐ ᑭᔅᑭᓄᐙᒋ ᐙᐸᑎᓕᐌᐎᓐ ᐁ ᐃᑐᑕᒪᓐ᙮
ᒫᑲ ᐁ ᓇᔥᑴᐗᔑᐋᑦ ᑮ ᐃᑌᐤ, ᒪᒋ ᓀᔥᑕ ᐱᔑᒀᑎᓯᐎ ᐃᓕᓕᐗᒃ ᓈᓇᑕᐌᓕᑕᒶᒃ ᑭᔅᑭᓄᐙᒋ ᐙᐸᑎᓕᐌᐎᓂᓕᐤ; ᓇᒪᐎᓚ ᒫᑲ ᑭᔅᑭᓄᐙᒋ ᐙᐸᑎᓕᐌᐎᓂᓕᐤ ᑲᑕ ᒥᓛᐗᒃ, ᐱᑯ ᐊᓇ ᐅᑭᔅᑭᐙᐃᑫᐤ ᒍᓇ ᐅ ᑭᔅᑭᓄᐙᒋ ᐙᐸᑎᓕᐌᐎᓐ᙮
ᐌᓴ ᑖᐱᔅᑯᒡ ᒍᓇ ᑳ ᑮ ᐃᑖᑦ ᓂᔅᑐ ᑭᔑᑲᐗ ᓀᔥᑕ ᓂᔅᑐ ᑎᐱᔅᑲᐗ ᑭᒋ ᐙᐸᒣᒃ ᐗᑖᓕᒃ; ᐁᑯ ᑖᐱᔅᑯᒡ ᐃᓕᓕᐎᑯᓯᓵᓐ ᓂᔅᑐ ᑭᔑᑳᐗ ᓀᔥᑕ ᓂᔅᑐ ᑎᐱᔅᑳᐗ ᑫ ᐃᑖᑦ ᐊᔅᑭ ᐁ ᐅᑌᐃᒪᑲᓂᓕᒃ᙮
ᓂᓂᐱ ᐃᓕᓕᐗᒃ ᑲᑕ ᐎᒋᑳᐸᐎᔅᑕᐌᐗᒃ ᑎᐹᔅᑯᓂᑫᐎᓂᒃ ᐅᐅ ᐊᓄᒡ ᑳ ᐱᒫᑎᓯᓕᒋ, ᑲᑕ ᓂᔑᐗᓈᒋᒣᐗᑦ ᒫᑲ: ᐌᓴ ᑮ ᒥᒋᓚᐌᔦᓕᑕᒶᒃ ᐁ ᑮ ᑲᑫᔅᑭᒥᐌᓕᒋ ᒍᓇᐗ; ᒫᑎᑲ, ᒫᑲ, ᐊᐌᓇ ᐊᐙᓯᑌ ᐁ ᐃᔅᐯᓕᑖᑯᓯᑦ ᐃᔥᐱᔥ ᒍᓇ ᐅᑕ ᐃᑖᐤ!
ᑭᒋᐅᑭᒫᔅᑴᐤ ᔖᐗᓄᑖᒃ ᑳ ᑮ ᑎᐯᓕᒋᑫᑦ ᑲᑕ ᐎᒋᑳᐸᐎᔅᑕᐌᐤ ᐅᐅ ᐊᓄᒡ ᑳ ᐱᒫᑎᓯᓕᒋ ᑎᐹᔅᑯᓂᑫᐎᓂᒃ, ᑳᑕ ᓂᔑᐗᓈᒋᒣᐤ ᒫᑲ; ᐌᓴ ᐎᓚ ᐃᔅᒀᔮᒡ ᐙᓚᐤ ᐊᔅᑮᒃ ᑮ ᐯᒋ ᐅᑐᑌᐤ ᑭᒋ ᐯᑕᒸᑦ ᓴᓚᒪᓇ ᐅ ᑲᑫᑕᐌᓕᑕᒧᐎᓂᓕᐤ; ᒫᑎᑲ, ᒫᑲ, ᐊᐙᓯᑌ ᐁ ᐃᔅᐯᓕᑖᑯᓯᑦ ᐃᔥᐱᔥ ᓴᓚᒪᓐ ᐅᑕ ᐃᑖᐤ᙮ᐁ ᐯᒋ ᑮᐌᑦ ᒪᒋ ᐊᒑᒃ ᑳ ᑮ ᐙᓚᐎᒋ ᐃᓕᓕᒃ ᐅᒋ
ᐃᔅᐱ ᒪᒋ ᐊᒑᒃ ᑳ ᐗᓚᐎᒋ ᐃᓕᓕᒃ ᐅᒋ, ᐹᐱᒧᑌᐤ ᐃᑕ ᐁ ᐹᒀᓕᒃ, ᐁ ᓈᓇᑕᐙᐸᑕᒃ ᑫ ᐃᔑ ᐋᓜᐱᑦ, ᐁᑳ ᒫᑲ ᐁ ᒥᔅᑲᒃ᙮
ᐁᑯ ᐁᑗᑦ, ᓂ ᑳ ᑭᐙᓐ ᓂ ᐙᑳᔨᑲᓂᒥᒃ ᐃᑕ ᑳ ᑮ ᐅᒋ ᐗᓚᐎᔮᓐ; ᐃᔅᐱ ᒫᑲ ᑌᑯᔑᒃ, ᒥᔅᑲᒻ ᐁ ᐱᔑᔑᒀᓕᒃ, ᐁ ᐌᐸᐃᑳᑌᓕᒃ, ᓀᔥᑕ ᐁ ᐙᐌᔑᒋᑳᑌᓕᒃ᙮
ᐁᑯ ᐁᑐᑌᑦ, ᐅᑎᓇᒫᓱ ᒫᑲ ᓂᔂᔅ ᑯᑕᑭᔭ ᐊᒑᑾ ᐊᐙᓯᑌ ᒣᒋᑣᓕᒋ ᐃᔥᐱᔥ ᐎᓚ ᑫᒋᐙᒃ; ᐱᑐᑫᐗᒃ ᒫᑲ ᐁᑯᑕ ᓀᔥᑕ ᐙᑭᒋᒃ: ᒫᒋᒡ ᐅᑦ ᐃᔑᐋᔮᐎᓐ ᐊᐗ ᐃᓕᓕᐤ ᐊᐙᓯᑌ ᒫᓛᑕᓂᓕᐤ ᐃᔥᐱᔥ ᓃᔥᑕᒻ᙮ ᐁᑯ ᓀᔥᑕ ᑫ ᐃᑎᒋᒃ ᐅᑯ ᒪᒋ ᐃᓕᓕᐗᒃ ᐊᓄᒡ ᑳ ᐱᒫᑎᓯᒋᒃ᙮ᐁ ᐯᒋ ᓈᑎᑯᑦ ᒋᓴᔅ ᐅᑳᐎᔭ ᓀᔥᑕ ᐅᐎᒋᔖᓇ
ᒣᒀᒡ ᑫᔮᐸᒡ ᐁ ᐋᔭᒥᐋᑦ ᐃᓕᓕᐗ, ᒫᑎᑲ, ᐅᑳᐎᔭ ᓀᔥᑕ ᐎᒋᔖᓇ ᐗᓚᐎᑎᒥᒃ ᑮ ᓂᐸᐎᓕᐗ ᐁ ᐎ ᐋᔭᒥᐃᑯᑦ᙮
ᐁᑯ ᐊᐌᓇ ᐁᑖᑦ, ᒫᑎᑲ, ᑭᑳᐎ ᓀᔥᑕ ᑭᒋᔖᓇᒃ ᐗᓚᐎᑎᒥᒃ ᓂᐸᐎᐗᒃ, ᐁ ᐎ ᐋᔭᒥᐃᔅᑭᒃ᙮
ᒫᑲ ᐁ ᓇᔥᑴᐗᔑᐋᑦ ᑮ ᐃᑌᐤ ᐊᓂᐃ ᑳ ᐎᑕᒫᑯᑦ, ᐊᐌᓇ ᓂᑳᐎ? ᐊᐌᓂᑭ ᓀᔥᑕ ᓂᒋᔖᓇᒃ?
ᐁᑯ ᐁᔑᒋᒉᓕᑦ ᐃᑕ ᑳ ᐃᑖᓕᒋ ᐅ ᑭᔅᑭᓄᐊᒪᐙᑲᓇ, ᑮ ᐃᑗᐤ ᒫᑲ, ᒫᑎᑲ, ᓂᑳᐎ ᓀᔥᑕ ᓂᒋᔖᓇᒃ!
ᐌᓴ ᐊᐌᓇ ᑫ ᑐᑕᒧᑴ ᐅᑦ ᐃᑌᓕᑕᒧᐎᓂᓕᐤ ᓄᑖᐎᔭ ᑭᒋᑭᔑᑯᒃ ᑳ ᐃᑖᓕᒋ, ᐁᐗᒀᓇ ᓂᒋᔖᓐ, ᓀᔥᑕ ᓂᒋᔖᓂᔅᑴᒻ ᓀᔥᑕ ᓂᑳᐎ᙮
ᐁ ᐋᑕᓗᑲᓀᑦ ᐅᐗᓴᓶᐱᓂᑫᐗ
ᐁᐗᑯ ᑫᔮᐸᒡ ᐁ ᑭᔑᑳᓕᒃ ᒋᓴᔅ ᑮ ᐅᒋ ᐗᓚᐎᐤ ᐙᔅᑳᔨᑲᓂᒃ, ᒋᑭᐯᒃ ᒫᑲ ᑭᒋᑲᒦᒃ ᑮ ᐊᐱᐤ᙮
ᑮ ᒪᐗᓴᑯᓈᑎᑯ ᒫᑲ ᓈᔅᐱᒡ ᒥᔮᒪᐎᒥᒉᑎᓕᒋ ᐃᓕᓕᐗ, ᐌᒋ ᑮ ᐳᓯᑦ ᓈᐱᒀᓂᒃ, ᐁᑯᑕ ᒫᑲ ᐁᐱᑦ; ᒥᓯᐌ ᒥᔮᒪᐎᒥᒉᑎᒋᒃ ᐃᓕᓕᐗᒃ ᒫᑲ ᒋᑭᐯᒃ ᑮ ᓂᐸᐎᐗᒃ᙮
ᒥᒉᑦ ᑫᒀᓇ ᒫᑲ ᑮ ᐎᑕᒪᐌᐤ ᓇᔅᐱᑐᐌᐎ ᐋᑕᓗᑳᓇ ᐅᒋ, ᐁ ᐃᑗᑦ,ᒫᑎᑲ, ᐅᐗᓴᓶᐱᓂᑫᐤ ᑮ ᑭᑐᑌᐤ ᑭᒋ ᐗᓴᓶᐱᓂᑫᑦ:
ᐁ ᐊᑎ ᐗᓴᓶᐱᓂᑫᑦ ᒫᑲ, ᐋᑎᑦ ᓯᒥᓇ ᑮ ᐸᑭᑎᓋ ᐅᐱᒣ ᒣᔅᑲᓈᒃ, ᐱᓓᓯᐗᒃ ᒫᑲ ᑮ ᐯᒋ ᑭᑖᐗᒃ:
ᐋᑎᑦ ᒫᑲ ᑮ ᐸᑭᑎᓋ ᐁ ᐊᓯᓂᐗᔅᑲᒥᑳᒃ, ᐃᑕ ᐁᑳ ᒥᔅᑕᐃ ᐁ ᐊᔅᑭᐗᒃ: ᐎᐸᒡ ᒫᑲ ᑭ ᓵᑭᓂᑖᐎᑭᓋ ᐁᑳ ᐁ ᑭᔅᐸᑳᒃ ᐊᔅᑭ:
ᐃᔅᐱ ᒫᑲ ᐱᓯᒻ ᑳ ᓵᑯᑌᑦ, ᑮ ᐃᔅᒀᑌᐗ; ᐁᑳ ᒫᑲ ᐁ ᐗᑕᐱᐗᑭ, ᑮ ᐊᑎ ᓂᐱᒫᑲᓋ᙮
ᑯᑕᑭᔭ ᒫᑲ ᑮ ᐸᑭᑎᓋ ᒥᓗ ᐊᔅᑮᒃ, ᑮ ᒥᓂᔑᐗᓋ ᒫᑲ, ᐋᑎᑦ ᒥᑖᑐᒥᑕᓇᐤ ᑕᑡᐤ ᐋᓕᐙᒃ, ᐋᑎᑦ ᓀᔥᑕ ᓂᑯᑣᓱᒥᑕᓇᐤ, ᐋᑎᑦ ᓂᔅᑐᒥᑕᓇᐤ᙮
ᐊᐌᓇ ᐌᑖᐗᑳᑴ ᑭᒋ ᐯᑕᒃ, ᐁᑯᔑ ᑲᑕ ᐯᑕᒻ᙮ᐁ ᐃᑡᒋᑳᑌᑭ ᐋᑕᓗᑳᓇ
ᑮ ᐯᒋ ᓈᑎᑯ ᒫᑲ ᑭᔅᑭᓄᐊᒪᐙᑲᓇ, ᐁ ᐃᑎᑯᑦ, ᑖᓀᑭ ᐌᒋ ᐋᔭᒥᐊᒋᒃ ᓇᔅᐱᑐᐌᐎ ᐋᑕᓗᑳᓇ ᐅᒋ?
ᐁ ᓇᔥᑴᐗᔑᐃᐌᑦ ᒫᑲ ᑮ ᐃᑌᐤ, ᐁ ᒥᓕᑲᐎᔦᒃ ᑭᓚᐗᐤ ᑭᒋ ᑭᔅᑫᓕᑕᒣᒃ ᑳ ᒫᒪᔅᑳᑌᓕᑖᑾᑭ ᑭᒋᑭᔑᑳᐎ ᐅᑭᒫᐎᐎᓇᒃ, ᒫᑲ ᐎᓚᐗᐤ ᓇᒪᐎᓚ ᒥᓛᐗᒃ᙮
ᐌᓴ ᐊᐌᓇ ᐁᔮᑴ, ᐁᐗᒀᓇ ᑫ ᒥᓛᑲᓂᐎᑦ, ᐊᐙᓯᑌ ᒫᑲ ᑲᑕ ᐌᓗᑎᓯᐤ: ᒫᑲ ᐊᐌᓇ ᐁᑳ ᐁᔮᑴ, ᐁᐗᒀᓇ ᑫ ᒪᔅᑲᒫᑲᓂᐎᑦ ᑫᒀᓕᐤ ᑳ ᐋᔮᑦ᙮
ᐁᐗᑯ ᐌᒋ ᐋᔭᒥᐊᑭᒃ ᓇᔅᐱᑐᐌᐎ ᐋᑕᓗᑳᓂᒃ: ᐋᑕ ᐁ ᐙᐱᒋᒃ ᓇᒪᐎᓚ ᐙᐱᐗᒃ; ᓀᔥᑕ ᐁ ᐯᑕᑭᒃ ᓇᒪᐎᓚ ᐯᑕᒶᒃ, ᓇᒪ ᓀᔥᑕ ᓂᓯᑐᑕᒶᒃ᙮
ᐁᐗᑯ ᐅᑯ ᐌᒋ ᑎᐱᐸᓕᓕᒃ ᐋᐃᓭᔭ ᐅ ᑭᔅᑭᐙᐃᑫᐎ ᐋᔭᒥᐎᓐ, ᑳ ᐃᑗᒪᑲᓂᓕᒃ, ᐁ ᐯᑕᒣᒃ ᑭ ᑳ ᐯᑌᓇᐗᐤ, ᓇᒪ ᒫᑲ ᑭ ᑳ ᓂᓯᑐᑌᓇᐗᐤ; ᓀᔥᑕ ᐁ ᐙᐸᑕᒣᒃ ᑭ ᑳ ᐙᐸᑌᓇᐗᐤ, ᓇᒪ ᒫᑲ ᑭ ᑳ ᓂᓯᑕᐎᓀᓇᐗᐤ᙮
ᐌᓴ ᐅᑯ ᐃᓕᓕᐗᒃ ᐅᑌᐃᐗᐤ ᑲᑫᐹᑎᓯᒪᑲᓂᓕᐤ, ᐅᑖᐗᑲᐙᐗ ᓀᔥᑕ ᓇᒪᐎᓚ ᓇᐃᑕᒧᒪᑲᓂᓕᐗ, ᓀᔥᑕ ᑭ ᑭᐸᐊᒶᒃ ᐅᔅᑭᔑᑯᐙᐗ; ᐁᑳ ᐐᔅᑳᑦ ᑭᒋ ᐙᐸᑕᑭᒃ ᐅᔅᑭᔑᑯᐙᒃ ᐅᒋ, ᓀᔥᑕ ᑭᒋ ᐯᑕᑭᒃ ᐅᑖᐗᑲᐙᒃ ᐅᒋ, ᓀᔥᑕ ᑭᒋ ᓂᓯᑐᑕᑭᒃ ᐅᑌᐃᐙᒃ, ᓀᔥᑕ ᑭᒋ ᑴᔅᑳᑎᓯᐋᑲᓂᐎᒋᒃ, ᓂᓚ ᓀᔥᑕ ᑭᒋ ᒥᓇᐙᒋᐊᑭᒃ᙮
ᒫᑲ ᔕᐌᓕᑖᑾᓋ ᑭᓚᐗᐤ ᑭᔅᑭᔑᑯᐙᐗ, ᐌᓴ ᐙᐱᒪᑲᓋ; ᓀᔥᑕ ᑭᑕᐗᑳᐙᐗ, ᐌᓴ ᐯᑕᒧᒪᑲᓋ᙮
ᐌᓴ ᑖᐺ ᑭᑦ ᐃᑎᓇᐗᐤ, ᒥᒉᑦ ᐅᑭᔅᑭᐙᐃᑫᐗᒃ ᓀᔥᑕ ᐅᒀᔭᔅᑭᑖᑎᓯᐗᒃ ᑮ ᐊᑲᐙᑕᒶᒃ ᑭᒋ ᐐᐸᑕᑭᒃ ᐅᐅ ᑫᒀᓇ ᑳ ᐙᐸᑕᒣᒃ, ᓇᒪ ᒫᑲ ᐅᒋ ᐙᐸᑕᒶᒃ; ᓀᔥᑕ ᑭᒋ ᐯᑕᑭᒃ ᐅᐅ ᑫᒀᓇ ᑳ ᐯᑕᒣᒃ, ᓇᒪ ᒫᑲ ᑮ ᐯᑕᒶᒃ᙮ᒋᓴᔅ ᐋᓕᒧᒣᐤ ᐅᐗᓴᓶᐱᓂᑫᐗ
ᓇᑐᑕᒧᒃ ᒫᑲ ᓇᔅᐱᑐᐌᐎ ᐋᑕᓗᑳᓐ ᐁ ᐃᔑ ᐋᓕᒧᒫᑲᓂᐎᑦ ᐅᐗᓴᓶᐱᓂᑫᐤ᙮
ᐃᔅᐱ ᐊᐌᓇ ᐱᐁᑕᑭ ᐅᑭᒫᐎᐎᓂ ᐋᔭᒥᐎᓂᓕᐤ, ᐁᑳ ᒫᑲ ᓀᓯᑐᑕᑭ, ᐁᑯ ᐱᐁᒋ ᒪᔅᑲᒥᑯᑦ ᒪᒋ ᐊᐌᓕᐗ ᐊᓂᐁᓕᐤ ᑳ ᑮ ᐸᑭᑎᓂᑳᑌᓕᒃ ᐅᑌᐃᒃ᙮ ᐁᐗᑯ ᐊᐗ ᑳ ᐅᑎᓇᒃ ᓯᒥᓇ ᐅᐱᒣ ᒣᔅᑲᓈᒃ᙮
ᒫᑲ ᐊᓇ ᑳ ᐅᑎᓇᒃ ᓯᒥᓇ ᐊᓐᑕ ᐊᓯᓂᐗᔅᑲᒥᑳᒃ, ᐁᐗᒀᓇ ᑳ ᐯᑕᒃ ᐋᔭᒥᐎᓂᓕᐤ, ᑣᔦᒃ ᒫᑲ ᐅᑎᓇᒻ ᐁ ᒥᓚᐙᑕᒃ;
ᓇᒪᐎᓚ ᒫᑲ ᐅᑕᐱᐎᐤ ᐱᒋᓛᒃ, ᒫᑲ ᐊᒋᓚᐤ ᐱᑯ ᓂᐸᐎᐤ: ᐌᓴ ᐃᔅᐱ ᐊᓕᒥᓯᐎᓂᓕᐤ ᓀᔥᑕ ᑲᒀᑕᑭᓯᐎᓂᓕᐤ ᒥᐋᒋ ᑕᑾᓂᓕᑭ ᐋᔭᒥᐎᓐ ᐅᒋ, ᑭᑭᑳ ᓈᔦᑕᐌᓕᑕᒻ᙮
ᐊᓇ ᓀᔥᑕ ᑳ ᐅᑎᓇᒃ ᓯᒥᓇ ᒥᔑᑲᐎᒥᓇᑯᓰᔅᑳᒃ, ᐁᐗᒀᓇ ᑳ ᐯᑕᒃ ᐋᔭᒥᐎᓂᓕᐤ ᐁ ᐅᑕᒣᓕᑕᒃ ᒫᑲ ᐅᒣᓕᐤ ᐊᔅᑭᓕᐤ, ᓀᔥᑕ ᐁ ᐙᔦᔑᐃᑯᑦ ᒥᔕᑭᓯᐎᓇ, ᑭᐱᔅᑲᒶᒃ ᐋᔭᒥᐎᓂᓕᐤ ᓇᒪᐎᓚ ᒫᑲ ᒥᓂᔑᐎᐤ᙮
ᒫᑲ ᐊᓇ ᑳ ᐅᑎᓇᒃ ᓯᒥᓇ ᒥᓗ ᐊᔅᑮᒃ, ᐁᐗᒀᓇ ᑳ ᐯᑕᒃ ᐋᔭᒥᐎᓂᓕᐤ, ᓀᔥᑕ ᑳ ᓂᓯᑐᑕᒃ; ᐊᓯᒋ ᓀᔥᑕ ᑳ ᒥᓂᔑᐎᑦ, ᓀᔥᑕ ᑳ ᓂᑖᐎᑭᐃᐌᑦ, ᐋᑎᑦ ᒥᑖᑐᒥᑕᓇᐤ ᑕᑡᐤ ᐋᓕᐙᒃ ᐋᑎᑦ ᓂᑯᑣᓱᒥᑕᓇᐤ, ᐋᑎᑦ ᓂᔅᑐᒥᑕᓇᐤ᙮ᓇᔅᐱᑐᐌᐎ ᐋᑕᓗᑳᓐ ᒪᒋ ᒪᔅᑯᔑᔭ
ᑯᑕᒃ ᓇᔅᐱᑐᐌᐎ ᐋᑕᓗᑳᓐ ᑮ ᐎᑕᒪᐌᐤ, ᐁ ᐃᑗᑦ, ᑭᒋᑭᔑᑳᐎ ᐅᑭᒫᐎᐎᓐ ᐃᔑᓈᑾᓐ ᑖᐱᔅᑯᒡ ᐊᐌᓇ ᑳ ᐗᓴᓶᐱᓇᒃ ᓯᒥᓇ ᐅ ᓂᑖᐎᑭᒋᑲᓂᒃ:
ᒫᑲ ᒣᒀᒡ ᐃᓕᓕᐗᒃ ᑳ ᓂᐹᒋᒃ, ᐊᓂᐃ ᑳ ᐸᒀᑎᑯᑦ ᑮ ᐯᒋ ᐗᓴᓶᐱᓇᒥᓕᐗ ᒪᒋ ᒪᔅᑯᔑᐎ ᓯᒥᓇ, ᐁᑯ ᒫᑲ ᒥᐋᒑᓕᒋ᙮
ᒫᑲ ᐃᔅᐱ ᐱᐁᒋᓵᑲᔅᑭᑦ ᒪᑖᒥᓇᔉ, ᓀᔥᑕ ᐱᐁᒋ ᒥᓂᔑᐎᑦ, ᐁᑯ ᓀᔥᑕ ᓂᔪᑾᑭ ᒪᒋ ᒪᔅᑯᔑᔭ᙮
ᐁᑯ ᒫᑲ ᐅᑦ ᐊᑑᔅᑫᓛᑲᓂᒪ ᐙᔅᑳᔦᑲᓂ ᐅᑭᒪᐤ ᑳ ᐯᒋ ᐃᑎᑯᑦ, ᐅᑭᒪᐤ, ᓇᒪ ᓈ ᒥᓗ ᓯᒥᓇ ᑭ ᑮ ᐙᓴᓶᐱᓀᑕᐃ ᑭ ᓂᑖᐎᑭᒋᑲᓂᒃ? ᑖᓐᑌ ᒫᑲ ᑳ ᐅᒋ ᒪᒋ ᒪᔅᑯᔑᐗᒃ?
ᑮ ᐃᑌᐤ, ᑳ ᐸᒀᔑᑦ ᐁᐗᒀᓇ ᑳ ᑐᑕᒃ᙮ ᐊᑑᔅᑫᓛᑲᓇᒃ ᑮ ᐃᑌᐗᒃ, ᑭ ᓇᑕᐌᓕᒥᓈᓐ ᓈ ᑭᒋ ᓇᑕᐎ ᒪᓂᐱᑕᒫᒃ?
ᒫᑲ ᑮ ᐃᑗᐤ, ᓇᒪᐎᓚ; ᒫᔅᑯᒡ ᒦᔅᑲᐤ ᒣᑾᒡ ᐁ ᒪᓂᐱᑕᒣᒃ ᒪᒋ ᒪᔅᑯᔑᔭ ᑖᐱᔅᑯᒡ ᑭ ᑳ ᐊᓯᒋᐱᑕᐙᐗᐗᒃ ᐸᑴᔑᑲᓇᒃ᙮
ᐁᑯᔑ ᑖᐱᔅᑯᒡ ᑲᑕ ᓂᑖᐎᑭᐗᒃ ᐹᑎᒫ ᒪᐗᒋᒋᑳᓂᐗᑫ: ᐃᔅᐱ ᒫᑲ ᐅᑎᒋᐸᓕᑭ ᑭᒋ ᒪᐗᒋᒋᑳᓂᐗᒃ ᓂ ᑳ ᐃᑖᐗᒃ ᐅᒪᓂᔑᑫᐗᒃ, ᓃᔥᑕᒻ ᒫᐗᒋᑖᒃ ᒪᒋ ᒪᔅᑯᔑᔭ, ᐊᓵᐱᑕᒧᒃ ᒫᑲ ᑭᒋ ᐃᔅᒀᓴᒣᒃ; ᒫᑲ ᒫᐗᒋᐃᑯᒃ ᐸᑴᔑᑲᓇᒃ ᓂ ᑕᒀᐃᑫᐎᑲᒥᑯᒃ᙮ᓇᔅᐱᑐᐌᐎ ᐋᑕᓗᑳᓐ ᒪᔅᑕᑦ ᓯᒥᓐ
ᑯᑕᒃ ᓇᔅᐱᑐᐌᐎ ᐋᑕᓗᑳᓐ ᑮ ᐎᑕᒪᐌᐤ, ᐁ ᐃᑗᒃ, ᑭᒋᑭᔑᑳᐎ ᐅᑭᒫᐎᐎᓐ ᐃᔑᓈᑾᓐ ᑖᐱᔅᑯᒡ ᐯᔭᒃ ᒪᔅᑕᑦ ᓯᒥᓐ, ᐃᓕᓕᐤ ᑳ ᐅᑎᓇᒃ, ᑳ ᐸᑭᑎᓇᒃ ᒫᑲ ᐅ ᓂᑖᐎᑭᒋᑲᓂᒃ:
ᐁᐗᑯ ᒫᐗᒋ ᐋᐱᔖᔑᓐ ᐁ ᐃᑕᑎᑭ ᓂᑖᐎᑭᑖᑲᓇ: ᒫᑲ ᐃᔅᐱ ᓀᑖᐎᑭᒃ, ᒫᐗᒋ ᒥᔕᐤ ᑳ ᐃᑕᑎᑭ ᓂᑖᐎᑭᑖᑲᓇ, ᐃᔥᐱᔥ ᑭᒋ ᒥᔅᑎᑯᐗᒃ; ᐱᓓᓯᐗᒃ ᑳ ᐹᐹᒥᓛᒋᒃ ᒫᑲ ᐯᒋ ᑕᔑᑫᐗᒃ ᐅ ᐗᑎᑾᓂᒃ᙮ᓇᔅᐱᑐᐌᐎ ᐋᑕᓗᑳᓐ ᐅᐱᓯᑲᓐ
ᑯᑕᒃ ᓇᔅᐱᑐᐌᐎ ᐋᑕᓗᑳᓐ ᑮ ᐎᑕᒪᐌᐤ: ᑭᒋᑭᔑᑳᐎ ᐅᑭᒫᐎᐎᓐ ᐃᔑᓈᑲᓐ ᑖᐱᔅᑯᒡ ᐅᐱᓯᑲᓐ, ᑳ ᐅᑎᓇᒃ ᐃᔅᑴᐤ, ᓀᔥᑕ ᑳ ᐃᑕᔅᑖᑦ ᓂᔅᑐ ᑎᐹᔨᑲᓇ ᐸᑴᔑᑲᓂᒃ, ᐱᓕᔥ ᒥᓯᐌ ᑳ ᐅᐱᓯᐸᓕᒃ᙮ᐁ ᐃᔑ ᐋᐸᒋᑖᑦ ᒋᓴᔅ ᓇᔅᐱᑐᐌᐎ ᐋᑕᓗᑳᓇ
ᒥᓯᐌ ᐅᐅ ᑫᒀᓇ ᒋᓴᔅ ᑮ ᐎᑕᒪᐌᐤ ᒥᔮᒪᐎᒥᒉᑎᓕᒋ ᐃᓕᓕᐗ ᓇᔅᐱᑐᐌᐎ ᐋᑕᓗᑳᓂᒃ; ᓇᒪᐎᓚ ᓀᔥᑕ ᐙᔦᔥ ᑮ ᐃᑌᐤ ᐁᑳ ᐁ ᐋᐸᒋᑖᑦ ᓇᔅᐱᑐᐌᐎ ᐋᑕᓗᑳᓂᓕᐤ:
ᑭᒋ ᑎᐱᐸᓕᓕᒃ ᑳ ᑮ ᐃᑗᑦ ᐅᑭᔅᑭᐙᐃᑫᐤ, ᐁ ᐃᑗᑦ, ᓂ ᑳ ᐹᔅᑭᑐᓀᓕᓐ ᓇᔅᐱᑐᐌᐎ ᐋᑕᓗᑳᓂᒃ; ᓂ ᑳ ᐎᑌᓐ ᑫᒀᓇ ᑳ ᑮ ᑳᒋᑳᑌᑭ ᐊᔅᐱᓐ ᑳ ᐯᒋ ᐊᔅᑭᐗᒃ᙮ᒋᓴᔅ ᐐᑖᒻ ᑖᓐ ᐁ ᐃᑗᒪᑲᒃ ᓇᔅᐱᑐᐌᐎ ᐋᑕᓗᑳᓐ  ᒪᒋ ᒪᔅᑯᔑᔭ ᐅᒋ
ᐁᑯ ᒋᓴᔅ ᑫᒋᑎᔕᐙᑦ ᒥᔮᒪᐎᒥᒉᑎᓕᒋ ᐃᓕᓕᐗ, ᐙᔅᑳᔨᑲᓂᒃ ᒫᑲ ᑮ ᐱᑐᑫᐤ: ᑭ ᐯᒋ ᓈᑎᑯ ᒫᑲ ᐅ ᑭᔅᑭᓄᐊᒪᐙᑲᓇ, ᐁ ᐃᑎᑯᑦ, ᐎᑕᒪᐎᓈᓐ ᐊᓂᒪ ᓇᔅᐱᑐᐌᐎ ᐋᑕᓗᑳᓐ ᐁ ᐃᔑ ᐋᓕᒧᒋᑳᑌᑭ ᒪᒋ ᒪᔅᑯᔑᔭ ᓂᑖᐎᑭᒋᑲᓂᒃ᙮
ᓂᑖᐎᑭᒋᑲᓐ ᐁᐗᑯ ᐅᒪ ᐊᔅᑭ; ᐊᓂᐃ ᒥᓗ ᓯᒥᓇ ᐁᐙᒀᓂᑭ ᑳ ᐅᑦ ᐊᐙᔑᒥᔑᒥᑯᒋᒃ ᐅᑭᒫᐎᐎᓂᓕᐤ; ᒫᑲ ᒪᒋ ᒪᔅᑯᔑᔭ ᐁᐗᒀᓂᑭ ᐅᒪᒋᑡᐤ ᐅᑦ ᐊᐙᔑᒥᔕ;
ᑳ ᐸᒀᔑᐃᐌᑦ ᑳ ᐗᓴᓶᐱᓇᒃ ᐁᐗᑯ ᒪᒋᒪᓂᑐ; ᐁ ᒫᐗᒋᒋᑳᓂᐗᒃ ᐁᐗᑯ ᐁ ᐃᔥᒀᐸᓕᒃ ᐊᔅᑭ; ᐅᒪᓂᔑᑫᐗᒃ ᓀᔥᑕ ᐁᐗᒀᓂᑭ ᐁᓐᒐᓚᒃ᙮
ᑖᐱᔅᑯᒡ ᓀᔥᑕ ᒪᒋ ᒪᔅᑯᔑᔭ ᐁ ᒫᐗᒋᒋᑳᑌᑭ ᓀᔥᑕ ᐃᔅᒀᓯᑳᑌᑭ ᐃᔥᑯᑌᒃ: ᐁᑯ ᑖᐱᔅᑯᒡ ᑫ ᐃᑭᒃ ᐃᔥᒀᐸᓕᑭ ᐊᔅᑭ᙮
ᐃᓕᓕᐎᑯᓯᓵᓐ ᑲᑕ ᑭᒋᑎᔕᐌᐤ ᐅᑦ ᐁᓐᒐᓕᒪ, ᐎᓚᐗᐤ ᒫᑲ ᑲᑕ ᒫᐗᒋᑖᐗᒃ ᒥᓯᐌ ᑫᒀᓕᐤ ᑳ ᓈᔦᑕᐌᓕᑖᑾᓂᓕᒃ, ᐊᓂᐃ ᓀᔥᑕ ᑳ ᒪᒋᑐᑕᒥᓕᒋ;
ᑲᑕ ᐃᔑ ᐌᐱᓀᐗᒃ ᒫᑲ ᐃᔥᑯᑌᐎᑲᒥᑯᒃ: ᐁᑯᑕ ᑫ ᐃᑕᑾᒃ ᒫᑐᐎᓐ ᓀᔥᑕ ᑫ ᐃᔑ ᒫᑗᐋᐱᑌᔑᓂᓈᓂᐗᒃ᙮
ᐁᑯ ᐅᒀᔭᔅᑭᑖᑎᓯᐗᒃ ᑫ ᐙᓯᓱᒋᒃ ᑖᐱᔅᑯᒡ ᐱᓯᒻ ᐅᑖᐎᐙᐗ ᐅᑦ ᐅᑭᒫᐎᐎᓂᓕᒃ᙮ ᐊᐌᓇ ᐌᑖᐗᑳᑴ ᑭᒋ ᐯᑕᒃ, ᐁᑯᔑ ᑲᑕ ᐯᑕᒻ᙮ᓇᔅᐱᑐᐌᐎ ᐋᑕᓗᑳᓐ ᐌᓗᑎᓯᐎᓐ ᑳ ᑳᒋᑳᑌᒃ
ᒥᓇ, ᑭᒋᑭᔑᑳᐎ ᐅᑭᒫᐎᐎᓐ ᐃᔑᓈᑾᓐ ᑖᐱᔅᑯᒡ ᐌᓗᑎᓯᐎᓐ ᐁ ᑳᒋᑳᑌᒃ ᓂᑖᐎᑭᒋᑲᓂᒃ; ᐁᐗᑯ ᐃᔅᐱ ᐃᓕᓕᐤ ᑳ ᒥᔅᑲᒃ ᑳᑕᐤ, ᓀᔥᑕ ᐁ ᓯᑭᓓᐃᑯᑦ, ᓇᑕᐎ ᐊᑖᐙᑫᐤ ᒥᓯᐌ ᑳ ᐋᔮᑦ, ᐊᑖᐌᐤ ᒫᑲ ᐊᓂᐁᓕᐤ ᓂᑖᐎᑭᒋᑲᓂᓕᐤ᙮ᓇᔅᐱᑐᐌᐎ ᐋᑕᓗᑳᓐ ᐁ ᐋᓕᒧᒫᑲᓂᐎᑦ ᐁ ᒥᓗᔑᔑᓕᒋ ᐁᓴ
ᒥᓇ ᑭᒋᑭᔑᑳᐎ ᐅᑭᒫᐎᐎᓐ ᐃᔑᓈᑾᓐ ᑖᐱᔅᑯᒡ ᐊᑖᐌᐎᓕᓕᐤ ᐁ ᓈᓇᑕᐌᓕᒫᑦ ᐁ ᒥᓗᔑᔑᓕᒋ ᐁᓴ;
ᐁᐗᑯ, ᐃᔅᐱ ᑳ ᑮ ᒥᔅᑲᐙᑦ ᐯᔭᒃ ᐁᓴ ᓈᔅᐱᒡ ᐁ ᑭᔅᑕᑭᑖᑯᓯᓕᒋ, ᑮ ᓇᑕᐎ ᐊᑖᐙᑫᐤ ᒥᓯᐌ ᑳ ᐋᔮᑦ, ᑮ ᐊᑖᐌᐤ ᒫᑲ᙮ᓇᔅᐱᑐᐌᐎ ᐋᑕᓗᑳᓐ ᐊᓕᐱ ᐅᒋ
ᒥᓇ, ᑭᒋᑭᔑᑳᐎ ᐅᑭᒫᐎᐎᓐ ᐃᔑᓈᑾᓐ ᑖᐱᔅᑯᒡ ᐊᓕᐱ ᑳ ᐸᑲᔅᑕᐌᐙᑲᓂᐎᑦ ᑭᒋᑭᒦᒃ, ᓀᔥᑕ ᒥᓯᐌ ᓇᓈᑲᐤ ᑳ ᐱᑕᐅᓛᑦ;
ᐁᐗᑯ, ᐃᔥᐱ ᓯᐋᑲᔅᑭᓀᑦ, ᑮ ᐋᒀᓯᐱᑌᐗᒃ, ᑮ ᓇᐊᐃᐗᒃ ᒫᑲ, ᑮ ᒫᐗᒋᐁᐗᒃ ᒫᑲ ᐊᓂᐃ ᑳ ᒥᓗᔑᔑᓕᒋ ᐊᓱᐗᒋᑲᓂᒃ, ᒫᑲ ᑮ ᐌᐱᓀᐗᒃ ᐊᓂᐃ ᑳ ᒫᓛᑎᓯᓕᒋ᙮
ᐁᑯ ᑖᐱᔅᑯᒡ ᑫ ᐃᑭᒃ ᐃᔥᒀᐸᓕᑫ ᐊᔅᑭ: ᐁᓐᒐᓚᒃ ᑲᑕ ᐯᒋ ᐹᑳᓂᐁᐗᒃ ᐅᒪᒋᑣᐗ ᐅᒀᔭᔅᑭᑎᐗ ᐅᒋ;
ᐃᔥᑯᑌᐎᑲᒥᑯᒃ ᒫᑲ ᑲᑕ ᐃᔑ ᐌᐱᓀᐗᒃ: ᐁᑯᑕ ᑫ ᐃᑕᑾᒃ ᒫᑐᐎᓐ ᓀᔥᑕ ᑫ ᐃᔑ ᒫᑗᐋᐱᑌᔑᓂᓈᓂᐗᒃ᙮ᐅᔥᑭ ᑫᒀᓇ ᓀᔥᑕ ᑳᔮᔥ ᑫᒀᓇ
ᒋᓴᔅ ᐃᑌᐤ ᒫᑲ, ᑭ ᑮ ᓂᓯᑐᑌᓇᐗᐤ ᓈ ᒥᓯᐌ ᐅᐅ ᑫᒀᓇ?ᑮ ᐃᑌᐗᒃ ᒫᑲ, ᐁᐁ, ᑌᐯᓕᒋᑫᔭᓐ᙮
ᐁᑯ ᐁᑖᑦ, ᐁᐗᑯ ᐅᒋ ᒥᓯᐌ ᑕᑐ ᐅᒪᓯᓇᐃᑫᐤ ᑳ ᑭᔅᑭᓄᐊᒫᑦ ᑭᒋᑭᔑᑳᐎ ᐅᑭᒫᐎᐎᓂᒃ, ᓇᔅᐱᑕᐌᐤ ᐃᓕᓕᐗ ᑳ ᑎᐯᓕᑕᒥᓕᒋ ᐙᔅᑳᔨᑲᓂᓕᐤ, ᑳ ᐅᒋ ᐗᓚᐎᑕᑖᑦ ᐅ ᐌᓗᑎᓯᐎᓂᒃ ᐅᔥᑭ ᑫᒀᓇ ᓀᔥᑕ ᑳᔮᔥ ᑫᒀᓇ᙮ᓈᔦᑕᐌᓕᒣᐗᒃ ᒋᓴᓴ ᓈᓴᕆᑎᒃ
ᑮ ᐃᑭᓐ ᒫᑲ, ᐃᔅᐱ ᒋᓴᔅ ᑳ ᑮ ᑭᔑ ᐃᑗᑦ ᐅᐅ ᓇᔅᐱᑐᐌᐎ ᐋᑕᓗᑳᓇ, ᐊᓐᑕ ᑮ ᐅᒋ ᑭᑐᑌᐤ᙮
ᐃᔅᐱ ᒫᑲ ᐌᑎᑕᒃ ᑎᐱᓚᐌ ᐅᑦ ᐊᔅᑭ, ᑮ ᑭᔅᑭᓄᐊᒪᐌᐤ ᐅᑦ ᐋᔭᒥᐁᐎᑲᒥᑯᓚᒃ, ᑳ ᐅᒋ ᒫᒪᔅᑳᑕᒥᓕᒋ, ᐁ ᐃᑗᓕᒋ ᒫᑲ, ᑖᓐᑌ ᐌᒋ ᐋᔮᑦ ᐊᐗ ᐃᓕᓕᐤ ᐅᒣᓕᐤ ᑲᑫᑕᐌᓕᑕᒧᐎᓂᓕᐤ, ᓀᔥᑕ ᐅᐅ ᒫᒪᔅᑳᒋ ᐊᑑᔅᑫᐎᓇ?
ᓇᒪ ᓈ ᐊᐗ ᒥᔅᑎᑯᓈᐯᐤ ᐅᑯᓯᓴ? ᓇᒪ ᓈ ᐅᑳᐎᔭ ᒣᕆ ᐃᔑᓂᑳᓱᓕᐗ? ᓀᔥᑕ ᐎᒋᔖᓇ, ᒉᒻᔅ, ᓀᔥᑕ ᒍᓯᔅ, ᓀᔥᑕ ᓵᐃᒪᓐ, ᓀᔥᑕ ᒎᑕᔅ?
ᓀᔥᑕ ᐎᒋᔖᓂᔅᑴᒪ, ᓇᒪ ᓈ ᒥᓯᐌ ᐁ ᐃᑕᓯᒋᒃ ᑭ ᐎᒉᐎᑯᓈᐗᒃ? ᑖᓐᑌ ᐌᒋ ᐋᔮᑦ ᐊᐗ ᐃᓕᓕᐤ ᒥᓯᐌ ᐅᐅ ᑫᒀᓇ?
ᑮ ᓈᔦᑕᐌᓕᒣᐗᒃ ᒫᑲ᙮ᒫᑲ ᒋᓴᔅ ᑮ ᐃᑎᐤ, ᐅᑭᔅᑭᐙᐃᑫᐤ ᐋᔭᐤ ᑭᔅᑎᓯᐎᓂᓕᐤ, ᑎᐱᓚᐌ ᐅᑦ ᐊᔅᑮᒃ, ᓀᔥᑕ ᑎᐱᓚᐌ ᐎᑭᒃ ᐱᑯ ᓇᒪᐎᓚ ᑭᔅᑌᓕᒪᐤ᙮
ᐁᑯᑕ ᒫᑲ ᓇᒪᐎᓚ ᒥᒉᑦ ᒫᒪᔅᑳᒋ ᐊᑑᔅᑫᐎᓇ ᑮ ᐅᒋ ᑐᑕᒻ, ᐁᑳ ᐁ ᑮ ᑖᐺᑕᒥᓕᒋ᙮
ᒑᓐ ᐅᓯᑲᐋᑖᑫᐤ ᐁ ᑮ ᐃᔑ ᓂᐱᑦ
ᐁᑯᔅᐱ ᐦᐁᕋᑦ ᑳ ᑭᒋᐅᑭᒫᐎᑦ ᑮ ᐯᑕᒻ ᐁ ᐃᑖᒋᒥᒥᒋ ᒋᓴᓴ,
ᑮ ᐃᑌᐤ ᒫᑲ ᐅᑦ ᐊᑑᔅᑫᓛᑲᓇ, ᐊᐗ ᐁᐗᑯ ᒑᓐ ᐅᓯᑲᐋᑖᑫᐤ; ᑮ ᐗᓂᔥᑲᐤ ᐅᓂᐱᐗ ᐅᒋ; ᐁᐗᑯ ᐌᒋ ᐙᐸᑎᓕᐌᑦ ᒫᒪᔅᑳᒋ ᐊᑑᔅᑫᐎᓇ᙮
ᐌᓴ ᐦᐁᕋᑦ ᑭ ᑮ ᐅᑎᑎᓀᐤ ᒑᓇ, ᓀᔥᑕ ᑮ ᒫᒫᒋᑯᐱᑌᐤ, ᑭᐸᐅᑐᐎᑲᒥᑯᒃ ᒫᑲ ᑮ ᐃᔑ ᐸᑭᑎᓀᐤ ᐦᐃᕈᑎᔭᔅ ᐅᒋ, ᐎᒋᔖᓇ ᐱᓕᑉ ᐎᐎᓕᐗ᙮
ᐌᓴ ᒑᓐ ᑮ ᐃᑌᐤ, ᓇᒪᐎᓚ ᐅᓚᔓᐌᓕᑖᑾᓐ ᑭᓚ ᑭᒋ ᐋᔭᐗᑦ᙮
ᐃᔅᐱ ᒫᑲ ᐙ ᓂᐸᐋᑦ, ᑮ ᑯᔅᑌᐤ ᒥᔮᒪᐎᒥᒉᑎᓕᒋ ᐃᓕᓕᐗ, ᐌᓴ ᐅᑭᔅᑭᐙᐃᑫᐤ ᑮ ᐃᑌᓕᒣᓕᐗ᙮
ᒫᑲ ᐃᔅᐱ ᐦᐁᕋᑦ ᐅ ᑎᐱᔅᑲᒧᐎ ᑭᔑᑳᒻ ᐁ ᑲᓇᐌᓕᑕᒧᑦ, ᑮ ᓂᒥᔅᑖᑯᓕᐗ ᐦᐃᕈᑎᔭᔅ ᐅᑖᓂᓴ, ᑮ ᓇᐃᓚᐌᐃᑯᓕᐗ ᒫᑲ ᐦᐁᕋᑦ᙮
ᐁᐗᑯ ᑳ ᐅᒋ ᐊᔓᑕᒪᐙᑦ ᐁ ᑭᒋᐃᑗᑦ, ᑭᒋ ᒥᓛᑦ ᐱᑯ ᑫᒀᓕᐤ ᑫ ᓇᑕᐌᓕᑕᒫᑯᑦ᙮
ᑭᒋᐅᑭᒪᐤ ᒫᑲ ᑮ ᒥᒋᓚᐌᓯᐤ: ᐁᓕᐌᒃ ᒫᑲ ᐁ ᑮ ᑭᒋᐃᑗᑦ, ᐊᓂᐃ ᓀᔥᑕ ᑳ ᐎᑕᐱᒥᑯᑦ ᐁ ᐎᒋᒥᒋᓱᒥᑯᑦ, ᑮ ᐃᑕᔓᐌᐤ ᑭᒋ ᒥᓕᒥᒋ᙮
ᑮ ᐃᔑᑎᔕᐌᐤ ᒫᑲ ᐊᐌᓕᐗ ᑭᒋ ᑮᔥᑭᑴᐙᓕᒋ ᒑᓇ ᑭᐸᐅᑐᐎᑲᒥᑯᒃ᙮
ᐅᔅᑎᒀᓐ ᒫᑲ ᑮ ᐯᑖᓂᐗᓂᓕᐤ ᐅᓛᑲᓂᒃ, ᑮ ᒥᓚᐤ ᒫᑲ ᐅᔥᑭᓂᑭᔅᑴᐤ; ᐎᓚ ᒫᑲ ᑮ ᐯᑐᐌᐤ ᐅᑳᐎᔭ᙮
ᐅ ᑭᔅᑭᓄᐊᒪᐙᑲᓇ ᒫᑲ ᑮ ᐯᒋ ᐅᑎᓇᒥᓕᐒ ᐎᔭᐤ, ᓀᔥᑕ ᑮ ᓇᐃᑲᒥᓕᐗ, ᐁᑯ ᒫᑲ ᓀᑕᐎ ᐎᑕᒪᐙᓕᒋ ᒋᓴᓴ᙮ᒋᓴᔅ ᐊᔕᒣᐤ ᓂᔭᓗ ᑭᒋᒥᑖᑐᒥᑕᓇ (5000) ᓈᐯᐗᒃ
ᐃᔅᐱ ᒫᑲ ᒋᓴᔅ ᐱᐁᑕᒃ, ᐊᓐᑕ ᑮ ᐅᒋ ᑭᑐᑌᐤ ᓈᐱᒀᓂᒃ ᐸᑾᑕᔅᑲᒥᑳᒃ ᐁ ᐃᑐᑌᑦ ᐹᑳᓐ: ᐃᔅᐱ ᒫᑲ ᐃᓕᓕᐗᒃ ᑳ ᐯᑕᑭᒃ, ᑮ ᓄᔅᐱᓇᑌᐗᒃ ᐃᑖᐎᓂᒃ ᐅᒋ ᐁ ᒧᔅᑐᑌᒋᒃ᙮
ᒋᓴᔅ ᒫᑲ ᐁ ᑭᑐᑌᑦ, ᑮ ᐙᐸᒣᐤ ᓈᔅᐱᒡ ᒥᔮᒪᐎᒥᒉᑎᓕᒋ ᐃᓕᓕᐗ, ᑮ ᑭᑎᒫᑫᓕᒣᐤ ᒫᑲ, ᑮ ᒥᓇᐙᒋᐃᒣᐤ ᒫᑲ ᐅᑦ ᐋᑯᓯᒥᐗᐗ᙮
ᐃᔅᐱ ᒫᑲ ᐌᑖᑯᔑᒃ, ᑮ ᐯᒋ ᓈᑎᑯ ᐅ ᑭᔅᑭᓄᐊᒪᐙᑲᓇ, ᑮ ᐃᑎᑯ ᒫᑲ, ᐸᑾᑕᔅᑲᒥᑲᐤ ᐅᑕ, ᐋᔕᔾ ᒫᑲ ᐊᑾ ᑭᔑᑳᐤ: ᑭᒋᑎᔕᐅᒃ ᒥᔮᒪᐎᒥᒉᑎᒋᒃ ᐃᓕᓕᐗᒃ, ᑭᒋ ᐃᑐᑌᒋᒃ ᐃᑖᐎᓂᔑᒃ, ᑭᒋ ᐊᑖᐌᔅᑕᒫᓱᒋᒃ ᒥᒋᒥᓕᐤ᙮
ᒫᑲ ᒋᓴᔅ ᑮ ᐃᑌᐤ, ᐁᑯᔑ ᐁᑳᐎᓚ ᑲᑕ ᑭᑐᑌᐗᒃ; ᒥᓕᑯᒃ ᑭᓚᐗᐤ ᑫ ᒥᒋᒋᒃ᙮
ᐃᑌᐗᒃ ᒫᑲ, ᓂᑦ ᐋᔭᐙᓈᓇᒃ ᐅᑕ ᓂᔮᓚᓐ ᐊᓚᑯᓈᐗᒃ ᐱᑯ, ᓀᔥᑕ ᓂᔓ ᓇᒣᓴᒃ᙮
ᑮ ᐃᑗᐤ, ᐅᑕ ᐯᑐᐎᒃ᙮
ᑮ ᐃᑕᔓᒣᐤ ᒫᑲ ᒥᔮᒪᐎᒥᒉᑎᓕᒋ ᐃᓕᓕᐗ ᑭᒋ ᓇᐊᐱᓕᒋ ᒪᔅᑯᔒᒃ, ᑮ ᐅᑎᓀᐤ ᒫᑲ ᐊᓂᐃ ᓂᔮᓚᓐ ᐊᓚᑯᓇᐗ ᓀᔥᑕ ᓂᔓ ᓇᒣᓴ, ᑭᒋᑭᔑᑯᒃ ᒫᑲ ᐁ ᐃᑖᐱᑦ, ᑮ ᒥᓦᑭᒣᐤ, ᑮ ᐱᑯᓀᐤ ᒫᑲ, ᐁᑯ ᐊᓚᑯᓇᐗ ᒫᓚᑦ ᐅ ᑭᔅᑭᓄᐊᒪᐙᑲᓇ; ᑭᔅᑭᓄᐊᒪᐙᑲᓇᒃ ᒫᑲ ᒥᔮᒪᐎᒥᒉᑎᓕᒋ ᐃᓕᓕᐗ᙮
ᒥᓯᐌ ᐁ ᐃᑕᓯᒋᒃ ᒫᑲ ᑮ ᒥᒋᓱᐗᒃ, ᓀᔥᑕ ᑮ ᑭᔥᐳᐗᒃ: ᑮ ᒧᔕᑭᓇᒶᒃ ᒫᑲ ᐃᔅᑾᒋᑲᓇ ᑳ ᐃᔅᑾᒋᑳᑌᑭ ᓂᔓᔖᑉ ᐗᑕᐱᐗᑕ ᓵᑲᔅᑭᓐ᙮
ᐊᓂᑭ ᒫᑲ ᑳ ᑮ ᒥᒋᓱᒋᒃ ᓈᓐᑕᐤ ᓂᔮᓚᓐ ᑭᒋᒥᑖᑐᒥᑕᓇᐤ ᑮ ᐃᑕᔑᐗᒃ ᓈᐯᐗᒃ, ᐊᓯᒋ ᐃᔅᑴᐗᒃ ᓀᔥᑕ ᐊᐙᔑᔕᒃ᙮ᒋᓴᔅ ᐱᒧᑌᐤ ᓂᐲᒃ
ᑣᔦᒃ ᒫᑲ ᒋᓴᔅ ᑮ ᐎᑕᒪᐌᐤ ᐅ ᑭᔅᑭᓄᐊᒪᐙᑲᓇ ᑭᒋ ᐳᓯᓕᒋ ᓈᐱᒀᓂᒃ, ᓂᑳᓐ ᒫᑲ ᑭᒋ ᐊᔓᐗᐊᒥᓕᒋ ᒣᒀᒡ ᐁ ᑭᒋᑎᔕᐗᑦ ᒥᔮᒪᐎᒥᒉᑎᓕᒋ ᐃᓕᓕᐗ᙮
ᐃᔅᐱ ᒫᑲ ᑳ ᑮ ᑭᒋᑎᔕᐙᑦ ᒥᔮᒪᐎᒥᒉᑎᓕᒋ ᐃᓕᓕᐗ, ᑮ ᐯᔭᑯ ᑯᔅᐹᒫᒋᐌᐤ ᐗᒌᒃ: ᐃᔅᐱ ᒫᑲ ᐁᑎ ᐅᑖᑯᔑᒃ, ᐁᑯᑕ ᐁᑖᑦ ᐁ ᐯᔭᑯᑦ᙮
ᒫᑲ ᓈᐱᒀᓐ ᐋᔕᔾ ᑖᐎᒡ ᑭᒋᑲᒦᒃ ᑮ ᐃᑕᑾᓐ, ᐁ ᐋᔮᑕᐗᒃ; ᐌᓴ ᑮ ᓚᓕᒪᐤ᙮
ᒣᒀᒡ ᒫᑲ ᓀᐤ ᓂᐯᐱᐎᓂᒃ ᑮ ᐯᒋ ᓈᑎᑯᐗᒃ ᒋᓴᓴ, ᐁ ᐱᒧᑌᓕᒋ ᑭᒋᑲᒦᒃ᙮
ᐃᔅᐱ ᒫᑲ ᑭᔅᑭᓄᐊᒪᐙᑲᓇᒃ ᐎᐋᐸᒫᒋᒃ ᐁ ᐱᒧᑌᓕᒋ ᑭᒋᑲᒦᒃ, ᑮ ᒥᑯᔥᑳᑌᓕᑕᒶᒃ, ᐁ ᐃᑗᒋᒃ, ᐊᒑᑯᐎᐤ; ᑮ ᑌᐺᐗᒃ ᒫᑲ ᐁ ᓭᑭᓯᒋᒃ᙮
ᒫᑲ ᒋᓴᔅ ᑣᔦᒃ ᑮ ᐋᔭᒥᐁᐤ, ᐁ ᐃᑗᑦ, ᑳᔮᒣᓕᑕᒧᒃ; ᓂᓚ ᐅ, ᐁᑳᐎᓚ ᑯᔅᑖᒋᒃ᙮
ᐱᑕᕐ ᒫᑲ ᐁ ᓇᔥᑴᐗᔑᐋᑦ ᑮ ᐃᑌᐤ, ᑌᐯᓕᒋᑫᔭᓐ, ᑮᔥᐱᓐ ᑭᓚ, ᐎᑕᒪᐎᓐ ᑭᒋ ᓈᑎᑖᓐ ᓂᐲᒃ᙮
ᑮ ᐃᑗᐤ ᒫᑲ, ᐋᔅᑕᒻ᙮ ᐃᔅᐱ ᒫᑲ ᐱᑕᕐ ᓈᐱᒀᓂᒃ ᑳ ᑮ ᐅᒋ ᓂᔖᑕᐎᑦ, ᑮ ᐱᒧᑌᐤ ᓂᐲᒃ, ᑭᒋ ᓈᑖᑦ ᒋᓴᓴ᙮
ᐃᔅᐱ ᒫᑲ ᐎᐋᐸᑕᒃ ᐁ ᓱᑭᓚᐌᓕᒃ, ᑮ ᓭᑭᓯᐤ; ᐁ ᐊᑎ ᑯᓵᐯᑦ ᒫᑲ, ᑮ ᑌᐺᐤ, ᐁ ᐃᑗᑦ, ᑌᐯᓕᒋᑫᔭᓐ, ᐱᒫᒋᐃᓐ᙮
ᑣᔦᒃ ᒫᑲ ᒋᓴᔅ ᑮ ᔓᐎᓂᔅᑫᓕᐤ, ᑮ ᒫᑯᓀᐤ ᒫᑲ, ᐁ ᐃᑖᑦ ᒫᑲ, ᐅ ᑭᓚ ᐋᐱᔑᔥ ᐱᑯ ᑎᐋᐺᔦᓕᑕᒪᓐ, ᑖᓀᑭ ᐌᒋ ᔖᑴᓕᒧᔭᓐ?
ᐃᔅᐱ ᒫᑲ ᑳ ᐳᓯᒋᒃ ᓈᐱᒀᓂᒃ, ᑮ ᐳᓂᓚᐌᐤ᙮
ᐁᑯ ᒫᑲ ᐱᐁᒋ ᓈᑎᑯᑦ ᐊᓂᐃ ᓈᐱᑾᓂᒃ ᑳ ᐃᑖᓕᒋ, ᑮ ᓇᐗᑮᔅᑖᑯ ᒫᑲ, ᐁ ᐃᑗᓕᒋ, ᑖᐺ ᑭᓚ ᑭᒋᒪᓂᑐ ᐅᑯᓯᓴ᙮ᒋᓴᔅ ᒥᓇᐙᒋᐁᐤ ᐊᓂᐃ ᑳ ᐋᑯᓯᓕᒋ ᑲᓀᓴᕋᑎᒃ
ᐃᔅᐱ ᒫᑲ ᑳ ᒥᔕᑳᒋᒃ ᐊᑳᒥᒃ, ᑮ ᐅᑎᑕᒶᒃ ᑲᓀᓴᕋᑦ ᐊᔅᑭᓕᐤ᙮
ᐃᔅᐱ ᒫᑲ ᐃᓕᓕᐗᒃ ᐊᓐᑕ ᑳ ᐃᑖᒋᒃ ᑫᔅᑫᓕᒫᒋᒃ, ᑮ ᐃᔑᑎᔕᐅᐌᐗᒃ ᒥᓯᐌ ᐁᑯᑕ ᐊᔅᑮᒃ ᐙᔅᑲ, ᑮ ᐯᑐᐌᐗᒃ ᒫᑲ ᒥᓯᐌ ᐊᓂᐃ ᑳ ᐋᑯᓯᓕᒋ;
ᑮ ᓇᑐᑕᒪᐌᐗᒃ ᒫᑲ ᑭᒋ ᓵᒥᓇᒥᓕᒋ ᐅ ᐎᓛᒋᑲᓐ ᑎᑎᐱᔅᑕᐃᑲᓂᒃ ᐱᑯ; ᒥᓯᐌ ᒫᑲ ᑳ ᑮ ᓵᒥᓇᑭᒃ ᒥᑐᓂ ᑮ ᒥᓇᐙᒋᐋᐗᒃ᙮
ᐅᑭᔅᑭᓄᐊᒫᑫᐎᓂᓕᐗ ᑳ ᓂᑳᓀᓕᑖᑯᓯᒋᒃ
ᑖᓀᑭ ᐌᒋ ᑭ ᑭᔅᑭᓄᐊᒪᐙᑲᓇᒃ ᐋᓉᑕᒸᒋᒃ ᐅ ᑭᔅᑭᓄᐊᒫᑫᐎᓂᓕᐗ ᑳ ᓂᑳᓀᓕᑖᑯᓯᒋᒃ? ᐌᓴ ᓇᒪᐎᓚ ᑳᔑᒋᒉᐗᒃ ᐃᔅᐱ ᒥᔪᐙᑡᐎ ᐊᓚᑯᓇᐗ᙮
ᒫᑲ ᐁ ᓇᔥᑴᐗᔑᐋᑦ ᑮ ᐃᑌᐤ, ᑖᓀᑭ ᐌᒋ ᑭᓚᐗᐤ ᓀᔥᑕ ᐋᓉᑕᒬᒃ ᑭᒋᒪᓂᑐ ᐅ ᑲᑫᔅᑴᐎᓐ ᑭ ᑮᔅᑭᓄᐊᒫᑫᐎᓂᐗᐤ ᐅᒋ?
ᐌᓴ ᑭᒋᒪᓂᑐ ᑮ ᐃᑕᔓᐌᐤ, ᐁ ᐃᑗᑦ, ᑭᔅᑌᓕᒻ ᑯᑖᐎ ᓀᔥᑕ ᑭᑳᐎ: ᓀᔥᑕ, ᐊᓇ ᑫ ᒪᒐᑭᒫᑦ ᐅᑖᐎᔭ ᓀᔥᑕᐱᑯ ᐅᑳᐎᔭ, ᐁᑯᔑ ᑲᑕ ᓂᐸᐊᐤ᙮
ᒫᑲ ᑭᓚᐗᐤ ᑭᑦ ᐃᑣᓇᐗᐤ, ᐊᐌᓇ ᑫ ᐃᑖᑴ ᐅᑖᐎᔭ, ᓀᔥᑕᐱᑯ ᐅᑳᐎᔭ, ᒥᓕᐌᐎᓐ, ᐊᓂᒪ ᑫ ᐃᔑ ᑭᔅᑖᐸᒋᐃᑳᐎᔭᓐ ᓂᓚ ᐅᒋ;
ᐁᑳ ᒫᑲ ᑫᔅᑌᓕᒫᑴ ᐅᑖᐎᔭ ᓀᔥᑕᐱᑯ ᐅᑳᐎᔭ, ᓇᒪᐎᓚ ᑲᑕ ᐋᓉᓕᑖᑯᓯᐤ᙮ ᐁᐗᑯ ᐅᒋ ᑭ ᑐᑌᓇᐗᐤ ᑭᒋᒪᓂᑐ ᐅ ᑲᑫᔅᑴᐎᓐ ᐸᑾᓐᑕᐤ ᑭᒋ ᐃᑌᓕᑖᑾᓂᓕᒃ ᑭ ᑭᔅᑭᓄᐊᒫᑫᐎᓂᐗᐤ ᐅᒋ᙮
ᑭᓚᐗᐤ ᐅᑖᔭᒥᐁᑳᓱᑐᒃ, ᑖᔑᑆ ᐋᐃᓭᔭ ᐁ ᑭᔅᑭᐙᐃᑫᑦ ᑮ ᐃᑎᑖᒃ, ᐁ ᐃᑗᑦ,
ᐅᑯ ᐃᓕᓕᐗᒃ ᓂ ᐯᒋ ᓈᑎᑾᒃ ᐅᑐᓂᐗᐤ ᐅᒋ, ᓀᔥᑕ ᓂ ᑭᔅᑕᒋᒥᑾᒃ ᐅᑐᓂᐙᒃ; ᒫᑲ ᐅᑌᐃᐙᐗ ᓈ ᓚᐙᐸᒥᑯᐙᓐ᙮
ᒫᑲ ᐸᑾᓐᑕᐤ ᓂ ᓇᐗᑮᔅᑖᑾᒃ, ᐁ ᑭᔅᑭᓄᐊᒫᑫᒋᒃ ᐃᓕᓕᐗᒃ ᐅ ᑲᑫᔅᑴᐎᓂᐙᐗ ᒦᔅᑯᒡ ᒀᔭᔉ ᑭᔅᑭᓄᐊᒫᑫᐎᓐ᙮ᐊᓂᒪ ᑳ ᐎᓕᐱᐃᑯᑦ ᐃᓕᓕᐤ
ᐁ ᓇᑐᒫᑦ ᒫᑲ ᒥᔮᒪᐎᒥᒉᑎᓕᒋ ᐃᓕᓕᐗ, ᑮ ᐃᑌᐤ, ᓇᑐᑕᒧᒃ, ᓀᔥᑕ ᓂᓯᑐᑕᒧᒃ:
ᓇᒪᐎᓚ ᐊᓂᒪ ᑳ ᐱᒋᐹᓕᓕᒃ ᐅᑐᓂᒃ ᐎᓕᐱᐃᑯ ᐃᓕᓕᐤ; ᐊᓂᒪ ᒫᑲ ᑳ ᐗᓚᐎᐸᓕᓕᒃ ᐅᑐᓂᒃ ᐅᒋ, ᐁᐗᑴᓕᐤ ᑳ ᐎᓕᐱᐃᑯᑦ ᐃᓕᓕᐤ᙮
ᐁᑯ ᐱᐁᒋ ᐃᑐᑌᓕᒋ ᐅ ᑭᔅᑭᓄᐊᒪᐙᑭᓇ, ᐁ ᐃᑎᑯᑦ ᒫᑲ, ᑭ ᑭᔅᑫᓕᑌᓐ ᓈ ᐸᕋᓯᔭᒃ ᐁ ᑮ ᓈᔦᑕᐌᓕᑕᑭᒃ, ᑳ ᐯᑕᑭᒃ ᐊᓂᐁᓕᐤ ᐃᑗᐎᓂᓕᐤ?
ᒫᑲ ᐁ ᓇᔥᑴᐗᔑᐋᑦ ᑮ ᐃᑌᐤ, ᒥᓯᐌ ᑕᑐ ᓂᑖᐎᑭᑖᑲᓐ ᐁᑳ ᑳ ᑮ ᐸᑭᑎᓇᒃ ᓄᑖᐎ ᑭᒋᑭᔑᑯᒃ ᑳ ᐃᑖᑦ, ᑲᑕ ᒪᓂᐱᒋᑳᑌᐤ᙮
ᐁᑳᐎᓚ ᐱᒣᓕᒥᒃ; ᐁᑳ ᐁ ᐙᐱᒋᒃ ᑭᔅᑭᓄᑕᐁᐗᒃ ᐁᑳ ᑳ ᐙᐱᓕᒋ᙮ ᑮᔥᐱᓐ ᒫᑲ ᐁᑳ ᑳ ᐙᐱᑦ ᑫᔅᑭᓄᑕᐋᑴ ᐁᑳ ᑳ ᐙᐱᓕᒋ, ᑖᐱᔅᑯᒡ ᑲᑕ ᐸᑭᔑᓋᒃ ᒧᓇᐃᐹᓂᒃ᙮
ᐁᑯ ᓀᔥᑴᐗᔑᐃᐌᑦ ᐱᑕᕐ, ᐁ ᐃᑖᑦ ᒫᑲ, ᐎᑕᒪᐎᓈᓐ ᐅᒪ ᓇᔅᐱᑐᐌᐎ ᐋᑕᓗᑳᓐ?
ᒋᓴᔅ ᒫᑲ ᑮ ᐃᑗᐤ, ᑭᓚᐗᐤ ᓀᔥᑕ ᑫᔮᐸᒡ ᓇᒪᐎᓚ ᑯᓂᓯᑐᑕᒧᐎᓂᓇᐗᐤ?
ᓇᒪ ᓈ ᐁᔥᑾ ᑭ ᓂᓯᑐᑌᓇᐗᐤ ᑕᑐ ᑫᒀᓐ ᑳ ᓴᔅᑲᒧᓈᓂᐗᒃ ᐊᑎ ᐱᒋᐸᓕᐤ ᒥᑖᒃ, ᐁᑯ ᐁ ᐊᑎ ᐗᓚᐎᐸᓕᒃ?
ᒫᑲ ᐊᓂᐃ ᑫᒀᓇ ᒥᑐᓂᒃ ᑳ ᐅᒋ ᐗᓚᐎᐸᓕᑭ, ᒥᑌᐃᒃ ᐅᒋᐸᓕᐗ; ᐅᐅ ᒫᑲ ᐎᓕᐱᐃᑯ ᐃᓕᓕᐤ᙮
ᐌᓴ ᒥᑌᐃᒃ ᐅᒋᐸᓕᐗ ᒪᒋ ᒥᑐᓀᓕᒋᑫᐎᓇ, ᓂᐹᔨᐌᐎᓇ, ᒫᒪᐎᐃᑐᐎᓇ, ᐱᔑᒀᑎᓯᐎᓇ, ᑭᒧᑎᐎᓇ, ᑭᓛᔅᑭᐎᓐ, ᐹᔅᑕᒧᐎᓇ:
ᐅᐅ ᐁᐗᒀᓂᐃ ᑳ ᐎᓕᐱᐃᑯᑦ ᐃᓕᓕᐤ: ᒫᑲ ᑭᒋ ᒥᒋᓱᑦ ᐁᑳ ᐁ ᑳᔑᒋᒉᑦ ᓇᒪᐎᓚ ᐎᓕᐱᐃᑯ ᐃᓕᓕᐤ᙮ᐁ ᑮ ᐃᔑ ᑖᐺᑕᒃ ᐃᔅᑴᐤ
ᐁᑯ ᒫᑲ ᒋᓴᔅ ᐊᓐᑕ ᑳ ᐅᒋ ᑭᑐᑌᑦ, ᑮ ᐃᑐᑌᐤ ᒫᑲ ᑖᐃᕐ ᓀᔥᑕ ᓵᐃᑕᓐ ᐊᔅᑮᒃ᙮
ᒫᑎᑲ, ᒫᑲ, ᐯᔭᒃ ᑫᓇᓂ ᐃᔅᑴᐗ ᐁᑯᑕ ᐌᑐᑌᓕᒋ, ᑭ ᓈᓇᑐᒥᑯ, ᐁ ᐃᑎᑯᑦ ᒫᑲ, ᔕᐌᓕᒥᓐ, ᐅ ᑌᐯᓕᒋᑫᔭᓐ, ᑌᐱᑦ ᐌᑯᓯᓯᒥᔉ: ᓂᑖᓂᔅ ᓈᔅᐱᒡ ᐙᐎᓴᑭᔅᑳᑯ ᒪᒋ ᐊᒑᑾ᙮
ᓇᒪᐎᓚ ᒫᑲ ᑮ ᐅᒋ ᓇᔥᑴᐗᔑᐁᐤ᙮ ᐁᑯ ᒫᑲ ᐱᐁᒋ ᓇᑐᑕᒫᑯᑦ ᐅ ᑭᔅᑭᓄᐊᒪᐙᑲᓇ, ᐁ ᐃᑎᑯᑦ, ᑭᒋᑎᔕᐤ; ᐌᓴ ᑭ ᓄᓴᐎ ᑌᑆᑎᑯᓇᐤ᙮
ᒫᑲ ᐁ ᓇᔥᑴᐗᔑᐃᐌᑦ, ᑮ ᐃᑗᐤ, ᓂ ᑮ ᐯᒋᑎᔕᐅᑳᐎᓐ ᑭᒋ ᓈᑕᑭᒃ ᑳ ᐗᓂᔑᑭᒃ ᒫᓂᔥᒑᓂᔕᒃ ᐅ ᐙᔅᑳᔨᑲᓂᒃ ᐃᔅᕃᐃᓪ ᑳ ᐅᒋᒋᒃ᙮
ᐁᑯ ᐱᐁᒋ ᓇᐗᑭᔅᑕᐙᑦ, ᐁ ᐃᑗᑦ, ᑌᐯᓕᒋᑫᔭᓐ ᐎᒋᐃᓐ᙮
ᒫᑲ ᐁ ᓇᔥᑴᐗᔑᐃᐌᑦ, ᑮ ᐃᑗᐤ, ᓇᒪᐎᓚ ᒥᓨᔑᓐ ᑭᒋ ᐅᑎᓂᒥᒋ ᐊᐙᔑᔕᒃ ᐅᑦ ᐊᓚᑯᓇᒥᐙᐗ, ᓀᔥᑕ ᑭᒋ ᐌᐱᓇᒫᒋᒃ ᐊᑎᒶᒃ᙮
ᑮ ᐃᑗᐤ ᒫᑲ, ᑖᐺ, ᑌᐯᓕᒋᑫᔭᓐ: ᐁᓕᐌᒃ ᒫᑲ ᐊᑎᒶᒃ ᒥᒋᐗᒃ ᐱᐗᒋᑲᓇ ᑳ ᐸᑭᑎᓂᓕᑭ ᐅᑦ ᐅᑭᒫᒥᐗᐗ ᐅ ᒥᒋᓱᓈᑎᑯᓕᒃ ᐅᒋ᙮
ᐁᑯ ᒋᓴᔅ ᐁ ᓇᔥᑴᐗᔑᐋᑦ ᑮ ᐃᑌᐤ, ᐅ ᐃᔅᑴᐤ, ᑭᔅᑌᓕᑖᑾᓐ ᑭ ᑖᐺᔦᓕᑕᒧᐎᓐ: ᑭ ᑳ ᐃᔑ ᐋᔮᓐ ᐁ ᐃᔑ ᓇᑕᐌᓕᑕᒪᓐ᙮ ᐅᑖᓂᓴ ᒫᑲ ᑭ ᒥᓇᐙᒋᐋᓕᐗ ᐁᐗᑯ ᑎᐹᔨᑲᓂᒃ ᐱᓯᒧᑳᓂᒃ᙮ᒋᓴᔅ ᒥᓇᐙᒋᐁᐤ ᒥᒉᑦ ᐃᓕᓕᐗ
ᒋᓴᔅ ᒫᑲ ᐊᓐᑕ ᑮ ᐅᒋ ᑭᑐᑌᐤ, ᐯᔓᒡ ᒫᑲ ᑳᓕᓖ ᑭᒋᑲᒦᒃ ᑭ ᐯᒋ ᐃᑐᑌᐤ, ᑮ ᑯᔅᐹᒪᒋᐌᐤ ᒫᑲ ᐗᒌᒃ, ᐁᑯᑕ ᒫᑲ ᓀᐊᐱᑦ᙮
ᓈᔅᐱᒡ ᒥᒉᑦ ᐃᓕᓕᐗᒃ ᒫᑲ ᑮ ᒫᒪᐎ ᐁᔑ ᓈᑌᐗᒃ, ᐁ ᐋᔭᐙᒋᒃ ᐊᓂᐃ ᐁᑳ ᑳ ᓂᑖᐅᑌᓕᒋ, ᐁᑳ ᑳ ᐙᐱᓕᒋ, ᐁᑳ ᑳ ᓂᑕᐌᓕᒋ, ᑳ ᒫᔅᑭᓯᓕᒋ, ᓀᔥᑕ ᒥᒉᑦ ᑯᑕᑭᔭ, ᑮ ᐊᓓᐗᒃ ᒫᑲ ᒋᓴᓴ ᐅᓯᑎᓕᒃ; ᑮ ᒥᓇᐙᒋᐁᐤ ᒫᑲ:
ᐁᑯ ᒋᓴᔅ ᓀᑐᒫᑦ ᐅ ᑭᔅᑭᓄᐊᒪᐙᑲᓇ, ᑮ ᐃᑗᐤ ᒫᑲ, ᓂ ᑭᑎᒫᑫᓕᒫᐗᒃ ᐅᑯ ᒥᔮᒪᐎᒥᒉᑎᒋᒃ ᐃᓕᓕᐗᒃ, ᐌᓴ ᐋᔕᔾ ᓂᔅᑐ ᑭᔑᑳᐗ ᓂ ᑮ ᐎᒉᐎᑾᒃ, ᓇᒪ ᓀᔥᑕ ᑫᒀᓕᐤ ᐋᔮᐗᒃ ᑭᒋ ᒥᒋᒋᒃ: ᓇᒪᐎᓚ ᒫᑲ ᓂ ᑳ ᑭᒋᑎᔕᐙᐗᒃ ᐁᑳ ᐁ ᒥᒋᓱᒋᒃ, ᐌᓴ ᑭᔅᑎᓈᒡ ᑲᑕ ᓄᑌᔑᓋᒃ ᒣᒀᒡ ᐁ ᐱᒧᑌᒋᒃ᙮
ᑮ ᐃᑎᑯ ᒫᑲ ᐅ ᑭᔅᑭᓄᐊᒪᐙᑲᓇ, ᑖᓐᑌ ᑫ ᐅᒋ ᐋᔭᐗᒃ ᐅᑕ ᐸᑾᑖᔅᑲᒥᑳᒃ ᐊᓚᑯᓇᐤ ᐃᔥᐱᔥ ᑭᒋ ᑮᔥᐳᐊᑭᒃ ᐅᑯ ᐁᔅᐱᒋ ᒥᒉᑎᒋᒃ ᐃᓕᓕᐗᒃ?
ᒋᓴᔅ ᒫᑲ ᐃᑌᐤ, ᑖᓐᑕᑐ ᐊᓚᑯᓈᐗᒃ ᐁᔭᐌᑾᒃ?ᑮ ᐃᑗᐗᒃ ᒫᑲ, ᓃᔂᔅ, ᓀᔥᑕ ᐋᑎᑦ ᓇᒣᓯᔕᒃ᙮
ᑮ ᐃᑕᔓᐙᑌᐤ ᒫᑲ ᒥᔮᒪᐎᒥᒉᑎᓕᒋ ᐃᓕᓕᐗ ᑭᒋ ᓇᐊᐱᓕᒋ ᒧᒌᒃ᙮
ᑮ ᐅᑎᓀᐤ ᒫᑲ ᐊᓂᐃ ᓂᔂᔅ ᐊᓚᑯᓇᐗ ᓀᔥᑕ ᓇᒣᓴ, ᑮ ᓇᓈᔅᑯᒧ ᒫᑲ, ᑮ ᐱᑯᓀᐤ ᒫᑲ, ᐁᑯ ᒫᓛᑦ ᐅ ᑭᔅᑭᓄᐊᒪᐙᑲᓇ, ᑭᔅᑭᓄᐊᒪᐙᑲᓇᒃ ᒫᑲ ᐊᓂᐃ ᒥᔮᒪᐎᒥᒉᑎᓕᒋ ᐃᓕᓕᐗ᙮
ᒥᓯᐌ ᐁ ᐃᑕᓯᒋᒃ ᒫᑲ ᑮ ᒥᒋᓱᐗᒃ, ᓀᔥᑕ ᑮ ᑮᔥᐳᐗᒃ: ᑮ ᒫᐗᓴᑯᓇᒶᒃ ᒫᑲ ᐱᐗᒋᑲᓇ ᑳ ᐃᔥᑯᐸᓕᓕᑭ ᓂᔂᔅ ᐗᑕᐱᐗᑕ ᓵᑲᔅᑭᓐ᙮
ᐊᓂᑭ ᒫᑲ ᑳ ᑮ ᒥᒋᓱᒋᒃ ᓀᐗᐤ ᑭᒋᒥᑖᑐᒥᑕᓇᐤ ᑮ ᐃᑕᔑᐗᒃ ᓈᐯᐗᒃ, ᐊᓯᒋ ᐃᔅᑴᐗᒃ ᓀᔥᑕ ᐊᐙᔑᔕᒃ᙮
ᑮ ᑭᒋᑎᔕᐌᐤ ᒫᑲ ᒥᔮᒪᐎᒥᒉᑎᓕᒋ ᐃᓕᓕᐗ, ᐁ ᐳᓯᑦ ᒫᑲ ᑮ ᐯᒋ ᒥᔕᑲᒃ ᒫᒃᑖᓚ ᐊᔅᑮᒃ᙮
ᐸᑯᓭᓕᒣᐗᒃ ᒋᓴᓴ ᑭᒋ ᑭᔅᑭᓄᐙᒋ ᐙᐸᑕᐃᐌᑦ
ᐸᕋᓯᔭᒃ ᒫᑲ, ᐊᓯᒋ ᓵᑦᔫᓯᔭᒃ ᑮ ᐯᒋ ᐃᑐᑌᐗᒃ, ᓀᔥᑕ ᐁ ᑲᑴᒋᐋᒋᒃ, ᑮ ᐸᑯᓭᓕᒣᐗᒃ ᑭᒋ ᐙᐸᑎᓕᑯᒋᒃ ᑭᔅᑭᓄᐙᒋ ᐙᐸᑎᓕᐌᐎᓂᓕᐤ ᑭᒋᑭᔑᑯᒃ ᐅᒋ᙮
ᐁ ᓇᔥᑴᐗᔑᐋᑦ ᒫᑲ ᑮ ᐃᑌᐤ, ᐃᔅᐱ ᐌᑖᑯᔑᑭ, ᑭᑦ ᐃᑣᓇᐗᐤ, ᑲᑕ ᒥᓗ ᑭᔑᑳᐤ; ᐌᓴ ᒥᑾᐗᔅᑾᓐ᙮
ᑭᔦᑭᔐᐹᔮᑫ ᒫᑲ, ᑲᑕ ᒪᒋ ᑭᔑᑳᐤ ᐊᓄᒡ ᑫ ᑭᔑᑳᒃ; ᐌᓴ ᒥᒀᐗᔅᑾᓐ ᓀᔥᑕ ᓕᑾᔅᑾᓐ᙮ ᐅ ᑭᓚᐗᐤ ᐅᑖᔭᒥᐁᑳᓱᑐᒃ, ᑭ ᓂᓯᑖᐎᓀᓇᐗᐤ ᐁ ᐃᔑᓈᑾᒃ ᑭᔑᒃ; ᒫᑲ ᓇᒪ ᓈ ᑭ ᓂᓯᑖᐎᓀᓇᐗᐤ ᑭᔅᑭᓄᐙᒋᒋᑲᓇ ᑳ ᐅᒋ ᑭᔅᑫᓕᑖᑾᒃ ᑫ ᐃᑭᒃ ᒣᒀᒡ ᐅᐅ ᐁ ᑭᔑᑳᑭ?
ᒪᒋ ᓀᔥᑕ ᐱᔑᒀᑎᓯᐎ ᐃᓕᓕᐗᒃ ᓈᓇᑕᐌᓕᑕᒶᒃ ᑭᔅᑭᓄᐙᒋ ᐙᐸᑎᓕᐌᐎᓂᓕᐤ; ᒫᑲ ᓇᒪᐎᓚ ᑲᑕ ᒥᓛᐗᒃ ᑭᔅᑭᓄᐙᒋ ᐙᐸᑎᓕᐌᐎᓂᓕᐤ, ᐱᑯ ᐊᓇ ᐅᑭᔅᑭᐙᐃᑫᐤ ᒍᓇ ᐅ ᑭᔅᑭᓄᐙᒋ ᐙᐸᑎᓕᐌᐎᓐ᙮ᐁᑯ ᒫᑲ ᓀᑲᑖᑦ, ᑮ ᑭᑐᑌᐤ ᒫᑲ᙮ᐹᕈᓯᔭᒃ ᓀᔥᑕ ᓵᑎᐤᓯᔭᒃ ᐅᐱᓯᑲᓂᐗᐤ
ᐃᔅᐱ ᒫᑲ ᐅ ᑭᔅᑭᓄᐊᒪᐙᑲᓇ ᒣᔕᑳᓕᒋ ᐊᑳᒥᒃ, ᑮ ᐗᓂᑭᔅᑭᓯᓕᐗ ᑭᒋ ᐯᔑᐙᓕᒋ ᐊᓚᑯᓇᐗ᙮
ᐁᑯ ᒋᓴᔅ ᐁᑖᑦ, ᔮᒀᒦᔅᑕᒸᒃ ᐸᕋᓯᔭᒃ ᓀᔥᑕ ᓵᑦᔫᓯᔭᒃ ᐅ ᐱᓯᑲᓂᐗᐤ᙮
ᑮ ᐋᔭᔭᒥᐃᑐᐗᒃ ᒫᑲ, ᐁ ᐃᑗᒋᒃ, ᐅᒪ ᐎᑗᐤ ᐁᑳ ᐁ ᑮ ᐯᔑᐗᒃ ᐊᓚᑯᓇᐤ:
ᐃᔅᐱ ᒋᓴᔅ ᑫᔅᑫᓕᑕᒃ, ᑮ ᐃᑌᐤ, ᐅ ᑭᓚᐗᐤ ᐋᐱᔒᔥ ᐱᑯ ᑎᐋᐺᔦᓕᑕᒣᒃ, ᑖᓀᑭ ᐌᒋ ᐋᔭᔭᒥᐃᑐᔦᒃ ᐁᑳ ᐁ ᐅᒋ ᐯᔑᐌᒃ ᐊᓚᑯᓇᐤ?
ᓇᒪ ᓈ ᐁᔥᑾ ᑭ ᓂᓯᑐᑌᓈᐗᐤ ᓀᔥᑕ ᑭᔅᑭᓯᓇᐗᐤ, ᐊᓂᐃ ᓂᔮᓚᓐ ᐊᓚᑯᓇᐗ ᑳ ᐅᒋ ᐊᔕᒪᑭᒃ ᓂᔭᓚᓦᐤ ᑭᒋᒥᑖᑐᒥᑕᓇᐤ, ᓀᔥᑕ ᑖᓐᑕᑐ ᐗᑕᐱᐗᑕ ᓵᑲᔅᑭᓐ ᑳ ᒧᔕᑭᓇᒣᒃ?
ᓇᒪ ᓀᔥᑕ ᐊᓂᐃ ᓂᔂᔅ ᐊᓚᑯᓈᐗ ᑳ ᐅᒋ ᐊᔕᒪᑭᒃ ᓀᐗᐤ ᑭᒋᒥᑖᑐᒥᑕᓇᐤ, ᓀᔥᑕ ᑖᓐᑕᑐ ᐗᑕᐱᐗᑕ ᓵᑲᔅᑭᓐ ᑳ ᒧᔕᑭᓇᒣᒃ?
ᑖᓀᑭ ᐌᒋ ᐁᑳ ᓂᓯᑐᑕᒣᒃ ᐁᑳ ᐁ ᑮ ᐋᓕᒧᒪᒃ ᐊᓚᑯᓇᐤ, ᑳ ᐃᑎᑖᑾᒃ ᑭᒋ ᔮᒀᒦᔅᑕᒬᒃ ᐸᕋᓯᔭᒃ ᓀᔥᑕ ᓵᑦᔫᓯᔭᒃ ᐅ ᐱᓯᑲᓂᐗᐤ?
ᐁᑯ ᓀᓯᑐᑕᑭᒃ ᐁᑳ ᐁ ᑮ ᐎᑕᒫᑯᒋᒃ ᑭᒋ ᔮᒀᒥᔅᑕᑭᒃ ᐊᓚᑯᓇᐤ ᐅᐱᓯᑲᓂᓕᐤ, ᒫᑲ ᐸᕋᓯᔭᒃ ᓀᔥᑕ ᓵᑦᔫᓯᔭᒃ ᐅ ᑭᔅᑭᓄᐊᒫᑫᐎᓂᓕᐤ᙮ᐱᑕᕐ ᐄᑕᒫᑫᐤ ᐊᐌᓇ ᒋᓴᓴ ᐁ ᐊᐎᓕᒋ
ᐃᔅᐱ ᒋᓴᔅ ᐌᑎᑕᒃ ᓭᓴᕆᔭ ᐱᓕᐹᐃ ᐃᑖᐎᓂᓕᐤ, ᑮ ᑲᑴᒋᒣᐤ ᐅ ᑭᔅᑭᓄᐊᒪᐙᑲᓇ, ᐁ ᐃᑗᑦ, ᐊᐌᓇ ᐁ ᐃᑗᒋᒃ ᐃᓕᓕᐗᒃ ᐁ ᐋᐎᔮᓐ, ᓂᓚ ᐃᓕᓕᐎᑯᓯᓵᓐ?
ᑮ ᐃᑗᐗᒃ ᒫᑲ, ᐋᑎᑦ ᐃᑗᐗᒃ ᐁ ᐋᐎᔭᓐ ᒑᓐ ᐅᓯᑲᐋᑖᑫᐤ; ᐋᑎᑦ, ᐃᓛᐃᒐ, ᑯᑕᑭᔭᒃ ᒫᑲ, ᒉᕆᒫᔭ, ᓀᔥᑕᐱᑯ ᐯᔭᒃ ᐁ ᐃᑕᓯᒋᒃ ᐅᑭᔅᑭᐙᐃᑫᐗᒃ᙮
ᐃᑌᐤ ᒫᑲ, ᒫᑲ ᐊᐌᓇ ᑭᓚᐗᐤ ᐁᑗᔦᒃ ᐁ ᐋᐎᔮᓐ?
ᓵᐃᒪᓐ ᐱᑕᕐ ᒫᑲ ᐁ ᓇᔥᑴᐗᔑᐃᐌᑦ ᑮ ᐃᑗᐤ, ᑭᓚ ᐁᐗᒀᓇ ᙭, ᐅᑯᓯᓴ ᐯᒫᑎᓰᑦ ᑭᒋᒪᓂᑐ᙮
ᒋᓴᔅ ᒫᑲ ᐁ ᓇᔥᑴᐗᔑᐋᑦ ᑮ ᐃᑌᐤ, ᑭ ᔕᐌᓕᑖᑯᓯᓐ ᓵᐃᒪᓐ ᐹᕐᒍᓇ: ᐌᓴ ᐎᔮᔅ ᓀᔥᑕ ᒥᑯ ᓇᒪᐎᓚ ᐅᒪ ᑭ ᑮ ᐅᒋ ᐙᐸᑎᓕᑯᓐ, ᒫᑲ ᓄᑖᐎ ᑭᒋᑭᔑᑯᒃ ᑳ ᐃᑖᑦ᙮
ᓀᔥᑕ ᒫᑲ ᑭᑦ ᐃᑎᓐ, ᑭᓚ ᐁᐗᑯ ᐱᑕᕐ; ᐁᑯᑕ ᐅᒪ ᑭᔅᑖᐱᔅᑳᒃ ᓂ ᑳ ᒋᒪᑖᓐ ᓂᑦ ᐋᔭᒥᐁᐎᑲᒥᒃ; ᓇᒪᐎᓚ ᒫᑲ ᑲᑕ ᔖᑯᒋᐃᑯᒪᑲᓐ ᒪᒋ ᐃᔥᑯᑌᐤ ᐃᔥᒀᑌᒪ᙮
ᑭ ᑳ ᒥᓕᑎᓐ ᒫᑲ ᑭᒋᑭᔑᑳᐎ ᐅᑭᒫᐎᐎᓂ ᐎᑯᑖᔨᑲᓇ: ᑫᒀᓐ ᒫᑲ ᑫ ᒫᑯᐱᑕᒧᐗᓂ ᐅᑕ ᐊᔅᑮᒃ ᑲᑕ ᒫᑯᐱᒋᑳᑌᐤ ᑭᒋᑭᔑᑯᒃ: ᑫᒀᓐ ᒫᑲ ᑫ ᐋᐸᐊᒧᐗᓀ ᐅᑕ ᐊᔅᑮᒃ, ᑲᑕ ᐋᐸᐃᑳᑌᐤ ᑭᒋᑭᔑᑯᒃ᙮
ᐁᑯ ᐁᑕᔓᒫᑦ ᐅ ᑭᔅᑭᓄᐊᒪᐙᑲᓇ ᐁᑳ ᐊᐌᓕᐗ ᑭᒋ ᐎᑕᒪᐙᓕᒋ ᐁ ᐋᐎᑦ ᒋᓴᔅ ᐊᓇ ᙭᙮ᒋᓴᔅ ᐋᓕᒧᑕᒻ ᐅᐗᐎᓴᑫᓕᑕᒧᐎᑯᐃᓐ ᓀᔥᑕ ᐅᓂᐱᐎᓐ
ᐁᑯ ᐱᑕᕐ ᐌᑎᓈᑦ, ᐁ ᐎ ᑭᑕᐊᒪᐙᑦ, ᐁ ᐃᑗᑦ, ᐅᒪ ᐙᓚᐤ ᑲᑕ ᐎ ᐃᑕᑾᓐ, ᑌᐯᓕᒋᑫᔭᓐ: ᐅᒪ ᓇᒪᐎᓚ ᑭ ᑳ ᐅᑎᑎᑯᓐ᙮
ᒫᑲ ᐁ ᑴᔅᑭᑳᐸᐎᑦ, ᑮ ᐃᑌᐤ ᐱᑕᕋ, ᓂᔅᐱᔅᑾᓂᒃ ᐃᔑ ᐃᑐᑌ, ᓭᑖᓐ: ᑭ ᓈᔦᑕᐌᓕᑕᒥᐃᓐ; ᐌᓴ ᓇᒪᐎᓚ ᑭᒋᒪᓂᑐ ᐅᑦ ᐋᔮᓇ ᑭ ᒫᒥᑐᓀᓕᑕᒸᓐ, ᒫᑲ ᐊᓂᐃ ᐃᓕᓕᐗᒃ ᑳ ᐅᑦ ᐋᔮᓂᒋᒃ᙮
ᐁᑯ ᒋᓴᔅ ᐁᑖᑦ ᐅ ᑭᔅᑭᓄᐊᒪᐙᑲᓇ, ᑮᔥᐱᓐ ᐊᐌᓇ ᐙ ᓄᔅᐱᓇᔑᑴ, ᐁᑯᔑ ᑲᑕ ᐋᓉᑖᑎᓱ, ᑲᑕ ᐅᑎᓇᒻ ᒫᑲ ᐅᑦ ᐋᔑᑌᐋᑎᑯᒻ, ᓂ ᑳ ᓄᔅᐱᓇᑎᒃ ᒫᑲ᙮
ᐌᓴ ᐊᐌᓇ ᐙ ᐱᒫᒋᑖᑴ ᐅ ᐱᒫᑎᓯᐎᓐ ᑲᑕ ᐗᓂᑕᐤ: ᐊᐌᓇ ᒫᑲ ᑫ ᐗᓂᑖᑴ ᐅ ᐱᒫᑎᓯᐎᓐ ᓂᓚ ᐅᒋ, ᑲᑕ ᒥᔅᑲᒻ᙮
ᐌᓴ ᑫᒀᓕᐤ ᑫ ᐅᑎᓰᑦ ᐃᓕᓕᐤ, ᐋᑕ ᒥᓯᐌ ᐊᔅᑭᓕᐤ ᑫ ᑲᔥᑭᑖᑴ, ᑮᔥᐱᓐ ᑫ ᐗᓂᐋᑴ ᐅᑦ ᐊᒑᑾ? ᓀᔥᑕᐱᑯ ᑫᒀᓕᐤ ᑫ ᒥᓕᐌᑦ ᐃᓕᓕᐤ ᒦᔅᑯᒡ ᐅᑦ ᐊᒑᑾ?
ᐌᓴ ᐃᓕᓕᐎᑯᓯᓵᓐ ᑲᑕ ᐯᒋ ᐃᑐᑌᐤ ᐅᑖᐎᔭ ᐅ ᑭᔅᑌᓕᑖᑯᓯᐎᓂᓕᒃ, ᐊᓯᒋ ᐅᑦ ᐁᓐᒐᓕᒪ; ᐁᑯ ᒫᑳ ᑫ ᑎᐸᐊᒪᐙᑦ ᒥᓯᐌ ᑕᑐ ᐃᓕᓕᐗ ᒬᒋ ᑳ ᑮ ᐊᑑᔅᑫᓕᒋ᙮
ᑖᐺ ᑭᑦ ᐃᑎᓇᐗᐤ, ᐅᑕ ᓂᐸᐎᐗᒃ ᐋᑎᑦ, ᐁᑳ ᑫ ᑯᒋᔅᑕᑭᒃ ᓂᐱᐎᓂᓕᐤ, ᐹᑎᒫ ᑮ ᐙᐸᒫᑣᐌ ᐃᓕᓕᐎᑯᓯᓵᓇ ᐁ ᐯᒋ ᐃᑐᑌᓕᒋ ᐅᑦ ᐅᑭᒫᐎᐎᓂᓕᒃ᙮
ᑴᔅᑭᓈᑯᓯᐤ ᒋᓴᔅ
ᑳ ᐳᓂᐸᓕᑭ ᒫᑲ ᓂᑰᑡᓱ ᑭᒋᑳᐗ ᒋᓴᔅ ᐅᑎᓀᐤ ᐱᑕᕋ, ᒉᒻᓴ, ᓀᔥᑕ ᐎᒋᔖᓇ ᒑᓇ, ᑮ ᐃᑐᑕᐁᐤ ᒫᑲ ᐁ ᐃᔅᐸᑎᓈᓕᒃ ᐗᒌᒃ;
ᑮ ᑴᔅᑭᓈᑯᓯᐤ ᒫᑲ ᐁ ᑲᓇᐙᐸᒥᑯᑦ: ᐅᑖᔅᑕᒥᒃ ᒫᑲ ᑮ ᐙᓯᑌᓕᐤ ᑖᐱᔅᑯᒡ ᐱᓯᒻ, ᓀᔥᑕ ᐅ ᐎᓛᒋᑲᓇ ᑮ ᐙᐹᓕᐗ ᑖᐱᔅᑯᒡ ᐙᓯᔮᓯᐎᓐ᙮
ᒫᑎᑲ, ᒫᑲ, ᑮ ᐯᒋ ᓄᑯᓰᔅᑕᑯᐗᒃ ᒧᓯᓴ ᓀᔥᑕ ᐃᓛᐃᒐᐗ, ᐁ ᐎᒋᐋᔭᒥᒥᑯᑦ᙮
ᐁᑯ ᓀᔥᑴᐗᔑᐃᐌᑦ ᐱᑕᕐ ᐁ ᐃᑖᑦ ᒋᓴᓴ, ᑌᐯᓕᒋᑫᔭᓐ, ᒥᓨᔑᓐ ᐅᑕ ᐁ ᐃᑖᔮᒃ ᑮᔥᐱᓐ ᓇᔅᑯᒧᔭᓐ, ᐁᑯᔑ ᐅᑕ ᓂ ᑳ ᐅᔑᑖᓈᓐ ᓂᔅᑐ ᒥᑭᐙᒪ; ᐯᔭᒃ ᑭᓚ ᑭᒋ ᐋᔮᔭᓐ, ᐯᔭᒃ ᓀᔥᑕ ᒧᓯᔅ, ᐯᔭᒃ ᓀᔥᑕ ᐃᓛᐃᒐ᙮
ᒣᒀᒡ ᑫᔮᐸᒡ ᐁ ᐋᔭᒥᐤ, ᒫᑎᑲ, ᐁ ᐙᓭᔮᒃ ᐗᔅᑯ ᑮ ᐊᑳᐙᔅᑌᐅᑯᐗᒃ: ᒫᑎᑲ, ᒫᑲ, ᐯᑖᑯᓯᐎᓐ ᐗᔅᑯᒃ ᐅᒋ, ᑳ ᐃᑗᒪᑲᒃ, ᐊᐗ ᐁᐗᑯ ᓂᑯᓯᔅ ᑳ ᓵᑭᐊᒃ, ᓈᔅᐱᒡ ᑳ ᓇᐃᓚᐌᐃᑦ; ᓇᑐᑖᐎᒃ᙮
ᐃᔅᐱ ᒫᑲ ᑭᔅᑭᓄᐊᒪᐙᑲᓇᒃ ᐱᐁᑕᑭᒃ ᑮ ᐅᑎᑌᐱᐸᓕᐅᐗᒃ, ᓈᔅᐱᒡ ᒫᑲ ᑮ ᓭᑭᓯᐗᒃ᙮
ᒋᓴᔅ ᒫᑲ ᑮ ᐯᒋ ᓵᒥᓀᐤ, ᐁ ᐃᑗᑦ, ᐗᓂᔥᑳᒃ, ᐁᑳᐎᓚ ᒫᑲ ᑯᔅᑖᒋᒃ᙮
ᐃᔅᐱ ᒫᑲ ᑳ ᑕᔅᑕᓵᐱᒋᒃ, ᓇᒪᐎᓚ ᐊᐌᓕᐗ ᑮ ᐅᒋ ᐙᐸᒣᐗᒃ, ᒋᓴᓴ ᐱᑯ᙮
ᐁ ᐊᑎ ᓂᑕᒪᒋᐌᒋᒃ ᐗᒌᒃ ᐅᒋ, ᒋᓴᔅ ᑮ ᐃᑕᔓᒣᐤ, ᐁ ᐃᑗᑦ, ᐁᑳᐎᓚ ᐊᐌᓇ ᐎᑕᒫᒃ, ᐹᑎᒫ ᐃᓕᓕᐎᑯᓯᓵᓐ ᑮ ᐗᓂᔥᑳᑌ ᐅᓂᐱᐗ ᐅᒋ᙮
ᑮ ᑲᑴᒋᒥᑯ ᒫᑲ ᐅ ᑭᔅᑭᓄᐊᒪᐙᑲᓇ, ᐁ ᐃᑗᓕᒋ, ᑖᓀᑭ ᐌᒋ ᐃᑗᒋᒃ ᐅᒪᓯᓇᐃᑫᐗᒃ ᐃᓛᐃᒐ ᓃᔥᑕᒻ ᑭᒋ ᑕᑯᔑᒃ?
ᒋᓴᔅ ᒫᑲ ᐁ ᓇᔥᑴᐗᔑᐋᑦ, ᑮ ᐃᑌᐤ, ᐃᓛᐃᒐ ᑖᐺ ᓃᔥᑕᒻ ᑲᑕ ᑕᑯᔑᓐ, ᑲᑕ ᒥᓗᑕᐤ ᒫᑲ ᒥᓯᐌ ᑫᒀᓇ:
ᒫᑲ ᑭᑦ ᐃᑎᓇᐗᐤ, ᐃᓛᐃᒐ ᐋᔕᔾ ᑮ ᑕᑯᔑᓐ, ᓇᒪᐎᓚ ᒫᑲ ᑮ ᐅᒋ ᑭᔅᑫᓕᒣᐗᒃ, ᒫᑲ ᑮ ᑐᑕᐌᐗᒃ ᐱᑯ ᐁ ᐃᑌᓕᑕᑭᒃ: ᐁᑯ ᓀᔥᑕ ᑫ ᐃᔑ ᐙᐎᓴᑫᓕᑕᒥᐋᒋᒃ ᐃᓕᓕᐎᑯᓯᓵᓇ᙮
ᐁᑯ ᑭᔅᑭᓄᐊᒪᐙᑲᓇᒃ ᓀᓯᑐᑕᑭᒃ ᒑᓐ ᐅᓯᑲᐋᑖᑫᐤ ᐁ ᐋᓕᒧᑕᒫᑯᒋᒃ᙮ᒋᓴᔅ ᒥᓇᐙᒋᐁᐤ ᓈᐯᓯᓴ ᑳ ᑮ ᑭᑭᔅᑳᑯᑦ ᒪᒋ ᐊᒑᑾ
ᐃᔅᐱ ᒫᑲ ᐌᑎᑖᒋᒃ ᒥᔮᒪᐎᒥᒉᑎᓕᒋ ᐃᓕᓕᐗ, ᑮ ᐯᒋ ᓈᑎᑯ ᐯᔭᒃ ᐃᓕᓕᐗ, ᐁ ᐅᒋᒋᑾᓇᐲᔅᑖᑯᑦ, ᐁ ᐃᑎᑯᑦ ᒫᑲ,
ᑌᐯᓕᒋᑫᔭᓐ, ᔕᐌᓕᒻ ᓂᑯᓯᔅ; ᐌᓴ ᑮᔥᑶᐤ, ᓈᔅᐱᒡ ᐁ ᐎᓴᑫᓕᑕᒃ: ᐌᓴ ᒥᒉᑡᐤ ᒪᒎᔅᑌᐸᓕᐤ, ᒥᒉᑡᐤ ᓀᔥᑕ ᐸᑲᔅᑕᐌᐸᓕᐤ᙮
ᐋᑕ ᓂ ᑮ ᐯᑐᐙᐗᒃ ᑭ ᑭᔅᑭᓄᐊᒪᐙᑲᓇᒃ, ᓇᒪᐎᓚ ᒫᑲ ᑮ ᒥᓇᐙᒋᐁᐗᒃ᙮
ᐁᑯ ᒋᓴᔅ ᓀᔥᑴᐗᔑᐃᐌᑦ ᐁ ᐃᑗᑦ, ᐅ ᐁᑳ ᐌᑖᐺᑕᒧᐎᓂᔦᒃ ᓀᔥᑕ ᓀᔦᑕᐙᑎᓯᔦᒃ ᑳ ᐋᓂᔅᑫᐱᒫᑎᓯᔦᒃ, ᑖᓀᓕᑯᒃ ᑫ ᐎᒉᐎᑕᑾᒃ? ᑖᓀᓕᑯᒃ ᑫ ᐯᐃᑕᑾᒃ! ᐯᑐᐎᓐ ᓂᓚ᙮
ᒋᓴᔅ ᒫᑲ ᑮ ᑭᑐᑌᐤ ᒪᒋ ᐊᒑᑾ, ᐁᑯ ᒫᑲ ᐌᓚᐎᓕᒋ ᐎᔭᐎᒃ ᐅᒋ: ᐁᐗᑯ ᑎᐹᔨᑲᓂᒃ ᐱᓯᒧᑳᓂᒃ ᒫᑲ ᑮ ᒥᓇᐙᒋᐊᐤ ᐊᓇ ᐊᐙᔑᔥ᙮
ᐁᑯ ᒋᓴᔅ ᐱᐁᒋ ᓈᑎᑯᑦ ᐅ ᑭᔅᑭᓄᐊᒪᐙᑲᓇ ᐅᐱᒣ, ᐁ ᐃᑎᑯᑦ, ᑖᓀᑭ ᐌᒋ ᐁᑳ ᓂᓚᓈᓐ ᑳ ᑲᔥᑭᑖᔮᒃ ᑭᒋ ᐗᓚᐎᐌᐱᓇᑭᑦ?
ᒋᓴᔅ ᒫᑲ ᑮ ᐃᑌᐤ, ᐁ ᐅᑦ ᐋᓉᑕᒧᐎᓂᔦᒃ: ᐌᓴ ᑖᐺ ᑭᑦ ᐃᑎᓇᐗᐤ, ᑮᔥᐱᓐ ᐁᔮᐌᑴ ᑖᐺᔦᓕᑕᒧᐎᓐ ᑖᐱᔅᑯᒡ ᐯᔭᒃ ᒪᔅᑕᑦ ᓯᒥᓐ, ᑭ ᑳ ᐃᑌᓇᐗᐤ ᐅᒪ ᐗᒋ, ᓀᑌ ᐃᔑ ᐋᒋᐸᓕ; ᑲᑕ ᐋᒋᐸᓕᐤ ᒫᑲ; ᓇᒪᐎᓚ ᑫᒀᓐ ᒫᑲ ᑭ ᑳ ᔖᑯᒋᐃᑯᓈᐗᐤ᙮
ᒫᑲ ᐅᒪ ᑐᐎ ᓇᒪᐎᓚ ᐗᓚᐎᐸᓕᐤ ᐋᔭᒥᐋᐎᓐ ᓀᔥᑕ ᓂᑲᓱᐎᓐ ᐅᒋ ᐱᑯ᙮ᒋᓴᔅ ᒦᓇ ᐋᓕᒧᑕᒻ ᐅᓂᐱᐎᓐ
ᑲᑕ ᓂᐸᐁᐗᒃ ᒫᑲ, ᓂᔅᑐ ᑭᔑᑳᓕᑫ ᒫᑲ ᒥᓇ ᑲᑕ ᐗᓂᔥᑳᓇᐤ᙮ᓈᔅᐱᒡ ᒫᑲ ᑮ ᒥᒋᓚᐌᓯᐗᒃ᙮ᒋᓴᔅ ᐋᓕᒧᑕᒻ ᑎᐯᓕᒋᑫᐎ ᔔᓕᐋᓇ
ᐃᔅᐱ ᒫᑲ ᐌᑎᑕᑭᒃ ᑲᐸᕐᓀᔭᒻ, ᐊᓂᑭ ᑳ ᑮ ᐅᑎᓈᒋᒃ ᑎᐯᓕᒋᑫᐎ ᔔᓕᐋᓇ ᑮ ᐯᒋ ᓈᑌᐗᒃ ᐱᑕᕋ, ᐁ ᐃᑖᒋᒃ, ᓇᒪ ᓈ ᑭᑦ ᐅᑭᒫᒥᐗᐤ ᐸᑭᑎᓀᐤ ᑎᐯᓕᒋᑫᐎ ᔔᓕᐋᓇ?
ᐁᐁ, ᐃᑗᐤ᙮ᐃᔅᐱ ᒫᑲ ᑳ ᐱᑐᑫᑦ ᐙᔅᑳᔨᑲᓂᒃ, ᑮ ᑭᑐᑎᑯ ᒋᓴᓴ, ᐁ ᐃᑎᑯᑦ, ᑖᓐ ᐁᑌᓕᑕᒪᓐ ᓵᐃᒪᓐ? ᐊᐌᓕᐗ ᑳ ᒥᓕᑯᒋᒃ ᑭᒋᐅᑭᒪᐗᒃ ᐅᑕ ᐊᔅᑮᒃ ᑎᐯᓕᒋᑫᐎᓐ ᔔᓕᐋᓇ? ᑎᐯᓚᐌ ᐅᑦ ᐊᐙᔑᒥᔑᐙᐗ ᓀᔥᑕᐱᑯ ᒫᓐᑌᐗ?
ᐱᑕᕐ ᐃᑌᐤ, ᒫᓐᑌᐗ᙮ᒋᓴᔅ ᐃᑌᐤ, ᐁᑯ ᐃᓴ ᑌᐯᓕᒥᑎᓱᒋᒃ ᐊᐙᔑᔕᒃ᙮
ᐁᓕᐌᒃ ᒫᑲ, ᐁᑳ ᑭᒋ ᑭᔑᐗᐊᑯᒃ, ᐃᑐᑌ ᑭᒋᑲᒦᒃ, ᐸᑲᔅᑕᐌᐋ ᒀᔅᑴᐱᒋᑲᓐ ᒫᑲ, ᐅᑎᓐ ᓀᔥᑕ ᐊᓇ ᓇᒣᔅᓃᔥᑕᒻ ᑫ ᒀᔅᑴᐱᑕᑦ; ᐃᔅᐱ ᒫᑲ ᑭ ᐋᐸᐊᒶᑌ ᐅᑐᓐ, ᑭ ᑳ ᒥᔅᑲᐗᐤ ᔔᓕᐋᓐ: ᐁᐗᑯ ᐅᑎᓐ, ᒥᓕᒃ ᒫᑲ ᓂᓚ ᓀᔥᑕ ᑭᓚ ᐅᒋ᙮
ᐊᐌᓇ ᒥᔭᐗᒋ ᑭᔅᑌᓕᑖᑯᓯᑦ?
ᐁᑯᔅᐱ ᑭᔅᑭᓄᐊᒪᐙᑲᓇᒃ ᑮ ᐯᒋ ᓈᑌᐗᒃ ᒋᓴᓴ, ᐁ ᐃᑗᒋᒃ, ᐊᐌᓇ ᒥᔭᐗᒋ ᑭᔅᑌᓕᑖᑯᓯᑦ ᑭᒋᑭᔑᑳᐎ ᐅᑭᒫᐎᐎᓂᒃ?
ᒋᓴᔅ ᒫᑲ ᑮ ᓇᑐᒣᐤ ᐊᐱᔅᑕᐙᔑᔕ, ᑌᑖᐎᒡ ᐁ ᐃᑕᓯᓕᒋ ᒫᑲ ᑮ ᐊᓓᐤ,
ᑮ ᐃᑗᐤ ᒫᑲ, ᑖᐺ ᑭᑦ ᐃᑎᓇᐗᐤ, ᑮᔥᐱᓐ ᐁᑳ ᑴᔅᑳᑎᓯᔦᑴ, ᓀᔥᑕ ᓇᔅᐱᑕᐌᒀᐌ ᐊᐱᔅᑕᐙᔑᔕᒃ, ᓇᒪᐎᓚ ᑭ ᑳ ᐱᑐᑳᓇᐗᐤ ᑭᒋᑭᔑᑳᐎ ᐅᑭᒫᐎᐎᓂᒃ᙮
ᐁᐗᑯ ᐅᒋ ᐊᐌᓇ ᑫ ᑕᐸᑌᓕᒥᑎᓱᑴ ᑖᐱᔅᑯᒡ ᐊᐗ ᐊᐱᔅᑕᐙᔑᔥ, ᐁᐗᒀᓇ ᒥᔭᐗᒋ ᑭᔅᑌᓕᑖᑯᓯᑦ ᑭᒋᑭᔑᑳᐎ ᐅᑭᒫᐎᐎᓂᒃ᙮
ᐊᐌᓇ ᒫᑲ ᑫ ᐅᑎᓈᑴ ᐯᔭᒃ ᐅᐅ ᑐᐎ ᐊᐱᔅᑕᐙᔑᔕ ᓂᑦ ᐃᔑᓂᑳᓱᐎᓂᒃ, ᓂᓚ ᓂᑦ ᐅᑎᓂᒃ᙮ᐁ ᑯᒋᐋᑲᓂᐎᑦ ᐊᐌᓇ ᑭᒋ ᒪᒋᑐᑕᒃ
ᒫᑳ ᐊᐌᓇ ᑫ ᐗᓂᑐᑕᐙᑴ ᐯᔭᒃ ᐅᐅ ᐊᐯᔅᑕᐙᔑᔕ ᑳ ᑖᐺᔦᓕᒥᓕᒋ, ᐊᐙᓯᑌ ᑲᑕ ᒥᓨᔑᓂᓕᐸᓐ ᐱᓂᐳᒋᑲᓐ ᐊᓯᓂᔭ ᑭᒋ ᐊᑯᓛᑲᓂᐎᓕᒋ ᐅᒀᔮᒃ, ᐁᑯ ᒫᑲ ᑭᒋ ᓂᔅᑖᐸᐌᑦ ᐃᑕ ᐁ ᑭᔥᑳᔭᐙᓕᒃ ᑭᒋᑲᒦᒃ᙮
ᑲᑕ ᑲᒀᑕᑭᓯᒪᑲᓐ ᐊᔅᑭ ᒪᒋ ᐋᔨᑎᐎᓇ ᐅᒋ! ᐌᓴ ᑫᒋᓈᔥ ᒪᒋ ᐋᔨᑎᐎᓇ ᑲᑕ ᐅᑎᒋᐸᓕᐗ; ᒫᑲ ᑲᑕ ᑲᒀᑕᑭᓯᐤ ᐊᓇ ᐃᓕᓕᐤ ᑳ ᐅᒋ ᐅᑎᒋᐸᓕᒃ ᒪᒋ ᐋᔨᑎᐎᓐ!
ᐁᐗᑯ ᐅᒋ ᑮᔥᐱᓐ ᑭᒋᒋ ᓀᔥᑕᐱᑯ ᑭᓯᑦ ᓈᔦᑕᐌᓕᑕᒥᐃᑯᔭᓀ, ᒪᓂᔕ, ᐌᐱᓇ ᒫᑲ ᐊᐙᓯᑌ ᒥᓨᔑᓐ ᑭᒋ ᐱᑐᑫᔭᓐ ᐱᒫᑎᓯᐎᓂᒃ ᐁ ᒫᔅᑭᐸᓕᔭᓐ ᓀᔥᑕᐱᑯ ᐁ ᒫᔅᑭᓯᔭᓐ, ᐃᔥᐱᔥ ᑭᒋ ᐋᔮᔭᓐ ᓂᔓ ᒥᒋᒋᔭ ᓀᔥᑕᐱᑯ ᓂᔓ ᒥᓯᑕ ᑭᒋ ᐃᔑ ᐌᐱᓂᑳᐎᔭᓐ ᑳᑭᑫ ᐃᔥᑯᑌᒃ᙮
ᑮᔥᐱᓐ ᒫᑲ ᑭᔅᑭᔑᒃ ᓈᔦᑕᐌᓕᑕᒥᐃᑯᔭᓀ, ᐗᓚᐎᐱᑕ, ᐌᐱᓇ ᒫᑲ: ᐊᐙᓯᑌ ᒥᓨᔑᓐ ᑭᒋ ᐱᑐᑫᔭᓐ ᐱᒫᑎᓯᐎᓂᒃ ᐁ ᐯᔭᑾᒃ ᑮᔅᑭᔑᒃ, ᐃᔥᐱᔥ ᐁ ᓂᔑᑭ ᑭᔅᑭᔑᑾ ᑭᒋ ᐃᔑ ᐌᐱᓂᑳᐎᔭᓐ ᒪᒋ ᐃᔥᑯᑌᒃ᙮ᓇᔅᐱᑐᐌᐎ ᐋᑕᓗᑳᓐ ᐁ ᐋᓕᒧᒫᑲᓂᐎᑦ  ᐊᓂᐃ ᒫᓂᔥᒑᓂᔕ ᑳ ᐗᓂᔑᓂᓕᒋ
ᔮᒀᒥᓰᒃ ᐁᑳ ᑭᒋ ᐋᑕᐌᓕᒣᒃ ᐯᔭᒃ ᐅᑯ ᑳ ᐋᐱᔅᑌᓕᑖᑯᓯᒋᒃ; ᐌᓴ ᑭᑦ ᐃᑎᓇᐗᐤ, ᑭᒋᑭᔑᑯᒃ ᐅᑦ ᐁᓐᒐᓕᒥᐙᐗ ᒧᔕᒃ ᑲᓇᐙᐸᒥᒣᓕᐗ ᓄᑖᐎᔭ ᑭᒋᑭᔑᑯᒃ ᑳ ᐃᑖᓕᒋ᙮
ᐌᓴ ᐃᓕᓕᐎᑯᓯᓵᓐ ᑮ ᐯᒋ ᐃᑐᑌᐤ ᑭᒋ ᐱᒫᒋᑖᑦ ᐊᓂᐁᓕᐤ ᑳ ᐗᓂᑎᓂᓕᒃ᙮
ᑖᓐ ᐁᑌᓕᑕᒣᒃ? ᑮᔥᐱᓐ ᐃᓕᓕᐤ ᐋᔭᐙᑦ ᒥᑖᑐᒥᑕᓇᐤ ᒫᓂᔥᒑᓂᔕ, ᐯᔭᒃ ᐁ ᐃᑕᓯᓕᒋ ᒫᑲ ᐗᓂᔑᓂᓕᒋ, ᓇᒪ ᓈ ᓇᑲᑌᐤ ᐊᓂᐃ ᔖᑭᑖᑐᒥᑕᓇᐤ ᓀᔥᑕ ᔖᑭᑖᑐᔖᑉ, ᓀᔥᑕ ᐃᑐᑌᐤ ᐁ ᐃᔑ ᐗᒋᐗᓂᓕᒃ ᑭᒋ ᓈᓇᑕᐙᐸᒫᑦ ᐊᓂᐃ ᑳ ᐗᓂᔑᓂᓕᒋ?
ᑮᔥᐱᓐ ᒫᑲ ᒣᔅᑲᐙᒋ, ᑖᐺ ᑭᑦ ᐃᑎᓇᐗᐤ ᐊᐙᓯᑌ ᑲᑕ ᐅᒋ ᒥᓚᐙᑕᒻ ᐊᓂᐃ ᒫᓂᔥᒑᓂᔕ, ᐃᔥᐱᔥ ᐊᓂᐃ ᔖᑭᑖᑐᒥᑕᓇᐤ ᓀᔥᑕ ᔖᑭᑖᑐᔖᑉ ᐁᑳ ᑳ ᐗᓂᔑᓂᓕᒋ᙮
ᐁᑯ ᑖᐱᔅᑯᒡ ᓀᔥᑕ ᓇᒪᐎᓚ ᓇᑕᐌᓕᑕᒻ ᑯᑖᐎᐗᐤ ᑭᒋᑭᔑᑯᒃ ᑳ ᐃᑖᑦ, ᐯᔭᒃ ᐅᐅ ᑳ ᐋᐱᔅᑌᓕᑖᑯᓯᓕᒋ ᑭᒋ ᓂᔑᐗᓈᑎᓯᓕᒋ᙮ᐃᔅᐱ ᐁ ᐗᓂᑐᑕᒃ ᑭᒋᔖᓐ
ᓀᔥᑕ ᒫᑲ ᑮᔥᐱᓐ ᑭᒋᔖᓐ ᐗᓂᑐᑖᔅᑫ, ᓇᑕᐎ ᐎᑐᒪᐤ ᑳ ᐃᔑ ᐗᓂᑐᑖᔉ ᑭᓚᐗᐤ ᐁ ᓂᔑᔦᒃ ᐱᑯ: ᑮᔥᐱᓐ ᒫᑲ ᐱᔑᒋᐃᔅᑫ ᑭ ᑮ ᑲᔥᑭᐊᐤ ᑭᒋᔖᓐ᙮
ᒫᑲ ᑮᔥᐱᓐ ᐁᑳ ᐱᔑᒋᐃᔅᑫ, ᐁᑯ ᓇᑕᐙᐸᒻ ᐁ ᐎᒉᐎᔉ ᐯᔭᒃ ᓀᔥᑕᐱᑯ ᓂᔓ ᑯᑕᑭᔭᒃ, ᐅᑐᓂᐙᒃ ᓂᔓ ᓀᔥᑕᐱᑯ ᓂᔅᑐ ᐅᑎᐹᒋᒧᐗᒃ ᒥᓯᐌ ᑳ ᐃᑣᓂᐗᒃ ᑭᒋ ᐋᔨᒋᑖᓂᐗᓂᓕᒃ᙮
ᑮᔥᐱᓐ ᒫᑲ ᐁᑳ ᐱᔑᒋᐋᑌ ᐊᓂᐃ ᐎᑕᒫᐎᒃ ᒫᒪᐎᐋᔭᒥᐋᐗᒃ; ᒫᑲ ᑮᔥᐱᓐ ᐁᑳ ᐱᔑᒋᐋᑌ ᒫᒪᐎᐋᔭᒥᐋᐗ, ᑳᔮᒻ ᑖᐱᔅᑯᒡ ᑳ ᐋᓉᔦᓕᑕᒃ ᐃᓕᓕᐤ ᓀᔥᑕ ᐸᑉᓕᑳᓐ ᑭ ᑳ ᐃᑌᓕᒪᐤ᙮ᑫᒀᓐ ᐁ ᒫᑯᐱᑕᒧᐌᒃ ᓀᔥᑕᐱᑯ ᐁ ᐋᐸᐊᒧᐌᒃ
ᑖᐺ ᑭᑦ ᐃᑎᓇᐗᐤ, ᑫᒀᓐ ᑫ ᒫᑯᐱᑕᒧᐌᑴ ᐅᑕ ᐊᔅᑮᒃ ᑲᑕ ᒫᑯᐱᒋᑳᑌᐤ ᑭᒋᑭᔑᑯᒃ: ᑫᒀᓐ ᒫᑲ ᑫ ᐋᐸᐊᒧᐌᑴ ᐅᑕ ᐊᔅᑮᒃ ᑲᑕ ᐋᐸᐃᑳᑌᐤ ᑭᒋᑭᔑᑯᒃ᙮
ᒥᓇ ᑭᑦ ᐃᑎᓇᐗᐤ, ᑮᔥᐱᓐ ᓂᔓ ᐁ ᐃᑕᔑᔦᒃ ᑖᐱᔅᑯᒡ ᐃᑌᓕᑕᑾᐌ ᐅᑕ ᐊᔅᑮᒃ ᑫᒀᓕᐤ ᑫ ᓇᑐᑕᒫᒋᒃ, ᑲᑕ ᑐᑕᒫᑯᐗᒃ ᓄᑖᐎᔭ ᑭᒋᑭᔑᑯᒃ ᑳ ᐃᑖᓕᒋ᙮
ᐌᓴ ᐃᑕ ᓂᔓ ᓀᔥᑕᐱᑯ ᓂᔅᑐ ᒥᔭᐗᒋᐃᑐᑕᐌ ᓂᑦ ᐃᔑᓂᑳᓱᐎᓂᒃ, ᐁᑯᑕ ᓀᔥᑕ ᓂᓚ ᑫ ᐃᑖᔮᓐ᙮ᐊᓇ ᐊᑐᔅᑫᓛᑲᓐ ᐁᑳ ᐁ ᑮ ᑭᑎᒫᑫᓕᑖᑯᓯᑦ
ᐁᑯ ᐱᑕᕐ ᐱᐁᒋ ᓈᑖᑦ, ᑮ ᐃᑗᐤ ᒫᑲ, ᑌᐯᓕᒋᑫᔭᓐ, ᑖᓐᑕᑡᐤ ᑫ ᐌᐯᓕᑕᒪᐗᒃ ᓂᒋᔖᓐ ᐁ ᐗᓂᑐᑕᐎᑦ? ᐱᓕᔥ ᓂᔂᔀᐤ ᓈ?
ᒋᓴᔅ ᐃᑌᐤ, ᓇᒪᐎᓚ ᐱᓕᔥ ᓂᔂᔀᐤ ᐱᑯ ᑭᑦ ᐃᑎᓐ; ᒫᑲ, ᐱᓕᔥ ᓂᔂᓱᒥᑕᓇᐗᐤ ᓂᔂᔅ᙮
ᐁᐗᑯ ᐅᒋ ᑭᒋᑭᔑᑳᐎ ᐅᑭᒫᐎᐎᓐ ᐃᔑᓈᑾᓐ ᑖᐱᔅᑯᒡ ᐯᔭᒃ ᑭᒋᐅᑭᒪᐤ, ᐁ ᐎ ᐊᑭᑕᒸᑦ ᐃᔥᐱᔥ ᑫ ᑎᐸᐊᒫᑯᔅᐸᓐ ᐅᑦ ᐊᑑᔅᑫᓛᑲᓂᒪ᙮
ᒫᑲ ᐁᑳ ᑫᒀᓕᐤ ᐁ ᐋᔮᑦ ᑭᒋ ᑎᐸᐊᒫᑫᑦ, ᐅᑦ ᐅᑭᒫᒪ ᑮ ᐃᑕᔓᐌᓕᐗ ᑭᒋ ᐊᑖᐙᑲᓂᐎᑦ, ᓀᔥᑕ ᐎᐗ, ᓀᔥᑕ ᐅᑦ ᐊᐙᔑᒥᔕ, ᓀᔥᑕ ᒥᓯᐌ ᑳ ᐃᔑ ᐋᔮᑦ ᑭᒋ ᐅᒋ ᑎᐸᐊᒫᑯᑦ᙮
ᐊᓇ ᐊᑑᔅᑫᓛᑲᓐ ᒫᑲ ᑮ ᐸᑭᔑᓐ ᐁ ᐅᑎᑕᐲᔅᑕᐙᑦ, ᐁ ᐃᑗᑦ, ᑌᐯᓕᒋᑫᔭᓐ, ᐁᔑᓇᐋᐃᓐ ᐁᑯ ᒫᑲ ᒥᓯᐌ ᑫ ᑎᐸᐊᒫᑖᓐ᙮
ᐁᑯ ᐊᓇ ᐊᑑᔅᑫᓛᑲᓐ ᐅᑦ ᐅᑭᒫᒪ ᑭ ᑭᑎᒫᑫᓕᒥᑯ, ᑭ ᐋᐸᐅᑯ ᒫᑲ, ᓀᔥᑕ ᑭ ᐌᐯᓕᑕᒫᑯ ᒥᓯᐌ ᐅ ᒪᓯᓇᐃᑲᓐ᙮
ᒫᑲ ᐁᐗᑯ ᐊᑑᔅᑫᓛᑲᓐ ᑮ ᐗᓚᐎᐤ, ᑮ ᒥᔅᑲᐌᐤ ᒫᑲ ᐯᔭᒃ ᐎᒋᐊᑑᔅᑫᓛᑲᓇ, ᑫ ᑎᐸᐊᒫᑯᔅᐸᓐ ᒥᑖᑐᒥᑕᓇᐤ ᔔᓕᐋᓈᐱᔅᑯᔕ; ᑮ ᐅᑎᑎᓀᐤ ᒫᑲ, ᐁ ᓴᑭᑯᑕᔅᑴᓈᑦ, ᐁ ᐃᑖᑦ ᒫᑲ, ᑎᐸᐊᒫᐎᓐ ᑫ ᑎᐸᐸᒪᐎᔭᐸᓐ᙮
ᐎᒋᐊᑑᔅᑫᓛᑲᓇ ᒫᑲ ᑮ ᐸᑭᔑᓂᓕᐗ ᐅᓯᑎᒃ, ᑭ ᓇᑐᑕᒫᑯ ᒫᑲ, ᐁ ᐃᑎᑯᑦ, ᐁᔑᓇᐙᐃᓐ, ᐁᑯ ᒫᑲ ᒥᓯᐌ ᑫ ᑎᐸᐊᒫᑖᓐ᙮
ᓇᒪᐎᓚ ᒫᑲ ᐎ ᑐᑕᒻ: ᒫᑲ ᑮ ᓇᑕᐎ ᐌᐱᓀᐤ ᑭᐸᐅᑐᐎᑲᒥᑯᒃ, ᐹᑎᒫ ᑮ ᑎᐸᐊᒥᓕᒋ ᐅ ᒪᓯᓇᐃᑲᓐ᙮
ᐃᔅᐱ ᒫᑳ ᐎᒋᐊᑑᔅᑫᓛᑲᓇ ᐎᐋᐸᑕᒥᓕᒋ ᑳ ᑐᒋᑳᑌᓕᒃ, ᓈᔅᐱᒡ ᑮ ᒥᒋᓚᐌᓯᓕᐗ, ᑮ ᐯᒋ ᐎᑕᒪᐌᓕᐗ ᒫᑲ ᐅᑦ ᐅᑭᒫᒥᓕᐗ ᒥᓯᐌ ᑳ ᑐᒋᑳᑌᓕᒃ᙮
ᐁᑯ ᒫᑲ ᐅᑦ ᐅᑭᒫᒪ, ᐃᔅᐱ ᑳ ᑮ ᓇᑐᒥᑯᑦ, ᑮ ᐃᑎᑯ, ᐅ ᑭᓚ ᒪᒋ ᐊᑑᔅᑫᓛᑲᓐ, ᑭ ᑮ ᐌᐯᓕᑕᒫᑎᓐ ᒥᓯᐌ ᑭ ᒪᓯᓇᐃᑲᓐ, ᐁ ᑮ ᐸᑯᓭᓕᒥᔭᓐ:
ᓇᒪ ᓈ ᑭ ᑳ ᑮ ᑭᑎᒫᑭᓇᐗᑖᔾ ᑮᒋᐊᑑᔅᑫᓛᑲᓐ ᑖᐱᔅᑯᒡ ᑳ ᐃᔑ ᑭᑎᒫᑭᓈᑖᓐ?
ᐅᑦ ᐅᑭᒫᒪ ᑭ ᑭᓯᐙᓯᓕᐗ, ᑮ ᐸᑭᑎᓂᑯ ᒫᑲ ᐅᓇᓀᑳᒋᐃᐌᐗ ᐅᒋᒋᓖᒃ, ᐹᑎᒫ ᑮ ᑎᐸᐊᑫ ᒥᓯᐌ ᑳ ᐃᔑ ᒥᓯᓇᐃᑫᑦ᙮
ᐁᑯ ᓀᔥᑕ ᓄᑖᐎ ᑭᒋᑭᔑᑯᒃ ᑳ ᐃᑖ ᑫ ᐃᔑ ᑐᑖᑖᒃ, ᑮᔥᐱᓐ ᐁᑳ ᑭᑌᐃᐙᒃ ᐅᒋ ᐌᐯᓕᑕᒪᐌᑾᐌ ᑭᒋᔖᓂᐙᐗᒃ ᐁ ᐗᓂᑐᑖᑖᑾᒃ᙮
ᒋᓴᔅ ᐋᓕᒧᑕᒻ ᐌᐱᓂᑐᐎᓐ
ᑮ ᐃᑭᓐ ᒫᑲ, ᐃᔅᐱ ᒋᓴᔅ ᑳ ᑮ ᑭᔑᐃᑗᑦ ᒥᓯᐌ ᐅᐅ ᐃᑗᐎᓇ, ᑳᓕᓖᒃ ᑮ ᐅᒋ ᑭᑐᑌᐤ, ᑮ ᐯᒋ ᐃᑐᑌᐤ ᒫᑲ ᒎᑎᐊ ᐊᔅᑮᒃ ᐊᑳᒥᒃ ᒐᕐᑕᓂᒃ:
ᑮ ᓄᔅᐱᓈᑎᑯ ᒫᑲ ᒥᔮᒪᐎᒥᒉᑎᓕᒋ ᐃᓕᓕᐗ; ᐁᑯᑕ ᒫᑲ ᒫᓇᐙᒋᐋᑦ᙮
ᑮ ᐯᒋ ᓈᑎᑯ ᓀᔥᑕ ᐸᕋᓯᔭ, ᐁ ᑲᑴᒋᐃᑯᑦ, ᐁ ᐃᑎᑯᑦ ᒫᑲ, ᐅᓚᔓᐌᓕᑖᑾᓐ ᓈ ᐃᓕᓕᐤ ᑭᒋ ᐌᐱᓈᑦ ᐎᐗ ᒥᓯᐌ ᑫᒀᓕᐤ ᐅᒋ?
ᐁ ᓇᔥᑴᐗᔑᐋᑦ ᒫᑲ, ᑮ ᐃᑌᐤ, ᓇᒪ ᓈ ᑭ ᑮ ᐅᒋ ᐋᔭᒥᑖᓇᐗᐤ, ᐊᓇ ᓃᔥᑕᒻ ᑳ ᐅᔑᐋᑦ, ᑮ ᐅᔑᐁᐤ ᓈᐯᐗ ᓀᔥᑕ ᐃᔅᑴᐗ,
ᐁ ᑮ ᐃᑗᑦ ᒫᑲ, ᐁᐗᑯ ᐅᒪ ᐅᒋ ᐃᓕᓕᐤ ᑫ ᓇᑲᑖᑦ ᐅᑖᐎᔭ ᓀᔥᑕ ᐅᑳᐎᔭ, ᑲᑕ ᐎᑭᒣᐤ ᒫᑲ ᐎᐗ; ᐅᑯ ᒫᑲ ᐁ ᓂᔑᒋᒃ ᑫ ᐯᔭᑯ ᐎᔮᓯᒋᒃ᙮
ᐁᐗᑯ ᐅᒋ ᓇᒪᐎᓚ ᑫᔮᐸᒡ ᓂᔑᐗᒃ, ᒫᑲ ᐯᔭᑯ ᐎᔮᓯᐗᒃ᙮ ᐊᓂᐃ ᒫᑲ ᑳ ᐎᑭᑐᐋᑦ ᑭᒋᒪᓂᑐ, ᐁᑳᐎᓚ ᐃᓕᓕᐤ ᑲᑕ ᐹᑳᓂᐁᐤ᙮
ᐃᑎᑯ, ᑖᓀᑭ ᐌᒋ ᒫᑲ ᒧᓯᔅ ᑮ ᐃᑕᔓᐌᑦ ᑭᒋ ᒥᓛᑲᓂᐎᓕᒋ ᐌᐱᓂᑐᐎ ᒪᓯᓇᐃᑲᓂᓕᐤ, ᐁᑯ ᒫᑲ ᑭᒋ ᐌᐱᓂᒥᒋ?
ᐃᑌᐤ, ᒧᓯᔅ ᐁ ᐃᔅᐱᒋ ᒪᔥᑲᐎᑌᐁᔦᒃ ᑭ ᑮ ᐃᓕᓈᑯᐗᐤ ᑭᒋ ᐌᐱᓀᑾᒃ ᑭᐎᐙᐗ: ᓃᔥᑕᒻ ᐅᒋ ᒫᑲ ᓇᒪᐎᓚ ᐅᒋ ᐃᑭᓐ᙮
ᑭᑦ ᐃᑎᓇᐗᐤ ᒫᑲ, ᐊᐌᓇ ᑫ ᐌᐱᓈᑴ ᐎᐗ, ᐱᑯ ᑖᐺ ᐱᔑᒀᑎᓯᐎᓂᓕᐤ ᐅᒋ, ᑯᑕᑭᔭ ᒫᑲ ᑫ ᐎᑭᒫᑴ, ᑐᑕᒻ ᐱᔑᒀᑎᓯᐎᓂᓕᐤ: ᓀᔥᑕ ᒫᑲ ᐊᐌᓇ ᐎᑭᒫᑴ ᐊᓂᐃ ᑳ ᐌᐱᓂᒥᒋ, ᑐᑕᒻ ᐱᔑᒀᑎᓯᐎᓂᓕᐤ᙮
ᐃᑎᑯ ᐅ ᑭᔅᑭᓄᐊᒪᐙᑲᓇ, ᑮᔥᐱᓐ ᐅᒪ ᐃᔑ ᐁᑭᓂᓕᑴ ᐃᓕᓕᐤ ᓀᔥᑕ ᐎᐗ, ᓇᒪᐎᓚ ᒥᓨᔑᓐ ᑭᒋ ᐎᑭᑐᓈᓂᐗᒃ᙮
ᒫᑲ ᑮ ᐃᑌᐤ, ᓇᒪᐎᓚ ᒥᓯᐌ ᐃᓕᓕᐗᒃ ᑮ ᐅᑎᓇᒶᒃ ᐅᒣᓕᐤ ᐃᑗᐎᓂᓕᐤ, ᐊᓂᑭ ᐱᑯ ᑳ ᐃᔑ ᒥᓛᑲᓂᐎᒋᒃ᙮
ᐌᓴ ᐃᑖᐗᒃ ᐋᑎᑦ ᔫᓇᑲᒃ, ᐁ ᑮ ᐃᔑ ᓂᑖᐎᑭᒋᒃ ᐅᑳᐎᐙᐗ ᐅᔻᓕ ᐅᒋ; ᐃᑖᐗᒃ ᓀᔥᑕ ᐋᑎᑦ ᔫᓇᑲᒃ, ᐁ ᑮ ᐃᔑᐃᑯᒋᒃ ᐃᓕᓕᐗ; ᐃᑖᐗᒃ ᓀᔥᑕ ᔫᓇᑲᒃ ᐅᒋᑕᐤ ᐁ ᑮ ᐃᔑᐃᑎᓱᒋᒃ ᑭᒋᑭᔑᑳᐎ ᐅᑭᒫᐎᐎᓂᓕᐤ ᐅᒋ᙮ ᐊᓇ ᑳ ᑲᔥᑭᑖᑦ ᑭᒋ ᐅᑎᓇᒃ, ᐁᑯᔑ ᑲᑕ ᐅᑎᓇᒻ᙮ᒋᓴᔅ ᔕᐌᓕᒣᐤ ᐊᐱᔅᑕᐙᔑᔕ
ᐁᑯ ᐱᐁᑐᐙᑲᓂᐎᑦ ᐊᐱᔅᑕᐙᔑᔕ, ᑭᒋ ᓵᒥᓈᑦ, ᓀᔥᑕ ᑭᒋ ᐋᔭᒥᐋᑦ: ᑭᔅᑭᓄᐊᒪᐙᑲᓇᒃ ᒫᑲ ᑮ ᑭᑕᐊᒪᐌᐗᒃ᙮
ᒫᑲ ᒋᓴᔅ ᑮ ᐃᑗᐤ, ᐃᓕᓈᑯᒃ ᐋᐱᔅᑕᐙᔑᔕᒃ, ᐁᑳ ᒫᑲ ᑭᑕᐊᒫᑯᒃ ᑭᒋ ᐯᒋ ᓈᔑᒋᒃ; ᐌᓴ ᐁᑯ ᑐᐎ ᑭᒋᑭᔑᑳᐎ ᐅᑭᒫᐎᐎᓇᒃ ᑳ ᐃᑖᒋᒃ᙮
ᑮ ᓵᒥᓀᐤ ᒫᑲ, ᐁᑯ ᒫᑲ ᐊᓐᑕ ᑳ ᐅᒋ ᑭᑐᑌᑦ᙮ᐅᔅᑭᓂᑭᐤ ᐁ ᐌᓗᑎᓯᑦ
ᒫᑎᑲ, ᒫᑲ, ᑮ ᐯᒋ ᐃᑎᑯ ᐊᐌᓕᐗ, ᒥᓗ ᑭᔅᑭᓄᐊᒫᑫᐤ, ᑫᑯ ᒥᓗ ᑫᒀᓐ ᑫ ᑐᑕᒫᓐ, ᑭᒋ ᐋᔮᔮᓐ ᑳᑭᑫ ᐱᒫᑎᓯᐎᓐ?
ᑮ ᐃᑗᐤ ᒫᑲ, ᑖᓀᑭ ᐌᒋ ᒥᓗᑣᐤ ᐃᔑᔭᓐ? ᓇᒪᐎᓚ ᐊᐌᓇ ᒥᓗᑡᐤ, ᐯᔭᒃ ᐱᑯ, ᐁᐗᑯ ᑭᒋᒪᓂᑐ: ᒫᑲ ᑮᔥᐱᓐ ᐙ ᐱᑐᑫᐗᓀ ᐱᒫᑎᓯᐎᓂᒃ ᑲᓇᐌᓕᑕ ᑲᑫᔅᑴᐎᓇ᙮
ᑭᔅᑌᓕᒻ ᑯᑖᐎ ᓀᔥᑕ ᑭᑳᐎ; ᓀᔥᑕ ᒫᑲ, ᑭ ᑳ ᓵᑭᐊᐤ ᑮᒋᐃᓕᓕᐤ ᑖᐱᔅᑯᒡ ᐁ ᐃᔑ ᓵᑭᐃᑎᓱᔭᓐ᙮
ᐊᓇ ᐅᔥᑭᓂᑭᐤ ᐃᑌᐤ, ᒥᓯᐌ ᐅᐅ ᑫᒀᓇ ᓂ ᑮ ᑲᓇᐌᓕᑌᓐ ᑳ ᐯᒋ ᐊᐙᔑᔑᐎᔮᓐ ᑫᒀᓐ ᑫᔮᐸᒡ ᓄᑌᐸᓕᔮᓐ?
ᒋᓴᔅ ᑮ ᐃᑌᐤ, ᑮᔥᐱᓐ ᐙ ᒥᑐᓂᐎᓯᐗᓀ, ᓇᑕᐎ ᐊᑖᐗᑫ ᐊᓂᒪ ᑳ ᐋᔮᔭᓐ, ᒥᓕᒃ ᒫᑲ ᐅᑭᑎᒫᑭᓯᐗᒃ, ᐁᑯ ᑫ ᐋᔮᔭᓐ ᐌᓗᑎᓯᐎᓐ ᑭᒋᑭᔑᑯᒃ; ᐯᒋ ᐃᑐᑌ ᒫᑲ ᑭᒋ ᓄᔅᐱᓇᔑᔭᓐ᙮
ᒫᑲ ᐃᔅᐱ ᐅᔥᑭᓂᑭᐤ ᐱᐁᑕᒃ ᐊᓂᐁᓕᐤ ᐃᑗᐎᓂᓕᐤ, ᑮ ᑭᑐᑌᐤ ᐁ ᒥᒋᓚᐌᓯᑦ; ᐌᓴ ᑭᒋ ᐌᓗᑎᓯᐎᓇ ᑮ ᐋᔭᐤ᙮
ᐁᑯ ᒋᓴᔅ ᐁᑖᑦ ᐅ ᑭᔅᑭᓄᐊᒪᐙᑲᓇ, ᑖᐺ ᑭᑦ ᐃᑎᓇᐗᐤ, ᒥᔕᑭᓯᐎᓕᓕᐤ ᐊᑳᐙᒡ ᑲᑕ ᐱᑐᑫᐤ ᑭᒋᑭᔑᑳᐎ ᐅᑭᒫᐎᐎᓂᒃ᙮
ᒥᓇ ᒫᑲ ᑭᑦ ᐃᑎᓇᐗᐤ, ᐊᐙᓯᑌ ᐌᑕᓂᓕᐤ ᑳᒥᓪ ᑭᒋ ᔖᐳᑕᐌᔥᑲᒃ ᐁ ᐅᔥᑭᔑᑯᐗᓂᓕᒃ ᔖᐴᓂᑲᓂᓕᐤ, ᐃᔥᐱᔥ ᒥᔕᑭᓯᐎᓕᓕᐤ ᑭᒋ ᐱᑐᑫᐙᑦ ᑭᒋᒪᓂᑐᐗ ᐅᑦ ᐅᑭᒫᐎᐎᓂᓕᒃ᙮
ᐃᔅᐱ ᒫᑲ ᐅ ᑭᔅᑭᓄᐊᒪᐙᑲᓇ ᐱᐁᑕᒥᓕᒋ, ᓈᔅᐱᒡ ᑮ ᒫᒪᔅᑳᑕᒥᓕᐗ, ᐁ ᐃᑗᓕᒋ, ᐊᐌᓇ ᒫᑲ ᑫ ᑮ ᐱᒫᒋᐅᑦ?
ᒫᑲ ᒋᓴᔅ ᐁ ᑲᓇᐙᐸᒫᑦ, ᑮ ᐃᑌᐤ, ᐅᒣᓕᐤ ᐋᑕᐎᑖᐗᒃ ᐃᓕᓕᐗᒃ, ᒫᑲ ᒥᓯᐌ ᑫᒀᓇ ᐌᑕᓂᓕᐤ ᑭᒋᒪᓂᑐ᙮
ᐁᑯ ᓀᔥᑴᐗᔑᐃᐌᑦ ᐱᑕᕐ, ᐁ ᐃᑖᑦ, ᒫᑎᑲ, ᓂ ᑮ ᓇᑲᑌᓈᓐ ᒥᓯᐌ ᑫᒀᓇ, ᓀᔥᑕ ᑭ ᑮ ᓄᔅᐱᓈᑎᑎᓈᓐ; ᐅᒪ ᐁ ᑮ ᑐᑕᒫᒃ, ᑫᒀᓐ ᑫ ᐋᔮᔮᒃ?
ᒋᓴᔅ ᒫᑲ ᑮ ᐃᑌᐤ, ᑖᐺ ᑭᑦ ᐃᑎᓈᐗᐤ, ᑭᓚᐗᐤ ᑳ ᑮ ᓄᔅᐱᓇᔑᔦᒃ, ᐅᔥᑭ ᓂᑖᐎᑭᐎᓂᒃ ᐃᔅᐱ ᐃᓕᓕᐎᑯᓯᓵᓐ ᐊᐱᑌ ᐅ ᑭᔅᑌᓕᑖᑯᓯᐎᓂ ᐅᑭᒪᐗᐱᐄᓂᒃ, ᑭᓚᐗᐤ ᓀᔥᑕ ᑭ ᑳ ᑌᑕᐱᓇᐗᐤ ᓂᔓᔖᑉ ᐅᑭᒪᐗᐱᐄᓇ ᐁ ᑎᐹᔅᑯᓀᑾᒃ ᐊᓂᐃ ᓂᔓᔖᑉ ᐅ ᑕᑐᑌᐎᓯᒪ ᐃᔅᕃᐃᓪ᙮
ᒥᓯᐌ ᑕᑐ ᐊᐌᓇ ᒫᑲ ᑳ ᑮ ᓇᑲᑕᒃ ᐙᔅᑳᔨᑲᓇ, ᓀᔥᑕᐱᑯ ᐎᒋᔖᓇ, ᓀᔥᑕᐱᑯ ᐎᒋᔖᓂᔅᑴᒪ, ᓀᔥᑕᐱᑯ ᐅᑖᐎᔭ, ᓀᔥᑕᐱᑯ ᐅᑳᐎᔭ, ᓀᔥᑕᐱᑯ ᐅᑦ ᐊᐙᔑᒥᔕ, ᓀᔥᑕᐱᑯ ᐅᑦ ᐊᔅᑭ, ᓂᑦ ᐃᔑᓂᑲᓱᐎᓂᓕᐤ ᐅᒋ, ᑲᑕ ᒥᓚᐤ ᒥᑖᑐᒥᑕᓇᐗᐤ ᐃᔥᐱᔥ, ᑲᑕ ᐋᔭᐤ ᓀᔥᑕ ᑳᑭᑫ ᐱᒫᑎᓯᐎᓂᓕᐤ᙮
ᒫᑲ ᒥᒉᑦ ᑳ ᓂᔥᑕᒻ ᐃᑌᓕᑖᑯᓯᒋᒃ, ᑲᑕ ᒫᒋᒡ ᐃᑌᓕᑖᑯᓯᐗᒃ, ᓀᔥᑕ ᑳ ᒦᒋᒡ ᐃᑌᓕᑖᑯᓯᒋᒃ ᑲᑕ ᓃᔥᑕᒻ ᐃᑌᓕᑖᑯᓯᐗᒃ᙮
ᐅᑦ ᐋᔮᓂᔅᑫᓂᑕᐎᑭᐎᓐ ᒋᓴᔅ ᙭
ᒪᓯᓇᐃᑲᓐ ᐃᑕ ᐁ ᐎᑖᑲᓂᐗᓂᓕᒃ ᐅᑦ ᐋᔮᓂᔅᑫᓂᑖᐎᑭᐎᓐ ᒋᓴᔅ ᙭, ᑌᐱᑦ ᐅᑯᓯᓴ, ᐁᑉᕃᐋᒻ ᐅᑯᓯᓴ᙮
ᐁᑉᕃᐋᒻ ᑮ ᓂᑖᐎᑭᐁᐤ ᐋᐃᓯᑲ; ᐋᐃᓯᒃ ᒫᑲ ᑮ ᓂᑖᐎᑭᐁᐤ ᒉᑲᐸ; ᒉᑲᑉ ᒫᑲ ᑮ ᓂᑖᐎᑭᐁᐤ ᒎᑕᓴ ᓀᔥᑕ ᐎᒋᔖᓂᓕᐗ;
ᒎᑕᔅ ᒫᑲ ᑮ ᓂᑖᐎᑭᐁᐤ ᐯᕆᓴ ᓀᔥᑕ ᓭᕋᐊ ᑌᒫᕐ ᐅᒋ; ᐯᕆᔅ ᒫᑲ ᑮ ᓂᑖᐎᑭᐁᐤ ᐁᔅᕋᒪ; ᐁᔅᕋᒻ ᒫᑲ ᑮ ᓂᑖᐎᑭᐁᐤ ᐁᕋᒪ;
ᐁᕋᒻ ᒫᑲ ᑮ ᓂᑖᐎᑭᐁᐤ ᐊᒥᓇᑖᐸ; ᐊᒥᓇᑖᑉ ᒫᑲ ᑮ ᓂᑖᐎᑭᐁᐤ ᓀᐋᓴᓇ; ᓀᐋᓴᓐ ᒫᑲ ᑮ ᓂᑖᐎᑭᐁᐤ ᓵᓪᒪᓇ;
ᓵᓪᒪᓐ ᒫᑲ ᑮ ᓂᑖᐎᑭᐁᐤ ᐳᐊᓴ ᕃᑳᑉ ᐅᒋ; ᐳᐋᔅ ᒫᑲ ᑮ ᓂᑖᐎᑭᐁᐤ ᐅᐯᑕ ᕉᑦ ᐅᒋ; ᐅᐯᑦ ᒫᑲ ᑮ ᓂᑖᐎᑭᐁᐤ ᒉᓯᔭ;
ᒉᓯ ᒫᑲ ᑮ ᓂᑖᐎᑭᐁᐤ ᑌᐱᑕ ᑳ ᑭᒋᐅᑭᒪᐎᓕᒋ; ᑌᐱᑦ ᑳ ᑭᒋᐅᑭᒪᐎᑦ ᒫᑲ ᑮ ᓂᑖᐎᑭᐁᐤ ᓴᓚᒪᓇ ᐊᓂᐃ ᐅᒋ ᑳ ᑮ ᐎᐎᓕᒋ ᔫᕋᔭᓴ;
ᓴᓚᒪᓐ ᒫᑲ ᑮ ᓂᑖᐎᑭᐁᐤ ᕈᐳᐊᒪ; ᕈᐳᐊᒻ ᒫᑲ ᑮ ᓂᑖᐎᑭᐁᐤ ᐊᐹᔭᐊ; ᐊᐹᔭ ᒫᑲ ᑮ ᓂᑖᐎᑭᐁᐤ ᐁᓴᐊ;
ᐁᓴ ᒫᑲ ᑮ ᓂᑖᐎᑭᐁᐤ ᒐᓴᐹᑕ; ᒐᓴᐹᑦ ᒫᑲ ᑮ ᓂᑖᐎᑭᐁᐤ ᒍᕋᒪ; ᒍᕋᒻ ᒫᑲ ᑮ ᓂᑖᐎᑭᐁᐤ ᐅᓵᔭᓴ;
ᐅᓵᔭᔅ ᒫᑲ ᑮ ᓂᑖᐎᑭᐁᐤ ᒍᐊᑕᒪ; ᒍᐊᑕᒻ ᒫᑲ ᑮ ᓂᑖᐎᑭᐁᐤ ᐁᑳᓴ; ᐁᑳᔅ ᒫᑲ ᑮ ᓂᑖᐎᑭᐁᐤ ᐁᓯᑳᔭᓴ;
ᐁᓯᑳᔭᔅ ᒫᑲ ᑮ ᓂᑖᐎᑭᐁᐤ ᒪᓈᓯᓴ; ᒪᓈᓯᔅ ᒫᑲ ᑮ ᓂᑖᐎᑭᐁᐤ ᐋᒪᓇ; ᐋᒪᓐ ᒫᑲ ᑮ ᓂᑖᐎᑭᐁᐤ ᒍᓵᔭᓴ;
ᒍᓵᔭᔅ ᒫᑲ ᑮ ᓂᑖᐎᑭᐁᐤ ᒉᑯᓈᔭᓴ ᓀᔥᑕ ᐎᒋᔖᓂᓕᐗ, ᓈᓐᑕᐤ ᐃᔅᐱ ᑳ ᑮ ᐃᑐᑕᐋᑲᓂᐎᒋᒃ ᐹᐱᓚᓂᒃ;
ᐃᔅᐱ ᒫᑲ ᑳ ᐯᔑᐙᑲᓂᐎᒋᒃ ᐹᐱᓚᓂᒃ, ᒉᑯᓈᔭᔅ ᑮ ᓂᑖᐎᑭᐁᐤ ᓴᓓᑎᔭᓚ; ᓴᓓᑎᔭᓪ ᒫᑲ ᑮ ᓂᑖᐎᑭᐁᐤ ᓱᕋᐸᐸᓚ;
ᓱᕋᐸᐸᓪ ᒫᑲ ᑮ ᓂᑖᐎᑭᐁᐤ ᐊᐹᔭᑕ; ᐊᐹᔭᑦ ᒫᑲ ᑮ ᓂᑖᐎᑭᐁᐤ ᐃᓛᔭᑭᒪ; ᐃᓛᔭᑭᒻ ᒫᑲ ᑮ ᓂᑖᐎᑭᐁᐤ ᐁᓴᕋ;
ᐁᓴᕐ ᒫᑲ ᑮ ᓂᑖᐎᑭᐁᐤ ᓭᑕᑲ; ᓭᑕᒃ ᒫᑲ ᑮ ᓂᑖᐎᑭᐁᐤ ᐁᑭᒪ; ᐁᑭᒻ ᒫᑲ ᑮ ᓂᑖᐎᑭᐁᐤ ᐃᓛᔭᑕ;
ᐃᓛᔭᑦ ᒫᑲ ᑮ ᓂᑖᐎᑭᐁᐤ ᐃᓕᐁᓴᕋ; ᐃᓕᐁᓴᕐ ᒫᑲ ᑮ ᓂᑖᐎᑭᐁᐤ ᒫᑦᑕᓇ; ᒫᑦᑕᓐ ᒫᑲ ᑮ ᓂᑖᐎᑭᐁᐤ ᒉᑭᐸ;
ᒉᑲᑉ ᒫᑲ ᑮ ᓂᑖᐎᑭᐁᐤ ᒍᓯᐸ, ᒣᕆ ᐅ ᓈᐯᒪ, ᐊᓇ ᑳ ᑮ ᐅᒋ ᓂᑖᐎᑭᑦ ᒋᓴᔅ ᑳ ᐃᔑᓂᑳᓱᑦ ᙭᙮
ᐅᒪ ᐃᔑ ᒫᑲ ᑮ ᐃᑭᓂᓕᐤ ᐅ ᓂᑖᐎᑭᐎᓐ ᒋᓴᔅ ᙭: ᐅᑳᐎᔭ ᒣᕆᔭ ᐋᔕᔾ ᐁ ᑮ ᑭᔅᑭᒫᓕᒋ ᒍᓯᐸ, ᐸᒧᔑ ᐎᑭᑐᒋᒃ, ᑮ ᑭᔅᑫᓕᒪᐤ ᐁ ᑲᓄᔥᑲᑖᐗᓱᑦ ᐸᓓᑭ ᐊᒑᑾ ᐅᒋ᙮
ᐁᑯ ᒫᑲ ᒍᓯᑉ, ᐅ ᓈᐯᒪ, ᐁ ᒀᔭᔅᑭᑎᑦ ᐃᓕᓕᐤ, ᐁᑳ ᓀᔥᑕ ᐁ ᐎ ᐋᓕᒧᑕᒃ ᑭᒋ ᐅᒋ ᑭᔅᑫᓕᒋᑳᑌᓕᒃ, ᑮ ᐃᑌᓕᑕᒻ ᑭᒧᒡ ᑭᒋ ᐌᐱᓈᑦ᙮
ᒫᑲ ᒣᒀᒡ ᐁ ᒫᒥᑐᓀᓕᑕᒃ ᐅᐅ ᑫᒀᓇ, ᒫᑎᑲ, ᐅᑦ ᐁᓐᒐᓕᒪ ᐅᑎᐯᓕᒋᑫᐤ ᑮ ᓄᑯᓰᔅᑖᑯᓕᐗ ᐸᐙᒧᐎᓂᒃ, ᐁ ᐃᑗᓕᒋ, ᒍᓯᑉ, ᑌᐱᑦ ᐌᑯᓯᓯᒥᔉ, ᐁᑳᐎᓚ ᓭᑭᓯ ᑭᒋ ᐅᑎᓇᑦ ᒣᕆ ᑭᐗ: ᐌᓴ ᐊᓂᐁᓕᐤ ᑳ ᑲᓄᔥᑲᒃ ᐯᓓᑭᓯᑦ ᐊᒑᑯᒃ ᐅᒋᒪᑲᓂᓕᐤ᙮
ᑲᑕ ᐅᑯᓯᓯᐤ ᒫᑲ, ᓀᔥᑕ ᒋᓴᔅ ᑭ ᑳ ᐃᔑᓂᑳᑎᒪᐗ: ᐌᓴ ᑲᑕ ᐱᒫᒋᐁᐤ ᐅᑦ ᐃᓕᓕᒪ ᐅ ᒪᒋᑣᐎᓂᓕᒃ ᐅᒋ᙮
ᒥᓯᐌ ᐅᒪ ᒫᑲ ᑮ ᐃᑭᓄᑯᐸᓐ ᑭᒋ ᑎᐱᐸᓕᓕᒃ ᑳ ᑮ ᐃᑗᐋᑦ ᐅᑎᐯᓕᒋᑫᐤ ᐅᑭᔅᑭᐙᐃᑫᐗ, ᐁ ᐃᑗᑦ,
ᒫᑎᑲ, ᐅᔥᑭᓂᑭᔅᑴᐤ ᑲᑕ ᑲᓄᔥᑲᑖᐗᓱ, ᑲᑕ ᐅᑯᓯᓯᐤ ᒫᑲ, ᐃᒫᓐᔫᐃᓪ ᒫᑲ ᑲᑕ ᐃᔑᓂᑳᑎᒣᐗᒃ, ᑳ ᐃᑗᒪᑲᒃ, ᐁ ᐃᑗᔅᒋᑳᑌᒃ, ᑭᒋᒪᓂᑐ ᑭ ᐎᒋᑕᔑᑫᒥᑯᓇᐤ᙮
ᐁᑯ ᒫᑲ ᒍᓯᑉ ᐁ ᐗᓂᔥᑳᑦ ᐁ ᑮ ᓂᐹᑦ, ᑮ ᑐᑕᒻ ᑳ ᑮ ᐃᑎᑯᑦ ᐅᑎᐯᓕᒋᑫᐗ ᐅᑦ ᐁᓐᒐᓕᒥᓕᐗ, ᑮ ᐅᑎᓀᐤ ᒫᑲ ᐎᐗ:
ᓇᒪᐎᓚ ᒫᑲ ᑮ ᐅᒋ ᑭᔅᑫᓕᒣᐤ ᐱᓕᔥ ᐃᓕᑯᒃ ᑳ ᑮ ᓂᑖᐎᑭᐋᓕᒋ ᓃᔥᑕᒻ ᐅᑯᓯᓯᓕᐗ, ᒋᓴᔅ ᒫᑲ ᑮ ᐃᔑᓂᑳᑎᒣᐤ᙮
ᐊᓂᑭ ᑳ ᑮ ᐊᐹᑎᓯᒋᒃ ᔓᒥᓈᑎᑯ ᓂᑖᐎᑭᒋᑲᓂᒃ
ᐌᓴ ᑭᒋᑭᔑᑳᐎ ᐅᑭᒫᐎᐎᓐ ᐃᑌᓕᑖᑾᓐ ᑖᐱᔅᑯᒡ ᐃᓕᓕᐤ ᑳ ᑎᐯᓕᑕᒃ ᐙᔅᑳᔨᑲᓂᓕᐤ, ᑳ ᐗᓚᐙᑦ ᐎᐸᒡ ᐁ ᑭᑭᔐᐹᔮᓕᒃ ᑭᒋ ᐊᑐᑖᑦ ᐅᑕᑑᔅᑫᐗ ᐅ ᔓᒥᓈᑎᑯ ᓂᑖᐎᑭᒋᑲᓂᒃ᙮
ᐃᔅᐱ ᒫᑲ ᑳ ᐊᔓᑕᒪᐙᑦ ᐅᑕᑑᔅᑫᐗ ᐯᔭᑯ ᑭᔑᑳᐤ ᑭᒋ ᒥᓛᑦ ᐯᐯᔭᒃ ᔔᓕᐊᓈᐱᔅᑯᔕ, ᑮ ᐃᔑᑎᔕᐌᐤ ᐅ ᔓᒥᓈᑎᑯ ᓂᑖᐎᑭᒋᑲᓂᒃ᙮
ᑮ ᐗᓚᐎᐤ ᒫᑲ ᓈᓐᑕᐤ ᓂᔅᑐ ᑎᐹᔨᑲᓐ ᐱᓯᒧᑳᓂᒃ, ᑮ ᐙᐸᒣᐤ ᒫᑲ ᑯᑕᑭᔭ ᐁ ᑭᑎᒥᑳᐸᐎᓕᒋ ᐃᑕ ᐁ ᐊᑖᒥᑐᓈᓂᐗᒃ,
ᑮ ᐃᑌᐤ ᒫᑲ, ᐃᑐᑌᒃ ᑭᓚᐗᐤ ᓀᔥᑕ ᔓᒥᓈᑎᑯ ᓂᑖᐎᑭᒋᑲᓂᒃ, ᑫᒀᓐ ᒫᑲ ᑳ ᒀᔭᔅᑭᑌᓕᑖᑾᒃ ᑭ ᑳ ᒥᓕᑎᓇᐗᐤ᙮ ᐁᑯ ᒫᑲ ᐁᑐᑌᒋᒃ᙮
ᒥᓇ ᑮ ᐗᓚᐎᐤ ᓈᓐᑕᐤ ᓂᑯᑣᔅ ᓀᔥᑕ ᔖᑭᑖᑦ ᑎᐹᔨᑲᓇ ᐱᓯᒧᑳᓂᒃ, ᑖᐱᔅᑯᒡ ᒫᑲ ᑮ ᑐᑕᒻ᙮
ᓈᓐᑕᐤ ᒫᑲ ᐯᔭᑯᔖᑉ ᑎᐹᔨᑲᓐ ᐱᓯᒧᑳᓂᒃ ᑮ ᐗᓚᐎᐤ, ᑮ ᒥᔅᑲᐌᐤ ᒫᑲ ᑯᑕᑭᔭ ᐁ ᑭᑎᒥᑳᐸᐎᓕᒋ, ᐃᑌᐤ ᒫᑲ, ᑖᓀᑭ ᐌᒋ ᐅᑕ ᐁᔅᑲᓂ ᑭᔑᑳᐤ ᑭᑎᒥᑳᐸᐎᔦᒃ?
ᐃᑌᐗᒃ, ᐁᑳ ᐊᐌᓇ ᐁ ᐅᒋ ᐊᑐᑕᐎᔭᒥᑦ᙮ ᐃᑌᐤ ᒫᑲ, ᐃᑐᑌᒃ ᑭᓚᐗᐤ ᓀᔥᑕ ᔓᒥᓈᑎᑯ ᓂᑖᐎᑭᒋᑲᓂᒃ; ᑫᒀᓐ ᒫᑲ ᑳ ᒀᔭᔅᑭᑌᓕᑖᑾᒃ ᑭ ᑳ ᒥᓕᑲᐎᓇᐗᐤ᙮
ᐃᔅᐱ ᒫᑲ ᐌᑖᑯᔑᓂᓕᒃ, ᑳ ᑎᐯᓕᑕᒃ ᔓᒥᓈᑎᑯ ᓂᑖᐎᑭᒋᑲᓂᓕᐤ ᐃᑌᐤ ᐅ ᑲᓇᐌᓕᑎᓛᑲᓇ, ᓇᑐᒥᒃ ᐅᑕᑑᔅᑫᐗᒃ, ᒥᓕᒃ ᒫᑲ ᐅ ᑎᐸᐊᒫᑯᓯᐎᓂᐗᐤ, ᓃᔥᑕᒻ ᐁ ᑎᐸᐊᒪᐗᒋᒃ ᐊᓂᑯ ᒫᒋᒡ ᑳ ᑕᑯᔑᑭᒃ ᐱᓕᔥ ᐊᓂᑭ ᓃᔥᑕᒻ᙮
ᐃᔅᐱ ᒫᑲ ᐊᓂᑭ ᑳ ᑮ ᐊᑐᑖᑲᓂᐎᒋᒃ ᓈᓐᑕᐤ ᐯᔭᑯᔖᑉ ᑎᐹᔨᑲᓐ ᐱᓯᒧᑳᓂᒃ ᑌᑯᔑᑭᒃ, ᑮ ᒥᓛᐗᒃ ᒥᓯᐌ ᐯᐯᔭᒃ ᐃᓕᓕᐤ ᐯᔭᒃ ᔔᓕᐋᓈᐱᔅᑯᔕ᙮
ᒫᑲ ᐃᔅᐱ ᐊᓂᑭ ᓃᔥᑕᒻ ᑳ ᐊᑐᑖᑲᓂᐎᒋᒃ ᑌᑯᔑᑭᒃ, ᐊᐙᓯᑌ ᓂ ᑳ ᒥᓕᑲᐎᓈᓐ ᑮ ᐃᑌᓕᑕᒶᒃ; ᐎᓚᐗᐤ ᓀᔥᑕ ᑮ ᒥᓛᐗᐤ ᒥᓯᐌ ᐯᐯᔭᒃ ᐃᓕᓕᐤ ᐯᔭᒃ ᔔᓕᐊᓈᐱᔅᑯᔕ᙮
ᐃᔅᐱ ᒫᑲ ᑳ ᑮ ᐅᑎᓈᒋᒃ, ᑮ ᒥᑕᐙᒣᐗᒃ ᑳ ᑎᐯᓕᑕᒥᓕᒋ ᐙᔅᑳᔨᑲᓂᓕᐤ,
ᐁ ᐃᑗᒋᒃ, ᐅᑯ ᒫᒋᒡ ᑳ ᑕᑯᔑᑭᒃ ᐯᔭᒃ ᑎᐹᔨᑲᓐ ᐱᓯᒧᑳᓂᒃ ᐱᑯ ᑮ ᐊᑑᔅᑫᐗᒃ, ᑖᐱᔅᑯᒡ ᓂᓚᓈᓐ ᒫᑲ ᑭ ᑮ ᑐᑕᐙᐗᒃ, ᑳ ᑮ ᐊᓕᒥᐃᑯᔮᒃ ᐋᐸᑎᓯᐎᓐ ᓀᔥᑕ ᐁ ᑭᔖᔥᑌᒃ ᐁᔅᑲᓂ ᑭᔑᑳᐤ᙮
ᒫᑲ ᐁ ᓇᔥᑴᐗᔑᐋᑦ ᐯᔭᒃ ᐁ ᐃᑕᓯᓕᒋ, ᑮ ᐃᑌᐤ, ᓂᑐᑌᒻ, ᓇᒪᐎᓚ ᑭ ᐗᓂᑐᑖᑎᓐ: ᓇᒪ ᓈ ᑭ ᑮ ᓇᔅᑯᒥᓐ ᐯᔭᒃ ᔔᓕᐊᓈᐱᔅᑯᔑᔥ ᑭᒋ ᐅᑎᓇᑦ?
ᐅᑎᓐ ᐊᓇ ᑭᑦ ᐋᔮᓐ, ᑭᑐᑌ ᒫᑲ: ᓂ ᑳ ᒥᓚᐤ ᐊᐗ ᒫᒋᒡ, ᑖᐱᔅᑯᒡ ᐃᔥᐱᔥ ᑭᓚ᙮
ᓇᒪ ᓈ ᐅᓚᓕᑖᑾᓐ ᑭᒋ ᑐᑕᒫᓐ ᓂᑦ ᐋᔮᓇ ᐁ ᐃᑌᓕᑕᒫᓐ? ᓈᔦᑕᐗᓐ ᓈ ᑮᔅᑭᔑᒃ, ᐁ ᒥᓗᑣᔮᓐ?
ᐁᑯᔑ ᒫᑲ ᐊᓂᑭ ᒫᒋᒡ ᐁᐗᒀᓂᑭ ᓃᔥᑕᒻ ᑫ ᐃᑌᓕᑖᑯᓯᒋᒃ, ᐊᓂᑭ ᒫᑲ ᓃᔥᑕᒻ ᐁᐗᒀᓂᑭ ᒫᒋᒡ ᑫ ᐃᑌᓕᑖᑯᓯᒋᒃ: ᐌᓴ ᒥᒉᑦ ᓇᑐᒫᐗᒃ, ᒫᑲ ᒐᑲᐙᔑᔥ ᐙᐌᓛᐸᒫᐗᒃ᙮ᓂᔅᑣᐤ ᒋᓴᔅ ᐋᓕᒧᑕᒻ ᐅᓂᐱᐎᓐ
ᐁ ᐊᑎ ᐃᑐᑌᑦ ᒫᑲ ᒋᕉᓴᓚᒥᒃ, ᒋᓴᔅ ᐅᐱᒣ ᑮ ᐃᑐᑕᐁᐤ ᐊᓂᐃ ᓂᔓᔖᑉ ᑭᔅᑭᓄᐊᒫᐙᑲᓇ, ᓀᔥᑕ ᑮ ᐃᑌᐤ,
ᒫᑎᑲ, ᑭᑦ ᐃᑐᑖᓈᓇᐤ ᒋᕉᓴᓚᒥᒃ: ᐃᓕᓕᐎᑯᓯᓵᓐ ᒫᑲ ᑲᑕ ᐙᔦᔑᐸᑭᑎᓇᐤ ᑭᒋ ᓵᓵᑭᐎᓕᐌᐎᓕᓕᐗ ᓀᔥᑕ ᐅᒪᓯᓇᐃᑫᐗ ᐅᒋᒌᓕᒃ, ᐁᑯ ᒫᑲ ᑫ ᓂᔑᐗᓈᒋᒥᑯᑦ ᑭᒋ ᓂᐸᐋᑲᓂᐎᑦ,
ᑲᑕ ᐸᑭᑎᓂᑯ ᒫᑲ ᒉᓐᑖᐃᓚ ᐅᒋᒋᓕᒃ ᑭᒋ ᐋᔭᓵᒋᐃᑯᑦ, ᓀᔥᑕ ᑭᒋ ᐸᐸᓴᔅᑌᐅᑯᑦ, ᓀᔥᑕ ᑭᒋ ᒌᔅᑖᔅᑾᐅᑯᑦ: ᓂᔅᑐ ᑭᔑᑳᓕᑫ ᒫᑲ ᒥᓇ ᑲᑕ ᐗᓂᔥᑲᐤ᙮ᐅᑳᐎᒪᐤ ᑳ ᑮ ᐃᔑ ᑲᑴᒋᒫᑦ ᒋᓴᓴ
ᐁᑯ ᐱᐁᒋ ᓈᑎᑯᑦ ᐅᑳᐎᓕᐗ ᓭᐱᑎ ᐅᑦ ᐊᐙᔑᒥᔕ ᐅᑯᓯᓴ ᐊᓯᒋ, ᐁ ᓇᐗᑮᔅᑖᑯᑦ, ᓀᔥᑕ ᐁ ᓇᑕᐌᓕᑕᒫᑯᑦ ᑫᒀᓕᐤ᙮
ᒋᓴᔅ ᒫᑲ ᐁ ᓇᔥᑴᐗᔑᐃᐌᑦ, ᑮ ᐃᑗᐤ, ᓇᒪᐎᓚ ᑭ ᑭᔅᑫᓕᑌᓈᐗᐤ ᑳ ᓇᑐᑕᒫᔦᒃ᙮ ᑭ ᑲᔥᑭᑖᓇᐗᐤ ᓈ ᑭᒋᐅᒋ ᒥᓂᑴᔦᒃ ᐊᓂᒪ ᒥᓂᒀᑲᓐ ᑫ ᐅᒋ ᒥᓂᑴᔮᓐ, ᓀᔥᑕ ᑭᒋ ᐅᒋ ᓯᑲᐋᑖᑲᐎᔦᒃ ᐊᓂᒪ ᓯᑲᐋᑖᑫᐎᓐ ᑫ ᐅᒋ ᓯᑲᐋᑖᑳᐎᔮᓐ?ᐃᑌᐗᒃ, ᓂ ᑲᔥᑭᑖᓈᓐ᙮
ᐃᑌᐤ ᒫᑲ, ᑖᐺ ᑭ ᑳ ᐅᒋ ᒥᓂᒀᓇᐗᐤ ᓂ ᒥᓂᒀᑲᓂᒃ, ᓀᔥᑕ ᑭ ᑳ ᐅᒋ ᓯᑲᐋᑖᑲᐎᓈᐗᐤ ᐊᓂᒪ ᓯᑲᐋᑖᑫᐎᓐ ᑫ ᐅᒋ ᓯᑲᐋᑖᑲᐎᔮᓐ: ᒫᑲ ᑭᒋ ᐊᐱᓈᓂᐗᒃ ᓂ ᑭᒋᓂᔅᑮᒃ ᓀᔥᑕ ᓂ ᓇᒪᑎᓂᔅᑭᒃ ᓇᒪᐎᓚ ᓂᓚ ᓂᑦ ᐋᔮᓐ ᑭᒋ ᒥᓕᐌᔮᓐ, ᒫᑲ ᑲᑕ ᒥᓛᐗᒃ ᐊᓂᑭ ᑳ ᐋᔦᔅᑲᐎᑕᒫᑯᒋᒃ ᓄᑖᐎᔭ᙮
ᐃᔅᐱ ᒫᑲ ᐊᓂᑭ ᒥᑖᑦ ᐱᐁᑕᑭᒃ, ᑮ ᑭᔑᐌᓕᒣᐗᒃ ᐊᓂᐃ ᓂᔓ ᑳ ᐎᒋᔖᓂᑐᓕᒋ᙮
ᒫᑲ ᒋᓴᔅ ᑮ ᓇᑐᒣᐤ, ᑮ ᐃᑗᐤ ᒫᑲ, ᑭ ᑭᔅᑫᓕᑌᓇᐗᐤ ᐁ ᐃᔑ ᑎᐯᓕᒥᑯᒋᒃ ᒉᓐᑖᐃᓚᒃ ᐅ ᑭᒋᐅᑭᒫᒥᐙᐗ, ᐊᓂᐃ ᓀᔥᑕ ᑳ ᑭᒋᐃᑌᓕᑖᑯᓯᓕᒋ ᐁ ᐃᔑ ᑭᒋ ᑎᐯᓕᒥᑯᒋᒃ᙮
ᒫᑲ ᓇᒪᐎᓚ ᐅᒪ ᑭ ᑳ ᐃᔑ ᐋᔮᓇᐗᐤ ᑭᓚᐗᐤ: ᒫᑲ ᐊᐌᓇ ᐁ ᐃᑕᔑᔦᒃ ᐗ ᑭᒋᐃᑌᓕᑖᑯᓯᑴ, ᐁᑯᔑ ᐁᐗᑯ ᑫ ᐱᒥᐃᑖᒃ;
ᐊᐌᓇ ᐁ ᐃᑕᔑᔦᒃ ᒫᑲ ᐙ ᐅᑭᒪᐎᑴ, ᐁᐗᑯ ᑫ ᐅᑦ ᐊᑑᔅᑫᓛᑲᓂᒥᔦᒃ:
ᑖᐱᔅᑯᒡ ᐃᓕᓕᐎᑯᓯᓵᓐ ᐁᑳ ᐁ ᐊᒋ ᑕᑯᔑᒃ ᑭᒋ ᐱᒥᐋᑲᓂᐎᑦ, ᒫᑲ ᑭᒋ ᐱᒥᐃᐌᑦ, ᓀᔥᑕ ᑭᒋ ᒥᓕᐌᑦ ᐅ ᐱᒫᑎᓯᐎᓐ ᒥᒉᑦ ᑭᒋ ᐅᒋ ᐱᒫᒋᐋᑦ᙮ᒋᓴᔅ ᒥᓇᐙᒋᐁᐤ ᓂᔓ ᐁᑳ ᑳ ᐙᐱᒋᒃ
ᐁ ᐊᑎ ᑭᑐᑌᒋᒃ ᒫᑲ ᒉᕆᑯᐃᒃ ᐅᒋ, ᓈᔅᐱᒡ ᒥᔮᒪᐎᒥᒉᑎᓕᒋ ᐃᓕᓕᐗ ᑮ ᓄᔅᐱᓈᑎᑯ᙮
ᒫᑎᑲ, ᒫᑲ, ᓂᔓ ᐁᑳ ᐁ ᐙᐱᒋᒃ ᐃᓕᓕᐗᒃ ᐅᐱᒣᔅᑲᓈᒃ ᐁ ᐊᐱᒋᒃ, ᐃᔅᐱ ᐱᐁᑕᑭᒃ ᒋᓴᓴ ᐊᓐᑕ ᐁ ᐱᒧᑌᓕᒋ, ᑮ ᑌᐺᐗᒃ, ᐁ ᐃᑗᒋᒃ, ᔕᐌᓕᒥᓈᓐ, ᐅ ᑌᐯᓕᒋᑫᔭᓐ, ᑌᐱᑦ ᐌᑯᓯᓯᒥᔉ!
ᒥᔮᒪᐎᒥᒉᑎᒋᒃ ᐃᓕᓕᐗᒃ ᒫᑲ ᑮ ᑭᑕᐊᒪᐌᐗᒃ ᑭᒋ ᑭᐱᑐᐌᓕᒋ: ᒫᑲ ᐊᐙᓯᑌ ᑮ ᑌᐺᐗᒃ, ᐁ ᐃᑗᒋᒃ, ᔕᐌᓕᒥᓈᓐ, ᐅ ᑌᐯᓕᒋᑫᔭᓐ, ᑌᐱᑦ ᐌᑯᓯᓯᒥᔉ᙮
ᒋᓴᔅ ᒫᑲ ᑮ ᑭᐱᒋᑳᐸᐎᐤ, ᓀᔥᑕ ᐁ ᓇᑐᒫᑦ, ᑮ ᐃᑗᐤ, ᑫᒀᓐ ᓀᑕᐌᓕᒥᔦᒃ ᑭᒋ ᑐᑕᑖᑾᒃ?
ᐃᑌᐗᒃ, ᑌᐯᓕᒋᑫᔭᓐ, ᓂᔅᑭᔑᑯᓈᓇ ᑭᒋ ᐸᔅᑭᑌᓇᒪᓐ᙮
ᐁᑯᔑ ᒫᑲ ᒋᓴᔅ ᑮ ᑭᑎᒫᑫᓕᒣᐤ, ᑮ ᓵᒥᓇᒬᐤ ᒫᑲ ᐅᔅᑭᔑᑯᓕᐗ: ᑣᔦᒃ ᒫᑲ ᑮ ᐙᐱᐋᐗᒃ, ᑮ ᓄᔅᐱᓇᑌᐗᒃ ᒫᑲ᙮
ᒋᓴᔅ ᐁ ᐊᑎ ᑕᑯᔑᒃ ᒋᕉᓴᓚᒥᒃ
ᐃᔅᐱ ᒫᑲ ᑭᔑᐙᒃ ᒋᕉᓴᓚᒥᒃ ᑌᑯᔑᑭᒃ, ᓀᔥᑕ ᐌᑎᑕᑭᒃ ᐯᑦᐯᒋ, ᐊᓕᑉᔅ ᐗᒌᒃ, ᐁᑯ ᒋᓴᔅ ᑫᒋᑎᔕᐙᑦ ᓂᔓ ᐅ ᑭᔅᑭᓄᐊᒪᐙᑲᓇ,
ᐁ ᐃᑖᑦ, ᐃᑐᑌᒃ ᓀᒪ ᐃᑖᐎᓂᔑᒃ ᐅᑎᔥᑲᐤ ᑳ ᐃᑕᑾᒃ, ᑣᔦᒃ ᒫᑲ ᑭ ᑳ ᒥᔅᑲᐙᐗᐤ ᐯᔭᒃ ᐋᔅ ᐁ ᒫᑯᐱᓱᑦ ᐁ ᐎᒋᑳᐸᐎᔅᑖᑯᑦ ᐅᑯᓯᓴ: ᐋᐸᐅᑯᒃ, ᐯᑐᐎᒃ ᒫᑲ᙮
ᑮᔥᐱᓐ ᒫᑲ ᐊᐌᓇ ᐙᔦᔥ ᐃᑎᑖᑴ, ᑭ ᑳ ᐃᑖᐗᐤ, ᐅᑎᐯᓕᒋᑫᐤ ᓇᑕᐌᓕᒣᐤ; ᑣᔦᒃ ᒫᑲ ᑲᑕ ᐯᒋᑎᔕᐌᐤ᙮
ᒥᓯᐌ ᐅᒪ ᑮ ᑐᒋᑳᑌᐤ, ᑭᒋ ᑎᐱᐸᓕᓕᒃ ᑳ ᑮ ᐃᑗᑦ ᐅᑭᔅᑭᐙᐃᑫᐤ, ᐁ ᐃᑗᑦ,
ᐎᑕᒥᒫᒃ ᓵᐃᐊᓐ ᐅᑖᓂᓴ, ᒫᑎᑲ, ᑭ ᑭᒋᐅᑭᒫᒻ ᑮ ᐯᒋ ᓈᑎᒃ, ᐁ ᓗᔅᐱᓯᑦ, ᓀᔥᑕ ᐁ ᑌᑕᐱᑐᑕᐙᑦ ᐋᓴ, ᓀᔥᑕ ᐋᓯᔑᔕ, ᐋᔅ ᐅᑯᓯᓴ᙮
ᑭᔅᑭᓄᐊᒪᐙᑲᓇᒃ ᒫᑲ ᑮ ᑭᑐᑌᐗᒃ, ᑮ ᑐᑕᒶᒃ ᓀᔥᑕ ᑳ ᑮ ᐃᑕᔓᐙᑎᑯᒋᒃ ᒋᓴᓴ᙮
ᑮ ᐯᔑᐌᐗᒃ ᒫᑲ ᐋᓴ ᓀᔥᑕ ᐋᓯᔑᔕ, ᑮ ᑌᑕᔅᑖᐗᒃ ᒫᑲ ᐅ ᐎᓛᒋᑲᓂᐙᐗ, ᐁᑯ ᒫᑲ ᑎᐁᑕᓛᒋᒃ᙮
ᓈᔅᐱᒡ ᒫᑲ ᒥᔮᒪᐎᒥᒉᑎᒋᒃ ᐃᓕᓕᐗᒃ ᒫᑲ ᑮ ᑕᔗᓕᑭᑎᑖᐙᒃ ᐅ ᐎᓛᒋᑲᓂᐙᐗ ᒣᔅᑲᓇᒃ; ᑯᑕᑭᔭᒃ ᒫᑲ ᑮ ᑮᔥᑲᐊᒶᒃ ᐗᑎᑾᓇ ᒥᔅᑎᑯᒃ ᐅᒋ, ᑮ ᐊᓈᔅᑫᑎᑖᐗᒃ ᒫᑲ ᒣᔅᑲᓈᒃ᙮
ᐊᓂᑭ ᒥᔮᒪᐎᒥᒉᑎᒋᒃ ᐃᓕᓕᐗᒃ ᒫᑲ ᑳ ᓂᑳᓄᑌᒋᒃ ᓀᔥᑕ ᑳ ᓄᔅᐱᓇᔑᐌᒋᒃ, ᑮ ᑌᐺᐗᒃ, ᐁ ᐃᑗᒋᒃ, ᐦᐅᓵᓇ ᑌᐱᑦ ᐅᑯᓯᓴ: ᔕᐌᓕᑖᑯᓯᐤ ᐊᓇ ᑳ ᐯᒋ ᐃᑐᑌᑦ ᐅᑎᐯᓕᒋᑫᐗ ᐅᑦ ᐃᔑᓂᑳᓱᐎᓂᓕᒃ: ᐦᐅᓵᓇ ᒫᐗᒋ ᐃᔥᐱᒥᒃ ᑳ ᐃᑖᑦ᙮
ᐃᔅᐱ ᒫᑲ ᑌᑯᔑᑭᒃ ᒋᕉᓴᓚᒥᒃ, ᒥᓯᐌ ᐁᑯᑕ ᐃᑖᐎᓂᒃ ᑳ ᐃᑖᒋᒃ ᑮ ᐙᐙᓀᓕᑕᒶᒃ, ᐁ ᐃᑗᒋᒃ, ᐊᐌᓇ ᐊᐗ?
ᒥᔮᒪᐎᒥᒉᑎᒋᒃ ᐃᓕᓕᐗᒃ ᑫ ᐃᑗᐗᒃ, ᐁᐗᑯ ᐊᐗ ᒋᓴᔅ ᐅᑭᔅᑭᐙᐃᑫᐤ ᓈᓴᕆᑎᒃ ᐅᒋ ᑳᓕᓕᒃ᙮ᒋᓴᔅ ᐱᑐᑫᐤ ᑭᒋ ᐊᔭᒥᐁᐎᑲᒥᑯᒃ
ᒋᓴᔅ ᒫᑲ ᑮ ᐱᑐᑫᐌᐤ ᑭᒋᒪᓂᑐᐗ ᐅ ᑭᒋᐋᔭᒥᐁᐎᑲᒥᑯᓕᒃ, ᑮ ᐗᓚᐎᑎᔕᐌᐤ ᒫᑲ ᒥᓯᐌ ᐊᓂᐃ ᑳ ᐊᑖᐙᑫᓕᒋ ᓀᔥᑕ ᑳ ᐊᑖᐌᓕᒋ ᑭᒋᐋᔭᒥᐁᐎᑲᒥᑯᒃ, ᑮ ᑴᑕᐱᐌᐸᐊᒬᐤ ᒫᑲ ᐅᒥᒋᓱᓈᑎᑯᓕᐗ ᐊᓂᐃ ᑳ ᒦᔅᑾᑐᓇᒫᑫᓕᒋ ᔔᓕᐋᓇ, ᓀᔥᑕ ᐅ ᑌᑕᐱᐎᓂᓕᐗ ᐊᓂᐃ ᑳ ᐊᑖᐙᑫᓕᒋ ᐅᒥᒥᐗ,
ᑮ ᐃᑌᐤ ᒫᑲ, ᐃᑕᓯᓇᐃᑳᑌᐤ, ᐋᔭᒥᐁᐎᑲᒥᒃ ᑲᑕ ᐃᔑᓂᑳᑌᐤ ᓂ ᐙᔅᑳᔨᑲᓂᒻ: ᑭᓚᐗᐤ ᒫᑲ ᑭᒧᑎᔅᑲᒃ ᐅ ᐙᑎᐗᐤ ᑭ ᑮ ᐃᔑᑖᓇᐗᐤ᙮
ᑮ ᐯᒋ ᓈᑎᑯ ᒫᑲ ᑭᒋᐋᔭᒥᐁᐎᑲᒥᑯᒃ ᐁᑳ ᑳ ᐙᐱᓕᒋ ᓀᔥᑕ ᐁᑳ ᑳ ᓂᑖᐅᑌᓕᒋ; ᑮ ᒥᓇᐙᒋᐁᐤ ᒫᑲ᙮
ᐃᔅᐱ ᒫᑲ ᑭᒋ ᓵᓵᑭᐎᓕᐌᐎᓕᓕᐗᒃ ᓀᔥᑕ ᐅᒪᓯᓇᐃᑫᐗᒃ ᐎᐋᐸᑕᑭᒃ ᐊᓂᐃ ᒫᒪᔅᑳᒋ ᑫᒀᓇ ᑳ ᑐᑕᒥᓕᒋ, ᓀᔥᑕ ᐊᐙᔑᔕ ᐁ ᑌᐺᓕᒋ ᑭᒋᐋᔭᒥᐁᐎᑲᒥᑯᒃ, ᐁ ᐃᑗᓕᒋ ᒫᑲ, ᐦᐅᓵᓇ ᑌᐱᑦ ᐅᑯᓯᓴ; ᓈᔅᐱᒡ ᓇᒪ ᑮ ᓇᐁᓕᑕᒶᒃ,
ᑮ ᓇᑲᑌᐤ ᒫᑲ, ᐃᑖᐎᓂᒃ ᒫᑲ ᑮ ᐅᒋ ᐗᓚᐎᐤ ᐯᑕᓂᐃᒃ ᐁ ᐃᑐᑌᑦ, ᐁᑯᑕ ᒫᑲ ᑌᔑᑫᑦ᙮ᒋᓴᐢ ᒪᒐᑭᒣᐤ ᐸᑫᓵᓂᒥᓈᑎᑾ
ᑭᐁᑭᔐᐹᔮᓂᒃ ᒫᑲ, ᒣᒀᒡ ᐃᑖᐎᓂᒃ ᐁ ᐃᔑ ᑭᐌᑦ, ᑮ ᐎ ᒥᒋᓱ᙮
ᐃᔅᐱ ᒫᑲ ᐎᐋᐸᒫᑦ ᐸᑫᓵᓂᒥᓈᑎᑾ ᒣᔅᑲᓈᒃ, ᑮ ᐯᒋ ᓈᑌᐤ, ᓇᒪᐎᓚ ᑫᒀᓕᐤ ᒫᑲ ᑮ ᒥᔅᑲᒻ, ᓂᐱᔕ ᐱᑯ, ᑮ ᐃᑌᐤ ᒫᑲ, ᐁᑳᐎᓚ ᐐᔅᑳᑦ ᑭ ᑳ ᓂᑖᐎᑭᑖᓐ ᒥᓂᔕᑳᑭᑫ᙮ ᐎᐸᒡ ᒫᑲ ᐸᑫᓵᓂᒥᓈᑎᒃ ᑮ ᐊᑎ ᐹᓱ᙮
ᐃᔅᐱ ᒫᑲ ᑭᔅᑭᓄᐊᒪᐙᑲᓇᒃ ᐎᐋᐸᑕᑭᒃ, ᑮ ᒫᒪᔅᑳᑕᒶᒃ, ᐁ ᐃᑗᒋᒃ, ᐙ ᐎᐸᒡ ᐹᓱᑦ ᐊᐗ ᐸᑫᓵᓂᒥᓈᑎᒃ!
ᒋᓴᔅ ᒫᑲ ᐁ ᓇᔥᑴᐗᔑᐋᑦ, ᑮ ᐃᑌᐤ, ᑖᐺ ᑭᑦ ᐃᑎᓇᐗᐤ, ᑮᔥᐱᓐ ᐋᔮᔦᒃ ᑖᐺᔦᓕᑕᒧᐎᓐ, ᓀᔥᑕ ᐁᑳ ᐹᔨᑕᐌᓕᑕᒣᒃ, ᓇᒪᐎᓚ ᐅᒪ ᐱᑯ ᑭ ᑳ ᑐᑌᓇᐗᐤ ᑳ ᑐᑕᐙᑲᓂᐎᑦ ᐸᑫᓵᓂᒥᓈᑎᒃ, ᑮᔥᐱᓐ ᓀᔥᑕ ᐃᑕᒣᒃ ᐅᒪ ᐗᒋ, ᐋᒋᐸᓕᐃᑎᓱ, ᐌᐱᓂᑎᓱ ᒫᑲ ᑭᒋᑲᒦᒃ, ᑲᑕ ᑐᒋᑳᑌᐤ᙮
ᒥᓯᐌ ᑫᒀᓇ ᒫᑲ ᑳ ᓇᑐᑕᒫᔦᒃ ᐁ ᐋᔭᒥᐋᔦᒃ, ᐁ ᑖᐺᑕᒣᒃ, ᑭ ᑳ ᒥᓕᑲᐎᓇᐗᐤ᙮ᒋᓴᐢ ᐁ ᑲᑴᒋᒪᑳᓂᐎᑦ ᑖᓐᑕ ᑳ ᐅᒋᐸᓕᒃ ᐅᑲᔥᑭᐅᐎᓐ
ᐃᔅᐱ ᒫᑲ ᑳ ᐱᑐᑫᑦ ᑭᒋᐋᔭᒥᐁᐎᑲᒥᑯᒃ, ᑮ ᐯᒋ ᓈᑎᑯ ᑭᒋ ᓵᓵᑭᐎᓕᐌᐎᓕᓕᐗ ᓀᔥᑕ ᐃᓕᓕᐗ ᐅᓂᑳᓀᓕᑖᑯᓯᒥᓕᐗ ᒣᒀᒡ ᐁ ᑭᔅᑭᓄᐊᒫᑫᑦ, ᑮ ᐃᑎᑯ ᒫᑲ, ᑫᑯ ᑲᔥᑭᐅᐎᓐ ᐌᒋ ᑐᑕᒪᓐ ᐅᐅ ᑫᒀᓇ? ᐊᐌᓇ ᓀᔥᑕ ᑳ ᒥᓕᔉ ᐅᐅ ᑭᒋ ᑐᑕᒪᓐ?
ᒋᓴᔅ ᒫᑲ ᑮ ᓇᔥᑴᐗᔑᐁᐤ ᐁ ᐃᑖᑦ, ᓂᓚ ᓀᔥᑕ ᑭ ᑳ ᑲᑴᒋᒥᑎᓇᐗᐤ ᐯᔭᒃ ᑫᒀᓐ, ᑮᔥᐱᓐ ᒫᑲ ᐎᑕᒪᐎᔦᑴ, ᐁᑯ ᓀᔥᑕ ᑫ ᐎᑕᒫᑕᑾᒃ ᑖᓐᑌ ᐌᒋ ᑲᔥᑭᑖᔮᓐ ᐅᐅ ᑫᒀᓇ᙮
ᒑᓐ ᐅ ᓯᑲᐋᑖᑫᐎᓐ, ᑖᓐᑌ ᑳ ᐅᒋᐸᓕᓕᒃ? ᑭᒋᑭᔑᑯᒃ ᓈ, ᓀᔥᑕᐱᑯ ᐃᓕᓕᓈᒃ?ᑮ ᐋᔭᔭᒥᐃᑐᐗᒃ ᒫᑲ, ᐁ ᐃᑗᒋᒃ, ᑮᔥᐱᓐ ᐃᑗᔭᑴ, ᑭᒋᑭᔑᑯᒃ ᐅᒋ; ᑭ ᑳ ᐃᑎᑯᓇᐤ, ᑖᓀᑭ ᒫᑲ ᐌᒋ ᐁᑳ ᑮ ᑖᐺᑕᐌᒃ?
ᒫᑲ ᑮᔥᐱᓐ ᐃᑗᔭᑴ, ᐃᓕᓕᓈᒃ ᐅᒋ; ᑮ ᑯᔅᑖᓈᐗᒃ ᐃᓕᓕᐗᒃ: ᐌᓴ ᒥᓯᐌ, ᐅᑭᔅᑭᐙᐃᑫᐎᐤ ᒑᓐ, ᐃᑗᐗᒃ᙮
ᑮ ᓇᔥᑴᐗᔑᐁᐗᒃ ᒫᑲ ᒋᓴᓴ, ᐁ ᐃᑖᒋᒃ, ᓇᒪᐎᓚ ᓂ ᑮ ᐎᑌᓈᓐ᙮ᐁᑯ ᒫᑲ ᐁᑖᑦ, ᓂᓚ ᓀᔥᑕ ᓇᒪᐎᓚ ᑭ ᑳ ᐎᑕᒫᑎᓇᐗᐤ ᑖᓐᑌ ᑳ ᐅᒋ ᑲᔥᑭᑖᔮᓐ ᐅᐅ ᑫᒀᓇ ᑭᒋ ᑐᑕᒫᓐ᙮ᓇᔅᐱᑐᐌᐎ ᐋᑕᓗᑳᓐ ᓃᔓ ᐅᑯᓯᓯᒫᐗᒃ
ᒫᑲ ᑖᓐ ᐁᑌᓕᑕᒣᒃ? ᐯᔭᒃ ᐃᓕᓕᐤ ᑮ ᓂᔑᓕᐗ ᐅᑯᓯᓴ; ᑮ ᐯᒋ ᐃᑌᐤ ᒫᑲ ᐊᓂᐃ ᓃᔥᑕᒻ, ᓂᑯᓯᔅ, ᓇᑕᐎ ᐋᐸᑎᓯ ᐊᓄᒡ ᐁ ᑭᔑᑳᒃ ᓂ ᔓᒥᓈᑎᑯ ᓂᑖᐎᑭᒋᑲᓂᒃ᙮
ᐁ ᓇᔥᑴᐗᔑᐃᐌᑦ ᒫᑲ ᑮ ᐃᑗᐤ, ᓇᒪᐎᓚ ᓂ ᑳ ᐃᑐᑖᓐ: ᐹᑎᒫ ᒫᑲ ᑮ ᑴᔅᑫᓕᑕᒻ, ᑫ ᐃᑐᑌᐤ ᒫᑲ᙮
ᑯᑕᑭᔭ ᓀᔥᑕ ᑮ ᐯᒋ ᓈᑌᐤ, ᑖᐱᔅᑯᒡ ᓀᔥᑕ ᑮ ᐃᑌᐤ᙮ ᐁ ᓇᔥᑴᐗᔑᐃᐌᑦ ᒫᑲ, ᑮ ᐃᑗᐤ, ᓂ ᑳ ᐃᑐᑖᓐ: ᓇᒪᐎᓚ ᒫᑲ ᐅᒋ ᐃᑐᑌᐤ᙮
ᐊᐌᓇ ᐅᑯ ᑳ ᓂᔑᒋᒃ ᑳ ᑐᑕᒸᑦ ᐅᑦ ᐃᑌᓕᑕᒧᐎᓂᓕᐤ ᐅᑖᐎᐙᐗ?ᐃᑌᐗᒃ, ᐊᓇ ᓃᔥᑕᒻ᙮ᒋᓴᔅ ᐃᑌᐤ, ᑖᐺ ᑭᑦ ᐃᑎᓇᐗᐤ, ᐎᓚᐗᐤ ᐸᑉᓕᑳᓇᒃ ᓀᔥᑕ ᐱᔑᒀᑎᔅᑴᐗᒃ ᑲᑕ ᐱᑐᑫᐌᐗᒃ ᑭᒋᒪᓂᑐᐗ ᐅᑦᐅᑭᒫᐎᐎᓂᓕᒃ ᐸᒧᔑ ᑭᓚᐗᐤ᙮
ᐌᓴ ᒑᓐ ᑭ ᑮ ᐯᒋ ᓈᑎᑯᐗᐤ ᒀᔭᔅᑭᑖᑎᓯᐎᓂᒃ ᐃᔑ, ᓇᒪᐎᓚ ᒫᑲ ᑭ ᑮ ᐅᒋ ᑖᐺᑕᐙᐗᐤ; ᒫᑲ ᐎᓚᐗᐤ ᐸᑉᓕᑳᓇᒃ ᓀᔥᑕ ᐱᔑᒀᑎᔅᑴᐗᒃ ᑮ ᑖᐼᑕᐌᐗᒃ: ᑭᓚᐗᐤ ᒫᑲ, ᐃᔅᐱ ᑳ ᑮ ᐙᐸᑕᒣᒃ, ᓇᒪᐎᓚ ᑭ ᑮ ᐅᒋ ᒥᒋᓚᐌᔦᓕᑌᓈᐗᐤ, ᑭᒋ ᑮ ᑖᐺᑕᐌᒃ᙮ᓇᔅᐱᑐᐌᐎ ᐋᑕᓗᑳᓐ ᐊᓂᑭ ᑳ ᐊᐹᑎᓯᒋᒃ  ᔓᒥᓈᑎᑯ ᓂᑖᐎᑭᒋᑳᓂᓕᒃ
ᓇᑐᑕᒧᒃ ᑯᑕᒃ ᓇᔅᐱᑐᐌᐎ ᐋᑕᓗᑳᓐ: ᑮ ᐃᑖᐤ ᐊᐌᓇ ᑳ ᑎᐯᓕᑕᒃ ᐙᔅᑳᔨᑲᓂᓕᐤ, ᑳ ᐅᔑᑖᑦ ᔓᒥᓈᑎᑯ ᓂᑖᐎᑭᒋᑲᓂᓕᐤ, ᓀᔥᑕ ᑮ ᑭᐸᐊᒻ ᒥᓯᐌ ᐙᔅᑲ, ᑮ ᒧᓇᐊᒻ ᒫᑲ ᐃᑕ ᔓᒥᓈᐳᓕᐤ ᑭᒋ ᐅᒋᑳᐎᑖᑦ, ᑮ ᒋᒪᑕᐤ ᓀᔥᑕ ᐊᔕᐙᐱᐎᑲᒥᑯᓕᐤ, ᑮ ᐋᐎᐁᐤ ᒫᑲ ᐅᓂᑖᐎᑭᒋᑫᐗ, ᐁᑯ ᒫᑲ ᐊᔅᑮᒃ ᐙᓚᐤ ᐁᑐᑌᑦ᙮
ᐃᔅᐱ ᒫᑲ ᑫᑳᑦ ᐌᑎᒋᐸᓕᒃ ᑭᒋ ᑭᔑ ᓂᑖᐎᑭᑭ ᒥᓂᔕ, ᐅᑦ ᐊᑑᔅᑫᓛᑲᓂᒪ ᑮ ᐃᔑᑎᔕᐊᒪᐌᐤ ᐊᓂᐃ ᐅᓂᑖᐎᑭᒋᑫᐗ, ᑭᒋ ᐅᑎᓇᒥᓕᒋ ᒥᓂᔕ ᐊᓐᑕ ᐅᒋ᙮
ᐅᓂᑖᐎᑭᒋᑫᐗᒃ ᒫᑲ ᑮ ᐅᑎᓂᒣᐗᒃ ᐅᑦ ᐊᑑᔅᑫᓛᑲᓂᒪ, ᐯᔭᒃ ᒫᑲ ᑮ ᐅᑖᒪᐌᐗᒃ, ᑯᑕᑭᔭ ᒫᑲ ᑮ ᓂᐸᐁᐗᒃ, ᑯᑕᑭᔭ ᒫᑲ ᑮ ᐹᐱᒶᓯᓈᑕᐌᐗᒃ᙮
ᒥᓇ, ᑯᑕᑭᔭ ᐊᑑᔅᑫᓛᑲᓇ ᑮ ᐃᔑᑎᔕᐌᐤ ᐊᐙᓯᑌ ᐃᔥᐱᔥ ᓃᔥᑕᒻ: ᑖᐱᔅᑯᒡ ᑯᑕᑭᔭ ᒫᑲ ᑮ ᑐᑕᐌᐗᒃ᙮
ᒫᑲ ᐃᔅᒀᔮᒡ, ᑮ ᐃᔑᑎᔕᐊᒪᐌᐤ ᐅᑯᓯᓴ, ᐁ ᐃᑗᒃ, ᑲᑕ ᑭᔅᑌᓕᒣᐗᒃ ᓂᑯᓯᓴ᙮
ᒫᑲ ᐃᔅᐱ ᐅᓂᑖᐎᑭᒋᑫᐗᒃ ᐎᐋᐸᒥᒫᒋᒃ ᐅᑯᓯᓴ, ᑮ ᐊᔨᑎᑐᐗᒃ, ᐊᐗ ᐁᐗᒀᓇ ᑫ ᐊᑎ ᐋᓂᔅᑫ ᑎᐯᓕᑕᒃ; ᒫᑎ, ᓂᐸᐋᑕᐤ, ᐁᑯ ᑫ ᐅᑎᓇᒫᓱᐗᒃ ᐅ ᑎᐱᓚᐌᐎᓯᐎᓐ᙮
ᑮ ᐅᑎᑎᓀᐗᒃ ᒫᑲ, ᓀᔥᑕ ᑮ ᐗᓚᐎᐌᐱᓀᐗᒃ ᔓᒥᓈᑎᑯ ᓂᑖᐎᑭᒋᑲᓂᒃ ᐅᒋ, ᑮ ᓂᐸᐁᐗᒃ ᒫᑲ᙮
ᐃᔅᐱ ᒫᑲ ᑳ ᑎᐯᓕᑕᒃ ᔓᒥᓈᑎᑯ ᓂᑖᐎᑭᒋᑲᓂᓕᐤ ᑕᑯᔑᑫ, ᑖᓂ ᑫ ᑐᑕᐙᑦ ᐊᓂᐃ ᐅᓂᑖᐎᑭᒋᑫᐗ?
ᐃᑌᐗᒃ, ᑲᑕ ᑲᒀᑕᑭ ᓂᔑᐗᓈᒋᐁᐤ ᐊᓂᐃ ᒪᒋ ᐃᓕᓕᐗ, ᑲᑕ ᐋᐎᐁᐤ ᒫᑲ ᐅ ᔓᒥᓈᑎᑯ ᓂᑖᐎᑭᒋᑲᓐ ᑯᑕᑭᔭ ᐅᓂᑖᐎᑭᒋᑫᐗ, ᑫ ᒥᓕᑯᑦ ᒥᓂᔕ ᐁ ᑭᔑ ᓂᑖᐎᑭᓂᓕᑭ᙮
ᒋᓴᔅ ᐃᑌᐤ, ᓇᒪ ᓈ ᐐᔅᑳᑦ ᑭ ᐅᒋ ᐋᔭᒥᑖᓇᐗᐤ ᑭᒋ ᒪᓯᓇᐃᑫᐎᓂᒃ, ᐊᓇ ᐊᓯᓂ ᑳ ᑮ ᐋᑕᐌᓕᒥᑯᑦ ᐅᐙᔅᑳᔨᑲᓂᑫᐗ, ᐁᐗᑯ ᑫᔅᑕᓛᑲᓂᐎᑦ ᑭᑫᔮᒃ: ᐁᐗᑯ ᐅᒪ ᐅᑎᐯᓕᒋᑫᐤ ᐅᑦ ᐃᑐᑕᒧᐎᓐ, ᑭ ᒫᒪᔅᑳᓯᓀᓈᓇᐤ ᒫᑲ᙮
ᐁᐗᑯ ᐌᒋ ᐃᑎᑖᑾᒃ, ᑭᒋᒪᓂᑐ ᐅᑦ ᐅᑭᒫᐎᐎᓐ ᑭ ᑳ ᒪᔅᑲᒥᑳᐎᓈᐗᐤ, ᑲᑕ ᒥᓛᐗᒃ ᒫᑲ ᑯᑕᑭᔭᒃ ᐃᓕᓕᐗᒃ ᑫ ᓄᑯᑖᒋᒃ ᐊᓂᐃ ᐃᔑᑣᐎᓇ ᐊᓐᑕ ᑳ ᐅᒋᐸᓕᑭ᙮
ᐊᐌᓇ ᒫᑲ ᑫ ᐸᑭᔑᓄᑴ ᐅᐅ ᐊᓯᓃᒃ ᑲᑕ ᐱᑯᔑᓐ: ᒫᑲ ᐊᐌᓇ ᑫ ᑕᓱᓱᑴ, ᑲᑕ ᐱᓯᐳᓕᑯ᙮
ᐃᔅᐱ ᒫᑲ ᑭᒋ ᓵᓵᑭᐎᓕᐌᐎᓕᓕᐗᒃ ᓀᔥᑕ ᐸᕋᓯᔭᒃ ᑳ ᐯᑕᒸᒋᒃ ᐅ ᓇᔅᐱᑐᐌᐎ ᐋᑕᓗᑳᓇ, ᑮ ᓂᓯᑕᐌᓕᑕᒶᒃ ᐎᓚᐗᐤ ᐁ ᑮ ᐗᓕᒧᒥᑯᒋᒃ᙮
ᓇᔅᐱᑐᐌᐎ ᐋᑕᓗᑳᓐ ᐎᑭᑐᐎ ᒪᑯᔐᐎᓐ
ᒋᓴᔅ ᒫᑲ ᐁ ᓇᔥᑴᐗᔑᐃᐌᑦ ᒥᓇ ᑮ ᐋᔭᒥᐁᐤ ᓇᔅᐱᑐᐌᐎ ᐋᑕᓗᑳᓂᒃ, ᐁ ᐃᑗᑦ ᒫᑲ,
ᑭᒋᑭᔑᑳᐎ ᐅᑭᒫᐎᐎᓐ ᐃᑌᓕᑖᑾᓐ ᑖᐱᔅᑯᒡ ᐯᔭᒃ ᑭᒋᐅᑭᒫᐤ, ᑳ ᐎᑭᑐᐋᑦ ᐅᑯᓯᓴ,
ᑮ ᐃᔑᑎᔕᐌᐤ ᒫᑲ ᐅᑦ ᐊᑑᔅᑫᓛᑲᓂᒪ, ᑭᒋ ᓇᑐᒫᓕᒋ ᐊᓂᐃ ᑳ ᑮ ᐎᑯᒥᒥᒋ ᐎᑭᑐᐎᓂᒃ: ᓇᒪᐎᓚ ᒫᑲ ᐎ ᐯᒋ ᐃᑐᑌᓕᐗ᙮
ᒥᓇ, ᑮ ᐃᔑᑎᔕᐌᐤ ᑯᑕᑭᔭ ᐊᑑᔅᑫᓛᑲᓇ, ᐁ ᐃᑗᑦ, ᐎᑕᒫᑯᒃ ᐊᓂᑭ ᑳ ᐎᑯᒫᑲᓂᐎᒋᒃ, ᒫᑎᑲ, ᓂ ᑮ ᐋᔦᔅᑳᐎᑖᓐ, ᓂ ᒥᒋᓱᐎᓐ; ᓂ ᒥᔅᑐᓱᒪᒃ ᓀᔥᑕ ᓂ ᑖᒋᐳᐋᑲᓇᒃ ᑮ ᓂᐸᐋᐗᒃ, ᒥᓯᐌ ᑫᒀᓇ ᒫᑲ ᐋᔦᔅᑳᐎᑕᓂᐗᓋ: ᐯᒋ ᐃᑑᑌᒃ ᐎᑭᑐᐎᓂᒃ᙮
ᒫᑲ ᑮ ᐋᑕᐌᓕᑕᒸᒃ, ᑮ ᐃᑐᑌᐗᒃ ᒫᑲ, ᐯᔭᒃ ᐅ ᓂᑖᐎᑭᒋᑲᓂᒃ, ᑯᑕᒃ ᒫᑲ ᑮ ᓈᑕᒻ ᐅᑦ ᐊᑖᐙᑲᓇ᙮
ᑯᑐᑭᔭᒃ ᒫᑲ ᑮ ᐅᑎᓂᒣᐗᒃ ᐅᑦ ᐊᑑᔅᑫᓛᑲᓂᒪ, ᑮ ᐊᔅᐱᐁᐗᒃ ᒫᑲ, ᓀᔥᑕ ᑮ ᓂᐸᐁᐗᒃ᙮
ᒫᑲ ᐃᔅᐱ ᑭᒋᐅᑭᒪᐤ ᐱᐁᑕᒃ, ᑮ ᐊᑯᓚᐌᓯᐤ: ᑮ ᐃᔑᑎᔕᐌᐤ ᒫᑲ ᐅ ᓄᑎᓂᑫᒪ, ᑭᒋ ᓂᔑᐗᓈᒋᐋᓕᒋ ᐊᓂᐃ ᐅᓂᐸᔨᐌᐗ, ᓀᔥᑕ ᑭᒋ ᒑᑳᔅᑭᓴᒸᓕᒋ ᐅᑦ ᐃᑖᐎᓂᓕᐤ᙮
ᐁᑯ ᐃᑖᑦ ᐅᑦ ᐊᑑᔅᑫᓛᑲᓂᒪ, ᐎᑭᑐᐎᓐ ᐋᔦᔅᑲᐗᔅᑌᐤ, ᒫᑲ ᐊᓂᑭ ᑳ ᐎᑯᒫᑲᓂᐎᒋᒃ ᓇᒪᐎᓚ ᑌᐸᑫᓕᑖᑯᓯᐗᒃ᙮
ᐃᑐᑌᒃ ᒫᑲ ᑭᒋ ᒣᔅᑲᓈᒃ, ᓀᔥᑕ ᒥᓯᐌ ᑫ ᒥᔅᑲᐌᑾᒃ, ᐎᑯᒥᑯᒃ ᐎᑭᑐᐎᓂᒃ᙮
ᐊᓂᑭ ᐊᑑᔅᑫᓛᑲᓇᒃ ᒫᑲ ᑮ ᐃᑐᑌᐗᒃ ᑭᒋ ᒣᔅᑲᓈᒃ, ᑮ ᒫᐗᒋᐁᐗᒃ ᒫᑲ ᒥᓯᐌ ᑕᑐ ᑳ ᒥᔅᑲᐙᒋᒃ, ᑖᐱᔅᑯᒡ ᑳ ᒪᒋᑣᓕᒋ ᓀᔥᑕ ᑳ ᒥᓗᑣᓕᒋ: ᐎᑭᑐᐎᓂᒃ ᒫᑲ ᑮ ᐃᑖᐗᒃ ᐊᓂᑭ ᑳ ᐎᑯᒫᑲᓂᐎᒋᒃ᙮
ᐃᔅᐱ ᒫᑲ ᑭᒋᐅᑭᒪᐤ ᐱᐁᒋ ᐱᑐᑫᑦ ᑭᒋ ᐙᐸᒫᑦ ᑳ ᐎᑯᒥᒥᒋ, ᐁᑯᑕ ᐎᐋᐸᒫ ᐯᔭᒃ ᐃᓕᓕᐗ ᐁᑳ ᐁ ᑭᑭᔥᑲᒥᓕᒋ ᐎᑭᑐ ᐎᓛᒋᑲᓂᓕᐤ:
ᐃᑌᐤ ᒫᑲ, ᓂᑐᑌᒻ, ᑖᓀᑭ ᐌᒋ ᐅᑕ ᐯᒋ ᐱᑕᑫᔭᓐ ᐁᑳ ᐁ ᑭᑭᔥᑲᒪᓐ ᐎᑭᑐ ᐎᓛᒋᑲᓐ? ᓇᒪᐎᓚ ᒫᑲ ᐅᒋ ᑭᑐ᙮
ᐁᑯ ᑭᒋᐅᑭᒪᐤ ᐁᑖᑦ ᐊᑑᔅᑫᓛᑲᓇ, ᒫᒫᒋᑯᐱᑎᒃ ᐅᒋᒋᒃ ᓀᔥᑕ ᐅᓯᑎᒃ, ᑭᑐᑕᐃᒃ ᒫᑲ, ᐌᐱᓂᒃ ᒫᑲ ᐗᓚᐎᑎᒥᒃ ᐁ ᐃᔑ ᐗᓂᑎᐱᔅᑳᓕᒃ: ᐁᑯᑕ ᑫ ᐃᑕᑾᒃ ᒫᑐᐎᓐ ᓀᔥᑕ ᑫ ᐃᔑ ᒫᑗᐋᐱᑌᔑᓂᓈᓂᐗᒃ᙮
ᐌᓴ ᒥᒉᑦ ᓇᑐᒫᐗᒃ, ᒫᑲ ᒐᑲᐙᔑᔥ ᐙᐌᓛᐸᒫᐗᒃ᙮ᒋᓴᐢ ᐁ ᑲᑴᒋᒪᑳᓂᐎᑦ ᑎᐯᓕᒋᑫᐎ ᔓᓕᐋᓇ ᐅᒋ
ᐁᑯ ᑫᑐᑌᒋᒃ ᐸᕋᓯᔭᒃ, ᑮ ᐋᔭᔭᒥᐃᑐᐗᒃ ᒫᑲ ᑖᓂ ᑫ ᐃᔑ ᐋᓉᑲᐙᒋᒃ ᐅᑦ ᐋᔭᒥᐎᓂᓕᒃ᙮
ᑮ ᐃᔑᑎᔕᐊᒪᐌᐗᒃ ᒫᑲ ᐅ ᑭᔅᑭᓄᐊᒪᐙᑲᓂᐙᐗ ᐊᓯᒋ ᐦᐁᕈᑎᔭᓇ, ᐁ ᐃᑗᓕᒋ, ᐅᑭᔅᑭᓄᐊᒫᑫᐤ, ᓂ ᑭᔅᑫᓕᑌᓈᓐ ᐁ ᑖᐺᔭᓐ, ᓀᔥᑕ ᐁ ᑭᔅᑭᓄᐊᒫᑫᐗᑦ ᑭᒋᒪᓂᑐ ᐅᑦ ᐃᔑᑣᐎᓐ ᑖᐺᐎᓂᒃ, ᐁᑳ ᓀᔥᑕ ᐊᐌᓇ ᐁ ᑯᔅᑕᑦ; ᐌᓴ ᓇᒪᐎᓚ ᑮ ᐱᓯᔅᑫᓕᑕᒸᓐ ᐃᓕᓕᐗᒃ ᐁ ᐃᔑᓈᑯᓯᒋᒃ᙮
ᐎᑕᒪᐎᓈᓐ ᒫᑲ, ᑖᓐ ᐁᑌᓕᑕᒪᓐ? ᐅᓚᔓᐌᓕᑖᑾᓐ ᓈ ᑭᒋ ᒪᓛᑲᓂᐎᑦ ᓯᓴᕐ ᑎᐯᓕᒋᑫᐎ ᔔᓕᐋᓇ, ᓀᔥᑕᐱᑯ ᐁᑳ?
ᒫᑲ ᒋᓴᔅ ᑮ ᓂᓯᑕᐌᓕᑕᒬᐤ ᐅ ᒪᒋᑣᐎᓂᓕᐤ, ᑮ ᐃᑗᐤ ᒫᑲ, ᑖᓀᑭ ᐌᒋ ᑲᑴᒋᐃᔦᒃ? ᑭᓚᐗᐤ ᐅᑕᔭᒥᐁᑳᓱᑐᒃ?
ᐙᐸᑎᓕᒃ ᑎᐯᓕᒋᑫᐎ ᔔᓕᐋᓐ᙮ᑮ ᐯᑐᐌᐗᒃ ᒫᑲ ᐯᔭᒃ ᔔᓕᐊᓈᐱᔅᑯᔕ᙮
ᐃᑌᐤ ᒫᑲ, ᐊᐌᓇ ᐅᑦ ᐃᔑᓈᑯᓯᐎᓐ ᐅᒪ, ᓀᔥᑕ ᐊᐌᓇ ᑳ ᒪᓯᓇᐃᑳᓱᑦ ᐅᑕ?
ᐃᑌᐗᒃ, ᓯᓴᕐ᙮ᐁᑯ ᐁᑖᑦ, ᒥᓕᒃ ᓯᓴᕐ ᐊᓂᐃ ᐌᑖᔮᓂᑦ ᓯᓴᕐ, ᓀᔥᑕ ᑭᒋᒪᓂᑐ ᐊᓂᐃ ᐌᑖᔮᓂᑦ ᑭᒋᒪᓂᑐ᙮
ᐃᔅᐱ ᐅᐅ ᐋᔭᒥᐎᓇ ᑳ ᑮ ᐯᑕᑭᒃ, ᑮ ᒫᒪᔅᑳᑕᒶᒃ, ᑮ ᓇᑲᑌᐗᒃ ᒫᑲ, ᓀᔥᑕ ᑮ ᑭᑐᑌᐗᒃ᙮ᓵᑦᔫᓯᔭ ᑲᑴᒋᒥᑯ ᒋᓴᐢ ᑖᓐ ᑫ ᐃᑭᓂᓕᒃ ᐗᓂᔥᑳᓂᐙᑫ
ᐁᐗᑯ ᑫᔮᐸᒡ ᐁ ᑭᔑᑳᓕᒃ ᑮ ᐯᒋ ᓈᑎᑯ ᓵᑦᔫᓯᔭ, ᓇᒪ ᐃᑕᑾᓐ ᐗᓂᔥᑳᐎᓐ ᑳ ᐃᑗᒋᒃ, ᑮ ᑲᑴᒋᒥᑯ ᒫᑲ᙮
ᐁ ᐃᑎᑯᑦ, ᐅᑭᔅᑭᓄᐊᒫᑫᐤ, ᒧᓯᔅ ᑮ ᐃᑗᐤ, ᑮᔥᐱᓐ ᐃᓕᓕᐤ ᓂᐱᑌ, ᐁᑳ ᒫᑲ ᐁ ᐅᑦ ᐊᐙᔑᒥᔑᑦ, ᐎᒋᔖᓇ ᑲᑕ ᐎᑭᒣᓕᐗ ᐎᐗ, ᑭᒋ ᓂᑖᐎᑭᑕᒪᐙᑦ ᐊᐙᔑᔕ ᐎᒋᔖᓇ᙮
ᐯᔭᑾᐤ ᐅᑕ ᑮ ᐃᑖᐗᒃ ᓂᔂᔅ ᑳ ᐎᒋᔖᓂᑐᒋᒃ: ᐊᓇ ᓃᔥᑕᒻ ᒫᑲ, ᐃᔅᐱ ᑳ ᑮ ᐎᑭᒫᑦ ᐎᐗ, ᑮ ᓂᐱᐤ, ᓀᔥᑕ, ᐁᑳ ᐁ ᐅᑦ ᐋᐙᔑᒥᔑᑦ, ᑮ ᓇᑲᑕᒪᐌᐤ ᐎᒋᔖᓇ ᐊᓂᐃ ᐎᐗ:
ᐊᓇ ᓂᔓ ᓀᔥᑕ, ᓀᔥᑕ ᐊᓇ ᓂᔅᑐ, ᐱᓕᔥ ᒥᓯᐌ ᓂᔂᔅ᙮
ᒫᒋᒡ ᒫᑲ ᐊᓇ ᐃᔅᑴᐤ ᓀᔥᑕ ᑮ ᓂᐱᐤ᙮
ᐁᐗᑯ ᒫᑲ ᐅᒋ ᐃᔅᐱ ᐗᓂᔥᑳᓂᐗᑫ, ᐊᐌᓇ ᑫ ᐎᐎᑦ ᐅᐅ ᐃᔅᑴᐗ ᐊᓂᑭ ᓂᔂᔅ ᐁ ᐃᑕᓯᒋᒃ? ᐌᓴ ᒥᓯᐌ ᑮ ᐋᔭᐌᐗᒃ᙮
ᐌᓴ ᐗᓂᔥᑳᓂᐗᑫ ᓇᒪᐎᓚ ᐎᑭᑐᓈᓂᐗᓐ, ᓇᒪ ᓀᔥᑕ ᐎᑭᑐᐃᐙᓂᐗᓐ, ᒫᑲ ᓇᔅᐱᑕᐅᒣᐗᒃ ᑭᒋᒪᓂᑐ ᐅᑦ ᐁᓐᒐᓕᒪ ᑭᒋᑭᔑᑯᒃ᙮
ᒫᑲ ᑖᐺ ᐁ ᐗᓂᔥᑳᒋᒃ ᑳ ᓂᐱᒋᒃ, ᓇᒪ ᓈ ᑭ ᑮ ᐅᒋ ᐋᔭᒥᑖᓇᐗᐤ ᐊᓂᒪ ᑳ ᐃᑎᑖᒃ ᑭᒋᒪᓂᑐ, ᐁ ᐃᑗᑦ,
ᓂᓚ ᓂᑦ ᐋᐎᓐ ᐁᑉᕃᐋᒻ ᐅ ᑭᒋᒪᓂᑐᒪ, ᓀᔥᑕ ᐋᐃᓯᒃ ᐅ ᑭᒋᒪᓂᑐᒪ, ᓀᔥᑕ ᒉᑲᑉ ᐅ ᑭᒋᒪᓂᑐᒪ? ᑭᒋᒪᓂᑐ ᓇᒪᐎᓚ ᐅ ᑭᒋᒪᓂᑐᒥᐙᐗ ᑳ ᓂᐱᒋᒃ, ᒫᑲ ᑳ ᐱᒫᑎᓯᒋᒃ᙮
ᐃᔅᐱ ᒫᑲ ᒥᔮᒫᐎᒥᒉᑎᒋᒃ ᐃᓕᓕᐗᒃ ᐅᒣᓕᐤ ᐱᐁᑕᑭᒃ, ᑮ ᒫᒪᔅᑳᑕᒬᐗᒃ ᐅ ᑭᔅᑭᓄᐊᒫᑫᐎᓂᓕᐤ᙮ᒫᐗᒋ ᑭᒋ ᑲᑫᔅᑴᐎᓐ ᐅᓚᓱᐌᐎᓂᒃ
ᒫᑲ ᐃᔅᐱ ᐸᕋᓯᔭᒃ ᑳ ᐯᑕᑭᒃ ᐁ ᑮ ᑭᐳᑐᓇᐙᑦ ᓵᑦᔫᓯᔭ, ᑮ ᒫᐗᒋᐃᑐᐗᒃ᙮
ᐁᑯ ᐯᔭᒃ ᐁ ᐃᑕᓯᒋᒃ, ᑳ ᐅᓚᔓᐌᐎᓕᓕᐎᑦ, ᑮ ᑲᑴᒋᒣᐤ, ᐁ ᑲᑴᒋᐋᑦ, ᐁ ᐃᑗᑦ ᒫᑲ,
ᐅᑭᔅᑭᓄᐊᒫᑫᐤ, ᑖᓂᒪ ᒫᐗᒋ ᑭᒋ ᑲᑫᔅᑴᐎᓐ ᐅᓚᔓᐌᐎᓂᒃ?
ᒋᓴᔅ ᑮ ᐃᑌᐤ, ᑭ ᑳ ᓵᑭᐊᐤ ᐅᑎᐯᓕᒋᑫᐤ ᑭ ᑭᒋᒪᓂᑐᒻ ᒥᓯᐌ ᑭᑌᐃᒃ ᓀᔥᑕ ᒥᓯᐌ ᑭᑦ ᐊᒑᑯᒃ, ᓀᔥᑕ ᒥᓯᐌ ᑭ ᒥᑐᓀᓕᒋᑲᓂᒃ᙮
ᐁᐗᑯ ᐅᒪ ᓃᔥᑕᒻ ᓀᔥᑕ ᑭᒋ ᑲᑫᔅᑴᐎᓐ᙮
ᐊᓂᒪ ᓂᔓ ᒫᑲ ᓇᔅᐱᑐᐌᒪᑲᓐ, ᑭ ᑳ ᓵᑭᐋᐤ ᑮᒋᐃᓕᓕᐤ ᑖᐱᔅᑯᒡ ᐁ ᐃᔑ ᓵᑭᐃᑎᓱᔭᓐ᙮
ᐅᑕ ᐅᐅ ᓂᔓ ᑲᑫᔅᑴᐎᓇ ᐊᑯᑌᐗ ᒥᓯᐌ ᐅᓚᔓᐌᐎᓐ ᓀᔥᑕ ᑳ ᐃᑗᒋᒃ ᐅᑭᔅᑭᐙᐃᑫᐗᒃ᙮ᐊᐌᓈᓇ ᑳ ᐃᑖᑲᓂᐎᑦ ᙭
ᒣᒀᒡ ᐸᕋᓯᔭᒃ ᑳ ᒪᐗᒋᐃᑐᒋᒃ, ᑭ ᑲᑴᒋᒥᑯᐗᒃ ᒋᓴᓴ,
ᐁ ᐃᑗᑦ, ᑖᓐ ᐁᑌᓕᒣᒃ ᙭? ᐊᐌᓇ ᐅᑯᓯᓴ?ᐃᑌᐗᒃ, ᑌᐱᑦ ᐅᑯᓯᓴ᙮
ᐃᑌᐤ ᒫᑲ, ᑖᓀᑭ ᐌᒋ ᒫᑲ ᑌᐱᑦ ᐊᒑᑯᒃ ᐅᑎᐯᓕᒋᑫᐤ ᐃᔑᓂᑳᑖᑦ, ᐁ ᐃᑗᑦ,
ᐅᑎᐯᓕᒋᑫᐤ ᑮ ᐃᑌᐤ ᓂ ᑎᐯᓕᒋᑫᒪ, ᐊᐱ ᑭᓚ ᓂ ᑭᒋᓂᔅᑮᒃ ᐹᑎᒫ ᑭ ᑐᑕᒫᓀ ᑭᒋ ᐅ ᑕᑯᔅᑲᒋᑲᓂᔭᓐ ᐊᓂᑭ ᑳ ᐸᒀᑎᔅᑭᒃ?
ᑮᔥᐱᓐ ᒫᑲ ᑌᐱᑦ ᐅᑎᐯᓕᒋᑫᐤ ᐁᔑᓂᑳᑖᑴ, ᑖᓐᑌ ᐌᒋ ᐅᑯᓯᓯᑦ?
ᓇᒪᐎᓚ ᐊᐌᓇ ᒫᑲ ᑮ ᑲᔥᑭᑕᐤ ᐙᔦᔥ ᑭᒋ ᓇᔥᑴᐗᔑᐊᑦ, ᓇᒪᐎᓚ ᓀᔥᑕ ᐊᐌᓇ ᐊᓂᒪ ᐁ ᑭᔑᑳᒃ ᐅᒋ ᑮ ᐃᔅᐱᒋ ᓱᑭᑌᐁᐤ ᑫᒀᓕᐤ ᑭᒋ ᑲᑴᒋᒫᑦ᙮
ᐁᑳᐎᓚ ᓇᔅᐱᑕᑯᒃ ᐅᑕᑐᔅᑫᐎᓂᐙᐧᒃ  ᐅᒪᓯᓇᐃᑫᐗᒃ ᓀᔥᑕ ᐹᕈᓯᔭᒃ
ᐁᑯ ᒋᓴᔅ ᐁᔭᒥᐋᑦ ᒥᔮᒪᐎᒥᒉᑎᓕᒋ ᐃᓕᓕᐗ, ᓀᔥᑕ ᐅ ᑭᔅᑭᓄᐊᒪᐙᑲᓇ,
ᐁ ᐃᑗᑦ, ᐅᒪᓯᓇᐃᑫᐗᒃ ᓀᔥᑕ ᐸᕋᓯᔭᒃ ᐊᐱᐗᒃ ᒧᓯᓴ ᐅᑦ ᐊᐱᐎᓂᓕᒃ:
ᐁᐗᑯ ᐅᒋ ᒥᓯᐌ ᑫᒀᓇ ᑳ ᐎᑕᒫᑖᑾᒃ ᑭᒋ ᓈᑲᑕᐌᓕᑕᒣᒃ, ᐁᐗᑯ ᓈᑲᑕᐌᓕᑕᒧᒃ ᓀᔥᑕ ᑐᑕᒧᒃ; ᒫᑲ ᐁᑳᐎᓚ ᓇᔅᐱᑖᑯᒃ ᐅᑦ ᐊᑑᔅᑫᐎᓂᐙᒃ; ᐌᓴ ᐃᑗᐗᒃ, ᓇᒪᐎᓚ ᒫᑲ ᑐᑕᒶᒃ᙮
ᐌᓴ ᒫᑯᐱᑕᒶᒃ ᐁ ᑯᓯᑾᓂᓕᑭ ᐎᐗᔑᐎᓇ, ᓀᔥᑕ ᐁ ᐋᓕᒪᓂᓕᑭ ᑭᒋ ᐎᐗᔑᓈᓂᐗᓂᓕᑭ, ᐊᔅᑕᐗᒃ ᒫᑲ ᐃᓕᓕᐗ ᐅᑎᑎᒪᓂᓕᒃ; ᒫᑲ ᐎᓚᐗᐤ ᑫᒋᐙᒃ ᓇᒪᐎᓚ ᐋᑎᓇᒶᒃ ᐯᔭᒃ ᐅᓕᓕᑭᒋᒑᓂᐗᐤ ᐅᒋ᙮
ᒫᑲ ᒥᓯᐌ ᐅᑦ ᐊᑑᔅᑫᐎᓂᐙᐗ ᑐᑕᒶᒃ ᑭᒋ ᐙᐸᒥᑯᒋᒃ ᐃᓕᓕᐗ: ᐋᓚᑲᔥᑭᑖᐗᒃ ᐅ ᑭᔅᑭᓄᐙᒋᐅᐎᓂᐙᐗ, ᒥᔖᑖᐗᒃ ᓀᔥᑕ ᐁ ᐃᔅᒀᔦᑲᓂᓕᑭ ᐅ ᐎᓛᒋᑲᓂᐙᐗ,
ᓵᑭᑖᐗᒃ ᒫᑲ ᑳ ᑭᔅᑌᓕᑕᑾᓂᓕᑭ ᐊᐱᐎᓇ ᐁ ᒪᑯᔖᓂᐗᒃ, ᓀᔥᑕ ᑭᒋ ᑌᑕᐱᐎᓇ ᐋᔭᒥᐁᐎᑲᒥᑯᒃ,
ᓀᔥᑕ ᐊᑕᒥᔅᑳᑯᓯᐎᓇ ᐃᑌ ᐁ ᐊᑖᒥᑐᓈᓂᐗᒃ, ᓀᔥᑕ ᕌᐸᐃ, ᕌᐸᐃ, ᑭᒋ ᐃᑎᑯᒋᒃ ᐃᓕᓕᐗ᙮
ᒫᑲ ᐁᑳᐎᓚ ᑭᓚᐗᐤ ᓇᑕᐌᓕᑕᒧᒃ ᕌᐸᐃ ᑭᒋ ᐃᑎᑳᐎᔦᒃ: ᐌᓴ ᐯᔭᑯ ᑭᑦ ᐅᑭᒫᒥᐗᐤ, ᙭ ᐅᑎ; ᒥᓯᐌ ᑭᓚᐗᐤ ᒫᑲ ᑭ ᐎᒋᔖᓂᑐᓇᐗᐤ᙮
ᐁᑳᐎᓚ ᓀᔥᑕ ᐊᐌᓇ ᓄᑖᐎᓈᓐ ᐃᑎᒃ ᐅᑕ ᐊᔅᑮᒃ: ᐌᓴ ᐯᔭᑯ ᑯᑕᐎᐗᐤ, ᑭᒋᑭᔑᑯᒃ ᑳ ᐃᑖᑦ᙮
ᐁᑳᐎᓚ ᓀᔥᑕ ᓇᑕᐌᓕᑕᒧᒃ ᐅᑭᒫᐤ ᑭᒋ ᐃᑎᑳᐎᔦᒃ; ᐌᓴ ᐯᔭᑯ ᑭᑦ ᐅᑭᒫᒥᐗᐤ, ᙭ ᐅᑎ᙮
ᒫᑲ ᐊᓇ ᑳ ᒫᐗᒋ ᑭᔅᑌᓕᑖᑯᓯᑦ ᐁ ᐃᑕᔑᔦᒃ, ᐁᐗᑯ ᑫ ᐅᑦ ᐊᑑᔅᑫᓛᑲᓂᒥᔦᒃ᙮
ᒫᑲ ᑭ ᑳ ᑲᒀᑕᑭᓯᓇᐗᐤ, ᐅᒪᓯᓇᐃᑫᑐᒃ ᓀᔥᑕ ᐸᕋᓯᔨᑐᒃ, ᐅᑕᔭᒥᐁᑳᓱᑐᒃ!! ᐌᓴ ᑭ ᑭᐸᐁᓇᐗᐤ ᑭᒋᑭᔑᑳᐎ ᐅᑭᒫᐎᐎᓐ ᐃᓕᓕᐗᒃ ᐁᑳ ᑭᒋ ᐱᑐᑫᒋᒃ: ᐌᓴ ᑭᓚᐗᐤ ᓇᒪᐎᓚ ᑭ ᐱᑐᑳᓇᐗᐤ, ᓇᒪᐎᓚ ᓀᔥᑕ ᑭᑦ ᐃᓕᓇᐗᐗᐗᒃ ᑭᒋ ᐱᑐᑫᒋᒃ ᐊᓂᑭ ᐙ ᐱᑐᑫᒋᒃ᙮
ᑭ ᑳ ᑲᒀᑕᑫᓯᓇᐗᐤ, ᐅᒪᓯᓇᐃᑫᑐᒃ ᓀᔥᑕ ᐸᕋᓯᔨᑐᒃ, ᐅᑕᔭᒥᐁᑲᓱᑐᒃ! ᐌᓴ ᑭ ᒣᔅᑎᓇᒸᓈᐗᐤ ᑭᑎᒪᑭᔅᑴᐗᒃ ᐎᑭᐙᐗ, ᓀᔥᑕ ᐙᔦᔑᐃᐌᐎᓂᒃ ᑭ ᑭᓄᑖᓇᐗᐤ ᑭᑦ ᐋᔭᒥᐋᐎᓂᐗᐗ: ᐁᐗᑯ ᐅᒋ ᑭ ᑳ ᐋᔮᓇᐗᐤ ᐊᐙᓯᑌ ᓂᔑᐗᓈᒋᒥᑯᓯᐎᓂᓕᐤ᙮
ᑭ ᑳ ᑲᒀᑕᑭᓯᓇᐗᐤ, ᐅᒪᓯᓇᐃᑫᑐᒃ ᓀᔥᑕ ᐸᕋᓯᔨᑐᒃ, ᐅᑕᔭᒥᐁᑳᓱᑐᒃ! ᐌᓴ ᑭ ᐙᔅᑳᔅᑫᓇᐗᐤ ᑭᒋᑲᒥ ᓀᔥᑕ ᐊᔅᑭ ᐯᔭᒃ ᐊᐌᓇ ᑭᒋ ᑴᔅᑳᑎᓯᔦᒃ, ᐃᔅᐱ ᒫᑲ ᑳ ᑴᔅᑳᑎᓯᔦᑯ, ᑭᑦ ᐃᔑᐋᐗᐤ ᓂᔡᐤ ᐊᐙᓯᑌ ᒪᒋ ᐃᔥᑯᑌᓕᐤ ᑭᒋ ᐅᑦ ᐊᐙᔑᒥᔑᒥᑯᑦ ᐃᔥᐱᔥ ᑭᓚᐗᐤ᙮
ᑭ ᑳ ᑲᒀᑕᑭᓯᓇᐗᐤ, ᐁᑳ ᐎᐋᐱᔦᒃ ᐋᑕ ᐁ ᑭᔅᑭᓄᑕᐃᐌᔦᒃ, ᑳ ᐃᑗᔦᒃ, ᐊᐌᓇ ᐁ ᑭᒋᐃᑗᑦ, ᑫ ᐊᔅᐱᒧᑴ ᑭᒋᐋᔭᒥᐁᐎᑲᒥᑯᓕᐤ, ᓇᒪᐎᓚ ᐙᔦᔥ ᐃᑌᓕᑖᑾᓐ; ᒫᑲ ᐊᐌᓇ ᐁ ᑭᒋᐃᑗᑦ ᑫ ᐊᔅᐱᒧᑴ ᐅᓵᐎᔔᓕᐊᓈᐱᔅᑾ ᑭᒋᐋᔭᒥᐁᐎᑲᒥᑯᒃ, ᐅᒪᓯᓇᐃᑲᓂᒥᐤ!
ᑫᑫᐹᑎᓯᔦᒃ ᓀᔥᑕ ᐁᑳ ᐎᐋᐱᔦᒃ; ᐌᓴ ᑖᓂᒪ ᐊᐙᓯᑌ ᐁ ᑭᒋᐃᑌᓕᑖᑾᒃ, ᐅᓵᐎᔔᓕᐊᓈᐱᔉ, ᓀᔥᑕᐱᑯ ᑭᒋᐋᔭᒥᐁᐎᑲᒥᒃ ᑳ ᐅᒋ ᐸᓓᑫᓕᑖᑯᓯᑦ ᐅᓵᐎᔔᓕᐊᓈᐱᔉ?
ᓀᔥᑕ ᒫᑲ, ᐊᐌᓇ ᐁ ᑭᒋᐃᑗᑦ ᑫ ᐊᔅᐱᒧᑴ ᐸᑭᒋᑲᓈᐱᔅᑲᓕᐤ, ᓇᒪᐎᓚ ᐙᔦᔥ ᐃᑌᓕᑖᒀᓐ; ᒫᑲ ᐊᐌᓇ ᐁ ᑭᒋᐃᑗᑦ ᑫ ᐊᔅᐱᒧᑴ ᒥᓕᐌᐎᓂᓕᐤ ᐁᑯᑕ ᑳ ᐊᔅᑌᓕᒃ, ᐅᒪᓯᓇᐃᑲᓂᒥᐤ᙮
ᑫᑫᐹᑎᓯᔦᒃ ᓀᔥᑕ ᐁᑳ ᐎᐋᐱᔦᒃ: ᐌᓴ ᑖᓂᒪ ᐊᐙᓯᑌ ᐁ ᑭᒋᐃᑌᓕᑖᑾᒃ, ᒥᓕᐌᐎᓐ ᓀᔥᑕᐱᑯ ᐸᑭᒋᑲᓈᐱᔉ, ᑳ ᐅᒋ ᐸᓓᑭᓕᒋᑳᑌᒃ ᒥᓕᐌᐎᓐ?
ᐁᐗᑯ ᐅᒋ ᐊᐌᓇ ᐁ ᑭᒋᐃᑗᑦ ᑫ ᐊᔅᐱᒧᑴ ᐸᑭᒋᑳᓇᐱᔅᑯᓕᐤ, ᐊᔅᐱᒧ ᐁᐗᑴᓕᐤ ᓀᔥᑕ ᒥᓯᐌ ᑫᒀᓇ ᐁᑯᑕ ᑳ ᑌᑕᔅᑌᓕᑭ᙮
ᐊᐌᓇ ᒫᑲ ᐁ ᑭᒋᐃᑗᑦ ᑫ ᐊᔅᐱᒧᑴ ᑭᒋᐋᔭᒥᐁᐎᑲᒥᑯᓕᐤ, ᐊᔅᐱᒧ ᐁᐗᑴᓕᐤ, ᓀᔥᑕ ᐊᓂᐃ ᐁᑯᑕ ᑳ ᐎᑭᓕᒋ᙮
ᐊᓇ ᒫᑲ ᐁ ᑭᒋᐃᑗᑦ ᑫ ᐊᔅᐱᒧᑦ ᑭᒋᑭᔑᑯᓕᐤ, ᐊᔅᐱᒧᐌᐤ ᐅᑦ ᐅᑭᒪᐗᐱᐎᓂᓕᐤ ᑭᒋᒪᓂᑐᐗ, ᓀᔥᑕ ᐊᓂᐃ ᐁᑯᑕ ᑳ ᑌᑕᐱᓕᒋ᙮
ᑭ ᑳ ᑲᒀᑕᑭᓯᓇᐗᐤ, ᐅᒪᓯᓇᐃᑫᑐᒃ ᓀᔥᑕ ᐸᕋᓯᔨᑐᒃ, ᐅᑕᔭᒥᐁᑳᓱᑐᒃ! ᐌᓴ ᑭ ᐸᑭᑎᓀᓇᐗᐤ ᐯᔭᒃ ᐁ ᑮ ᒥᑖᑐᑖᑲᓂᐎᑭ ᓇᓈᑲᐤ ᓂᑖᐎᑭᑖᑲᓂᔕ; ᓇᒪᐎᓚ ᒫᑲ ᑭ ᑮ ᑐᑌᓇᐗᐤ ᐊᓂᐃ ᐊᐙᓯᑌ ᑳ ᑭᒋ ᐃᑌᓕᑖᑾᑭ ᑳ ᒪᓯᓇᐃᑳᑌᑭ ᐅᓚᔓᐌᐎᓂᒃ, ᑎᐹᔅᑯᓂᑐᐎᓐ, ᔕᐌᐎᓕᒋᑫᐎᓐ ᓀᔥᑕ ᑖᐺᔦᓕᑕᒧᐎᓐ: ᐅᐅ ᑭ ᑳ ᑮ ᑐᑌᑕᐗᐤ, ᓀᔥᑕ ᐊᓂᐃ ᑯᑕᑭᔭ ᐁᑳ ᑭᒋ ᓇᑲᑕᒧᒃ ᐁᑳ ᐁ ᐅᒋ ᑐᑕᒣᒃ᙮
ᑭᓚᐗᐤ ᐁᑳ ᐎᐋᐱᔦᒃ ᐋᑕ ᑭᔅᑭᓄᑖᐃᐌᔦᒃ, ᐊᐱᔅᑕᒪᓂᒍᔥ ᑳ ᐅᒋ ᔖᑆᔑᑳᐎᑖᔦᒃ ᑫᒀᓐ, ᑳ ᑯᒋᐸᓕᔦᒃ ᒫᑲ ᑳᒥᓪ᙮
ᑭ ᑳ ᑲᒀᑕᑭᓯᓇᐗᐤ, ᐅᒪᓯᓇᐃᑫᑐᒃ ᓀᔥᑕ ᐸᕋᓯᔨᑐᒃ, ᐅᑕᔭᒥᐁᑳᓱᑐᒃ! ᐌᓴ ᑭ ᐸᔦᑭᑖᓇᐗᐤ ᐗᔅᑮᒡ ᒥᓂᑾᑲᓐ ᓀᔥᑕ ᐅᓛᑲᓐ, ᒫᑲ ᐱᒋ ᓴᑲᔅᑭᓀᐗ ᒪᔅᑲᒋᐃᐌᐎᓐ ᓀᔥᑕ ᐅᓵᒥᐃᓱᐎᓐ᙮
ᑭᓚ ᐁᑳ ᐎᐋᐱᔭᓐ ᐸᕋᓯ, ᓃᔥᑕᒻ ᐹᔦᑭᑕ ᐊᓂᒪ ᐱᒋ ᒥᓂᒀᑲᓂᒃ ᓀᔥᑕ ᐅᓛᑲᓂᒃ, ᐗᔅᑮᒡ ᓀᔥᑕ ᑭᒋ ᐹᔦᑲᒃ᙮
ᑭ ᑳ ᑲᒀᑕᑭᓯᓇᐗᐤ, ᐅᒪᓯᓇᐃᑫᑐᒃ ᓀᔥᑕ ᐸᕋᓯᔨᑐᒃ, ᐅᑕᔭᒥᐁᑳᓱᑐᒃ! ᐌᓴ ᑖᐱᔅᑯᒡ ᐁ ᐙᐱᐃᑳᑌᑭ ᒋᐹᔨᑲᒥᑾ ᑭᑦ ᐃᔑᓈᑯᓯᓇᐗᐤ ᑳ ᐋᑕ ᒥᓗᓈᑾᑭ ᐗᓚᐎᑌᒥᒃ ᐱᒋ ᒫᑲ ᓴᑲᔅᑭᓀᐗ ᐅᔅᑲᓂᐙᐗ ᑳ ᓂᐱᒋᒃ, ᓀᔥᑕ ᒥᓯᐌ ᑫᒀᓇ ᑳ ᐎᓕᐹᑭ᙮
ᐁᑯ ᓀᔥᑕ ᑭᓚᐗᐤ ᐁᔑ ᒥᓦᑎᓯᑳᓱᔦᒃ ᐁ ᐙᐸᒥᑖᑾᒃ ᐃᓕᓕᐗᒃ, ᐊᑖᒥᒃ ᒫᑲ ᑭ ᓵᑲᔅᑭᓀᓇᐗᐤ ᐋᔭᒥᐁᑳᓱᐎᓐ ᓀᔥᑕ ᒪᒑᑎᓯᐎᓐ᙮ᒋᓴᔅ ᓃᑳᓂᐐᑕᒻ ᑫ ᐃᔑ ᑲᒀᑕᑭᐊᑳᓂᐎᒋᒃ
ᑭ ᑳ ᑲᒀᑕᑭᓯᓇᐗᐤ ᐅᒪᓯᓇᐃᑫᑐᒃ ᓀᔥᑕ ᐸᕋᓯᔨᑐᒃ, ᐅᑕᔭᒥᐁᑳᓱᑐᒃ! ᐌᓴ ᑭᑦ ᐅᔑᑕᒸᓇᐗᐤ ᐅ ᒋᐹᔨᑲᒥᑯᐙᐗ ᐅᑭᔅᑭᐙᐃᑫᐗᒃ, ᓀᔥᑕ ᑭ ᐙᐌᔑᑕᒸᓇᐙᐤ ᐅ ᒋᐹᔨᑲᒥᑯᐙᐗ ᐅᒀᔭᔅᑭᑖᑎᓯᐗᒃ᙮
ᑭᑦ ᐃᑣᓇᐗᐤ ᒫᑲ, ᑮᔥᐱᓐ ᑭ ᐱᒫᑎᔭᒃ ᒣᒀᒡ ᑳ ᐅ ᑭᔑᑳᒥᒋᒃ ᓄᑖᐎᓈᓇᒃ, ᓇᒪᐎᓚ ᓂ ᑳ ᑮ ᐎᒋᐋᑕᓈᓇᒃ ᐁ ᓯᑲᐊᒸᒋᒃ ᐅᑭᔅᑭᐙᐃᑫᐗᒃ ᐅᒥᑯᓕᐤ᙮
ᐁᐗᑯ ᐌᒋ ᑎᐹᒋᒥᑎᓱᔦᒃ, ᐁ ᐅᑦ ᐊᐙᔑᒥᔑᒥᑖᑾᒃ ᐊᓂᑭ ᑳ ᑮ ᓂᐸᐋᒋᒃ ᐅᑭᔅᑭᐙᐃᑫᐗ᙮
ᓵᑲᔅᑭᓇᑖᐙᒃ ᒫᑲ ᑯᑖᐎᐙᐗᒃ ᑳ ᐃᔅᐱᒋ ᒪᒑᑎᓯᒋᒃ᙮
ᑭᓚᐗᐤ ᒥᔑᑭᓀᐱᑭᑐᒃ, ᑭᓚᐗᐤ ᐋᔮᓂᔅᑫ ᑫᓀᐱᑯᐎᔦᒃ, ᑖᓂ ᑫ ᐃᔑ ᒥᔮᔥᑲᒣᒃ ᓂᔑᐗᓈᒋᒥᐌᐎᓐ ᒪᒋ ᐃᔥᑯᑌᒃ?
ᐁᑯᔑ ᒫᑲ, ᒫᑎᑲ, ᑭᑦ ᐃᑎᔕᐊᒫᑎᓇᐗᐤ ᐅᑭᔅᑭᐙᐃᑫᐗᒃ ᓀᔥᑕ ᑫᑫᑕᐌᓕᑕᑭᒃ ᐃᓕᓕᐗᒃ ᓀᔥᑕ ᐅᒪᓯᓇᐃᑫᐗᒃ; ᐋᑎᑦ ᐁ ᐃᑕᓯᒋᒃ ᒫᑲ ᑭ ᑳ ᓂᐸᐋᐗᐗᒃ ᓀᔥᑕ ᒋᔅᑖᔅᑯᐙᐙᐗᒃ; ᐋᑎᑦ ᐁ ᐃᑕᓯᒋᒃ ᒫᑲ ᑭ ᑳ ᐸᐸᓴᔅᑌᐙᐗᐗᒃ ᑭᑦ ᐋᔭᒥᐁᐎᑲᒥᑯᐗᒃ, ᓀᔥᑕ ᒥᓯᐌ ᐃᑖᐎᓂᒃ ᑭ ᑳ ᑲᒀᑕᑭᐊᐙᐗᒃ᙮
ᑭᒋ ᐅᑎᑎᑯᔦᒃ ᒥᓯᐌ ᒀᔭᔅᑭᑖᑎᓯᐎ ᒥᑯ ᑳ ᑮ ᓯᑲᐃᑳᑌᒃ ᐊᔅᑮᒃ, ᐅᒀᔭᔅᑭᑖᑎᓯᐤ ᐁᐱᓪ ᐅᒥᑯ ᐅᒋ, ᐱᓕᔥ ᐅᒥᑯ ᓵᑲᕌᔭᔅ ᑖᕋᑲᔭᔅ ᐅᑯᓯᓴ, ᑳ ᑮ ᓂᐹᔦᒃ ᑕᔅᑕᐎᒡ ᑭᒋ ᐋᔭᒥᐁᐃᑲᒥᑯᒃ ᓀᔥᑕ ᐸᑭᒋᑲᓈᐱᔅᑯᒃ᙮
ᑖᐺ ᑭᑦ ᐃᑎᓇᐗᐤ, ᒥᓯᐌ ᐅᐅ ᑫᒀᓇ ᑲᑕ ᐅᑎᑎᑯᐗᒃ ᐅᑯ ᐊᓄᒡ ᑳ ᐱᒫᑎᓯᒋᒃ᙮ᒋᓴᔅ ᐁ ᐃᔑ ᓵᑭᑖᑦ ᒋᕉᓴᓚᒻ
ᐅ ᒋᕉᓴᓚᒻ, ᒋᕉᓴᓚᒻ, ᑳ ᓂᐸᐊᒋᒃ ᐅᑭᔅᑭᐙᐃᑫᐗᒃ, ᓀᔥᑕ ᑳ ᐱᒶᓯᓇᐗᒋᒃ ᐊᓂᑭ ᑳ ᐃᑎᔕᐊᒫᑲᐎᔭᓐ, ᑖᓐ ᐁᔅᐱᒋ ᒥᒉᑣᒃ ᑫ ᐎ ᒪᐗᓴᑲᓇᒀᐸᓐ ᑭᑦ ᐊᐙᔑᒥᔕᒃ, ᑖᐱᔅᑯᒡ ᐹᑲᐋᒀᓐ ᐁ ᒪᐗᓴᑲᓇᑦ ᐅ ᐹᑲᐋᒀᓂᔑᒪ ᔑᐹ ᐅ ᑕᑾᑾᓂᒃ, ᓇᒪᐎᓚ ᒫᑲ ᑭ ᐯᑌᓇᐗᐤ!
ᒫᑎᑲ, ᑭ ᐙᔅᑲᔨᑲᓂᒥᐗᐤ ᑭ ᓇᑲᑕᒫᑲᐎᓈᐗᐤ ᐁ ᓂᔑᐗᓈᑕᒃ᙮
ᐌᓴ ᑭᑦ ᐃᑎᓇᐗᐤ, ᓇᒪᐎᓚ ᑭ ᑳ ᐅᒋ ᑭᑣᒻ ᐙᐸᒥᓇᐗᐤ, ᐹᑎᒫ ᐃᑗᔦᑴ, ᔕᐌᓕᑖᑯᓯᐤ ᐊᓇ ᑳ ᐯᒋ ᐃᑐᑌᑦ ᐅᑎᐯᓕᒋᑫᐗ ᐅᑦ ᐃᔑᓂᑳᓱᐎᓂᓕᒃ᙮
ᒋᓴᔅ ᐋᓕᒧᑕᒻ ᑫ ᐃᔑ ᓂᔑᐗᓈᒋᒋᑳᑌᓕᒃ ᑭᒋ ᐊᔭᒥᐁᐎᑲᒥᒃ
ᒋᓴᔅ ᒫᑲ ᑮ ᐗᓚᐎᐤ, ᑭᒋᐋᔭᒥᐁᐎᑲᒥᑯᒃ ᒫᑲ ᑮ ᐅᒋ ᑭᑐᑌᐤ: ᑮ ᐯᒋ ᓈᑎᑯ ᒫᑲ ᐅ ᑭᔅᑭᓄᐊᒪᐙᑲᓇ ᐁ ᐎ ᐙᐸᑎᓕᑯᑦ ᑳ ᐃᔑᑖᓂᐗᓂᓕᒃ ᑭᒋᐋᔭᒥᐁᐎᑲᒥᑯᓕᐤ᙮
ᒣᒀᒡ ᒫᑲ ᐁ ᐊᐱᑦ ᐊᓕᑉᔅ ᐗᒌᒃ, ᑭᒧᒡ ᑮ ᐯᒋ ᓈᑎᑯ ᑭᔅᑭᓄᐊᒪᐗᑲᓇ, ᐁ ᐃᑎᑯᑦ, ᐎᑕᒫᐎᓈᓐ, ᑖᓂᔅᐱ ᑫ ᐃᑭᑭ ᐅᐅ ᑫᒀᓇ? ᓀᔥᑕ ᑫᑯ ᑭᔅᑭᓄᐙᒋ ᐙᐸᑎᓕᐌᐎᓐ ᑫ ᐅᒋ ᑭᔅᑫᓕᑖᑾᒃ ᑭᒋ ᑕᑯᔑᓂᔭᓐ, ᓀᔥᑕ ᑭᒋ ᐃᔥᒀᐸᓕᒃ ᐊᔅᑭ?
ᒋᓴᔅ ᒫᑲ ᐁ ᓇᔥᑴᐗᔑᐋᑦ, ᑮ ᐃᑌᐤ, ᔮᒀᒥᓰᒃ ᐁᑳᐎᓚ ᐊᐌᓇ ᑭᒋ ᐙᔦᔑᒥᑖᒃ:
ᐌᓴ ᒥᒉᑦ ᑲᑕ ᑕᑯᔑᓋᒃ ᓂᑦ ᐃᔑᓂᑳᓱᐎᓂᒃ, ᐁ ᐃᑗᒋᒃ, ᓂᓚ ᐁᐗᒀᓇ ᙭; ᒥᒉᑦ ᒫᑲ ᑲᑕ ᐙᔦᔑᒣᐗᒃ᙮
ᑭ ᑳ ᐯᑌᓇᐗᐤ ᒫᑲ ᓇᑐᐸᓕᐎᓇ, ᓀᔥᑕ ᓇᑐᐸᓕᐎᓇ ᐁ ᑎᐹᑐᑖᑲᓂᐎᑭ: ᔮᒀᒥᓯᒃ ᒫᑲ ᐁᑳ ᑭᒋ ᒥᑯᔥᑳᑌᓕᑕᒥᐃᑲᐎᔦᒃ; ᐌᓴ ᒥᓯᐌ ᐅᐅ ᑫᒀᓇ ᑫᒋᓈᑦ ᑲᑕ ᐃᑭᓋ, ᒫᑲ ᓇᒪᐎᓚ ᐁᔥᑾ ᑲᑕ ᐃᔥᒀᐸᓕᐤ᙮
ᐌᓴ ᐁ ᐯᔭᑯᔅᑳᓀᓯᒋᒃ ᐃᓕᓕᐗᒃ ᑲᑕ ᐸᓯᑯᔅᑕᐌᐗᒃ ᐁ ᐱᑕᔥᐁᔅᑳᓀᓯᓕᒋ ᐃᓕᓕᐗ, ᓀᔥᑕ ᐅᑭᒫᐎᐎᓐ ᑯᑕᒃ ᐅᑭᒫᐎᐎᓐ: ᑲᑕ ᑲᐗᑲᑖᓂᐗᓐ ᒫᑲ, ᓀᔥᑕ ᐋᑯᐃᑖᔅᐱᓈᓂᐗᓐ, ᓀᔥᑕ ᑲᑕ ᑶᑾᓐ ᓇᓈᑐᒃ ᐃᔑ᙮
ᒥᓯᐌ ᐅᐅ ᐁᐗᑯ ᐱᒉᓚᒃ ᐁ ᒫᒋᐸᓕᑭ ᓇᓀᑳᑌᓕᑕᒧᐎᓇ᙮
ᐁᑯ ᑫ ᐸᑭᑎᓂᑖᑾᒃ ᑭᒋ ᑲᒀᑕᑭᐃᑳᐎᔦᒃ, ᑭ ᑳ ᓂᐹᐃᑯᐙᐗᒃ ᒫᑲ: ᓀᔥᑕ ᑭ ᑳ ᐸᒀᑎᑯᐙᐗᒃ ᒥᓯᐌ ᐁ ᐃᑕᔅᑳᓀᓯᒋᒃ ᐃᓕᓕᐗᒃ ᓂᑦ ᐃᔑᓂᑳᓱᐎᓐ ᐅᒋ᙮
ᐁᑯ ᒥᒉᑦ ᑫ ᓈᔦᑕᐌᓕᑕᑭᒃ, ᑲᑕ ᒫᒥᔑᒥᑐᐗᒃ ᒫᑲ, ᓀᔥᑕ ᑲᑕ ᐸᒀᑎᑐᐗᒃ᙮
ᒥᒉᑦ ᒫᑲ ᓇᔅᐹᒡ ᐅᑭᔅᑭᐙᐃᑫᐗᒃ ᑲᑕ ᐃᑖᐗᒃ, ᒥᒉᑦ ᒫᑲ ᑲᑕ ᐙᔦᔑᐁᐗᒃ᙮
ᑫ ᐃᔅᐱᒋ ᒥᒉᑎᒃ ᒫᑲ ᒪᒑᑎᓯᐎᓐ, ᒥᒉᑦ ᐅ ᓵᑭᐃᐌᐎᓂᐗᐤ ᑲᑕ ᐊᑎ ᑕᑳᓕᐤ᙮
ᒫᑲ ᐊᓇ ᐁᑳ ᑫ ᔖᑯᒋᐋᑲᓂᐎᑦ, ᐁᐗᒀᓇ ᑫ ᐱᒫᒋᐋᑲᓂᐎᑦ᙮
ᐅᒪ ᐅᑭᒫᐎᐎᓂ ᒥᓗᐋᒋᒧᐎᓐ ᒫᑲ ᑲᑕ ᐙᐎᑖᑲᓂᐗᓐ ᒥᓯᐌ ᐊᔅᑮᒃ, ᑭᒋ ᐎᑕᒫᑯᒋᒃ ᒥᓯᐌ ᐁ ᐃᑕᔅᑳᓀᓯᒋᒃ ᐃᓕᓕᐗᒃ; ᐁᑯ ᒫᑲ ᑫ ᐃᔥᒀᐸᓕᒃ᙮ᓂᐹᓯᓈᑯᓯᐎᓐ ᑳ ᓂᔑᐗᓈᒋᐃᐌᒪᑲᒃ
ᐃᔅᐱ ᒫᑲ ᐙᐸᑕᒣᑴ ᐊᓂᒪ ᓂᐹᓯᓈᑯᓯᐎᓐ ᑳ ᓂᔑᐗᓈᒋᐃᐌᒪᑲᒃ, ᑳ ᐋᓕᒧᑕᒃ ᑖᓂᔭᓪ ᐅᑭᔅᑭᐙᐃᑫᐤ, ᐁ ᓂᐸᐎᒪᑲᒃ ᐃᑕ ᐁ ᐸᓓᑲᒃ; (ᐊᐌᓇ ᐁᔭᒥᑖᑦ ᐁᑯᔑ ᑲᑕ ᓂᓯᑕᑐᒻ;)
ᐁᑯ ᐊᓂᑭ ᒎᑎᐊᐃᒃ ᑳ ᐃᑖᒋᒃ ᐁᑯᔑ ᐗᒌᒃ ᑲᑕ ᐃᑎᔑᒧᐙᒃ:
ᐊᓇ ᓀᔥᑕ ᑕᑯᒡ ᐙᔅᑳᔨᑲᓂᒃ ᑳ ᐃᑖᑦ, ᐁᑳᐎᓚ ᑲᑕ ᓂᔖᑕᐎᐤ ᑭᒋ ᐅᑎᓇᒃ ᑫᒀᓕᐤ ᐅ ᐙᔅᑳᔨᑲᓂᒥᒃ ᐅᒋ:
ᐁᑳᐎᓚ ᓀᔥᑕ ᐊᓇ ᓂᑖᐎᑭᒋᑲᓂᒃ ᑳ ᐃᑖᑦ ᑲᑕ ᑭᐌᐤ ᑭᒋ ᐅᑎᓇᒃ ᐅ ᐎᓛᒋᑲᓇ᙮
ᑲᑕ ᑲᒀᑕᑭᓯᐗᒃ ᒫᑲ ᐊᓂᑭ ᑫ ᑭᓄᔥᑲᑖᐗᓱᒋᒃ ᐊᓂᑭ ᓀᔥᑕ ᑳ ᓄᔖᓂᐃᐌᒋᒃ ᒣᒀᒡ ᐅᐅ ᑫ ᑭᔑᑳᓕᑭ!
ᒫᑲ ᓇᑐᑕᒫᑫᒃ ᐁᑳ ᒣᒀᒡ ᐁ ᐱᐴᒃ, ᐁᑳ ᓀᔥᑕ ᐁ ᐋᔭᒥᐁᑭᔑᑳᒃ ᑭᒋ ᐅᔑᒧᔦᒃ᙮
ᐌᓴ ᐁᑯᔅᐱ ᓈᔅᐱᒡ ᑲᑕ ᐊᓕᒥᓯᓈᓂᐗᓐ, ᐁᑳᐎᔅᑳᑦ ᑳ ᐃᔑ ᐯᒋ ᐋᓕᒪᒃ ᐊᔅᐱᓐ ᐁ ᑮ ᐅᔑᑖᓇᐗᒃ ᐊᔅᑭ ᐱᓕᔥ ᐊᓄᒡ, ᓇᒪᐎᓚ, ᐁᑳ ᓀᔥᑕ ᐎᔅᑳᑦ ᒥᓇ ᑫ ᐃᔅᐱᒋ ᐋᓕᒪᒃ᙮
ᑮᔥᐱᓐ ᒫᑲ ᐁᑳ ᑕᑯᑖᑲᓂᐎᑭ ᐊᓂᐃ ᑭᔑᑳᐗ, ᓇᒪᐎᓚ ᐊᐌᓇ ᑲᑕ ᐱᒫᒋᐅᐸᓐ: ᒫᑲ ᐎᓚᐗᐤ ᑳ ᐙᐌᓛᐸᒫᑲᓂᐎᒋᒃ ᑲᑕ ᐅᒋ ᑕᑯᑖᑲᓂᐎᐗ ᐊᓂᐃ ᑭᔑᑳᐗ᙮
ᐁᑯᔅᐱ ᒫᑲ ᑮᔥᐱᓐ ᐊᐌᓇ ᑫ ᐃᑎᑖᑴ, ᒫᑎᑲ, ᐅᑕ ᐃᑖᐤ ᙭, ᓀᔥᑕᐱᑯ ᐊᓐᑕ ᐁᑳᐎᓚ ᑖᐺᑕᒧᒃ᙮
ᐌᓴ ᑲᑕ ᐃᑖᐗᒃ ᓇᔅᐹᒡ ᙭ᑕᒃ, ᓀᔥᑕ ᓇᔅᐹᒡ ᐅᑭᔅᑭᐙᐃᑫᐗᒃ, ᑲᑕ ᐙᐸᑎᓕᐌᐗᒃ ᒫᑲ ᑭᒋ ᑭᔅᑭᓄᐙᒋ ᐙᐸᑎᓕᐌᐎᓇ ᓀᔥᑕ ᑳ ᒫᒪᔅᑳᑌᓕᑖᑾᑭ ᑫᒀᓇ: ᑫ ᐅᒋ ᐙᔦᔑᐋᒋᒃ ᐊᓂᐃ ᑳ ᐙᐌᓛᐸᒥᒥᒋ, ᑮᔥᐱᓐ ᑮ ᑐᒋᑳᑌᑭᐸᓐ᙮
ᒫᑎᑲ, ᑭ ᑮ ᐎᑕᒫᑎᓇᐗᐤ ᓂᔮᑲᓇ ᐃᑭᑫ᙮
ᐁᐗᑯ ᐅᒋ ᑮᔥᐱᓐ ᐃᑎᑖᑾᐌ, ᒫᑎᑲ, ᐸᑾᑕᔅᑲᒥᑳᒃ ᐃᑖᐤ; ᐁᑳᐎᓚ ᐊᓐᑕ ᐃᑐᑌᒃ: ᒫᑎᑲ, ᑳᑕᓄᒃ ᐱᑐᑲᒥᒃ ᐃᑖᐤ; ᐁᑳᐎᓚ ᑖᐺᑕᒧᒃ᙮
ᐌᓴ ᑖᐱᔅᑯᒡ ᐙᐸᓄᑖᒃ ᐁ ᐅᒋ ᐙᔅᑌᐸᓕᒃ, ᐁ ᐅᑎᑖᔅᑌᐸᓕᒃ ᒫᑲ ᓇᑳᐯᐊᓄᑖᒃ; ᐁᑯ ᒬᒋ ᑫ ᐃᑭᒃ ᐯᒋ ᑕᑯᔑᑫ ᐃᓕᓕᐎᑯᓯᓵᓐ᙮
ᐌᓴ ᐃᑕ ᐁ ᐃᑕᑾᒃ ᒥᔭᐤ ᑳ ᓂᐱᒫᑲᒃ, ᐁᑯᑕ ᑫ ᒪᐗᒋᐃᑐᒋᒃ ᒥᑭᓯᐙᒃ᙮ᐃᔅᐱ ᑖᑯᔑᑫ ᐃᓕᓖᐐᑯᓯᓵᓐ
ᑣᔦᒃ ᒫᑲ ᑭᐃᔥᑾ ᐊᓂᒪ ᐋᓕᒣᓕᑕᒧᐎᓐ ᑫ ᐃᑭᒃ ᒣᒀᒡ ᐊᓂᐃ ᑭᔑᑳᐗ, ᐱᓯᒻ ᑲᑕ ᐗᓂᑎᐱᔅᑭᓯᐤ, ᑎᐱᔅᑭᐱᓯᒻ ᓀᔥᑕ ᓇᒪᐎᓚ ᑲᑕ ᒐᑳᓯᑫᐤ, ᐊᒐᑯᔕᒃ ᓀᔥᑕ ᑲᑕ ᐸᑭᔑᓋᒃ ᑭᔑᑯᒃ ᐅᒋ, ᑲᔥᑭᐅᐎᓇ ᓀᔥᑕ ᑭᔑᑯᒃ ᑲᑕ ᓇᓂᑭᐸᓕᐗ:
ᐁᑯ ᒫᑲ ᑫ ᓄᑾᓂᓕᒃ ᐅ ᑭᔅᑭᓄᐙᒋ ᐙᐸᑎᓕᐌᐎᓐ ᐃᓕᓕᐎᑯᓯᓵᓐ ᑭᔑᑯᒃ: ᐁᑯ ᒫᑲ ᒥᓯᐌ ᐁ ᐃᑕᑐᑌᐎᓯᒋᒃ ᐃᓕᓕᐗᒃ ᐅᑕ ᐊᔅᑮᒃ ᑫ ᓇᓀᑳᑌᓕᒧᒋᒃ, ᑲᑕ ᐙᐸᒣᐗᒃ ᒫᑲ ᐃᓕᓕᐎᑯᓯᓵᓇ ᐁ ᐯᒋ ᐃᑐᑌᓕᒋ ᑭᒋᑭᔑᑳᐎ ᐗᔅᑯᒃ, ᑲᔥᑭᐅᐎᓂᒃ ᓀᔥᑕ ᑭᒋ ᑭᔅᑌᓕᑖᑯᓯᐎᓂᒃ᙮
ᑲᑕ ᐃᔑᑎᔕᐌᐤ ᒫᑲ ᐅᑦ ᐁᓐᒐᓕᒪ ᓈᔅᐱᒡ ᐁ ᑭᔗᐌᒪᑲᒃ ᐳᑖᒋᑲᓐ, ᑲᑕ ᒪᐗᒋᐁᓕᐗ ᒫᑲ ᐊᓂᐃ ᑳ ᐙᐌᓛᐸᒥᒥᒋ ᓀᐤ ᐁ ᐅᒋᓚᐌᒃ ᐅᒋ, ᓀᔥᑕ ᒥᓯᐌ ᐁᔅᐱᔖᒃ ᐊᑖᒥᒃ ᑭᔑᑯᒃ᙮ᓇᔅᐱᑕᐌᐎ ᐋᑕᓗᑳᓐ ᐸᑫᓵᓂᒥᓈᑎᒃ
ᐁᑯ ᑖᐱᔅᑯᒡ ᑭᓚᐗᐤ, ᐃᔅᐱ ᐙᐸᑕᒣᑴ ᒥᓯᐌ ᐅᐅ ᑫᒀᓇ, ᑭᔅᑫᓕᑕᒧᒃ ᐁ ᐯᔓᓈᑾᒃ, ᐃᔥᒀᑌᒥᒃ ᐃᔥᐱᔥ᙮
ᑖᐺ ᑭᑦ ᐃᑎᓇᐗᐤ, ᐅᑯ ᐃᓕᓕᐗᒃ ᐊᓄᒡ ᑳ ᐱᒫᑎᓯᒋᒃ ᓇᒪᐎᓚ ᑲᑕ ᒣᒋᐸᓕᐗᒃ ᐹᑎᒫ ᒥᓯᐌ ᐅᐅ ᑫᒀᓇ ᑮ ᑎᐱᐸᓕᑾᐌ᙮
ᑭᔑᒃ ᓀᔥᑕ ᐊᔅᑭ ᑲᑕ ᐃᔥᒀᐸᓕᐗ, ᒫᑲ ᓂᑦ ᐋᔭᒥᐎᓇ ᓇᒪᐎᓚ ᑲᑕ ᐃᔥᒀᐸᓕᐗ᙮ᓇᒪᐎᓚ ᐊᐌᓇ ᑭᔅᑫᓕᑕᒻ ᑖᓂᔅᐱ ᑫ ᑕᑯᔑᒃ ᐃᓕᓖᐐᑯᓯᓵᓐ
ᒫᑲ ᐊᓂᒪ ᐁ ᑭᔑᑳᒃ ᓀᔥᑕ ᑎᐹᔨᑲᓐ ᐱᓯᒧᑳᓂᒃ ᓇᒪᐎᓚ ᐊᐌᓇ ᐃᓕᓕᐤ ᑭᔅᑫᓕᑕᒻ, ᓇᒪ ᓀᔥᑕ ᐁᓐᒐᓚᒃ ᑭᒋᑭᔑᑯᒃ, ᒫᑲ ᓄᑖᐎ ᐱᑯ᙮
ᒫᑲ ᑖᐱᔅᑯᒡ ᑳ ᐃᑭᓂᓕᒃ ᒣᒀᒡ ᓄᐊ ᐁ ᐅ ᑭᔑᑳᒥᑦ, ᐁᑯ ᓀᔥᑕ ᑫ ᐃᑭᒡ ᐯᒋ ᐃᑐᑌᑌ ᐃᓕᓕᐎᑯᓯᓵᓐ᙮
ᐌᓴ ᑖᐱᔅᑯᒡ ᒣᒀᒡ ᐊᓂᐃ ᑭᔑᑳᐙ ᐸᒧᔑ ᑳ ᓕᔅᑭᐯᒃ, ᑮ ᒥᒋᓱᐸᓇᒃ ᓀᔥᑕ ᑮ ᒥᓂᑴᐸᓇᒃ, ᑮ ᐎᑭᑐᐸᓇᒃ, ᓀᔥᑕ ᑮ ᐎᑭᑐᐃᐌᐸᓇᒃ, ᐱᓕᔥ ᐊᓂᒪ ᐁ ᑭᔑᑳᒃ ᐃᔅᐱ ᓄᐊ ᑳ ᐳᓯᑦ ᐋᕐᑯᒃ;
ᓇᒪᐎᓚ ᒫᑲ ᐅᒋ ᑭᔅᑫᓕᑕᒶᒃ ᐹᑎᒫ ᐁᔅᐱᒋ ᓕᔅᑭᐯᓕᒃ, ᓀᔥᑕ ᒥᓯᐌ ᐌᑎᓂᑯᒋᒃ; ᐁᑯ ᓀᔥᑕ ᑫ ᐃᑭᒃ ᐯᒋ ᐃᑐᑌᑌ ᐃᓕᓕᐎᑯᓯᓵᓐ᙮
ᐁᑯᔅᐱ ᓂᔓ ᑲᑕ ᐃᑖᐗᒃ ᓂᑖᐎᑭᒋᑲᓇᒃ; ᐯᔭᒃ ᑲᑕ ᐅᑎᓇᐤ, ᑯᑕᒃ ᒫᑲ ᑲᑕ ᓇᑲᑕᐤ᙮
ᓂᔓ ᐃᔅᑴᐗᒃ ᑲᑕ ᐱᓂᐳᒋᑫᐗᒃ ᐱᓂᐳᒋᑲᓂᒃ; ᐯᔭᒃ ᑲᑕ ᐅᑎᓇᐤ, ᑯᑕᒃ ᒫᑲ ᑲᑕ ᓇᑲᑕᐤ᙮
ᐁᐗᑯ ᐌᒋ ᐊᔕᐙᐱᒃ; ᐌᓴ ᓇᒪᐎᓚ ᑭ ᑭᔅᑫᓕᑌᓇᐗᐤ ᑫᑯ ᑎᐹᔨᑲᓐ ᐱᓯᒧᑳᓂᒃ ᐃᔅᐱ ᑫ ᐯᒋ ᐃᑐᑌᒃ ᑭ ᑎᐯᓕᒋᑫᒥᐗᐤ᙮
ᒫᑲ ᐅᒪ ᑭᔅᑫᓕᑕᒧᒃ, ᑮᔥᐱᓐ ᑌᐯᓕᑕᒃ ᐙᔅᑳᔨᑲᓂᓕᐤ ᑭ ᑭᔅᑫᓕᑕᒧᑯᐸᓀ ᑫᑯ ᑎᐸᔨᑲᓐ ᐱᓯᒧᑳᓂᒃ ᒣᒀᒡ ᑫ ᑕᑯᔑᓂᓕᒋ ᑭᒧᑌᔅᑾ, ᑲᑕ ᑮ ᐊᔕᐙᐱᐸᓐ ᐁᑯ ᒫᑲ ᐅ ᐙᔅᑳᔨᑲᓂᒻ ᐁᑳ ᑫ ᑮ ᐱᑯᐃᑳᑌᓕᔅᐸᓐ
ᐁᐗᑯ ᐌᒋ ᑭᓚᐗᐤ ᓀᔥᑕ ᐋᔦᔅᑲᐎᓰᒃ: ᐌᓴ ᐊᓂᒪ ᑎᐹᔨᑲᓐ ᐱᓯᒧᑳᓂᒃ ᒣᒀᒡ ᐁᑳ ᐁ ᐃᑌᓕᑕᒧᒃ ᐃᓕᓕᐎᑯᓯᓵᓐ ᑲᑕ ᑕᑯᔑᓐ᙮ᒀᔭᔉ ᐊᑐᔅᑫᓛᑲᓐ ᓀᔥᑕ ᒪᒋ ᐊᑐᔅᑫᓛᑲᓐ
ᐊᐌᓇ ᒫᑲ ᑳ ᒀᔭᔅᑭᑎᑦ ᓀᔥᑕ ᑲᑫᑕᐌᓕᑕᒃ ᐊᑑᔅᑫᓛᑲᓐ, ᑳ ᑮ ᑎᐯᓕᑕᒥᐃᑯᑦ ᐅᑦ ᐅᑭᒫᒪ ᐊᓂᐃ ᑳ ᐃᑖᓕᒋ ᐅ ᐙᔅᑳᔨᑲᓂᒥᓕᒃ, ᑭᒋ ᐊᔕᒫᑦ ᐌᑎᒋᐸᓕᓕᑭ?
ᔕᐌᓕᑖᑯᓯᐤ ᐊᓇ ᐊᑑᔅᑫᓛᑲᓐ ᑫ ᒥᔅᑳᑯᑦ ᐅᑦ ᐅᑭᒫᒪ ᐅᒪ ᐁ ᐃᔑ ᑐᑕᒃ ᑕᑯᔑᓂᓕᑌ᙮
ᑖᐺ ᑭᑦ ᐃᑎᓇᐗᐤ, ᑲᑕ ᑎᐯᓕᑕᒥᐃᑯ ᒥᓯᐌ ᐅᑦ ᐋᔮᓂᓕᐗ᙮
ᒫᑲ ᑮᔥᐱᓐ ᐊᓇ ᒪᒋ ᐊᑑᔅᑫᓛᑲᓐ ᑫ ᐃᑗᑴ ᐅᑌᐃᒃ, ᓂᑦ ᐅᑭᒫᒻ ᑆᔅᑕᐎ ᑕᑯᔑᓐ;
ᑫ ᒫᒋ ᐅᑖᒪᐙᑴ ᒫᑲ ᐎᒋ ᐊᑑᔅᑫᓛᑲᓇ ᓀᔥᑕ ᐙᒋᒥᒋᓱᒪᑴ ᓀᔥᑕ ᐙᒋᒥᓂᑴᒫᑴ ᐅᑭᔥᑴᐯᐗ;
ᐊᓇ ᐊᑑᔅᑫᓛᑲᓐ ᐅᑦ ᐅᑭᒫᒪ ᑲᑕ ᑕᑯᔑᓂᓕᐗ ᐊᓂᒪ ᐁ ᑭᔑᑳᓕᒃ ᐃᔅᐱ ᐁᑳ ᐁ ᐊᔕᐙᐸᒫᑦ, ᓀᔥᑕ ᐊᓂᒪ ᑎᐹᔨᑲᓐ ᐱᓯᒧᑳᓂᒃ ᒣᒀᒡ ᐁᑳ ᐁ ᐃᑌᓕᑕᒃ;
ᑲᑕ ᑮᔥᑭᔓᑯ ᒫᑲ, ᓀᔥᑕ ᑲᑕ ᐃᑎᔕᐅᑯ ᒫᑲ ᑭᒋ ᐎᒉᐙᑦ ᐅᑕᔭᒥᐁᑳᓱᐗ; ᐁᑯᑕ ᑫ ᐃᑕᑾᒃ ᒫᑐᐎᓐ ᓀᔥᑕ ᑫ ᐃᔑ ᒫᑗᐋᐱᑌᔑᓂᓈᓂᐗᒃ᙮
ᓇᔅᐱᑐᐌᐎ ᐋᑕᓗᑳᓐ ᒥᑖᑦ ᐅᔅᑭᓃᑭᔅᑴᐗᒃ
ᐁᑯ ᑭᒋᑭᔑᑳᐎ ᐅᑭᒫᐎᐎᓐ ᑫ ᐃᑌᓕᑖᑾᒃ ᑖᐱᔅᑯᒡ ᒥᑖᑦ ᐅᔥᑭᓂᑭᔅᑴᐗᒃ ᑳ ᐅᑎᓇᑭᒃ ᐅ ᐙᔅᑌᓇᒫᑲᓂᐙᐗ, ᑳ ᓇᑕᐎ ᓇᑭᔥᑲᐙᒋᒃ ᐅᔥᑭᓈᐯᐙᓇ ᒫᑲ᙮
ᓂᔮᓚᓐ ᐁ ᐃᑕᓯᒋᒃ ᒫᑲ ᑮ ᓕᑆᑳᐗᒃ, ᓂᔮᓚᓐ ᒫᑲ ᑭ ᑲᑫᐹᑎᓯᐗᒃ᙮
ᐊᓂᑭ ᒫᑲ ᑳ ᑲᑫᐹᑎᓯᒋᒃ ᑮ ᐅᑎᓇᒶᒃ ᐅ ᐙᔅᑎᓇᒫᑲᓂᐙᐗ, ᓇᒪᐎᓚ ᒫᑲ ᑮ ᐅᑎᓇᒶᒃ ᐱᒥᓕᐤ᙮
ᐊᓂᑭ ᒫᑲ ᑳ ᓕᑆᑳᒋᒃ ᑮ ᐅᑎᓇᒶᒃ ᐱᒥᓕᐤ ᐅᑦ ᐊᓱᐗᒋᑲᓂᐙᒃ ᐊᓯᒋ ᐅ ᐙᔅᑌᓇᒫᑲᓂᐙᒃ᙮
ᒣᒀᒡ ᐁ ᑆᔅᑕᐎ ᑕᑯᔑᒃ ᐅᔥᑭᔅᑴᐙᓐ, ᒥᓯᐌ ᐁ ᐃᑕᓯᒋᒃ ᑮ ᔑᐹᑾᔑᐗᒃ ᓀᔥᑕ ᑮ ᓂᐹᐗᒃ᙮
ᐁ ᐋᐱᑕ ᑎᐱᔅᑳᓕᒃ ᒫᑲ ᑮ ᑌᑆᓂᐗᓐ, ᒫᑎᑲ, ᐅᔥᑭᓈᐯᐙᓐ ᐯᒋ ᑕᑯᔑᓐᐧ ᓇᑕᐎ ᓇᑭᔥᑳᒃ᙮
ᐁᑯ ᒥᓯᐌ ᐊᓂᑭ ᐅᔥᑭᓂᑭᔅᑴᐗᒃ ᐌᓂᔥᑳᒋᒃ, ᑮ ᐙᐌᔑᑖᐗᒃ ᒫᑲ ᐅ ᐙᔅᑌᓇᒪᑲᓂᐙᐗ᙮
ᐊᓂᑭ ᒫᑲ ᑳ ᑲᑫᐹᑎᓯᒋᒃ ᑮ ᐃᑌᐗᒃ ᐊᓂᐃ ᑳ ᓕᑆᑳᓕᒋ, ᒥᓕᓈᓐ ᐸᔅᑭ ᑭ ᐱᒥᒥᐗᐤ; ᐌᓴ ᓂ ᐙᔅᑌᓇᒫᑲᓂᓈᓇ ᐋᔅᑕᐌᐗ᙮
ᒫᑲ ᑳ ᓕᑆᑳᒋᒃ ᑮ ᓇᔥᑴᐗᔑᐁᐗᒃ, ᐁ ᐃᑗᒋᒃ, ᓇᒪᐎᓚ; ᑭᔅᑎᓈᒡ ᓇᒪᐎᓚ ᑲᑕ ᑌᐱᐸᓕᐤ ᑖᐱᔅᑯᒡ ᑭᒋ ᐋᔮᔭᒃ: ᒫᑲ ᐊᐙᓯᑌ ᑲᑕ ᒥᓨᔑᓐ ᑭᒋ ᓈᑌᑾᒃ ᐊᓂᑭ ᑳ ᐊᑖᐙᑫᒋᒃ ᑭᒋ ᐊᑖᐌᔅᑕᒫᓱᔦᒃ᙮
ᒬᔅᑕᔅ ᑮ ᐯᒋ ᐃᑐᑌᐗᒃ ᐊᓂᑭ ᑯᑕᑭᔭᒃ ᐅᔥᑭᓂᑭᔅᑴᐗᒃ, ᐁ ᐃᑗᒋᒃ, ᑌᐯᓕᒋᑫᔭᓐ, ᑌᐯᓕᒋᑫᔭᓐ, ᐹᔅᑭᑌᓇᒪᐎᓋᓐ᙮
ᒫᑲ ᐁ ᓇᔥᑴᐗᔑᐋᑦ ᑮ ᐃᑌᐤ, ᑖᐺ ᑭᑦ ᐃᑎᓇᐗᐤ, ᓇᒪᐎᓚ ᑭ ᑭᔅᑫᓕᒥᑎᓇᐗᐤ᙮
ᐁᐗᑯ ᐅᒋ ᐊᔕᐙᐱᒃ, ᐌᓴ ᓇᒪᐎᓚ ᑭ ᑭᔅᑫᓕᑌᓇᐗᐤ ᐊᓂᒪ ᐁ ᑭᔑᑳᒃ ᓀᔥᑕᐱᑯ ᑫᑯ ᑎᐹᔨᑲᓐ ᐱᓯᒧᑳᓂᒃ, ᒣᒀᒡ ᑫ ᐯᒋ ᐃᑐᑌᑦ ᐃᓕᓕᐎᑯᓯᓵᓐ᙮ᓇᔅᐱᑐᐌᐎ ᐋᑕᓗᑳᓐ ᓂᔅᑐ ᐊᑐᔅᑫᓛᑲᓇᒃ
ᐌᓴ ᑭᒋᑭᔑᑳᐎ ᐅᑭᒫᐎᐎᓐ ᐃᑌᓕᑖᑾᓐ ᑖᐱᔅᑯᒡ ᐃᓕᓕᐤ ᐊᔅᑮᒃ ᐙᓚᐤ ᐁ ᐃᑐᑌᑦ, ᑳ ᓇᑐᒫᑦ ᑎᐱᓚᐌ ᐅᑦ ᐊᑑᔅᑫᓛᑲᓂᒪ, ᑭ ᑲᓇᐌᓕᑎᓓᐤ ᒫᑲ ᐅᑦ ᐋᔮᓇ᙮
ᐯᔭᒃ ᐊᓂᐃ ᒫᑲ ᑮ ᒥᓓᐤ ᓂᔮᓚᓐ ᑖᓕᓐᑕ, ᑯᑕᑭᔭ ᓂᔔ, ᑯᑕᑭᔭ ᒫᑲ ᐯᔭᒃ; ᒥᓯᐌ ᑕᑐ ᐃᓕᓕᐗ ᑮ ᒫᑎᓇᒪᐌᐤ ᐱᑯ ᐁᔅᐱᒋ ᑲᔥᑭᑖᓕᒋ; ᐁᑯ ᒫᑲ ᑫᑐᑌᑦ᙮
ᐁᑯ ᐊᓇ ᑳ ᑮ ᐅᑎᓈᑦ ᓂᔮᓚᓐ ᑖᓕᓐᑕ ᑮ ᓇᑕᐎ ᐊᑖᐙᑫᐤ ᐊᓂᐃ, ᑮ ᑕᑯᐁᐤ ᒫᑲ ᑯᑕᑭᔭ ᓂᔮᓚᓐ ᑖᓕᓐᑕ᙮
ᑖᐱᔅᑯᒡ ᓀᔥᑕ ᐊᓇ ᑳ ᑮ ᐅᑎᓈᑦ ᓂᔓ, ᑮ ᑕᑯᐁᐤ ᓀᔥᑕ ᑯᑕᑭᔭ ᓂᔓ᙮
ᒫᑲ ᐊᓇ ᑳ ᑮ ᐅᑎᓈᑦ ᐯᔭᒃ, ᑮ ᓇᑕᐎ ᐙᑎᑫᐤ ᐊᔅᑮᒃ, ᐁᑯᑕ ᒫᑲ ᑳ ᑳᓕᒫᑦ ᐅᑦ ᐅᑭᒫᒪ ᐅ ᔔᓕᐋᓂᒪ᙮
ᑭᐃᔥᑾ ᑭᓉᔥ ᐅᑯ ᐊᑑᔅᑫᓛᑲᓇᒃ ᐅᑦ ᐅᑭᒫᒥᐙᐗ ᑮ ᑕᑯᔑᓂᓕᐗ, ᑮ ᐊᑭᒣᓕᐗ ᒫᑲ᙮
ᐁᑯ ᒫᑲ ᐊᓇ ᑳ ᑮ ᐅᑎᓈᑦ ᓂᔮᓚᓐ ᑖᓕᓐᑕ ᑮ ᐯᒋ ᐃᑐᑌᐤ ᐁ ᐯᔑᐙᑦ ᑯᑕᑭᔭ ᓂᔮᓚᓐ ᑖᓕᓐᑕ, ᐁ ᐃᑗᑦ, ᑌᐯᓕᒋᑫᔭᓐ, ᑭ ᑮ ᐸᑭᑎᓇᒪᐎᑖᔾ ᓂᔮᓚᓐ ᑖᓕᓐᑕ: ᒫᑎᑲ, ᑯᑕᑭᔭᒃ ᓂᔮᓚᓐ ᑖᓕᓐᑕᒃ ᐊᓯᒋ ᓂ ᑮ ᑕᑯᑲᔥᑭᐋᐗᒃ᙮
ᑮ ᐃᑎᑯ ᒫᑲ ᐅᑦ ᐅᑭᒫᒪ, ᐁᑯᔖᓂ, ᑭᓚ ᒥᓗ ᐊᑑᔅᑫᓛᑲᓐ ᐁ ᒀᔭᔅᑭᑎᔭᓐ; ᑭ ᑮ ᒀᔭᔅᑯᑐᑌᓐ ᐋᑎᑦ ᑫᒀᓇ, ᑭ ᑳ ᑎᐯᓕᑕᒥᐃᑎᓐ ᒥᒉᑦ ᑫᒀᓇ; ᐱᑐᑫᐤ ᑭᑦ ᐅᑭᒫᒻ ᐅ ᒧᒋᑫᓕᑕᒧᐎᓂᒃ᙮
ᐊᓇ ᓀᔥᑕ ᑳ ᑮ ᐅᑎᓈᑦ ᓂᔓ ᑖᓕᓐᑕ ᑮ ᐯᒋ ᐃᑗᐤ, ᑌᐯᓕᒋᑫᔭᓐ, ᑭ ᑮ ᐸᑭᑎᒪᐎᑖᔾ ᓂᔓ ᑖᓕᓐᑕᒃ: ᒫᑎᑲ, ᑯᑕᑭᔭᒃ ᓂᔓ ᑖᓕᓐᑕᒃ ᓂ ᑮ ᑕᑯᑲᔥᑭᐋᐗᒃ ᐊᓯᒋ᙮
ᑮ ᐃᑎᑯ ᐅᑦ ᐅᑭᒫᒪ, ᐁᑯᔖᓂ, ᑭᓚ ᒥᓗ ᐊᑑᔅᑫᓛᑲᓐ ᐁ ᒀᔭᔅᑭᑎᔭᓐ, ᑭ ᑮ ᒀᔭᔅᑯᑐᑌᓐ ᐋᑎᑦ ᑫᒀᓇ, ᑭ ᑳ ᑎᐯᓕᑕᒥᐃᑎᓐ ᒥᒉᑦ ᑫᒀᓇ: ᐱᑐᑫᐤ ᑭᑦ ᐅᑭᒫᒻ ᐅ ᒧᒋᑫᓕᑕᒧᐎᓂᒃ᙮
ᐁᑯ ᐊᓇ ᑳ ᑮ ᐅᑎᓈᑦ ᐯᔭᒃ ᑖᓕᓐᑕ ᐱᐁᒋ ᐃᑗᑦ, ᑌᐯᓕᒋᑫᔭᓐ, ᑮ ᑭᔅᑫᓕᒥᑎᑖᔾ ᐁ ᐊᓕᒥᓯᐎ ᐃᓕᓕᐎᔭᓐ, ᐁ ᒪᓂᔑᑫᔭᓐ ᐃᑕ ᐁᑳ ᐁ ᐅᒋ ᐸᑭᑎᓂᑫᔭᓐ, ᓀᔥᑕ ᐁ ᒪᐗᒋᒋᑫᔭᓐ ᐃᑕ ᐁᑳ ᐁ ᐅᒋ ᐗᓴᓶᐱᓂᑫᔭᓐ;
ᓂ ᑯᔅᑖᒋᑖᔾ ᒫᑲ, ᓂ ᑮ ᓇᑕᐎ ᑳᓚᐤ ᒫᑲ ᑭ ᑖᓕᓐᑎᒻ ᐊᔅᑮᒃ; ᒫᑎᑲ, ᐅᑕ ᑭᑦ ᐋᔭᐗᐤ ᐊᐗ ᑭᑦ ᐋᔮᓐ᙮
ᑮ ᓇᔥᑴᐗᔑᐃᑯ ᒫᑲ ᐅᑦ ᐅᑭᒫᒪ, ᐁ ᐃᑎᑯ, ᑭᓚ ᒪᒋ ᓀᔥᑕ ᑭᑎᒥ ᐊᑑᔅᑫᓛᑲᓐ, ᑮ ᑭᔅᑫᓕᑌᑖᔾ ᐁ ᒪᓂᔑᑫᔮᓐ ᐃᑕ ᐁᑳ ᐁ ᐅᒋ ᐸᑭᑎᓂᑫᔮᓐ, ᓀᔥᑕ ᐁ ᒪᐗᒋᒋᑫᔮᓐ ᐃᑕ ᐁᑳ ᐁ ᐅᒋ ᐗᓴᓶᐱᓂᑫᔮᓐ;
ᐁᐗᑯ ᐅᒋ ᑭ ᑳ ᑮ ᒥᓛᑖᔭᒃ ᓂ ᔔᓕᐋᓂᒻ ᐊᓂᑭ ᑳ ᒦᔅᑯᒋᓈᒋᒃ, ᐁᑯ ᒫᑲ ᐁ ᑕᑯᔑᓈᓐ ᓂ ᑳ ᑮ ᐅᑎᓈᑖᔾ ᓂᑦ ᐋᔮᓐ ᐊᓯᒋ ᓀᔥᑕ ᑳ ᑕᑯᐸᓕᑦ᙮
ᒪᔅᑲᒥᒃ ᒫᑲ ᐊᓂᐃ ᑖᓕᓐᑕ, ᒥᓕᒃ ᒫᑲ ᐊᓇ ᑳ ᐋᔮᐙᑦ ᒥᑖᑦ ᑖᓕᓐᑕ᙮
ᐌᓴ ᒥᓯᐌ ᑕᑐ ᐊᐌᓇ ᑳ ᐋᔮᑦ ᑲᑕ ᒥᓛᑲᓂᐎᐤ, ᑲᑕ ᐌᓗᒋᑕᐤ ᒫᑲ: ᒫᑲ ᐊᓇ ᐁᑳ ᑳ ᐋᔮᑦ ᑲᑕ ᒪᔅᑲᒫᑲᓂᐎᐤ ᐊᓂᐁᓕᐤ ᑳ ᐋᔮᑦ᙮
ᐃᔑ ᐌᐱᓂᒃ ᒫᑲ ᐁᑳ ᓈᓐᑕᐤ ᑳ ᐃᑖᐸᑎᓯᑦ ᐊᑑᔅᑫᓛᑲᓐ ᐗᓚᐎᑎᒥᒃ ᐁ ᐃᔑ ᐗᓂᑎᐱᔅᑳᓕᒃ: ᐁᑯᑕ ᑫ ᐃᑕᑾᒃ ᒫᑐᐎᓐ ᓀᔥᑕ ᑮ ᐃᔑ ᒫᑗᐋᐱᑌᔑᓂᓈᓂᐗᒃ᙮ᒫᒋᒡ ᐅᓚᔓᐌᐎᑮᔑᑳᒃ
ᐃᔅᐱ ᐃᓕᓕᐎᑯᓯᓵᓐ ᐯᒋ ᐃᑐᑌᑌ ᐅ ᑭᔅᑌᓕᑖᑯᓯᐎᓂᒃ, ᓀᔥᑕ ᒥᓯᐌ ᐸᓓᑭ ᐁᓐᒐᓚᒃ ᐊᓯᒋ, ᐁᑯ ᑫ ᐊᐱᑦ ᐅ ᑭᔅᑌᓕᑖᑯᓯᐎ ᐅᑭᒪᐗᐱᐎᓂᒃ:
ᐁᑯ ᒫᑲ ᐁ ᑖᔅᑕᒪᐱᑦ ᑫ ᒪᐗᒋᐋᑲᓂᐎᓕᒋ ᒥᓯᐌ ᐁ ᐃᑕᔅᑳᓀᓯᓕᒋ ᐃᓕᓕᐗ; ᓀᔥᑕ ᒫᑲ ᑲᑕ ᐸᑳᓂᐁᐤ, ᑖᐱᔅᑯᒡ ᒫᓂᔥᒑᓂᔑᐎᓕᓕᐤ ᐁ ᐃᔑ ᐸᑳᓂᐋᑦ ᐅ ᒫᓂᔥᒑᓂᔑᒪ ᑯᑕ ᐅᒋ:
ᑲᑕ ᐊᓓᐤ ᒫᑲ ᒫᓂᔥᒑᓂᔕ ᐅ ᑭᒋᓂᔅᑭᒃ, ᑯᑕ ᒫᑲ ᐅ ᓇᒪᑎᓂᔅᑮᒃ᙮
ᐁᑯ ᑭᒋᐅᑭᒪᐤ ᑫ ᐃᑖᑦ ᐊᓂᐃ ᐅ ᑭᒋᓂᔅᑮᒃ, ᐋᔅᑕᒥᑐᒃ, ᑭᓚᐗᐤ ᑳ ᒥᓦᑭᒥᑖᒃ ᓄᑖᐎ, ᐯᒋ ᐋᔮᒃ ᐊᓂᒪ ᐅᑭᒫᐎᐎᓐ ᑳ ᑮ ᐋᔦᔅᑳᐎᑕᒫᑲᐎᔦᒃ ᐊᔅᐱᓐ ᓃᔥᑕᒻ ᐁ ᐊᔅᑭᐗᒃ:
ᐌᓴ ᓂ ᐎ ᒥᒋᓱᑖᔾ, ᑭ ᑮ ᐊᔕᒥᓇᐗᐤ ᒫᑲ; ᓂ ᐎ ᒥᓂᑴᑖᔾ, ᑭ ᑮ ᒥᓇᐃᓇᐗᐤ ᒫᑲ; ᓂ ᒫᓐᑌᐎᑖᔾ, ᑭ ᑮ ᐱᑐᑲᐃᓇᐗᐤ ᒫᑲ;
ᓂ ᒧᔐᔥᑲᑌᑖᔾ, ᑭ ᑮ ᐎᓛᑕᐃᓇᐗᐤ ᒫᑲ; ᓂᑦ ᐋᑯᓯᑖᔾ, ᑭ ᑮ ᒫᐗᑎᔑᓈᐗᐤ ᒫᑲ, ᑭᐸᐅᑐᐎᑲᒥᑯᒃ ᓂᑦ ᐃᑖᑖᔾ, ᑭ ᑮ ᐯᒋ ᓇᔑᓇᐗᐤ ᒫᑲ᙮
ᐁᑯ ᐅᒀᔭᔅᑭᑖᑎᓯᐗᒃ ᑫ ᓇᔥᑴᐊᔑᐋᒋᒃ, ᐁ ᐃᑗᒋᒃ, ᑌᐯᓕᒋᑫᔭᓐ, ᑖᓂᔅᐱ ᑳ ᐋᐸᒥᑖᒃ ᐁ ᐎ ᒥᒋᓱᔭᓐ, ᐁᑯ ᒫᑲ ᑳ ᐊᔕᒥᑖᓐ? ᓀᔥᑕᐱᑯ ᐁ ᐎ ᒥᓂᑴᔭᓐ, ᐁᑯ ᒫᑲ ᑳ ᒥᓇᐃᑖᒃ?
ᑖᓂᔅᐱ ᑳ ᐙᐸᒥᑖᒃ ᐁ ᒫᓐᑌᐎᔭᓐ, ᐁᑯ ᒫᑲ ᑳ ᐱᑐᑳᐃᑖᒃ? ᓀᔥᑕᐱᑯ ᐁ ᒧᔐᔥᑲᑌᔭᓐ, ᐁᑯ ᒫᑲ ᑳ ᐎᓛᑕᐃᑖᒃ?
ᓀᔥᑕᐱᑯ ᑖᓂᔅᐱ ᑳ ᐙᐸᒥᑖᒃ ᐁ ᐋᑯᓯᔭᓐ, ᓀᔥᑕᐱᑯ ᑭᐸᐅᑐᐎᑲᒥᑯᒃ ᐁ ᐃᑖᔭᓐ, ᐁᑯ ᒫᑲ ᑳ ᓈᑎᑖᒃ?
ᐁᑯ ᓀᔥᑕ ᑫ ᐃᑖᑦ ᐊᓂᐃ ᐅ ᓇᒪᑎᓂᔅᑮᒃ, ᐊᐗᓯᒃ ᓇᑲᔑᒃ, ᑭᓚᐗᐤ ᑳ ᒪᒐᑭᒥᑲᐎᔦᒃ, ᑳᑭᑫ ᐃᔥᑯᑌᒃ, ᑳ ᐋᔦᔅᑲᐎᑕᒪᐙᑲᓂᐎᑦ ᒪᒋᒪᓂᑐ ᓀᔥᑕ ᐅᑦ ᐁᓐᒐᓕᒪ:
ᐌᓴ ᓂ ᐎ ᒥᒋᓱᑖᔾ, ᓇᒪ ᒫᑲ ᑭ ᐅᒋ ᐊᔕᒥᓇᐗᐤ; ᓂ ᐎ ᒥᓂᑴᑖᔾ, ᓇᒪ ᒫᑲ ᑭ ᐅᒋ ᒥᓇᐃᓇᐗᐤ;
ᓂ ᒫᓐᑌᐎᑖᔾ, ᓇᒪ ᒫᑲ ᑭ ᐅᒋ ᐱᑐᑲᐃᓇᐗᐤ; ᓂ ᒧᔐᔥᑲᑌᑕᐃ, ᓇᒪ ᒫᑲ ᑭ ᐅᒋ ᐎᓛᑕᐃᓇᐗᐤ; ᓂᑦ ᐋᑯᓯᑖᔾ, ᓀᔥᑕ ᑭᐸᐅᑐᐎᑲᒥᑯᒃ ᓂᑦ ᐃᑖᑖᔾ, ᓇᒪ ᒫᑲ ᑭ ᐅᒋ ᒫᐗᑎᔑᓇᐗᐤ᙮
ᐁᑯ ᐎᓚᐗᐤ ᓀᔥᑕ ᑫ ᓇᔥᑴᐗᔑᐋᒋᒃ, ᐁ ᐃᑗᒋᒃ, ᑌᐯᓕᒋᑫᔭᓐ, ᑖᓂᔅᐱ ᑳ ᐙᐸᒥᑖᒃ ᐁ ᐎ ᒥᒋᓱᔭᓐ, ᓀᔥᑕᐱᑯ ᐁ ᐎ ᒥᓂᑴᔭᓐ, ᓀᔥᑕᐱᑯ ᐁ ᒫᓐᑌᐎᔭᓐ, ᓀᔥᑕᐱᑯ ᐁ ᒧᔐᔥᑲᑌᔭᓐ, ᓀᔥᑕᐱᑯ ᐁ ᐋᑯᓯᔭᓐ, ᓀᔥᑕᐱᑯ ᑭᐸᐅᑐᐎᑲᒥᑯᒃ, ᐁᑯ ᒫᑲ ᐁᑳ ᐁ ᐅᒋ ᐸᒦᔅᑖᑖᒃ?
ᐁᑯ ᑮ ᓇᔥᑴᐗᔑᐋᑦ, ᐁ ᐃᑗᑦ, ᐁᑳ ᐁ ᑮ ᐃᔑ ᑐᑕᐌᒃ ᐯᔭᒃ ᐅᑯ ᐁ ᒫᐗᒋ ᐋᐱᔅᑌᓕᑖᑯᓯᒋᒃ, ᓇᒪᐎᓚ ᓂᓚ ᑭ ᐅᒋ ᑐᑖᐎᓈᐗᐤ᙮
ᐅᑯ ᒫᑲ ᑳᑭᑫ ᑲᒀᑕᑭᓯᐎᓂᒃ ᑲᑕ ᐃᑐᑌᐗᒃ, ᒫᑲ ᐅᒀᔭᔅᑭᑖᑎᓯᐗᒃ ᑳᑭᑫ ᐱᒫᑎᓯᐎᓂᒃ᙮
ᑮᒧᒡ ᐐ ᐅᑎᓀᐗᒃ ᒋᓴᓴ
ᑮ ᐃᑭᓐ ᒫᑲ, ᐃᔅᐱ ᒋᓴᔅ ᑳ ᑮ ᔑᐃᑗᑦ ᒥᓯᐌ ᐅᐅ ᐃᑗᐎᓇ, ᑮ ᐃᑌᐤ ᐅ ᑭᔅᑭᓄᐊᒪᐙᑲᓇ,
ᑭ ᑭᔅᑫᓕᑌᓇᐗᐤ ᑮ ᓂᔓ ᑭᔑᑳᑫ ᑫ ᒥᔮᔥᑳᑫᐎ ᒪᑯᔖᓂᐗᒃ, ᐃᓕᓕᐎᑯᓯᓵᓐ ᒫᑲ ᐙᔦᔑᐸᑭᑎᓇᐤ ᑭᒋ ᒋᔅᑖᔅᑾᐙᑲᓂᐎᑦ᙮
ᐁᑯ ᒥᔭᐗᒋᐃᑐᒋᒃ ᑭᒋ ᓵᓵᑭᐎᓕᐌᐎᓕᓕᐗᒃ, ᓀᔥᑕ ᐅᒪᓯᓇᐃᑫᐗᒃ, ᓀᔥᑕ ᑳ ᓂᑳᓀᓕᑖᑯᓯᒋᒃ ᐃᓕᓕᐙᒃ, ᒫᐗᒋ ᑭᒋ ᓵᓵᑭᐎᓕᐌᐎᓕᓕᐗ ᐅ ᑭᒋᐙᔅᑳᔨᑲᓂᒥᓕᒃ, ᑳᔭᐸᔅ ᑳ ᐃᔑᓂᑳᓱᓕᒋ,
ᑮ ᐋᔭᒥᒥᐃᑐᐗᒃ ᒫᑲ ᑭᒧᒡ ᑭᒋ ᐅᑎᓈᒋᒃ ᒋᓴᓴ, ᓀᔥᑕ ᑭᒋ ᓂᐸᐋᒋᒃ᙮
ᒫᑲ ᑮ ᐃᑗᐗᒃ, ᓇᒪᐎᓚ ᒣᒀᒡ ᐁ ᒪᑯᔐ ᑭᔑᑳᒃ, ᐌᓴ ᑭᔅᑎᓈᒡ ᑲᑕ ᓈᔦᑕᐌᓕᑕᒶᒃ ᐃᓕᓕᐗᒃ᙮ᒋᓴᔅ ᑖᒫᔅᑯᓇᑲᓂᐐ ᐯᑕᓂᐃᒃ
ᒣᒀᒡ ᒋᓴᔅ ᐯᑕᓂᐃᒃ ᐁ ᐃᑖᑦ, ᐅ ᐙᔅᑳᔨᑲᓂᒥᓕᒃ ᓵᐃᒪᓇ ᐅᓓᑉᕈᓯᐃᑖᔅᐱᓀᐗ,
ᑮ ᐯᒋ ᓈᑎᑯ ᐃᔅᑴᐗ ᐁ ᐋᔮᓕᒋ ᓈᔅᐱᒡ ᐁ ᒥᒉᑦ ᐗᑕᔦᔮᓕᒃ ᑕᒪᔅᑯᐎᓂᓕᐤ ᐊᓯᓂᐗᑎᒃ, ᑮ ᓯᑭᓇᒥᓕᐗ ᒫᑲ ᐅᔅᑎᒀᓂᒃ, ᒣᒀᒡ ᐁ ᐊᐱᑦ ᐁ ᒥᒋᓱᑦ᙮
ᒫᑲ ᐃᔅᐱ ᐅ ᑭᔅᑭᓄᐊᒪᐙᑲᓇ ᐎᐋᐸᑕᒥᓕᒋ, ᓈᔅᐱᒡ ᑮ ᑭᓯᐙᓯᓕᐗ, ᐁ ᐃᑗᓕᒋ, ᑖᓀᑭ ᐌᒋ ᐅᒪ ᓂᔑᐗᓈᒋᑖᓂᐗᒃ?
ᐌᓴ ᐅᒪ ᑕᒪᔅᑯᐎᓐ ᑲᑕ ᑮ ᐊᑖᐗᑲᓂᐗᓄᐸᓐ ᒥᔅᑕᐃ, ᐁᑯ ᒫᑲ ᑭᒋ ᑮ ᒥᓕᑣᐸᓐ ᐅᑭᑎᒫᑭᓯᐗᒃ᙮
ᐃᔅᐱ ᒋᓴᔅ ᓀᓯᑐᑕᒃ, ᑮ ᐃᑌᐤ, ᑖᓀᑭ ᐌᒋ ᒥᑯᔅᑳᒋᐁᒃ ᐊᐗ ᐃᔅᑴᐤ? ᐌᓴ ᒥᓗ ᑫᒀᓕᐤ ᓂ ᑮ ᑐᑖᒃ᙮
ᐌᓴ ᑭᓚᐗᐤ ᒧᔕᒃ ᑭᑦ ᐋᔮᐗᐗᐗᒃ ᐁ ᐎᒋᑕᔑᑫᒥᑖᑾᒃ ᐅᑭᑎᒫᑭᓯᐗᒃ, ᒫᑲ ᓂᓚ ᓇᒪᐎᓚ ᒧᔕᒃ ᑭᑦ ᐋᔭᐎᓇᐗᐤ᙮
ᐌᓴ ᐅᒣᓕᐤ ᑕᒪᔅᑯᐎᓂᓕᐤ ᐁ ᑮ ᓯᑭᓇᒃ ᓂᔮᐎᒃ, ᑭᒋ ᓇᐃᑳᑲᐎᐗᒃ ᑮ ᐅᒋ ᑐᑕᒻ᙮
ᑖᐺ ᑭᑦ ᐃᑎᓇᐗᐤ, ᐱᑯ ᐃᑕ ᐅᒪ ᒥᓗᐋᒋᒧᐎᓐ ᑫ ᐎᑖᑲᓂᐎᑴ ᒥᓯᐌ ᐊᔅᑮᒃ, ᐁᑯᑕ ᓀᔥᑕ ᐊᐗ ᐃᔅᑴᐤ ᑳ ᑐᑕᒃ ᑫ ᐋᓕᒧᒋᑳᑌᓕᒃ ᑭᒋ ᑭᔅᑭᓯᑐᑕᐙᑲᓂᐎᑦ᙮ᒎᑕᔅ ᓇᔅᑯᒧ ᒋ ᐙᔦᔑᐸᑭᑎᓈᑦ ᒋᓴᓴ
ᐁᑯ ᐯᔭᒃ ᐊᓂᑭ ᓂᔓᔖᑉ, ᒎᑕᔅ ᐃᔅᑳᕆᔭᑦ ᐁᔑᓂᑳᓱᑦ, ᓂᔮᑖᑦ ᑭᒋ ᓵᓵᑭᐎᓕᐌᐎᓕᓕᐗ,
ᑮ ᐃᑌᐤ ᒫᑲ, ᑫᒀᓐ ᑫ ᒥᓕᔦᒃ, ᐁᑯ ᒫᑲ ᑫ ᐸᑭᑎᓇᒫᑕᑾᒃ? ᑮ ᓇᔅᑯᒣᐗᒃ ᒫᑲ ᑭᒋ ᒥᓛᒋᒃ ᓃᔅᑐᒥᑕᓇᐤ ᐙᐱᓯᔔᓕᐊᓈᐱᔅᑾ᙮
ᐁᑯᔅᐱ ᐅᒋ ᒫᑲ ᑮ ᓈᓇᑕᐌᓕᑕᒻ ᑫ ᐃᔑ ᓇᐃᐸᓕᓕᒃ ᐙᔦᔑᐹᑭᑎᓈᑦ᙮ᒋᓴᔅ ᐁ ᐐᒋ ᒦᒋᓱᒫᑦ ᐅᑭᔅᑭᓄᐊᒪᐙᑲᓇ
ᐃᔅᐱ ᓃᔥᑕᒻ ᐁ ᑭᔑᑳᒃ ᐁᑳ ᐁ ᐅᐱᓱᑦ ᐊᓚᑯᓇᐤ ᐁ ᐋᐸᒋᐋᑲᓂᐎᑦ, ᑭᔅᑭᓄᐊᒪᐙᑲᓇ ᑮ ᐯᒋ ᓈᑎᑯ ᒋᓴᔅ, ᐁ ᐃᑎᑯᑦ, ᑖᓐᑌ ᐁᔑ ᓇᑕᐌᓕᒥᔮᒃ ᑭᒋ ᐋᔦᔅᑲᐎᑕᒫᑖᒃ ᑭᒋ ᒥᒋᔭᓐ ᒥᔮᔥᑳᑫᐎ ᒪᑯᔐᐎᓐ?
ᑮ ᐃᑗᐤ ᒫᑲ, ᐃᑐᑌᒃ ᐃᑖᐎᓂᒃ, ᓈᑎᒃ ᒫᑲ ᐯᔭᒃ ᐃᓕᓕᐤ, ᐅᒪ ᒫᑲ ᑭ ᑳ ᐃᑖᐗᐤ, ᐅᑭᔅᑭᓄᐊᒫᑫᐤ ᐃᑗᐤ, ᓂ ᑭᔑᑳᒻ ᐯᔓᓈᑾᓐ; ᓂ ᑳ ᑲᓇᐌᓕᑌᓐ ᒥᔮᔥᑳᑫᐎ ᒪᑯᔐᐎᓐ ᑭ ᐋᔅᑳᔨᑲᓂᒥᒃ ᐊᓯᒋ ᓂ ᑭᔅᑭᓄᐊᒪᐙᑲᓇᒃ᙮
ᑭᔅᑭᓄᐊᒪᐙᑲᓇᒃ ᒫᑲ ᑮ ᑐᑕᒶᒃ ᑳ ᑮ ᐃᑌᑯᒋᒃ ᒋᓴᓴ; ᑮ ᐋᔦᔅᑲᐎᑖᐗᒃ ᒫᑲ ᒪᑯᔐᐎᓂᓕᐤ᙮
ᐃᔅᐱ ᐌᑎᒋᐸᓕᒃ ᐁ ᐅᑖᑯᔒᒃ, ᑮ ᐎᒋᓇᐊᐱᒣᐤ ᐊᓂᐃ ᓂᔓᔖᑉ᙮
ᒣᒀᒡ ᒫᑲ ᐁ ᒥᒋᓱᒋᒃ, ᑮ ᐃᑗᐤ ᑖᐺ ᑭᑦ ᐃᑎᓇᐗᐤ, ᐯᔭᒃ ᐁ ᐃᑕᔑᔦᒃ ᓂ ᑳ ᐙᔦᔑᐸᑭᑎᓂᒃ᙮
ᓈᔅᐱᒡ ᒫᑲ ᑮ ᒥᒋᓚᐌᓯᐗᒃ, ᒥᓯᐌ ᐁ ᐃᑕᓯᒋᒃ ᒫᑲ ᑮ ᒫᒋ ᐃᑌᐗᒃ, ᑌᐯᓕᒋᑫᔭ, ᓂᓚ ᓈ?
ᐃᓕᓕᐎᑯᓯᓵᓐ ᑭᑐᑌᐤ ᐁ ᐃᔑ ᒪᓯᓇᐃᑳᑌᓕᒃ; ᒫᑲ ᑲᑕ ᑲᒀᑕᑭᓯᐤ ᐊᓇ ᐃᓕᓕᐤ ᑳ ᐋᔦᔑᐸᑭᑎᓈᑦ ᐃᓕᓕᐎᑯᓯᓵᓇ! ᑲᑕ ᑮ ᒥᓨᔑᓂᓕᐸᓐ ᐊᓇ ᐃᓕᓕᐤ ᑮᔥᐱᓐ ᐁᑳ ᑮ ᐅᒋ ᓂᑖᐎᑭᑦ᙮
ᐁᑯ ᒎᑕᔅ, ᐊᓇ ᑳ ᐙᔦᔑᐸᑭᑎᓈᑦ, ᓀᔥᑴᐗᔑᐃᐌᑦ, ᑮ ᐃᑗᐤ ᒫᑳ, ᐅᑭᒪᐤ, ᓂᓚ ᓈ?ᑮ ᐃᑌᐤ, ᑭ ᑮ ᐃᑣᓐ᙮ᑳ ᑎᐯᓕᒋᑫᑦ ᐅᓂᐯᑴᐎᓐ
ᒣᒀᒡ ᒫᑲ ᐁ ᒥᒋᓱᒋᒃ, ᒋᓴᔅ ᑮ ᐅᑎᓀᐤ ᐊᓚᑯᓇᐗ, ᑮ ᒥᓦᑭᒣᐤ ᒫᑲ, ᑮ ᐱᑯᓀᐤ ᒫᑲ, ᐁᑯ ᒫᓚᑦ ᑭᔅᑭᓄᐊᒪᐙᑲᓇ, ᐁ ᐃᑖᑦ ᒫᑲ, ᐅᑎᓂᒃ, ᒧᐎᒃ; ᐁᐗᑯ ᐅᒪ ᓂᔭᐤ᙮
ᑮ ᐅᑎᓇᒻ ᓀᔥᑕ ᒥᓂᒀᑲᓀᓕᐤ, ᑮ ᓇᓈᔅᑯᒧ ᒫᑲ, ᐁᑯ ᒫᓛᑦ, ᐁ ᐃᑗᑦ, ᒥᓂᑴ ᒥᓯᐌ ᐁ ᐃᑕᔑᔦᒃ᙮
ᐌᓴ ᐁᐗᑯ ᐅᒪ ᓂᒥᑯᒻ ᐅᔥᑭ ᓇᔅᑯᒥᑐᐎᓂᒃ, ᒥᒉᑦ ᑳ ᐅᒋ ᓯᑲᐃᑳᑌᒃ ᑭᒋ ᐌᐯᓕᒋᑳᑌᑭ ᒪᒋᑣᐎᓇ᙮
ᒫᑲ ᑭᑦ ᐃᑎᓇᐗᐤ, ᐊᓄᒡ ᐅᒋ ᓇᒪᐎᓚ ᓂ ᑳ ᐅᒋ ᒥᓂᒀᑐᑕᒸᓐ ᐅ ᒥᓂᔕ ᔓᒥᓈᑎᒃ ᐹᑎᒫ ᐊᓂᒪ ᐁ ᑭᔑᑳᒃ ᐃᔅᐱ ᐅᔥᑭ ᒥᓂᑴᔮᓀ ᐊᓯᒋ ᑭᓚᐗᐤ ᓄᑖᐎ ᐅᑦ ᐅᑭᒫᐎᐎᓂᒃ᙮
ᐃᔅᐱ ᒫᑲ ᑳ ᑮ ᓂᑲᒧᒋᒃ ᓂᑲᒧᐎᓂᓕᐤ ᑮ ᐗᓚᐎᐗᒃ ᐊᓕᑉᔅ ᐗᒌᒃ ᐁ ᐃᑐᑌᒋᒃ᙮ᒋᓴᔅ ᓃᑳᓂᐐ ᐐᑕᒻ ᑫ ᐋᑕᐌᓂᒥᑯᑦ ᐱᑕᕋ
ᐁᑯ ᒋᓴᔅ ᐁᑖᑦ, ᒥᓯᐌ ᐁ ᐃᑕᔑᔦᒃ ᑭ ᑳ ᓈᔦᑕᐌᓕᑌᓇᐗᐤ ᓂᓚ ᐅᒋ ᐊᓄᒡ ᑫ ᑎᐱᔅᑳᒃ: ᐌᓴ ᐃᑕᓯᓇᐃᑳᑌᐤ, ᓂ ᑳ ᐸᑲᒪᐗᐤ ᒫᓂᔥᒑᓂᔑᐎᓕᓕᐤ, ᒫᓂᔥᒑᓂᔕᒃ ᒫᑲ ᑲᑕ ᐊᓴᓶᑎᔕᐙᐗᒃ᙮
ᐃᔅᐱ ᒫᑲ ᑭ ᐗᓂᔥᑳᔮᓀ, ᑭ ᑳ ᓇᑕᐎ ᐯᐃᑎᓇᐗᐤ ᑳᓕᓕᒃ᙮
ᐱᑕᕐ ᑮ ᓇᔥᑴᐗᔑᐁᐤ ᒫᑲ, ᐁ ᐃᑖᑦ, ᑮᔥᐱᓐ ᒥᓯᐌ ᐃᓕᓕᐗᒃ ᓈᔦᑕᐌᓕᑕᒀᐌ ᑭᓚ ᐅᒋ, ᓇᒪᐎᔅᑳᑦ ᓂᓚ ᓂ ᑳ ᓈᔦᑕᐌᓕᑌᓐ᙮
ᒋᓴᔅ ᑮ ᐃᑌᐤ, ᑖᐺ ᑭᑦ ᐃᑎᓐ, ᐊᓄᒡ ᑫ ᑎᐱᔅᑳᒃ, ᐸᒧᔑ ᓈᐯ ᐹᑲᐋᒀᓐ ᓄᑖᑯᓯᑦ, ᓂᔅᑡᐤ ᑭ ᑳ ᐋᓉᑌᓐ ᐁ ᑭᔅᑫᓕᒥᔭᓐ᙮
ᐱᑕᕐ ᑮ ᐃᑌᐤ, ᑮᔥᐱᓐ ᐎᒋᓂᐱᒥᑖᓀ, ᐁᓕᐌᒃ ᒫᑲ ᓇᒪᐎᓚ ᓂ ᑳ ᐋᓉᑌᓐ ᐁ ᑭᔅᑫᓕᒥᑖᓐ᙮ᐁᑯ ᓀᔥᑕ ᑳ ᐃᑗᒋᒃ ᒥᓯᐌ ᑭᔅᑭᓄᐊᒪᐙᑲᓇᒃ᙮ᒋᓴᔅ ᐋᔭᒥᐁᐤ ᑫᑦᓭᒪᓂᒃ ᐁᔑᓂᑳᑌᒃ
ᐁᑯ ᒋᓴᔅ ᐁ ᐎᒉᐙᑦ ᐱᐁᒋ ᐃᑐᑌᑦ ᐊᓐᑕ ᑫᑦᓭᒪᓂ ᐁᔑᓂᑳᑌᒃ, ᐃᑌᐤ ᒫᑲ ᑭᔅᑭᓄᐊᒪᐙᑲᓇ, ᐅᑕ ᐊᐱᒃ ᑭᓚᐗᐤ, ᒣᒀᒡ ᓀᑌ ᐁ ᐃᑐᑌᔮᓐ ᑭᒋ ᐋᔭᒥᐋᔮᓐ᙮
ᑮ ᐎᒉᐌᐤ ᒫᑲ ᐱᑕᕋ ᓀᔥᑕ ᓭᐸᑎ ᐅᑯᓯᓴ ᑳ ᓂᔑᓕᒋ, ᑮ ᐊᑎ ᒪᒥᔑᒣᓕᑕᒻ ᒫᑲ, ᓀᔥᑕ ᓈᔅᐱᒡ ᑮ ᑯᓯᑯᒪᒋᐅ᙮
ᐁᑯ ᐁᑖᑦ, ᓂᑦ ᐊᒑᒃ ᓈᔅᐱᒡ ᒪᒥᔑᒣᓕᑕᒻ, ᐱᓕᔥ ᓂᐱᐎᓂᒃ ᐃᔑ: ᐅᑕ ᑕᔑᑫᒃ, ᐎᒋᐊᔕᐗᐱᒥᒃ ᒫᑲ᙮
ᐊᐙᓯᑌᔑᔥ ᒫᑲ ᑮ ᐃᑐᑌᐤ, ᑮ ᐅᑎᑕᐱᐸᓕᐅ ᒫᑲ, ᑮ ᐋᔭᒥᐊᐤ ᒫᑲ, ᐁ ᐃᑗᑦ, ᐅ ᓄᑖ ᑮᔥᐱᓐ ᑮ ᑐᒋᑳᑌᒃ, ᐁᑯᔑ ᓂ ᑳ ᒥᔮᔥᑳᑯᓐ ᐅᒪ ᒥᓂᒀᑲᓐ: ᐁᓕᐌᒃ ᒫᑲ ᓇᒪᐎᓚ ᓂᓚ ᐁ ᐃᑌᓕᑕᒫᓐ, ᒫᑲ ᐁ ᐃᑌᓕᑕᒪᓐ ᑭᓚ᙮
ᐯᒋ ᓈᑌᐤ ᒫᑲ ᑭᔅᑭᓄᐊᒪᐙᑲᓇ, ᒥᔅᑲᐌᐤ ᒫᑲ ᐁ ᓂᐹᓕᒋ, ᐃᑌᐤ ᒫᑲ ᐱᑕᕋ, ᑖᓀᑫ, ᓇᒪ ᓈ ᑭ ᑲᔥᑭᑖᓇᐗᐤ ᑭᒋ ᐎᒋᐊᔕᐙᐱᒥᔦᒃ ᐃᔥᐱᔥ ᐯᔭᒃ ᑎᐹᔨᑲᓐ ᐱᓯᒧᑳᓂᒃ?
ᐊᔕᐙᐱᒃ ᓀᔥᑕ ᐋᔭᒥᐋᒃ, ᐁᑳ ᑭᒋ ᐃᔅᐸᓕᔦᒃ ᑲᑴᒋᐃᐌᐎᓂᒃ: ᐊᒑᒃ ᑖᐺ ᒪᔥᑲᐌᓕᑕᒻ, ᒫᑲ ᐎᔮᔅ ᓕᓚᒥᓯᒪᑲᓐ᙮
ᒥᓇ ᒫᑲ ᑮ ᐃᑐᑌᐤ ᐁᑯ ᓂᔡᐤ, ᑮ ᐋᔭᒥᐊᐤ ᒫᑲ, ᐁ ᐃᑗᑦ, ᐅ ᓄᑖ, ᑮᔥᐱᓐ ᐅᒪ ᒥᓂᒀᑲᓐ ᐁᑳ ᑫ ᑮ ᒥᔮᔕᑳᑯᐙᓀ ᐹᑎᒫ ᑮ ᒥᓂᑴᔮᓀ, ᐁᑯᔑ ᑭᑦ ᐃᑌᓕᑕᒧᐎᓐ ᑲᑕ ᐃᑭᓐ᙮
ᑮ ᐯᒋ ᐃᑐᑌᐤ ᒫᑲ, ᒥᓇ ᒫᑲ ᑮ ᒥᔅᑲᐌᐤ ᐁ ᓂᐹᓕᒋ; ᐌᓴ ᑮ ᑯᓯᑯᒪᒋᑕᐗᒃ ᐅᔅᑭᔑᑯᐙᐗ᙮
ᑮ ᓇᑲᑌᐤ ᒫᑲ, ᒥᓇ ᒫᑲ ᐁ ᐃᑐᑌᑦ, ᑮ ᐋᔭᒥᐊᐤ ᐁᑯ ᓂᔅᑡᐤ, ᑫᔮᐸᒡ ᐁ ᐃᑗᑦ ᑳ ᐃᑗᑦ᙮
ᐁᑯ ᐱᐁᒋ ᓈᑖᑦ ᐅ ᑭᔅᑭᓄᐊᒪᐙᑲᓇ, ᐃᑌᐤ ᒫᑲ, ᐁᑯ ᓂᐹᒃ, ᐋᓜᔑᓄᒃ ᒫᑲ: ᒫᑎᑲ, ᐋᔕᔾ ᐯᔓᓈᑾᓐ ᐊᓂᒪ ᑎᐹᔨᑲᓐ ᐱᓯᒧᑳᓂᒃ, ᐃᓕᓕᐎᑯᓯᓵᓐ ᒫᑲ ᐙᔦᔑᐸᑭᑎᓇᐤ ᐅᒋᒋᓕᒃ ᐅᒪᒋᑣᐗ᙮
ᐗᓂᔥᑳᒃ, ᐁᑯ ᑭᑐᑌᑕᐤ: ᒫᑎᑲ, ᐯᔓᒡ ᐃᑖᐤ ᐊᓇ ᑳ ᐙᔦᔑᐸᑭᑎᓂᑦ᙮ᐅᑎᓀᐗᒃ ᒋᓴᓴ
ᒣᒀᒡ ᑫᔮᐸᒡ ᐁ ᐋᔭᒥᑦ ᒫᑲ, ᒫᑎᑲ, ᒎᑕᔅ, ᐯᔭᒃ ᐊᓂᑭ ᓂᔓᔖᑉ, ᑮ ᐯᒋ ᐃᑐᑌᐤ, ᐁ ᐎᒉᐙᑦ ᓈᔅᐱᒡ ᒥᔮᒪᐎᒥᒉᑎᓕᒋ ᐃᓕᓕᐗ, ᔑᒫᑲᓇ ᓀᔥᑕ ᓴᔅᑲᐅᓇ ᐁ ᐋᔮᓕᒋ, ᑳ ᐯᒋᑎᔕᐅᑯᓕᒋ ᑭᒋ ᓵᓵᑭᐎᓕᐌᐎᓕᓕᐗ ᓀᔥᑕ ᑳ ᓂᑳᓀᓕᑖᑯᓯᓕᒋ ᐃᓕᓕᐗ᙮
ᐊᓇ ᒫᑲ ᑳ ᐙᔦᔑᐸᑭᑎᓈᑦ ᑮ ᒥᓓᐤ ᑭᔅᑭᓄᐙᒋᒋᑲᓂᓕᐤ, ᐁ ᐃᑗᑦ, ᐊᐌᓇ ᑫ ᐅᒉᒪᐗᑫ, ᐁᐗᒀᓇ; ᒥᒋᒥᓂᒃ᙮
ᑣᔦᒃ ᒫᑲ ᑮ ᐯᒋ ᓈᑌᐤ ᒋᓴᓴ, ᑮ ᐃᑗᐤ ᒫᑲ, ᐙᒋᔭ, ᐅᑭᒪᐤ; ᑮ ᐅᒉᒣᐤ ᒫᑲ᙮
ᒋᓴᔅ ᒫᑲ ᑮ ᐃᑌᐤ, ᓂᑐᑌᒻ, ᑖᓀᑭ ᐌᒋ ᑕᑯᔑᓇᓐ?ᐁᑯ ᐱᐁᒋ ᒫᑯᓈᒋᒃ ᒋᓴᓴ, ᓀᔥᑕ ᑮ ᐅᑎᓀᐗᒃ᙮
ᒫᑎᑲ, ᒫᑲ ᐯᔭᒃ ᐊᓂᑭ ᑳ ᐎᒉᐙᒋᒃ ᒋᓴᓴ, ᑮ ᔓᐎᓂᔅᑫᓕᐤ, ᑮ ᓛᓕᔅᑭᐱᑕᒻ ᒫᑲ ᐅ ᔑᒫᑲᓐ, ᑮ ᐅᑖᒪᐅᒣᐤ ᒫᑲ ᐅᑦ ᐊᑑᔅᑫᓛᑲᓂᒪ ᑭᒋ ᓵᓵᑭᐎᓕᐌᐎᓕᓕᐤ, ᑮ ᒪᓂᑕᐊᑳᔦᔗᐤ ᒫᑲ᙮
ᐁᑯ ᒋᓴᔅ ᐁᑖᑦ, ᐱᑕᐊ ᑭ ᔑᒫᑲᓐ ᐃᑕ ᑫ ᐃᔑ ᐊᔅᑌᑭᐸᓐ: ᐌᓴ ᒥᓯᐌ ᑳ ᐅᑎᓇᑭᒃ ᔑᒫᑲᓂᓕᐤ, ᑲᑕ ᐅᒋ ᓂᔑᐗᓈᑎᓯᐗᒃ ᔑᒫᑲᓂᓕᐤ᙮
ᒫᑲ ᑖᓐᑌ ᑫ ᐅᒋ ᑎᐱᐸᓕᒃ ᑳ ᐃᑕᔅᑌᒃ ᑭᒋ ᒪᓯᓇᐃᑫᐎᓂᒃ, ᐁᑯ ᑭᒋ ᐃᔑ ᐃᑭᑭᐸᓐ?
ᒣᒀᒡ ᐊᓂᒪ ᑎᐹᔨᑲᓐ ᐱᓯᒧᑳᓂᒃ ᒋᓴᔅ ᑮ ᐃᑌᐤ ᒥᔮᒪᐎᒥᒉᑎᓕᒋ ᐃᓕᓕᐗ, ᑭ ᐯᒋ ᐃᑐᑖᓇᐗᐤ ᓈ ᑖᐱᔅᑯᒡ ᐁ ᓈᑌᒃ ᑭᒧᑎᔉ, ᐁ ᐋᔮᔦᒃ ᔑᒫᑲᓇ ᓀᔥᑕ ᓴᔅᑲᐅᓇ ᐁ ᐎ ᐅᑎᓂᔦᒃ? ᑭ ᑮ ᐎᑕᐱᒥᑎᓇᐗᐤ ᑕᑡᐤ ᑳᔑᑳᑭ ᐁ ᑭᔅᑭᓄᐊᒫᑫᔮᓐ ᑭᒋᐋᔭᒥᐁᐎᑲᒥᑯᒃ, ᓇᒪᐎᓚ ᒫᑲ ᑭ ᐅᒋ ᐅᑎᓂᓇᐗᐤ᙮
ᒫᑲ ᒥᓯᐌ ᐅᒪ ᑮ ᐃᑭᓐ ᑭᒋ ᑎᐱᐸᓕᓕᑭ ᐅᑭᔅᑭᐙᐃᑫᐗᒃ ᐅ ᑭᒋ ᒪᓯᓇᐃᑫᐎᓂᐙᐗ᙮ᐁᑯ ᒥᓯᐌ ᑭᔅᑭᓄᐊᒪᐙᑲᓇᒃ ᓀᑲᑖᒋᒃ, ᑮ ᐅᔑᒧᐗᒃ ᒫᑲ᙮ᒋᓴᔅ ᐅᑎᔥᑲᐤ ᑎᐹᔅᑯᓂᑫᐗ
ᐊᓂᑭ ᒫᑲ ᑳ ᑮ ᐅᑎᑎᓈᒋᒃ ᒋᓴᓴ, ᑮ ᐃᑐᑕᐁᐗᒃ ᐃᑕ ᑳᔭᐸᔅ ᒫᐗᒋ ᑭᒋ ᓵᓵᑭᐎᓕᐌᐎᓕᓕᐗ ᑳ ᐃᑖᓕᒋ, ᐃᑕ ᑳ ᐃᔑ ᒫᐗᒋᐃᑐᒋᒃ ᐅᒪᓯᓇᐃᑫᐗᒃ ᓀᔥᑕ ᑳ ᓂᑳᓀᓕᑖᑯᓯᒋᒃ᙮
ᒫᑲ ᐱᑕᕐ ᐙᓚᐤ ᑮ ᐅᒋ ᓄᔅᐱᓇᑌᐤ, ᐱᓕᔥ ᑭᒋ ᓵᓵᑭᐎᓕᐌᐎᓕᓕᐗ ᐅ ᑭᒋᐙᔅᑳᔨᑲᓂᒥᓕᒃ, ᑮ ᐱᑐᑫᐤ ᒫᑲ, ᓀᔥᑕ ᑮ ᐃᑡᐱᒣᐤ ᐊᑑᔅᑫᓛᑲᓇ ᐁ ᐎ ᐙᐸᑕᒃ ᑫ ᐃᔑ ᐳᓂᐸᓕᓕᒃ᙮
ᑭᒋ ᓵᓵᑭᐎᓕᐌᐎᓕᓕᐗᒃ ᒫᑲ, ᓀᔥᑕ ᑳ ᓂᑳᓀᓕᑖᑯᓯᒋᒃ, ᓀᔥᑕ ᒥᓯᐌ ᑳ ᐎᑕᐱᒥᑯᒋᒃ, ᑮ ᓈᓇᑕᐌᓕᑕᒶᒃ ᑭᒋ ᑭᓛᔅᑭ ᐃᑎᒥᒋ ᒋᓴᓴ, ᑭᒋ ᓂᐸᐋᒋᒃ;
ᓇᒪᐎᓚ ᒫᑲ ᑮ ᒥᔅᑲᒶᒃ: ᐁᐁ, ᐋᑕ ᒥᒉᑦ ᑭᓛᔅᑭ ᐅᑎᐹᒋᒧᐗ ᐁ ᑮ ᐯᒋ ᐃᑐᑌᓕᒋ, ᐁᓕᐌᒃ ᒫᑲ ᓇᒪᐎᓚ ᑮ ᒥᔅᑲᒶᒃ᙮ ᐃᔅᒀᔮᒡ ᒫᑲ ᑮ ᐯᒋ ᐃᑐᑌᐗᒃ ᓂᔓ ᑭᓛᔅᑭ ᐅᑎᐹᒋᒧᐗᒃ,
ᑮ ᐃᑗᐗᒃ ᒫᑲ, ᐊᐗ ᐅᒪ ᑮ ᐃᑗᐤ, ᓂ ᑲᔥᑭᑖᓐ ᑭᒋ ᓂᔑᐗᓈᒋᑖᐗᒃ ᑭᒋᒪᓂᑐ ᐅ ᑭᒋᐋᔭᒥᐁᐎᑲᒥᒃ, ᑭᒋ ᐅᔑᑖᔮᓐ ᒫᑲ ᑮ ᓂᔅᑐ ᑭᔑᑳᑭ᙮
ᑭᒋ ᓵᓵᑭᐎᓕᐌᐎᓕᓕᐤ ᒫᑲ ᑮ ᐸᓯᑯ, ᑮ ᐃᑌᐤ ᒫᑲ, ᓇᒪ ᓈ ᐙᔦᔥ ᑭ ᓇᔥᑴᐗᔑᐃᐙᓐ? ᑫᒀᓕᐤ ᑳ ᐎᑕᑭᒃ ᐅᑯ ᑳ ᒫᒥᔑᒥᔅᑭᒃ?
ᒫᑲ ᒋᓴᔅ ᓇᒪᐎᓚ ᐅᒋ ᑭᑐ᙮ ᒫᐗᒋ ᑭᒋ ᓵᓵᑭᐎᓕᐌᐎᓕᓕᐤ ᒫᑲ ᐁ ᓇᔥᑴᐗᔑᐃᐌᑦ ᑮ ᐃᑌᐤ, ᑭ ᑭᒋᐃᑗᐃᑎᓐ ᐁ ᓇᑐᑖᔉ ᐯᒫᑎᓰᑦ ᑭᒋᒪᓂᑐ, ᑭᒋ ᐎᑕᒫᐎᔮᒃ ᑮᔥᐱᓐ ᑖᐺ ᐃᔭᐎᐗᓀ ᙭, ᑭᒋᒪᓂᑐ ᐅᑯᓯᓴ᙮
ᒋᓴᔅ ᐃᑌᐤ, ᑭ ᑮ ᐃᑣᓐ: ᐁᓕᐌᒃ ᒫᑲ ᑭᑦ ᐃᑌᓇᐗᐤ, ᐹᑎᒫ ᑭ ᑳ ᐙᐸᒪᐤ ᐃᓕᓕᐎᑯᓯᓵᓐ ᐁ ᐊᐱᑦ ᑭᒋᓂᔅᑮᒃ ᑲᔥᑭᐅᐎᓂᒃ, ᓀᔥᑕ ᐁ ᐯᒋ ᐃᑐᑌᑦ ᑭᒋᑭᔑᑳᐎ ᐗᔅᑯᒃ᙮
ᐁᑯ ᒫᐗᒋ ᑭᒋ ᓵᓵᑭᐎᓕᐌᐎᓕᓕᐤ ᑎᐋᑐᐱᑕᒃ ᐅ ᐎᓛᒋᑲᓇ, ᐁ ᐃᑗᑦ, ᑮ ᐸᐹᔅᑖᒧ; ᑫᒀᓐ ᐌᒋ ᑫᔮᐸᒡ ᓇᑕᐌᓕᒪᑯᒃ ᐅᑎᐹᒋᒧᐗᒃ? ᒫᑎᑲ, ᐊᓄᒡ ᑭ ᑮ ᐯᑕᒸᓈᓇᐤ ᐅ ᐹᔅᑕᒧᐎᓐ᙮
ᑖᓐ ᐁᑌᓕᑕᒣᒃ?ᐁ ᓇᔥᑴᐗᒋᐃᐌᒋᒃ ᒫᑲ, ᑮ ᐃᑗᐗᒃ, ᐃᑌᓕᑖᑯᓯᐤ ᑭᒋ ᓂᐱᑦ᙮
ᐁᑯ ᓭᒀᑖᒋᒃ ᐅᑖᔅᑕᒥᑯᓕᒃ, ᐅᒋᒋᐙᐗ ᒫᑲ ᑮ ᐅᒋ ᐅᑖᒪᐌᐗᒃ; ᑯᑕᑭᔭᒃ ᒫᑲ ᑮ ᐸᐸᓯᑴᐌᐗᒃ,
ᐁ ᐃᑗᒋᒃ, ᐸᑾᓇᐤ ᐎᑕᒫᐎᓈᓐ, ᑭᓚ ᙭, ᐊᐌᓇ ᑳ ᐸᓯᑴᐅᔉ?ᐱᑕᕐ ᐋᑕᐌᓕᒣᐤ ᒋᓴᓴ
ᐱᑕᕐ ᒫᑲ ᐗᓚᐎᑎᒥᒃ ᑭᒋᐙᔅᑳᔨᑲᓂᒃ ᑮ ᐊᐱᐤ: ᑮ ᐯᒋ ᓈᑎᑯ ᒫᑲ ᐅᔥᑭᓂᑭᔅᑴᐗ, ᐁ ᐃᑎᑯᑦ, ᑭᓚ ᓀᔥᑕ ᑭ ᑮ ᐎᒉᐗᐤ ᒋᓴᔅ ᓈᓴᕆᑎᒃ ᑳ ᐅᒋᑦ᙮
ᒫᑲ ᑮ ᐋᓉᑕᒻ ᒥᓯᐌ ᐁ ᑲᓇᐙᐸᒥᑯᑦ, ᐁ ᐃᑗᑦ, ᓇᒪᐎᓚ ᓂ ᑭᔅᑫᓕᑌᓐ ᑳ ᐃᑗᔭᓐ᙮
ᐃᔅᐱ ᒫᑲ ᑳ ᐗᓚᐐᑦ ᐱᔅᑭᒋ ᐙᔅᑳᔨᑲᓂᒃ, ᑮ ᐙᐸᒥᑯ ᑯᑕᑭᔭ ᐆᔅᑭᓂᑭᔅᑴᐗ, ᑮ ᐃᑌᓕᐗ ᒫᑲ ᐊᓂᐃ ᐁᑯᑕ ᑳ ᐃᑖᓕᒋ, ᐊᐗ ᓀᔥᑕ ᑮ ᐎᒉᐌᐤ ᒋᓴᓴ ᓈᓭᕋᑎᒃ ᑳ ᐅᒋᓕᒋ᙮
ᒥᓇ ᒫᑲ ᑮ ᐋᓉᑕᒻ ᐁ ᑭᒋᐃᑗᑦ, ᓇᒪᐎᓚ ᓂ ᑭᔅᑫᓕᒪᐤ ᐊᓇ ᐃᓕᓕᐤ᙮
ᓈᑫ ᒫᑲ ᑮ ᐯᒋ ᓈᑎᑯ ᐊᓂᐃ ᐊᓐᑕ ᐁ ᓂᐸᐎᓕᒋ, ᐱᑕᕐ ᒫᑲ ᑮ ᐃᑎᑯ, ᐅᒋᑕᐤ ᑭᓚ ᓀᔥᑕ ᐯᔭᒃ ᐊᓂᑭ, ᐌᓴ ᑭᑦ ᐃᔑᑭᔗᐎᓂᒃ ᑭᑦ ᐅᒋ ᓂᓯᑐᑖᑯᓯᓐ᙮
ᐁᑯ ᒥᐋᒋ ᒪᒋᐃᑗᑦ ᓀᔥᑕ ᑭᒋᐃᑗᑦ, ᐁ ᐃᑗᑦ, ᓇᒪᐎᓚ ᓂ ᑭᔅᑫᓕᒪᐤ ᐊᓇ ᐃᓕᓕᐤ᙮ᑣᔦᒃ ᒫᑲ ᑮ ᓄᑖᑯᓯᐤ ᓈᐯ ᐹᑲᐋᒀᓐ᙮
ᐱᑕᕐ ᒫᑲ ᑮ ᑭᔅᑭᓯᐤ ᑳ ᑮ ᐃᑗᓕᒋ ᒋᓴᓴ, ᐁ ᑮ ᐃᑎᑯᑦ, ᐸᒧᔑ ᓄᑖᑯᓯᑦ ᓈᐯ ᐹᑲᐋᒀᓐ, ᓂᔅᑡᐤ ᑭ ᑳ ᐋᓉᑌᓐ ᐁ ᑭᔅᑫᓕᒥᔭᓐ᙮ ᑮ ᐗᓚᐎᐤ ᒫᑲ, ᓱᑲ ᒫᑲ ᑮ ᒫᑐ᙮
ᒋᓴᔅ ᐃᑐᑕᐋᑲᓂᐐ ᐹᐃᓚᑕ
ᐃᔅᐱ ᒫᑲ ᐁ ᑭᑭᔐᐹᔮᒃ ᐌᑎᒋᐸᓕᒃ, ᒥᓯᐌ ᑭᒋ ᓵᓵᑭᐎᓕᐌᐎᓕᓕᐗᒃ ᓀᔥᑕ ᑳ ᓂᑳᓀᓕᑖᑯᓯᒋᒃ ᐃᓕᓕᐗᒃ ᑮ ᐋᔭᔭᒥᐃᑐᐗᒃ ᒋᓴᓴ ᑭᒋ ᓂᐸᐋᒋᒃ᙮
ᐃᔅᐱ ᒫᑲ ᑳ ᑮ ᒫᒫᒋᑯᐱᑖᒋᒃ, ᑮ ᑭᑐᑕᐁᐗᒃ, ᑮ ᐸᑭᑎᓇᒪᐌᐗᒃ ᒫᑲ ᐸᓐᑎᔭᔅ ᐹᐃᓚᑕ ᐅᑎᐯᓕᒋᑫᐗ᙮ᐁ ᑮ ᐃᔑ ᓂᐱᑦ ᒎᑕᔅ
ᐁᑯ ᒎᑕᔅ, ᑳ ᑮ ᐙᔦᔑᐸᑭᑎᓈᑦ, ᐃᔅᐱ ᐎᐋᐸᑕᒃ ᐁ ᑮ ᓂᔑᐗᓈᒋᒥᒥᒋ, ᑮ ᒥᒋᓚᐌᔦᓕᑕᒻ, ᒥᓇ ᒫᑲ ᑮ ᐯᔑᐌᐤ ᐊᓂᐃ ᓂᔅᑐᒥᑕᓇᐤ ᐙᐱᓯ ᔔᓕᐋᓈᐱᔅᑾ, ᑭᒋ ᓵᓵᑭᐎᓕᐌᐎᓕᓕᐗ ᓀᔥᑕ ᑳ ᓂᑳᓀᓕᑖᑯᓯᓕᒋ ᐁ ᐎ ᒥᓛᑦ,
ᐁ ᐃᑗᑦ, ᓂ ᑮ ᒪᒋᑐᑌᓐ, ᐁ ᑮ ᐙᔑᔦᐸᑭᑎᓇᒫᓐ ᐊᓂᒪ ᐸᓓᑭ ᒥᑯ᙮ᑮ ᐃᑗᐗᒃ ᒫᑲ, ᑖᓂ ᒫᑲ ᑫ ᑐᑕᒫᒃ ᓂᓚᓈᓐ? ᑭᓚ ᐁᐗᑯ ᑲᓇᐙᐸᑕ᙮
ᑮ ᐸᑭᒋᐌᐱᓀᐤ ᒫᑲ ᐊᓂᐃ ᐙᐱᓯ ᔔᓕᐊᓈᐱᔅᑾ ᑭᒋᐋᔭᒥᐁᐎᑲᒥᑯᒃ, ᑮ ᑭᑐᑌᐤ ᒫᑲ, ᓀᔥᑕ ᑮ ᓇᑕᐎ ᐊᑯᓕᑎᓱ᙮
ᑭᒋ ᓵᓵᑭᐎᓕᐌᐎᓕᓕᐗᒃ ᒫᑲ ᑮ ᐅᑎᓀᐗᒃ ᐊᓂᐃ ᐙᐱᓯ ᔔᓕᐊᓈᐯᔅᑾ, ᑮ ᐃᑗᐗᒃ ᒫᑲ, ᓇᒪᐎᓚ ᐅᓚᔓᐌᓕᑖᑾᓐ ᑭᒋ ᐸᑭᑎᓈᑲᓂᐎᒋᒃ ᔔᓕᐊᓇᐎᑲᒥᑯᒃ, ᐁ ᑮ ᐅᒋ ᐊᑖᐙᑲᓂᐗᒃ ᒥᑯ᙮
ᐁᐗᑯ ᐅᒋ ᒥᑯ ᓂᑖᐎᑭᒋᑲᓐ ᑳ ᐃᔑᓂᑳᑌᒃ ᐊᓂᒪ ᓂᑖᐎᑭᒋᑲᓐ ᐱᓕᔥ ᐊᓄᒡ ᑳ ᑭᔑᑳᒃ᙮
ᐁᑯ ᑌᐱᐸᓕᓕᒃ ᐊᓂᐁᓕᐤ ᑳ ᑮ ᐃᑗᑦ ᒉᕆᒫᔭ ᐅᑭᔅᑭᐙᐃᑫᐤ, ᐁ ᐃᑗᑦ, ᑮ ᐅᑎᓀᐗᒃ ᒫᑲ ᐊᓂᐃ ᓂᓯᑐᒥᑕᓇᐤ ᐙᐱᓯ ᔓᓕᐊᓈᐱᔅᑾ, ᐁ ᑮ ᐃᑕᑭᒫᒋᒃ ᐊᓂᐃ ᑳ ᑮ ᐅᓚᑭᒥᒥᒋ, ᐎᓚᐗᐤ ᐃᔅᕃᐃᓪ ᐅᑦ ᐊᐙᔑᒥᔕ ᑳ ᑮ ᐅᓚᑭᒫᒋᒃ:
ᑮ ᒥᓕᐌᐗᒃ ᒫᑲ ᒦᔅᑯᒡ ᐊᓂᐁᓕᐤ ᐊᔑᔥᑭ ᐅᓛᑲᓂᑫᐗ ᐅ ᓂᑖᐎᑭᒋᑲᓂᓕᐤ, ᑖᐱᔅᑯᒡ ᐁ ᑮ ᐃᑕᔓᐗᔑᑦ ᐅᑎᐯᓕᒋᑫᐤ᙮ᑮ ᑲᑴᒋᒥᑯ ᒋᓴᔅ ᐅᑎᐯᓕᒋᑫᐗ
ᒋᓴᔅ ᒫᑲ ᑮ ᐅᑎᔥᑲᐎᑳᐸᐎᔅᑕᐌᐤ ᐅᑎᐯᓕᒋᑫᐗ; ᑮ ᑲᑴᒋᒥᑯ ᒫᑲ ᐅᑎᐯᓕᒋᑫᐗ, ᐁ ᐃᑎᑯᑦ, ᑭᓚ ᓈ ᐅ ᑭᒋᐅᑭᒫᒥᐙᐗ ᒎᐗᒃ?ᒋᓴᔅ ᒫᑲ ᑮ ᐃᑌᐤ, ᑭᑦ ᐃᑣᓐ᙮
ᐃᔅᐱ ᒫᑲ ᒥᐋᒥᔑᒥᑯᑦ ᑭᒋ ᓵᓵᑭᐎᓕᐌᐎᓕᓕᐗ ᓀᔥᑕ ᑳ ᓂᑳᓀᓕᑖᑯᓯᓕᒋ, ᓇᒪᐎᓚ ᐙᔦᔥ ᑮ ᓇᔥᑴᐗᔑᐃᐌᐤ᙮
ᐁᑯ ᐹᐃᓚᑦ ᐁᑖᑦ, ᓇᒪ ᓈ ᑮ ᐯᑌᓐ ᐃᔅᐱᒋ ᒥᒉᑦ ᑫᒀᓇ ᐁ ᒫᒥᔑᒥᔅᑭᒃ?
ᓇᒪᐎᓚ ᐙᔦᔥ ᒫᑲ ᑮ ᐅᒋ ᓇᔥᑴᐗᔑᐁᐤ; ᑳ ᐅᒋ ᒫᒪᔅᑳᑕᒥᓕᒋ ᓈᔅᐱᒡ ᐅᑎᐯᓕᒋᑫᐗ᙮ᒋᓴᔅ ᐸᑭᑎᓇᑲᓂᐐ ᑭᒋ ᓂᐱᑦ
ᒣᒀᒡ ᐁ ᑲᓇᐌᓕᒋᑳᑌᒃ ᐊᓂᒪ ᒪᑯᔐᐎᓐ ᐅᑎᐯᓕᒋᑫᐤ ᒧᔕᒃ ᑮ ᐸᑭᑎᓇᒪᐌᐤ ᐯᔭᒃ ᑭᐸᐙᑲᓇ, ᐱᑯ ᐊᓂᐃ ᑫ ᓇᑕᐌᓕᒫᓕᒋ᙮
ᐁᑯᔅᐱ ᒫᑲ ᑮ ᐋᔭᐌᐗᒃ ᐯᔭᒃ ᒥᓯᐌ ᑳ ᑭᔅᑫᓕᒥᒥᒋ ᑭᐸᐙᑲᓇ, ᐸᕌᐸᔅ ᐁ ᐃᔑᓂᑳᓱᓕᒋ᙮
ᐁᐗᑯ ᐅᒋ ᒫᑲ ᐃᔅᐱ ᑳ ᒪᐗᒋᐃᑐᓕᒋ, ᐹᐃᓚᑦ ᑮ ᐃᑌᐤ, ᐊᐌᓇ ᓀᑕᐌᓕᒣᒃ ᑭᒋ ᐸᑭᑎᓇᒫᑕᑾᒃ? ᐸᕌᐸᔅ ᓀᔥᑕᐱᑯ ᒋᓴᔅ ᑳ ᐃᔑᓂᑳᓱᑦ ᙭?
ᐌᓴ ᑮ ᑭᔅᑫᓕᑕᒻ ᐁ ᑮ ᐅᑌᓕᒫᓕᒋ ᐌᒋ ᑮ ᐸᑭᑎᓇᒫᑯᑦ᙮
ᒣᒀᒡ ᐁ ᐊᐱᑦ ᑎᐹᔅᑯᓂᑫᐎ ᐊᐱᐎᓂᒃ, ᐎᐗ ᑮ ᐯᒋᑎᔕᐅᐌᓕᐗ, ᐁ ᐃᑎᑯᑦ, ᐁᑳᐎᓚ ᐙᔦᔥ ᑐᑕᐤ ᐊᓇ ᑳ ᑾᔭᔅᑭᑎᑦ ᐃᓕᓕᐤ; ᐌᓴ ᓂ ᑮ ᒥᑯᔅᑳᒋᐃᑯᓐ ᒥᒉᑦ ᑫᒀᓇ ᐊᓄᒡ ᑳ ᑭᔑᑳᒃ ᐸᐙᒧᐎᓂᒃ ᐎᓚ ᐅᒋ᙮
ᒫᑲ ᑭᒋ ᓵᓵᑭᐎᓕᐌᐎᓕᓕᐗᒃ ᓀᔥᑕ ᑳ ᓂᑳᓀᓕᑖᑯᓯᒋᒃ ᑮ ᔖᑯᒋᒣᐗᒃ ᒥᔮᒪᐎᒥᒉᑎᓕᒋ ᐃᓕᓕᐗ ᑭᒋ ᓇᑐᑕᒫᓕᒋ ᐸᕌᐸᓴ, ᑭᒋ ᓂᔑᐗᓈᒋᐃᒥᒋ ᒫᑲ ᒋᓴᓴ᙮
ᐅᑎᐯᓕᒋᑫᐤ ᒫᑲ ᐁ ᓇᔥᑴᐗᔑᐋᑦ, ᑮ ᐃᑌᐤ, ᐊᐌᓇ ᐅᑯ ᑳ ᓂᔑᒋᒃ ᓀᑕᐌᓕᒣᒃ ᑭᒋ ᐸᑭᑎᓇᒫᑕᑾᒃ?ᑮ ᐃᑗᐗᒃ, ᐸᕌᐸᔅ᙮
ᐹᐃᓚᑦ ᐃᑌᐤ, ᑖᓂ ᒫᑲ ᑫ ᑐᑕᐗᒃ ᒋᓴᔅ, ᑳ ᐃᔑᓂᑳᓱᑦ ᙭?ᒥᓯᐌ ᐃᑌᐗᒃ, ᐁᑯᔑ ᑲᑕ ᒋᔅᑖᔅᑾᐗᐤ᙮
ᐅᑎᐯᓕᒋᑫᐤ ᑮ ᐃᑗᐤ, ᑖᓀᑭ ᐌᒋ, ᑫᒀᓕᐤ ᑳ ᒪᒋᑐᑕᒃ?ᒫᑲ ᐊᐙᓯᑌ ᑮ ᑌᐺᐗᒃ, ᐁ ᐃᑗᒋᒃ, ᐁᑯᔑ ᑲᑕ ᒌᔅᑖᔅᑾᐗᐤ᙮
ᐃᔅᐱ ᐹᐃᓚᑦ ᐎᐋᐸᑕᒃ ᐁᑳ ᐁ ᑮ ᔖᑯᒋᒫᑦ, ᐁ ᒫᒋ ᐹᔑᑯᓚᐌᓯᓕᒋ ᒫᑲ, ᑮ ᐅᑎᓇᒻ ᓂᐱᓕᐤ, ᑮ ᑭᓯᐯᑭᓇᒻ ᒫᑲ ᐅᒋᒋᔭ ᐁ ᐙᐸᒥᑯᑦ ᒥᔮᒪᐎᒥᒉᑎᓕᒋ ᐃᓕᓕᐗ, ᐁ ᐃᑗᑦ, ᓇᒪᐎᓚ ᓂᓚ ᓂ ᐎ ᓯᑭᓇᒸᓐ ᐅᒥᑯ ᐊᐗ ᑳ ᒀᔭᔅᑭᑎᑦ ᐃᓕᓕᐤ; ᑲᓇᐙᐸᑕᒧᒃ ᑭᓚᐗᐤ᙮
ᐁᑯ ᓀᔥᑴᐗᔑᐃᐌᒋᒃ ᒥᓯᐌ ᐃᓕᓕᐗᒃ, ᑮ ᐁᑗᐗᒃ ᒫᑲ, ᐁᑯᔑ ᐅᒥᑯ ᓂ ᑳ ᐅᑎᑎᑯᐙᓈᓐ ᓀᔥᑕ ᓂᑦ ᐊᐙᔑᒥᔑᓈᓇᒃ᙮
ᐁᑯ ᐯᑭᑎᓇᒪᐙᑦ ᐸᕌᐸᓴ; ᐃᔅᐱ ᒫᑲ ᑳ ᑮ ᐸᓴᔅᑌᐙᑦ ᒋᓴᓴ, ᑮ ᐸᑭᑎᓀᐤ ᑭᒋ ᒌᔅᑖᔅᑾᐙᑲᓂᐎᓕᒋ᙮ᓇᑐᐸᓕᐎᓕᓕᐗᒃ ᐋᔭᓵᒋᐁᐗᒃ ᒋᓴᓴ
ᐁᑯ ᐅᑎᐯᓕᒋᑫᐤ ᐅ ᓇᑐᐸᓕᐎᓕᓕᒪ ᐁᑐᑖᐋᓕᒋ ᒋᓴᓴ ᐅᑎᐯᓕᒋᑫᐗ ᐅ ᐙᔅᑳᔨᑲᓂᒥᓕᒃ, ᑮ ᒫᐗᓴᑯᓇᑐᒣᐗᒃ ᒫᑲ ᒥᓯᐌ ᓇᑐᐸᓕᐎᓕᓕᐗ᙮
ᑮ ᑫᑕᑯᐯᓀᐗᒃ ᒫᑲ, ᑮ ᐳᔅᑕᑯᐸᐁᐗᒃ ᒫᑲ ᒥᑴᑭᓐ ᐊᑯᐅᓂᓕᐤ᙮
ᐃᔅᐱ ᒫᑲ ᒥᔑᑳᐎᒥᓇᑯᔑᔭ ᑳ ᑮ ᐅᒋ ᐋᐱᑳᑕᑭᒃ ᐅᑭᒪᐗᔅᑐᑎᓂᓕᐤ, ᑮ ᐳᔅᑕᔅᑐᑎᓇᐁᐗᒃ, ᐎᐹᔅᑯᓕᐤ ᓀᔥᑕ ᐅ ᑭᒋᓂᔅᑭᒃ ᑮ ᒥᒋᒥᓇᒥᐁᐗᒃ: ᑮ ᐅᒋᒋᑾᓇᐲᔅᑕᐌᐗᒃ ᒫᑲ, ᓀᔥᑕ ᑮ ᐋᔭᓵᒋᐁᐗᒃ, ᐁ ᐃᑗᒋᒃ, ᐦᐁᓪ, ᑭᓚ ᒎᐗᒃ ᐅ ᑭᒋᐅᑭᒫᒥᐙᐗ᙮
ᑮ ᓯᒀᑌᐗᒃ ᒫᑲ, ᓀᔥᑕ ᐁ ᐅᑎᓇᑭᒃ ᐎᐹᔅᑯᓕᐤ, ᑮ ᐅᒋ ᐅᑖᒪᐌᐗᒃ ᐅᔅᑎᒀᓂᓕᒃ᙮
ᐃᔅᐱ ᒫᑲ ᑳ ᐳᓂ ᐋᔭᓵᒋᐋᒋᒃ, ᑮ ᒪᓂᓇᒬᐗᒃ ᐊᓂᐁᓕᐤ ᐊᑯᐅᓂᓕᐤ, ᑎᐱᓚᐌ ᐅ ᐎᓛᒋᑲᓇ ᒫᑲ ᑮ ᐳᔅᑎᔅᑲᒣᓀᐗᒃ, ᑮ ᑭᑐᑕᐁᐗᒃ ᒫᑲ ᑭᒋ ᒌᑖᔅᑾᐙᒋᒃ᙮ᒋᓴᔅ ᒌᔅᑖᔅᒀᐙᑲᓂᐎᐤ
ᐁ ᐊᑎ ᐗᓚᐎᒋᒃ ᒫᑲ ᑮ ᒥᔅᑲᐌᐗᒃ ᐯᔭᒃ ᓵᐃᕆᓂᐎᓕᓕᐗ, ᓵᐃᒪᓐ ᐁ ᐃᔑᓂᑳᓱᓕᒋ: ᐁᐗᒀᓂᐃ ᔑᐋᑯᒋᒫᒋᒃ ᑭᒋ ᐱᒥᐎᑖᓕᒋ ᐅᑦ ᐋᔑᑌᐋᑎᑯᒥᓕᐗ᙮
ᐃᔅᐱ ᒫᑲ ᐌᑎᑕᑭᒃ ᐊᓐᑕ ᑲᓪᑯᑕ ᑳ ᐃᔑᓂᑳᑌᒃ, ᑳ ᐃᑗᒪᑲᒃ, ᐁ ᐃᑗᔅᒋᑳᑌᒃ, ᐅᔅᑎᒀᓂᑲᓐ᙮
ᑮ ᒥᓓᐗᒃ ᔑᐎᑳᐳᓕᐤ ᑭᒋ ᒥᓂᑴᓕᒋ ᐎᓱᐱᓕᐤ ᐁ ᑭᓕᑲᐎᓂᑳᑌᓕᒃ: ᐃᔅᐱ ᒫᑲ ᑳ ᑮ ᑯᒋᔅᑕᒃ, ᓇᒪᐎᓚ ᑮ ᐎ ᒥᓂᑴᐤ᙮
ᑮ ᒋᔅᑖᔅᑾᐌᐗᒃ ᒫᑲ, ᑮ ᒫᑎᓇᒫᑐᐗᒃ ᒫᑲ ᐅ ᐎᓛᒋᑲᓂᐙᐗ, ᐁ ᒪᐃᑲᓈᑎᑯᑫᒋᒃ: ᑭᒋ ᑎᐱᐸᓕᓕᒃ ᑳ ᐃᑗᑯᐸᓀ ᐅᑭᔅᑭᐙᐃᑫᐤ, ᑮ ᒫᑎᓇᒫᑐᐗᒃ ᓂ ᐎᓛᒋᑲᓇ, ᓂᑦ ᐊᑯᐅᓂᓕᐤ ᒫᑲ ᑮ ᐅᒋ ᒪᐃᑲᓈᑎᑯᑫᐗᒃ᙮
ᐁᑯᑕ ᒫᑲ ᐁ ᓇᐊᐱᒋᒃ, ᑮ ᓇᓈᑲᑕᐙᐸᒣᐗᒃ:
ᐁᑯ ᓀᔥᑕ ᓂᔓ ᑭᒧᑎᔅᑲᒃ ᑳ ᒌᔅᑖᔅᑾᐙᑲᓂᐎᒋᒃ ᐊᓯᒋ, ᐯᔭᒃ ᐅ ᑭᒋᓂᔅᑮᒃ ᐃᑌᑫ, ᑯᑕᒃ ᒫᑲ ᐅ ᓇᒪᑎᓂᔅᑮᒃ ᐃᑌᑫ᙮
ᐊᓂᑭ ᒫᑲ ᑳ ᐱᒥᒥᔮᔥᑲᐙᒋᒃ ᑮ ᒫᓓᓕᒣᐗᒃ, ᐁ ᐌᐌᐱᔅᑴᓕᒋᒃ,
ᐁ ᐃᑗᒋᒃ ᒫᑲ, ᑭᓚ ᑳ ᓂᔑᐗᓈᒋᑖᔭᓐ ᑭᒋᐋᔭᒥᐁᐎᑲᒥᒃ, ᒥᓇ ᒫᑲ ᑳ ᐅᔑᑖᔭᓐ ᐃᔥᐱᔥ ᓂᔅᑐ ᑭᔑᑳᐗ, ᐱᒫᒋᐃᑎᓱ᙮ ᑮᔥᐱᓐ ᑭᒋᒪᓂᑐ ᐅᑯᓯᓴ ᐃᔮᐎᐗᓀ, ᐯᒋ ᓂᔖᑕᐎ ᐋᔑᑌᐋᑎᑯᒃ ᐅᒋ᙮
ᑖᐱᔅᑯᒡ ᓀᔥᑕ ᑭᒋ ᓵᓵᑭᐎᓕᐌᐎᓕᓕᐗᒃ, ᐁ ᐋᔭᓵᒋᐋᒋᒃ, ᐊᓯᒋ ᐅᒪᓯᓇᐃᑫᐗᒃ ᓀᔥᑕ ᑳ ᓂᑳᓀᓕᑖᑯᓯᒋᒃ ᐃᓕᓕᐗᒃ, ᑮ ᐃᑗᐗᒃ,
ᑮ ᐱᒫᒋᐁᐤ ᑯᑕᑭᔭ, ᐎᓚ ᑫᒋᐙᒃ ᒫᑲ ᓇᒪᐎᓚ ᑮ ᐱᒫᒋᐃᑌᓱ᙮ ᑮᔥᐱᓐ ᐃᔮᐎᑴ ᐃᔅᕃᐃᓪ ᐅ ᑭᒋᐅᑭᒫᒪ, ᐁᑯᔑ ᐊᓄᒡ ᑲᑕ ᐯᒋ ᓂᔖᑕᐎᒃ ᐋᔑᑌᐋᑎᑯᒃ ᐅᒋ, ᐁᑯ ᒫᑲ ᑫ ᑖᐺᑕᐗᒃ᙮
ᑮ ᒪᒥᔑᑐᑕᐌᐤ ᑭᒋᒪᓂᑐᐗ: ᐁᑯᔑ ᐊᓄᒡ ᑲᑕ ᐱᒫᒋᐃᑯ, ᑮᔥᐱᓐ ᓀᑕᐌᓕᒥᑯᑴ: ᐌᓴ ᑮ ᐃᑗᐤ, ᓂᓚ ᑭᒋᒪᓂᑐ ᐅᑯᓯᓴ᙮
ᑭᒧᑎᔥᑲᒃ ᓀᔥᑕ, ᑳ ᐊᓯᒋ ᒋᔅᑖᔅᑾᐙᑲᓂᐎᒋᒃ ᐁᐗᑴᓕᐤ ᐁᔑ ᐌᐱᓇᒸᒋᒃ ᐎᐱᑎᓕᒃ᙮ᒋᓴᔅ ᐅᓂᐱᐎᓐ
ᐁᑯ ᓂᑯᑣᔅ ᑎᐹᔨᑲᓐ ᐱᓯᒧᑳᓂᒃ ᐅᒋ ᑮ ᑲᔥᑭᑎᐱᔅᑲᐤ ᒥᓯᐌ ᐊᓂᒪ ᐊᔅᑮᒃ ᐱᓕᔥ ᔖᑭᑖᑦ ᑎᐹᔨᑲᓐ ᐱᓯᒧᑳᓂᒃ᙮
ᓈᓐᑕᐤ ᒫᑲ ᔖᑭᑖᑦ ᑎᐹᔨᑲᓐ ᐱᓯᒧᑳᓂᒃ ᒋᓴᔅ ᑮ ᑌᐺᐤ ᐁ ᑭᔗᐌᑦ, ᐁ ᐃᑗᑦ, ᐃᓛᐃ, ᐃᓛᐃ, ᓛᒪ ᓴᐹᒃᑕᓇᐃ? ᑳ ᐃᑗᒪᑲᒃ, ᓂ ᑭᒋᒪᓂᑐᒻ, ᓂ ᑭᒋᒪᓂᑐᒻ, ᑖᓀᑭ ᐌᒋ ᐌᐱᓂᔭᓐ?
ᐋᑎᑦ ᐊᓂᑭ ᐁᑯᑕ ᐁ ᓂᐹᐎᒋᒃ, ᐃᔅᐱ ᐊᓂᐁᓕᐤ ᐱᐁᑕᑭᑦ, ᑮ ᐃᑗᐗᒃ, ᐊᐗ ᐃᓕᓕᐤ ᓇᑐᒣᐤ ᐃᓛᐃᒐᐗ᙮
ᑣᔦᒃ ᒫᑲ ᐯᔭᒃ ᐊᓂᑭ ᑮ ᐃᔅᐸᑕᐤ, ᑮ ᐅᑎᓇᒻ ᒫᑲ ᐅᐸᓂᓕᐤ, ᓀᔥᑕ ᑮ ᐊᑯᑎᑕᐤ, ᔑᐎᑳᐳᒃ, ᑮ ᐊᔅᑕᐤ ᒫᑲ ᐎᐹᔅᑯᒃ, ᐁᑯ ᒫᑲ ᒫᓛᑦ ᑭᒋ ᒥᓂᑴᓕᒋ᙮
ᑯᑕᑭᔭᒃ ᑮ ᐃᑗᐗᒃ, ᐁᑳ ᑐᑕ, ᒫᑎ ᐙᐸᑖᑕᐤ ᑖᐺ ᐃᓛᐃᒐ ᑫ ᐯᒋ ᐱᒫᒋᐃᑯᑴ᙮
ᒋᓴᔅ, ᐃᔅᐱ ᒥᓇ ᑳ ᑮ ᑌᐺᑦ ᐁ ᑭᔗᐌᑦ, ᑮ ᐸᑭᑎᓀᐤ ᐅᑦ ᐊᒑᑾ᙮
ᒫᑎᑲ, ᒫᑲ, ᐊᑯᐃᑲᓐ ᑭᒋᐋᔭᒥᐁᐎᑲᒥᑯᒃ ᑌᑖᐎᒡ ᑮ ᑖᑐᐸᓕᐤ ᐃᔥᐱᒥᒃ ᐅᒋ ᐱᓕᔥ ᑕᐸᔒᔥ; ᐊᔅᑭ ᒫᑲ ᑮ ᑶᑯᐸᓕᐤ, ᓀᔥᑕ ᐁ ᑭᔅᑭᓭᑳᑭ ᑮ ᑖᔥᑖᔥᑭᐸᓕᐗ,
ᒋᐹᔨᑲᒥᑾ ᒫᑲ ᑮ ᐹᔅᑭᑌᐸᓕᐗ; ᓀᔥᑕ ᒥᒉᑦ ᐎᔭᐎᐙᐗ ᐅᐸᓓᑭᓴᒃ ᑳ ᓂᐹᒋᒃ ᑮ ᐗᓂᔥᑳᒪᑲᓂᓕᐗ,
ᑮ ᐯᒋ ᐗᓚᐎᐗᒃ ᒫᑲ ᒋᐹᔨᑲᒥᑯᒃ ᐅᒋ ᐃᔅᐱ ᑳ ᑮ ᐗᓂᔥᑳᓕᒋ, ᐸᓓᑭ ᐃᑖᐎᓂᒃ ᒫᑲ ᐁ ᐃᑐᑌᒋᒃ, ᒥᒉᑦ ᑮ ᓄᑯᓰᔅᑕᐌᐗᒃ᙮
ᐃᔅᐱ ᒫᑲ ᓇᑐᐸᓕᐎᑭᒪᐤ, ᓀᔥᑕ ᐊᓂᐃ ᑳ ᐎᒉᐎᑯᑦ, ᐁ ᓈᓈᑲᑕᐙᐸᒫᒋᒃ ᒋᓴᓴ, ᐎᐋᐸᑕᑭᒃ ᐁ ᑶᑾᓂᓕᒃ, ᓀᔥᑕ ᐊᓂᐃ ᑫᒀᓇ ᑳ ᑐᒋᑳᑌᓕᑭ, ᓈᔅᐱᒡ ᑮ ᓭᑭᓯᐗᒃ, ᐁ ᐃᑗᒋᒃ, ᑖᐺ ᐊᐗ ᑭᒋᒪᓂᑐ ᐅᑯᓯᓴ᙮
ᒥᒉᑦ ᒫᑲ ᐃᔅᑴᐗᒃ ᐊᓐᑕ ᑮ ᐃᑖᐗᒃ ᐙᓚᐤ ᐁ ᐅᒋ ᑲᓇᐙᐸᑕᑭᒃ, ᑳ ᑮ ᓄᔅᐱᓇᑖᒋᒃ ᒋᓴᓴ ᑳᓕᓖᒃ ᐅᒋ, ᐁ ᐅᒌᔅᑕᒪᐙᒋᒃ;
ᐅᑯ ᐋᑎᑦ ᐊᓂᑭ, ᒣᕆ ᒫᒃᑕᓖᓐ, ᓀᔥᑕ ᒣᕆ ᒉᒻᔅ ᓀᔥᑕ ᒍᓯᔅ ᐅᑳᐎᐙᐗ, ᓀᔥᑕ ᓭᐸᑎ ᐅᑦ ᐊᐙᔑᒥᔕ ᐅᑳᐎᓕᐗ᙮ᐁ ᓇᐃᓇᑳᓂᐎᑦ ᒋᓴᔅ
ᐃᔅᐱ ᐁ ᐅᑖᑯᔑᒃ ᐌᑎᒋᐸᓕᒃ, ᒣᔕᑭᓰᑦ ᐃᓕᓕᐤ ᐋᕆᒪᑎᔭᐃᒃ ᑳ ᐅᒌᑦ, ᒍᓯᑉ ᐁ ᐃᔑᓂᑳᓱᑦ, ᑮ ᐯᒋ ᐃᑐᑌᐤ, ᐎᓚ ᓀᔥᑕ ᐁ ᐅ ᑭᔅᑭᓄᐊᒪᐙᑲᓂᒥᑯᑦ ᒋᓴᓴ:
ᑮ ᓈᑌᐤ ᐹᐃᓚᑕ, ᑮ ᓇᑐᑕᒪᐌᐤ ᒫᑲ ᒋᓴᓴ ᐎᔭᐎᓕᐤ᙮ ᐁᑯ ᐹᐃᓚᑦ ᐁᑕᔓᐌᑦ ᑭᒋ ᐸᑭᑎᓂᑳᑌᓕᒃ᙮
ᐃᔅᐱ ᒫᑲ ᒍᓯᑉ ᑳ ᑮ ᐅᑎᓇᒃ ᒥᔮᐎᓕᐤ, ᑮ ᐎᔅᑴᓇᒻ ᐙᐱ ᐸᐸᑭᐙᔮᓀᑭᓄᒃ,
ᑮ ᐊᔅᑕᐤ ᒫᑲ ᑎᐱᓚᐌ ᐅᑦ ᐅᔥᑭ ᒋᐹᔨᑲᒥᑯᒃ, ᑳ ᑮ ᐙᓚᐱᔅᑲᐊᒃ ᑭᔅᑭᓭᑲᒃ; ᑮ ᑎᑎᐱᓀᐤ ᓀᔥᑕ ᒥᔑ ᐊᓯᓂᔭ ᐃᔥᒀᑌᒥᒃ ᐃᔑ ᒋᐹᔨᑲᒥᑯᒃ, ᐁᑯ ᑫᑐᑌᑦ᙮
ᐁᑯᑕ ᒫᑲ ᐁᑖᒋᒃ ᒣᕆ ᒫᒃᑖᓖᓐ, ᓀᔥᑕ ᐊᓇ ᑯᑕᒃ ᒣᕆ, ᐁ ᐎᑕᐱᑕᑭᒃ ᒋᐹᔨᑲᒥᑯᓕᐤ᙮ᐁ ᑮ ᐋᔨᒋ ᑲᓇᐌᓕᒋᑳᑌᒃ ᒋᐹᔨᑲᒥᒃ
ᐃᔅᐱ ᒥᓇ ᐁ ᑭᔑᑳᒃ, ᑭᐃᔥᑾ ᐊᓂᒪ ᐁ ᐋᔦᔅᑲᐎ ᑭᔑᑳᒃ, ᑭᒋ ᓵᓵᑭᐎᓕᐌᐎᓕᓕᐗᒃ ᓀᔥᑕ ᐸᕋᓯᔭᒃ ᑖᐱᔅᑯᒡ ᑮ ᐯᒋ ᓈᑌᐗᒃ ᐹᐃᓚᑕ,
ᐁ ᐃᑗᒋᒃ, ᐅᑭᒪᐤ, ᓂ ᑭᔅᑭᓯᓈᓐ ᐊᓇ ᐊᐙᔦᔑᒥᐌᐤ ᐁ ᑮ ᐃᑗᑦ, ᒣᒀᒡ ᑫᔮᐸᒡ ᐁ ᐱᒫᑎᓰᑦ, ᑮ ᓂᔅᑐ ᑭᔑᑳᑫ ᒥᓇ ᓂ ᑳ ᐗᓂᔥᑳᓐ᙮
ᐁᐗᑯ ᐅᒋ ᐃᑕᔓᐌ ᒋᐹᔨᑲᒥᒃ ᑭᒋ ᐋᔨᒋ ᑲᓇᐌᓕᒋᑳᑌᒃ ᐹᑎᒫ ᑮ ᓂᔅᑐ ᑭᔑᑳᑫ, ᐁᑳ ᐅ ᑭᔅᑭᓄᐊᒪᐙᑲᓇ ᑭᒋ ᐯᒋ ᑮᒣᒡ ᑭᒋᐎᓕᑯᑦ ᓂᐹᑎᐱᔉ, ᐁᑯ ᒫᑲ ᑫ ᐃᑖᓕᒋ ᐃᓕᓕᐗ, ᐗᓂᔥᑲᐤ ᐅᓂᐱᐗ ᐅᒋ: ᐁᑯ ᒫᒋᒡ ᐁ ᐗᓂᐎᓕᐙᓂᐗᒃ ᐊᐙᓯᑌ ᑲᑕ ᓈᔦᑖᐗᓐ ᐃᔥᐱᔥ ᓃᔥᑕᒻ᙮
ᐹᐃᓚᑦ ᑮ ᐃᑌᐤ, ᑭᑦ ᐋᔮᐙᐗᒃ ᐅᑕᔕᐙᐱᐗᒃ: ᑭᑐᑌᒃ, ᐋᔨᒋ ᑲᓇᐌᓕᑕᒧᒃ ᐃᔥᐱᔥ ᐁ ᑲᔥᑭᑖᔦᒃ᙮
ᐁᑯ ᒫᑲ ᑫᑐᑌᒋᒃ, ᐁ ᐋᔨᒋ ᑲᓇᐌᓕᑕᑫᒃ ᒋᐹᔨᑲᒥᑯᓕᐤ, ᐁ ᐊᑯᔅᑭᐗᔂᒋᒃ ᐊᓯᓂᔭ, ᓀᔥᑕ ᐁ ᐸᑭᑎᓈᒋᒃ ᐊᓂᐃ ᑫ ᐊᔕᐙᐱᓕᒋ᙮
ᑳ ᐳᓂ ᐋᔭᒥᐁᑭᔑᑳᒃ, ᐱᒉᓚᒃ ᐁ ᐯᑖᐸᒃ ᐁ ᐊᑎ ᓂᔥᑕᒻ ᐁ ᑭᔑᑳᒃ ᐊᓂᒪ ᐁ ᑕᐙᔅᑌᒃ, ᑮ ᐯᒋ ᐃᑐᑌᐗᒃ ᒣᕆ ᒫᒃᑖᓖᓐ, ᓀᔥᑕ ᐊᓇ ᑯᑕᒃ ᒣᕆ ᑭᒋ ᐙᐸᑕᑭᒃ ᒋᐹᔨᑲᒥᑯᓕᐤ᙮
ᒫᑎᑲ, ᒫᑲ, ᓈᔅᐱᒡ ᑮ ᑶᑾᓐ: ᐌᓴ ᐅᑎᐯᓕᒋᑫᐤ ᐅᑦ ᐁᓐᒐᓕᒪ ᑮ ᐸᑭᒋᓕᐗ ᑭᒋᑭᔑᑯᒃ ᐅᒋ, ᑮ ᐯᒋ ᑎᑎᐱᓀᐤ ᓀᔥᑕ ᐊᓯᓂᔭ ᐃᔥᒀᑌᒥᒃ ᐅᒋ, ᑮ ᑌᑕᐱᐤ ᒫᑲ᙮
ᑮ ᐃᔑᓈᑯᓯᐤ ᑖᐱᔅᑯᒡ ᐁ ᐙᔅᑌᐸᓕᒃ, ᓀᔥᑕ ᐅ ᐎᓛᒋᑲᓇ ᑮ ᐙᐹᓕᐗ ᑖᐱᔅᑯᒡ ᑰᓇ᙮
ᐁ ᐃᔅᐱᒋ ᑯᔅᑖᒋᒃ ᒫᑲ ᐊᓂᑭ ᑳ ᐊᔕᐙᐱᒋᒃ ᑮ ᓇᓂᑭᐸᓕᐗᒃ, ᑮ ᐊᑎ ᐃᔑᓈᑯᓯᐗᒃ ᒫᑲ ᑖᐱᔅᑯᒡ ᐃᓕᓕᐗᒃ ᐁ ᓂᐱᒋᒃ᙮
ᐊᓇ ᐁᓐᒐᓪ ᒫᑲ ᐁ ᓇᔥᑴᐗᔑᐃᐌᑦ ᑮ ᐃᑌᐤ ᐊᓂᐃ ᐃᔅᑴᐗ, ᐁᑳᐎᓚ ᑯᔅᑖᒋᒃ ᑭᓚᐗᐤ: ᐌᓴ ᓂ ᑭᔅᑫᓕᑌᓐ ᐁ ᓈᓇᑕᐙᐸᒣᒃ ᒋᓴᔅ ᑳ ᑮ ᒌᔅᑖᔅᑾᐙᑲᓂᐎᑦ᙮
ᓇᒪᐎᓚ ᐅᑕ ᐃᑖᐤ: ᐌᓴ ᑮ ᐗᓂᔥᑲᐤ, ᑖᐱᔅᑯᒡ ᑳ ᑮ ᐃᑗᑦ᙮ ᐯᒋ ᑲᓇᐙᐸᑕᒸᒃ ᐃᑕ ᑳ ᑮ ᐱᒥᔑᒃ ᐅᑎᐯᓕᒋᑫᐤ:
ᑭᓕᐱ ᒫᑲ ᑭᐌᒃ, ᐎᑕᒥᒫᑯᒃ ᒫᑲ ᐅ ᑭᔅᑭᓄᐊᒪᐙᑲᓇ ᐁ ᑮ ᐗᓂᔥᑳᑦ ᐅᓂᐱᐗ ᐅᒋ; ᒫᑎᑲ, ᒫᑲ, ᓂᑳᓐ ᐃᑐᑌᐤ ᑳᓕᓖᒃ; ᐁᑯᑕ ᑫ ᐙᐸᒣᒃ: ᒫᑎᑲ, ᑭ ᑮ ᐎᑕᒫᑎᓇᐗᐤ᙮
ᑮ ᑭᓕᐱ ᑭᑐᑌᐗᒃ ᒫᑲ ᒋᐹᔨᑲᒥᑯᒃ ᐅᒋ, ᐁ ᓭᑭᓯᒋᒃ ᓀᔥᑕ ᓈᔅᐱᒡ ᐁ ᒧᒋᑫᓕᑕᑭᒃ, ᑮ ᐃᔅᐸᑖᐗᒃ ᒫᑲ ᑭᒋ ᑎᐹᒋᒧᔅᑕᐙᒋᒃ ᐅ ᑭᔅᑭᓄᐊᒪᐙᑲᓂᓕᐗ᙮
ᐁ ᐊᑎ ᐃᑐᑌᒋᒃ ᒫᑲ ᑭᒋ ᐎᑕᒪᐋᒋᒃ ᐅ ᑭᔅᑭᓄᐊᒪᐙᑲᓇ, ᒫᑎᑲ, ᑮ ᓇᑭᔥᑳᑯᐗᒃ ᒋᓴᓴ, ᐁ ᐃᑎᑯᒋᒃ, ᒧᒋᑫᓕᑕᒧᒃ᙮ ᑮ ᐯᒋ ᒫᑯᓀᐗᒃ ᒫᑲ ᐅᓯᑎᓕᒃ, ᑮ ᓇᐗᑮᔅᑕᐌᐗᒃ ᒫᑲ᙮
ᐁᑯ ᒋᓴᔅ ᐁᑖᑦ, ᐁᑳᐎᓚ ᓭᑭᓰᒃ: ᓇᑕᐎ ᐎᑕᒫᑯᒃ ᓂᒋᔖᓇᒃ ᑭᒋ ᐃᑐᑌᒋᒃ ᑳᓕᓕᒃ, ᐁᑯᑕ ᒫᑲ ᑫ ᐙᐸᒥᒋᒃ᙮ᑳ ᑮ ᐃᑖᒋᒧᒋᒃ ᐊᓂᑭ ᑳ ᑮ ᐊᔕᐙᐱᒋᒃ
ᒣᒀᒡ ᒫᑲ ᐁ ᐃᑐᑌᒋᒃ, ᒫᑎᑲ, ᐋᑎᑦ ᐊᓂᑭ ᑳ ᑮ ᐊᔕᐙᐱᒋᒃ ᐃᑖᐎᓂᒃ ᑮ ᐯᒋ ᐃᑕᑌᐗᒃ, ᑮ ᐙᐸᑎᓓᐗᒃ ᒫᑲ ᑭᒋ ᓵᓵᑭᐎᓕᐌᐎᓕᓕᐗ ᒥᓯᐌ ᑫᒀᓇ ᑳ ᑮ ᑐᒋᑳᑌᓕᑭ᙮
ᐃᔅᐱ ᒫᑲ ᑳ ᒫᐗᒋᐃᑐᒋᒃ ᐊᓯᒋ ᑳ ᓂᑳᓀᓕᑖᑯᓯᒋᒃ, ᑳ ᐋᔭᔭᒥᐃᑐᒋᒃ ᒫᑲ, ᒥᔅᑕᐃ ᔔᓕᐋᓇ ᑮ ᒥᓓᐗᒃ ᓇᑐᐸᓕᐎᓕᓕᐗ,
ᐁ ᐃᑗᒋᒃ, ᐅᒪ ᐃᑗᒃ, ᐅ ᑭᔅᑭᓄᐊᒪᐙᑲᓇ ᑮ ᐯᒋ ᑭᒧᑎᓕᐗ ᐎᔭᐤ ᓂᐹᑎᐱᔉ ᒣᒀᒡ ᐁ ᓂᐹᔮᒃ᙮
ᑮᔥᐱᓐ ᒫᑲ ᐅᒣᓕᐤ ᐯᑕᑫ ᐅᑎᐯᓕᒋᑫᐤ, ᓂ ᑳ ᔖᑯᒋᒫᓈᓐ, ᓇᒪᐎᓚ ᐙᔦᔥ ᒫᑲ ᑭ ᑳ ᑐᑖᑲᐎᓇᐗᐤ᙮
ᑮ ᐅᑎᓀᐗᒃ ᒫᑲ ᔔᓕᐋᓇ, ᑮ ᑐᑕᒶᒃ ᓀᔥᑕ ᑳ ᑮ ᐃᔑ ᑭᔅᑭᓄᐊᒫᒋᒃ: ᐅᒣᓕᐤ ᐃᑗᐎᓂᓕᐤ ᒫᑲ ᐋᓕᒧᑕᒶᒃ ᒎᐗᒃ ᐱᓕᔥ ᐊᓄᒡ ᑳ ᑭᔑᑳᒃ᙮ᒋᓴᔅ ᓄᑯᓰᔅᑕᐌᐤ ᐅᑭᔅᑭᓄᐊᒪᐙᑲᓇ
ᐁᑯ ᐊᓂᑭ ᐯᔭᑯᔖᑉ ᑭᔅᑭᓄᐊᒪᐙᑲᓇᒃ ᐁᑐᑌᒋᒃ ᑳᓕᓕᒃ, ᐗᒌᒃ ᐃᑕ ᑳ ᑮ ᐃᑎᑯᒋᒃ ᒋᓴᓴ᙮
ᐃᔅᐱ ᒫᑲ ᐎᐋᐸᒫᒋᒃ ᑮ ᓇᐗᑭᔅᑕᐌᐗᒃ: ᒫᑲ ᐋᑎᑦ ᑮ ᐋᔨᑕᐌᓕᑕᒶᒃ᙮
ᒋᓴᔅ ᒫᑲ ᑮ ᐯᒋ ᐋᔭᒥᐁᐤ, ᐁ ᐃᑗᑦ, ᒥᓯᐌ ᑲᔥᑭᐅᐎᓐ ᓂ ᒥᓕᑳᐎᓐ ᑭᒋᑭᔑᑯᒃ ᓀᔥᑕ ᐅᑕ ᐊᔅᑮᒃ᙮
ᐁᐗᑯ ᐅᒋ ᒫᑲ ᑭᑐᑌᒃ, ᑭᔅᑭᓄᐊᒫᑯᒃ ᒫᑲ ᒥᓯᐌ ᑳ ᑕᑐᔅᑳᓀᓯᒋᒃ ᐃᓕᓕᐗᒃ, ᐁ ᓯᑲᐋᑕᐌᑾᒃ ᐅᑖᐎᒪᐤ ᐅᑦ ᐃᔑᓂᑳᓱᐎᓂᒃ, ᓀᔥᑕ ᐅᑯᓯᓯᒪᐤ, ᓀᔥᑕ ᐯᓓᑭᓯᑦ ᐊᒑᒃ᙮
ᐁ ᑭᔅᑭᓄᐊᒪᐌᑾᒃ ᑭᒋ ᓈᑲᑕᐌᓕᑕᑭᒃ ᒥᓯᐌ ᑫᒀᓇ ᑳ ᐃᔑ ᑲᑫᔅᑭᒥᑖᑾᒃ: ᒫᑎᑲ, ᒫᑲ, ᑭ ᑳ ᐎᒉᐎᑎᓈᐗᐤ ᒧᔕᒃ ᐱᓕᔥ ᑫ ᐃᔥᒀᐸᓕᒃ ᐊᔅᑭ᙮ ᐁᒣᓐ᙮
ᐅᒪᐗᐱᐗᒃ ᐗᐸᓄᑖᒃ ᐅᒋ
ᐃᔅᐱ ᒫᑲ ᒋᓴᔅ ᓀᑖᐎᑭᑦ ᐯᑦᓕᔭᒥᒃ ᒎᑎᐊ ᐊᔅᑮᒃ ᒣᒀᒡ ᑳ ᑭᒋᐅᑭᒪᐎᑦ ᐦᐁᕋᑦ, ᒫᑎᑲ, ᑮ ᑕᑯᔑᓋᒃ ᑫᑫᑕᐌᓕᑕᑭᒃ ᐃᓕᓕᐗᒃ ᒋᕉᓴᓚᒥᒃ ᐙᐸᓄᑖᒃ ᐅᒋ,
ᐁ ᐃᑗᒋᒃ, ᑖᓐᑌ ᐁᑖᑦ ᐊᓇ ᑳ ᓂᑖᐎᑭᑦ ᒎᐗᒃ ᐅᑭᒋᐅᑭᒫᒥᐙᐗ? ᐌᓴ ᓂ ᑮ ᐙᐸᒥᒫᓈᓐ ᐅᑦ ᐊᒐᑯᒪ ᐙᐸᓄᑖᒃ, ᓂ ᑮ ᐯᒋ ᐃᑐᑖᓈᓐ ᒫᑲ ᑭᒋ ᓇᐗᑮᔅᑕᐗᑭᑦ᙮
ᐃᔅᐱ ᐦᐁᕋᑦ ᑭᒋᐅᑭᒪᐤ ᑳ ᑮ ᐯᑕᒃ ᐅᐅ ᑫᒀᓇ, ᑮ ᒥᑯᔥᑳᑌᓕᑕᒻ, ᓀᔥᑕ ᒥᓯᐌ ᒋᕉᓴᓚᒥᒃ ᑳ ᐃᑖᒋᒃ ᐊᓯᒋ᙮
ᐃᔅᐱ ᒫᑲ ᑳ ᑮ ᒫᒪᐎᓇᑐᒫᑦ ᒥᓯᐌ ᑭᒋ ᓵᓵᑭᐎᓕᐌᐎᓕᓕᐗ ᓀᔥᑕ ᐃᓕᓕᐗ ᐅ ᒪᓯᓇᐃᑫᐎᓕᓕᒥᓕᐗ, ᑮ ᑲᑴᒋᒣᐤ ᑖᓐᑌ ᑫ ᐃᔑ ᓂᑖᐎᑭᔅᐸᓐ ᙭᙮
ᑮ ᐃᑌᐗᒃ ᒫᑲ ᐯᑦᓕᔭᒥᒃ ᒎᑎᐊ ᐊᔅᑮᒃ: ᐌᓴ ᐁᐗᑴᓕᐤ ᑳ ᐃᑕᓯᓇᐊᒃ ᐅᑭᔅᑭᐙᐃᑫᐤ,
ᑭᓚ ᒫᑲ ᐯᑦᓕᔭᒻ, ᒎᑕ ᐅᑦ ᐊᔅᑮᒃ, ᓇᒪᐎᓚ ᑮ ᒫᐗᒋ ᐋᐱᔅᑌᓕᑖᑯᓯᓐ ᐁ ᐃᑕᓯᒋᒃ ᐌᑭᒪᐎᒋᒃ ᒎᑕᐃᒃ: ᐌᓴ ᑭᓚ ᐁᑯᑕ ᑫ ᐅᒌᑦ ᐊᓇ ᑭᒋᐅᑭᒪᐤ ᑫ ᑎᐯᓕᒫᑦ ᓂᑦ ᐃᓕᓕᒪ ᐃᔅᕃᐃᓚ᙮
ᐁᑯ ᒫᑲ ᐦᐁᕋᑦ, ᐃᔅᐱ ᑭᒧᒡ ᑳ ᑮ ᓇᑐᒫᑦ ᑫᑫᑕᐌᓕᑕᒥᓕᒋ ᐃᓕᓕᐗ, ᐌᐌᓕᑦ ᑮ ᑲᑴᒋᒣᐤ ᑖᓂᔅᐱ ᑳ ᓄᑯᓯᓕᒋ ᐊᒐᑾ᙮
ᑮ ᐃᔑᑎᔕᐌᐤ ᒫᑲ ᐯᑦᓕᔭᒥᒃ, ᑮ ᐃᑌᐤ ᒫᑲ, ᑭᑐᑌᒃ, ᐌᐌᓕᑦ ᒫᑲ ᓈᓇᑐᓈᒃ ᐊᓇ ᐅᔥᑲᐙᔑᔥ; ᑮ ᒥᔅᑲᐌᑴ ᒫᑲ, ᒥᓇ ᐯᒋ ᐎᑕᒪᐎᒃ᙮ ᓂᓚ ᓀᔥᑕ ᑭᒋ ᐯᒋ ᓇᐗᑭᔅᑕᐗᒃ᙮
ᐃᔅᐱ ᐎᐋᐸᒫᒋᒃ ᐊᒐᑾ ᑮ ᒧᒋᑫᓕᑕᒶᒃ ᓈᔅᐱᒡ ᐁ ᒥᓚᐙᑕᑭᒃ᙮
ᐃᔅᐱ ᒫᑲ ᑳ ᐱᑐᑫᒋᒃ ᐙᔅᑳᔨᑲᓂᒃ, ᑮ ᐙᐸᒣᐗᒃ ᐊᓂᐃ ᐅᔥᑲᐙᔑᔕ ᓀᔥᑕ ᐅᑳᐎᓕᐗ ᒣᕆᔭ, ᐁ ᐅᑎᑕᐱᔅᑕᐙᒋᒃ ᒫᑲ, ᑮ ᓇᐗᑮᔅᑕᐌᐗᒃ: ᐃᔅᐱ ᒫᑲ ᑳ ᑮ ᐋᐸᐊᑭᒃ ᐅᑦ ᐋᔮᓂᐙᐗ, ᑮ ᒥᓓᐗᒃ ᒥᓕᐌᐎᓇ; ᐅᓵᐎᔔᓕᐊᓈᐱᔅᑾ, ᓀᔥᑕ ᑳ ᐎᑭᒫᑯᓯᓕᒋ ᐱᑭᐤᐗ᙮
ᐁ ᑮ ᐃᑎᑯᒋᒃ ᒫᑲ ᑭᒋᒪᓂᑐᐗ ᐸᐙᒧᐎᓂᒃ ᐁᑳ ᑭᒋ ᑭᐌᑐᑕᐙᒋᒃ ᐦᐁᕋᑕ, ᐱᑐᔥ ᐃᔑ ᑮ ᑭᐌᐗᒃ ᑎᐱᓚᐌ ᐅᑦ ᐊᔅᑭᐙᒃ᙮ᐅᔑᒧᐗᒃ ᐃᒋᑉᑎᒃ ᐃᔑ
ᐃᔅᐱ ᒫᑲ ᑳ ᑮ ᑭᑐᑌᒋᒃ, ᒫᑎᑲ, ᒍᓯᑉ ᑮ ᓄᑯᓰᔅᑖᑯ ᐅᑎᐯᓕᒋᑫᐗ ᐅᑦ ᐁᓐᒐᓕᒥᓕᐗ ᐸᐙᒧᐎᓂᒃ, ᐁ ᐃᑗᓕᒋ, ᐗᓂᔥᑳ, ᐅᑎᓐ ᒫᑲ ᐅᔥᑲᐙᔑᔥ ᓀᔥᑕ ᐅᑳᐎᔭ, ᐃᒋᑉᑎᒃ ᒫᑲ ᐃᑎᔑᒧ, ᐁᑯᑕ ᒫᑲ ᑕᔑᑫ ᐹᑎᒫ ᐯᒋ ᐎᑕᒫᑖᓀ: ᐌᓴ ᐦᐁᕋᑦ ᑲᑕ ᓇᓇᑐᓇᐌᐤ ᐅᔥᑲᐙᔑᔕ ᑭᒋ ᓂᔑᐗᓈᒋᐋᑦ᙮
ᐃᔅᐱ ᐌᓂᔥᑳᑦ, ᑮ ᐅᑎᓀᐤ ᐅᔥᑲᐙᔑᔕ ᓀᔥᑕ ᐅᑳᐎᓕᐗ ᓂᐹᑎᐱᔉ, ᐃᒋᑉᑎᒃ ᒫᑲ ᑮ ᐃᑐᑌᐤ:
ᐁᑯᑕ ᒫᑲ ᑳ ᐃᑖᑦ ᐱᓕᔥ ᑳ ᓂᐱᓕᒋ ᐦᐁᕋᑕ: ᑭᒋ ᑎᐱᐸᓕᓕᒃ ᑳ ᑮ ᐃᑗᐋᑦ ᐅᑎᐯᓕᒋᑫᐤ ᐅᑭᔅᑭᐙᐃᑫᐗ, ᐁ ᐃᑗᑦ, ᐃᒋᑉᑎᒃ ᓂ ᑮ ᐅᒋ ᓇᑐᒪᐤ ᓂᑯᓯᔅ᙮ᐁ ᓂᐸᐃᒋᒃ ᐊᐙᔑᔕᒃ
ᐁᑯ ᒫᑲ ᐦᐁᕋᑦ, ᐃᔅᐱ ᐎᐋᐸᑕᒃ ᐁ ᑮ ᐙᔦᔑᒥᑯᑦ ᑫᑫᑕᐌᓕᑕᒥᓕᒋ ᐃᓕᓕᐗ, ᓈᔅᐱᒡ ᑮ ᑭᓯᐙᓯᐤ, ᑮ ᑭᒋᑎᔕᐌᐤ ᒫᑲ ᐊᐌᓕᐗ ᑭᒋ ᓂᐸᐋᓕᒋ ᒥᓯᐌ ᐊᐙᔑᔕ ᐯᑦᓕᔭᒥᒃ ᑳ ᐃᑖᓕᒋ, ᓀᔥᑕ ᒥᓯᐌ ᐙᔅᑲ ᐊᓐᑕ, ᐁ ᓂᔓ ᐱᐴᓀᓯᓕᒋ ᐅᒋ, ᓀᔥᑕ ᐊᐙᓯᑌ ᐁ ᐊᐙᔑᔑᐎᓕᒋ ᐁ ᑎᐸᑭᑕᒃ ᐊᓂᒪ ᐃᔅᐱ ᐌᐌᓕᑦ ᐁ ᑮ ᑲᑴᒋᒫᑦ ᑫᑫᑕᐌᓕᑕᒥᓕᒋ ᐃᓕᓕᐗ᙮
ᐁᑯ ᑳ ᑎᐱᐸᓕᒃ ᑳ ᑮ ᐃᑗᑦ ᒉᕆᒫᔭ ᐅᑭᔅᑭᐙᐃᑫᐤ, ᐁ ᐃᑗᑦ,
ᐁᑯᑕ ᕃᒪᐃᒃ ᑮ ᓄᑕᑾᓐ ᐯᑖᑯᓯᐎᓐ, ᓇᓀᑳᑌᐎᑕᒧᐎᓐ, ᓀᔥᑕ ᒫᑐᐎᓐ, ᓀᔥᑕ ᑭᒋ ᒫᐎᑳᔑᐌᐎᓐ, ᕃᒋᓪ ᐁ ᒪᐎᑲᑖᑦ ᐅᑦ ᐊᐙᔑᒥᔕ, ᓇᒪᐎᓚ ᒫᑲ ᑮ ᐎ ᒥᓜᓕᒧᐃᑯᓯᐤ, ᐁᑳ ᐁ ᐃᑖᓕᒋ᙮ᑭᐌᐗᒃ ᐃᒋᑉᑎᒃ ᐅᒋ
ᒫᑲ ᐃᔅᐱ ᐦᐁᕋᑦ ᑳ ᓂᐱᑦ, ᒫᑎᑲ, ᒍᓯᑉ ᑮ ᓄᑯᓰᔅᑖᑯ ᐅᑎᐯᓕᒋᑫᐗ ᐅᑦ ᐁᓐᒐᓕᒥᓕᐗ ᐸᐙᒧᐎᓂᒃ ᐊᓐᑕ ᐃᒋᑉᑎᒃ,
ᐁ ᐃᑗᓕᒋ, ᐗᓂᔥᑳ, ᐅᑎᓐ ᐅᔥᑲᐙᔑᔥ ᓀᔥᑕ ᐅᑳᐎᔭ, ᐃᑐᑌ ᒫᑲ ᐃᔅᕃᐃᓪ ᐊᔅᑮᒃ: ᐌᓴ ᐋᔕᔾ ᓂᐱᐗᒃ ᐊᓂᑭ ᑳ ᑮ ᓈᓇᑕᐌᓕᑕᒸᒋᒃ ᐅᔥᑲᐙᔑᔕ ᐅ ᐱᒫᑎᓯᐎᓂᓕᐤ᙮
ᑮ ᐗᓂᔥᑲᐤ ᒫᑲ, ᑮ ᐅᑎᓀᐤ ᒫᑲ ᐅᔥᑲᐙᔑᔕ ᓀᔥᑕ ᐅᑳᐎᓕᐗ, ᑮ ᐯᒋ ᐃᑐᑌᐤ ᒫᑲ ᐃᔅᕃᐃᓪ ᐊᔅᑮᒃ᙮
ᒫᑲ ᐃᔅᐱ ᐱᐁᑕᒃ ᐋᕐᑭᓓᔭᓴ ᐁ ᑎᐯᓕᒋᑫᓕᒋ ᒎᑎᐊᐃᒃ ᐁ ᒦᔅᑯᑎᔥᑲᐙᓕᒋ ᐅᑖᐎᓕᐗ ᐦᐁᕋᑕ, ᑮ ᑯᔅᑖᒋᐤ ᐊᓐᑕ ᑭᒋ ᐃᑐᑌᑦ: ᐁᓕᐌᒃ ᒫᑲ, ᐁ ᐃᑎᑯᑦ ᑭᒋᒪᓂᑐᐗ ᐸᐙᒧᐎᓂᒃ ᑮ ᐸᔅᑫᐤ ᑳᓕᓕᒃ ᑭᒋ ᐃᑐᑌᑦ:
ᑮ ᑕᑯᔑᓐ ᒫᑲ, ᓀᔥᑕ ᑮ ᑕᔑᑫᐤ ᐃᑖᐎᓂᒃ ᓈᓴᕆᑦ ᑳ ᐃᔑᓂᑳᑌᒃ: ᑭᒋ ᑎᐱᐸᓕᓕᒃ ᑳ ᑮ ᐃᑗᒋᒃ ᐅᑭᔅᑭᐙᐃᑫᐗᒃ, ᓈᓴᕇᓐ ᑲᑕ ᐃᔑᓂᑳᑖᑲᓂᐎᐤ᙮
ᒑᓐ ᐅᓯᑲᐋᑖᑫᐤ ᐁ ᑲᑫᔅᑭᒥᐌᑦ
ᒣᑾᒡ ᐊᓂᐃ ᑭᔑᑲᐗ ᑮ ᑕᑯᔑᓐ ᒑᓐ ᐅᓯᑲᐋᑖᑫᐤ ᐁ ᑲᑫᔅᑭᒥᐌᑦ ᐸᑾᑕᔅᑲᒥᑳᒃ ᒎᑎᐊᐃᒃ,
ᐁ ᐃᑗᑦ ᒫᑲ, ᑴᔅᑳᑎᓰᒃ: ᐌᓴ ᑭᒋᑭᔑᑳᐎ ᐅᑭᒫᐎᐎᓐ ᐯᔓᓈᑾᓐ᙮
ᐌᓴ ᐁᐗᒃ ᐊᐗ ᑳ ᑮ ᑎᐹᒋᒥᑯᑦ ᐅᑭᔅᑭᐙᐃᑫᐗ ᐋᐃᓭᔭᐗ, ᐁ ᐃᑗᓕᒋ, ᐅ ᐯᑖᑯᓯᐎᓐ ᐯᔭᒃ ᐁ ᑌᐺᑦ ᐸᑾᑕᔅᑲᒥᑳᒃ, ᐋᔦᔅᑲᐎᑕᒸᒃ ᑫ ᐃᔑ ᐯᒋ ᐃᑐᑌᑦ ᐅᑎᐯᓕᒋᑫᐤ, ᒀᔭᔅᑯᒧᑕᐙᒃ ᐅ ᒣᔅᑲᓇᐗ᙮
ᐁᐗᒃ ᐊᐗ ᒑᓐ ᑮ ᐅᒋᐎᓛᒋᑲᓂᐤ ᑳᒥᓪ ᐅᐱᐌᔭ, ᑮ ᐸᑾᑌᐅ ᒫᑲ ᐸᔅᑴᑭᓐ ᐸᑾᑌᐅᓂᓕᐤ, ᓀᔥᑕ ᒀᒀᐱᔑᔥ ᓀᔥᑕ ᐋᒧ ᔔᑳᓕᐤ ᑮ ᐅᒥᒋᒥᒥᐤ᙮
ᐁᑯ ᒫᑲ ᐱᐁᒋ ᓈᑎᑯᑦ ᒥᓯᐌ ᒋᕉᓴᓚᒥᒃ ᑳ ᐃᑖᓕᒋ, ᓀᔥᑕ ᒥᓯᐌ ᒎᑎᐊᐃᒃ, ᓀᔥᑕ ᒥᓯᐌ ᐊᓂᒪ ᐊᔅᑮᒃ ᐙᔅᑲ ᒐᕐᑕᓂᒃ,
ᑮ ᓯᑲᐋᑕᐌᐗᒃ ᒫᑲ ᒐᕐᑕᓂᒃ, ᐁ ᐙᐎᑕᒥᓕᒋ ᐅ ᒪᒋᑐᑕᒧᐎᓂᓕᐗ᙮
ᒫᑲ ᐃᔅᐱ ᐎᐋᐸᒫᑦ ᒥᒉᑦ ᐸᕋᓯᔭ ᓀᔥᑕ ᓵᑦᔫᓯᔭ ᐁ ᐯᒋ ᓈᑕᒪᓕᒋ ᐅ ᓯᑲᐋᑖᑫᐎᓐ, ᑮ ᐃᑌᐤ, ᐅ ᐋᔭᓂᔅᑫ ᑭᓀᐱᑯᐎᔦᒃ, ᐊᐌᓇ ᑳ ᐎᑕᒫᑖᒃ ᑭᒋ ᐅᔑᑕᒣᒃ ᐋᑯᓚᐌᓯᐎᓐ ᑫ ᐅᑎᒋᐸᓕᒃ?
ᓄᑯᑖᒃ ᐃᓴ ᐁ ᐃᔑ ᒥᓂᔑᐗᒃ ᑴᔅᑳᑎᓯᐎᓐ:
ᐁᑳᐎᓚ ᒫᑲ ᐃᑌᓕᑕᒧᒃ ᑭᒋ ᐃᑎᑎᓱᔦᒃ, ᓂᑦ ᐋᔮᐙᓈᓐ ᐁᑉᕃᐋᒻ ᐁ ᐅᑖᐎᔮᒃ: ᐌᓴ ᑭᑦ ᐃᑎᓇᐗᐤ, ᑭᒋᒪᓂᑐ ᐁ ᑲᔥᑭᑖᑦ ᐅᐅ ᐊᓯᓂᔭ ᑭᒋ ᐅᒋ ᐅᑕᐙᔑᒥᔑᑲᐙᑦ ᐁᑉᕃᐊᒪ᙮
ᐊᓄᒡ ᒫᑲ ᐊᓯᒋ ᒋᑲᐃᑲᓐ ᐃᑖᓂᑳᑌᐤ ᐁ ᐅᒉᐱᑭᐎᒋᒃ ᒥᔅᑎᑾᒃ; ᐁᐗᑯ ᐅᒋ ᒥᓯᐌ ᑕᑐ ᒥᔅᑎᒃ ᐁᑳ ᑳ ᓂᑖᐎᑭᑖᑦ ᒥᓗᒥᓇ, ᑳᐙᐙᑲᓂᐎᐤ, ᒪᒎᔅᑌᐌᐱᓈᑲᓂᐎᐤ ᒫᑲ᙮
ᓂᓚ ᑖᐺ ᑮ ᓯᑲᐋᑖᑎᓇᐗᐤ ᓂᐱ ᐅᒋ ᑴᔅᑳᑎᓯᐎᓂᒃ ᐃᔑ: ᒫᑲ ᐊᓇ ᑳ ᐯᒋ ᓄᔅᐱᓇᔑᑦ ᐊᐗᓯᑌ ᓱᑳᑎᓯᐤ ᐃᔥᐱᔥ ᓂᓚ, ᐅ ᒪᔅᑭᓯᓇ ᓇᒪᐎᓚ ᓂᑦ ᐃᔅᐱᑌᓕᑖᑯᓯᓐ ᑭᒋ ᐱᒥᐎᑕᐗᒃ: ᐎᓚ ᑭ ᑳ ᓯᑲᐋᑖᑯᐗᐤ ᐸᓓᑭ ᐊᒑᑾ ᐅᒋ ᓀᔥᑕ ᐃᔥᑯᑌᓕᐤ᙮
ᐅ ᐺᔮᔅᒋᒋᑲᓐ ᑕᑯᓇᒻ ᐅᒋᒌᒃ, ᒥᑐᓂ ᒫᑲ ᑲᑕ ᐹᔦᑭᑕᐤ ᐃᑕ ᐁ ᐃᔑ ᐸᑭᑎᓂᒪᒋ ᐅ ᐸᑴᔑᑲᓂᒥᓇ, ᑲᑕ ᒪᐗᒋᑕᐤ ᒫᑲ ᐅ ᐸᑴᔑᑲᓂᒥᓇ ᐅ ᐸᑴᔑᑲᓂᑲᒥᑯᒃ, ᑲᑕ ᐃᔅᒀᓴᒻ ᒫᑲ ᓯᑲᐌᐸᓕᒋᑲᓂᓕᐤ ᐃᔥᑯᑌᒃ ᐁᑳ ᑫ ᐋᔅᑕᐌᓕᒃ᙮ᒋᓴᔅ ᐁ ᓯᑲᐋᑕᐗᑲᓂᐎᑦ
ᐁᑯ ᒋᓴᔅ ᑌᑯᔑᒃ ᒐᕐᑕᓂᒃ ᑳᓕᓖᒃ ᐁ ᐅᑐᑌᑦ, ᐁ ᓈᑖᑦ ᒑᓇ, ᑭᒋ ᓯᑲᐋᑖᑯᑦ᙮
ᒑᓐ ᒫᑲ ᑮ ᑭᑕᐊᒪᐌᐤ, ᐁ ᐃᑗᑦ, ᑭᓚ ᑭ ᑳ ᓯᑲᐋᑖᐎᑖᔾ, ᓂᓚ ᓈ ᒫᑲ ᑭ ᐯᒋ ᓈᔑᓐ?
ᒋᓴᔅ ᒫᑲ, ᐃᔅᐱ ᑳ ᑮ ᓯᑲᐋᑕᐙᑲᓂᐎᑦ, ᑣᔦᒃ ᑮ ᑲᐸᐤ; ᒫᑎᑲ ᒫᑲ, ᑭᒋᑭᔑᒃ ᑮ ᐹᔅᑭᑌᐸᓕᓕᐤ, ᑮ ᐙᐸᒥᒣᐤ ᒫᑲ ᑭᒋᒪᓂᑐ ᐅᑦ ᐊᒑᑾ ᐁ ᐸᑭᒋᓕᒋ ᑖᐱᔅᑯᒡ ᐅᒥᒦᒃ ᐁ ᐃᔑᓈᑯᓕᒋ, ᓀᔥᑕ ᐁ ᑗᐅᑖᑯᑦ:
ᒫᑎᑲ ᒫᑲ ᐯᑖᑯᓯᐎᓐ ᑭᒋᑭᔑᑯᒃ ᐅᒋ, ᐁ ᐃᑗᒪᑲᒃ, ᐊᐗ ᐁᐗᑯ ᓂᑯᓯᔅ ᑳ ᓵᑭᐊᒃ, ᓈᔅᐱᒡ ᑳ ᓇᐃᓚᐌᐃᑦ᙮
ᒋᓴᔅ ᐁ ᑲᑴᒋᐊᑲᓂᐎᑦ
ᐁᑯ ᒫᑲ ᒋᓴᔅ ᑳ ᐃᑐᑕᐃᑯᑦ ᐊᒑᑾ ᐸᑾᑕᔅᑲᒥᑳᒃ ᑭᒋ ᑲᑴᒋᐃᑯᑦ ᒪᒋᒪᓂᑐᐗ᙮
ᐃᔅᐱ ᒫᑲ ᑳ ᑮ ᓂᑲᓱᑦ ᓀᒥᑕᓇᐤ ᑭᔑᑲᐗ ᓀᔥᑕ ᑎᐱᔅᑳᐗ, ᐁᑯ ᐙ ᒥᒋᓱᑦ᙮
ᐃᔅᐱ ᒫᑲ ᐅᑲᑴᒋᐃᐌᐗ ᐱᐁᒋ ᓈᑎᑯᑦ, ᑮ ᐃᑎᑯ, ᑮᔥᐱᓐ ᑭᒋᒪᓂᑐ ᐌᑯᓯᓯᒥᔅᑴ, ᐃᑕᔓᐌ ᐅᑯ ᐊᓯᓂᔭᒃ ᑭᒋ ᐊᓚᑯᓇᐎᒋᒃ᙮
ᒫᑲ ᐁ ᓇᔥᑴᐗᔑᐃᐌᑦ ᑮ ᐃᑗᐤ, ᐃᑕᓯᓇᐃᑳᑌᐤ, ᐃᓕᓕᐤ ᓇᒪᐎᓚ ᑲᑕ ᐱᒫᑎᓯᐤ ᐱᔑᔑᒃ ᐊᓚᑯᓇᐗ ᐅᒋ, ᒫᑲ ᑕᑐ ᐋᔭᒥᐎᓂᓕᐤ ᐅᒋ ᑭᒋᒪᓂᑐ ᐅᑐᓂᒃ ᑳ ᐅᒋᐸᓕᓕᒃ᙮
ᐁᑯ ᒫᑲ ᒪᒋᒪᓂᑐ ᐁᑐᑕᐋᑦ ᐸᓓᑭ ᐃᑖᐎᓂᒃ, ᑮ ᑌᑕᓓᐤ ᒫᑲ ᑕᑯᒡ ᐃᑕ ᐁ ᐃᔥᐹᓕᒃ ᑭᒋᐋᔭᒥᐁᐎᑲᒥᑯᒃ,
ᐃᑌᐤ ᒫᑲ, ᑮᔥᐱᓐ ᑭᒋᒪᓂᑐ ᐌᑯᓯᓯᒥᔅᑴ, ᓂᒋᒀᔥᑯᑎ: ᐌᓴ ᐃᑕᓯᓇᐃᑳᑌᐤ, ᑲᑕ ᐃᑕᔓᐙᑌᐤ ᐅᑦ ᐁᓐᒐᓕᒪ ᑭᓚ ᐅᒋ: ᓀᔥᑕ ᐅᒋᒋᐙᒃ ᑭ ᑳ ᐋᓱᓂᑾᒃ ᐁᑳ ᑭᒋ ᐅᑖᒥᑎᑖᔭᓐ ᑭᓯᑦ ᐊᓯᓂᒃ᙮
ᒋᓴᔅ ᑮ ᐃᑌᐤ, ᒥᓇ ᐃᑕᓯᓇᐃᑳᑌᐤ, ᐁᑳᐎᓚ ᑭ ᑳ ᑲᑴᒋᐊᐤ ᐅᑎᐯᓕᒋᑫᐤ ᑭ ᑭᒋᒪᓂᑐᒻ᙮
ᒥᓇ ᒪᒋᒪᓂᑐ ᐃᑐᑕᐁᐤ ᐗᒋᒃ ᓈᔅᐱᒡ ᐁ ᐃᔅᐸᑎᓈᓕᒃ, ᐙᐸᑎᓓᐤ ᒫᑲ ᒥᓯᐌ ᐅᑭᒫᐎᐎᓇ ᐅᑕ ᐊᔅᑮᒃ, ᓀᔥᑕ ᐁᔅᐱᒋ ᒥᓗᓈᑾᓂᓕᑭ;
ᐃᑌᐤ ᒫᑲ, ᒥᓯᐌ ᐅᐅ ᑭ ᑳ ᒥᓕᑎᒃ, ᑮᔥᐱᓐ ᐅᑎᑕᐱᔅᑕᐎᔭᓀ ᓀᔥᑕ ᓇᐗᑭᔅᑕᐎᔭᓀ᙮
ᐁᑯ ᒋᓴᔅ ᐁᑖᑦ, ᐊᐗᔅ ᒫᒑ, ᓭᑖᓐ: ᐌᓴ ᐃᑕᓯᓇᐃᑳᑌᐤ, ᑭ ᑳ ᓇᐗᑮᔅᑕᐗᐤ ᐅᑎᐯᓕᒋᑫᐤ ᑭ ᑭᒋᒪᓂᑐᒻ, ᐎᓚ ᓀᔥᑕ ᐱᑯ ᑭ ᑳ ᐊᑑᔅᑫᔅᑕᐗᐤ᙮
ᐁᑯ ᒫᑲ ᓀᑲᑎᑯᑦ ᒪᒋᒪᓂᑐᐗ, ᒫᑎᑲ, ᒫᑲ, ᑮ ᐯᒋ ᓈᑎᑯ ᐁᓐᒐᓚ ᐁ ᐅᒋᔅᑕᒫᑯᑦ᙮ᒋᓴᔅ ᒫᒋᑕᐤ ᐅᑕᐸᑎᓯᐎᓐ ᑳᓕᓖᒃ
ᐃᔅᐱ ᒫᑲ ᒋᓴᔅ ᑳ ᑮ ᐯᑕᒃ ᒑᓇ ᐁ ᑮ ᐌᐱᓈᑲᓂᐎᓕᒋ ᑭᐸᐅᑐᐎᑲᒥᑯᒃ, ᑮ ᐃᑐᑌᐤ ᑳᓕᓖᒃ;
ᐁ ᓇᑲᑕᒃ ᓈᓴᕆᑦ ᒫᑲ, ᑮ ᐯᒋ ᐃᑐᑌᐤ, ᓀᔥᑕ ᑮ ᑕᔑᑫᐤ ᑲᐸᕐᓀᔭᒥᒃ, ᒋᑭᒡ ᑭᒋᑲᒥᒃ ᑳ ᐃᑕᑾᒃ, ᐯᔓᒡ ᐊᓐᑕ ᓵᐱᐤᓚᓐ ᓀᔥᑕ ᓀᑉᑕᓕᒻ:
ᑭᒋ ᑎᐸᓕᓕᒃ ᑳ ᑮ ᐃᑗᑦ ᐅᑭᔅᑭᐙᐃᑫᐤ ᐋᐃᓭᔭ, ᐁ ᐃᑗᑦ,
ᐅᑦ ᐊᔅᑭ ᓵᐱᐤᓚᓐ, ᓀᔥᑕ ᐅᑦ ᐊᔅᑭ ᓀᑉᑕᓕᒻ, ᒋᑭᒡ ᑭᒋᑲᒥᒃ, ᐊᐙᓯᑌ ᐃᑌᑫᑳᒻ ᒐᕐᑕᓂᒃ, ᐅ ᑳᓕᓕᒥᐙᒃ ᒉᓐᑖᐃᓕᒃ:
ᐊᓂᑭ ᐃᓕᓕᐗᒃ ᑳ ᐊᐱᒋᒃ ᐃᑕ ᐁ ᐗᓂᑎᐱᔅᑳᓕᒃ ᑮ ᐙᐸᑕᒶᒃ ᑭᒋ ᐙᔅᑌᐎᓂᓕᐤ; ᐊᓂᑭ ᓀᔥᑕ ᑳ ᐊᐱᒋᒃ ᐊᔅᑮᒃ ᐃᑕ ᐁ ᑎᑳᔅᑌᔅᑳᑯᒋᒃ ᓂᐱᐎᓂᓕᐤ, ᐙᔅᑌᐎᓂᓕᐤ ᑫᑕᑐᐌ ᐅᑎᑎᑯᐗᒃ᙮
ᐁᑯᔅᐱ ᐅᒋ ᒋᓴᔅ ᑮ ᒫᒋ ᑲᑫᔅᑭᒥᐌᐤ, ᐁ ᐃᑗᑦ, ᑴᔅᑳᑎᓰᒃ: ᐌᓴ ᑭᒋᑭᔑᑳᐎ ᐅᑭᒫᐎᐎᓐ ᐯᔓᓈᑾᓐ᙮ᒋᓴᔅ ᑲᑴᒋᒣᐤ ᓀᐤ ᐅᓄᑐᒣᓭᐎᐗᒃ ᑭᒋ ᓄᔅᐱᓇᑕᑯᑦ
ᒋᓴᔅ ᒫᑲ ᐁ ᐱᒧᑌᑦ ᔑᔓᒡ ᑳᓕᓕ ᑭᒋᑭᒦᒃ, ᑮ ᐙᐸᒣᐤ ᓂᔓ ᐁ ᐎᒋᔖᓂᑐᓕᒋ, ᓵᐃᒪᓐ ᑳ ᐃᔑᓂᑳᓱᑉ ᐱᑕᕐ, ᓀᔥᑕ ᐋᓐᑦᕈ ᐎᒋᔖᓇ, ᐁ ᐸᑭᑕᐙᓕᒋ ᑭᒋᑲᒦᒃ: ᐌᓴ ᐅᓄᑐᒣᓭᐎᐗᒃ᙮
ᑮ ᐃᑌᐤ ᒫᑲ, ᓄᔅᐱᓇᔒᒃ ᐁᑯ ᑫ ᐃᔑᐃᑕᑾᒃ ᑭᒋ ᐱᑕᐅᓓᑾᒃ ᐃᓕᓕᐗᒃ᙮
ᑣᔦᒃ ᒫᑲ ᑮ ᓇᑲᑌᐗᒃ ᐅᑦ ᐊᓕᐱᐙᐗ, ᑮ ᓄᔅᐱᓇᑌᐗᒃ ᒫᑲ᙮
ᐊᓐᑕ ᒫᑲ ᐁ ᐅᒋ ᑭᑐᑌᑦ, ᑮ ᐙᐸᒣᐤ ᑯᑕᑭᔭ ᓂᔓ ᒋᒫᓂᒃ ᐁ ᒋᒫᓕᒋ ᐅᑖᐎᓕᐗ ᓭᐱᑎᔭ, ᐁ ᐙᔅᐱᑖᓕᒋ ᐅᑦ ᐊᓕᐱᓕᐗ; ᑮ ᓇᑐᒣᐤ ᒫᑲ᙮
ᑣᔦᒃ ᒫᑲ ᑮ ᓇᑲᑕᒶᒃ ᒋᒫᓂᓕᐤ ᓀᔥᑕ ᐅᑖᐎᐙᐗ, ᑮ ᓄᔅᐱᓇᑌᐗᒃ ᒫᑲ᙮ᒋᓴᔅ ᐁ ᑭᔅᑭᓄᐊᒫᑫᑦ, ᐁ ᑲᑫᔅᑭᒥᐌᑦ ᓀᔥᑕ ᐁ ᒥᓇᐙᒋᐃᐌᑦ
ᒋᓴᔅ ᒫᑲ ᑮ ᐸᐹᐃᑐᑌᐤ ᒥᓯᐌ ᑳᓖᓖᒃ, ᐁ ᑭᔅᑭᓄᐊᒫᑫᑦ ᐅᑦ ᐋᔭᒥᐁᐎᑲᒥᑯᓖᒃ, ᐁ ᐙᐎᑕᒫᑫᑦ ᒫᑲ ᑭᒋᑭᔑᑳᐎ ᐅᑭᒫᐎᐎᓂ ᒥᓗᐋᒋᒧᐎᓂᓕᐤ, ᐁ ᒥᓇᐙᒋᑖᑦ ᒥᓯᐌ ᐃᔑ ᐋᑯᓯᐎᓂᓕᐤ ᓀᔥᑕ ᒥᓯᐌ ᓇᓈᑲᐤ ᑳ ᐃᑖᔅᐱᓀᓕᒋ ᐃᓕᓕᐗ᙮
ᑮ ᐸᐹᑎᐹᒋᒫᑲᓂᐎᐤ ᒫᑲ ᒥᓯᐌ ᓯᕆᔭᐃᒃ: ᑮ ᐯᑐᐌᐗᒃ ᒫᑲ ᒥᓯᐌ ᑮ ᐋᑯᓯᓕᒋ ᐃᓕᓕᐗ ᓇᓈᑲᐤ ᑳ ᐃᑖᔅᐱᓀᓕᒋ ᓀᔥᑕ ᐃᔑ ᐙᐎᓴᑫᓕᑕᒥᓕᒋ, ᐊᓂᐃ ᓀᔥᑕ ᑳ ᐱᒋᔅᑳᑯᓕᒋ ᒪᒋ ᐊᒑᑾ, ᐊᓂᐃ ᓀᔥᑕ ᑳ ᑮᔥᑴᓕᒋ, ᐊᓂᐃ ᓀᔥᑕ ᑳ ᓇᓇᒫᔅᐱᓀᓕᒋ; ᑮ ᒥᓇᐙᒋᐁᐤ ᒫᑲ᙮
ᑮ ᓄᔅᐱᓈᑎᑯ ᒫᑲ ᓈᔅᐱᒡ ᒥᒉᑦ ᐃᓕᓕᐗ ᑳᓕᓕᒃ ᐅᒋ, ᓀᔥᑕ ᑎᑳᐳᓕᓯᒃ ᐅᒋ, ᓀᔥᑕ ᒋᕉᓴᓚᒥᒃ ᐅᒋ, ᓀᔥᑕ ᒎᑎᐊᐃᒃ ᐅᒋ, ᓀᔥᑕ ᐊᐙᓯᑌ ᐃᑌᑫᑳᒻ ᒐᕐᑕᓂᒃ ᐅᒋ᙮
ᒋᓴᔅ ᑭᔅᑭᓄᐊᒫᑫᐤ ᐗᒋᒃ
ᑮ ᐹᔅᑭᑐᓀᓕᐤ ᒫᑲ, ᐁ ᑭᔅᑭᓄᐊᒪᐙᑦ, ᐁ ᐃᑗᑦ,
ᔕᐌᓕᑖᑯᓯᐗᒃ ᑳ ᑭᑎᒫᑭᓯᒋᒃ ᐅᑦ ᐊᒑᑯᐙᒃ; ᐌᓴ ᐅᑦ ᐋᔮᓂᐗᒃ ᑭᒋᑭᔑᑳᐎ ᐅᑭᒫᐎᐎᓐ᙮
ᔕᐌᓕᑖᑯᓯᐗᒃ ᑳ ᓇᓀᑳᒋᒧᒋᒃ; ᐌᓴ ᑲᑕ ᒥᓜᓕᒧᐋᑲᓂᐎᐗᒃ᙮
ᔕᐌᓕᑖᑯᓯᐗᒃ ᑳ ᓗᔅᐹᑎᓯᒋᒃ; ᐌᓴ ᑲᑕ ᐋᔮᐗᒃ ᐊᔅᑭᓕᐤ᙮
ᔕᐌᓕᑖᑯᓯᐗᒃ ᐊᓂᑭ ᑳ ᓄᑌᑲᑌᑐᑕᑭᒃ ᓀᔥᑕ ᑳ ᓄᑌᔮᐸᒀᑐᑕᑭᒃ ᒀᔭᔅᑭᑖᑎᓯᐎᓂᓕᐤ; ᐌᓴ ᑲᑕ ᑮᔥᐳᐋᐗᒃ᙮
ᔕᐌᓕᑖᑯᓯᐗᒃ ᑳ ᔕᐌᓕᒋᑫᒋᒃ; ᐌᓴ ᑲᑕ ᒥᓛᐗᒃ ᔕᐌᓕᒋᑫᐎᓂᓕᐤ᙮
ᔕᐌᓕᑖᑯᓯᐗᒃ ᑳ ᐸᓓᑭᓯᒋᒃ ᐅᑌᐃᐙᒃ; ᐌᓴ ᑲᑕ ᐙᐸᒣᐗᒃ ᑭᒋᒪᓂᑐᐗ᙮
ᔕᐌᓕᑖᑯᓯᐗᒃ ᑳ ᐅᑐᑌᒥᐃᐌᒋᒃ; ᐌᓴ ᑭᒋᒪᓂᑐ ᐅᑦ ᐊᐙᔑᒥᔕ ᑲᑕ ᐃᔑᓂᑳᓱᐗᒃ᙮
ᔕᐌᓕᑖᑯᓯᐗᒃ ᐊᓂᑭ ᑳ ᑲᒀᑕᑭᐋᑲᓂᐎᒋᒃ ᒀᔭᔅᑭᑖᑎᓯᐎᓐ ᐅᒋ; ᐌᓴ ᐅᑦ ᐋᔮᓂᐗᒃ ᑭᒋᑭᔑᑳᐎ ᐅᑭᒪᐎᐎᓐ᙮
ᑭ ᔕᐌᓕᑖᑯᓯᓇᐗᐤ ᐁ ᓈᔦᑕᐎᐃᑎᑖᑾᒃ ᐃᓕᓕᐗᒃ, ᓀᔥᑕ ᑲᒀᑕᑭᐃᑖᑾᒃ, ᓀᔥᑕ ᒥᓯᐌ ᐃᔑ ᑭᓛᔅᑭ ᐋᓕᒧᒥᑖᑾᒃ ᓂᓚ ᐅᒋ᙮
ᒪᓚᐙᑕᒧᒃ, ᓈᔅᐱᒡ ᒫᑲ ᓯᑭᓓᓯᒃ; ᐌᓴ ᒥᔕᐤ ᑭ ᑎᐸᐊᒫᑯᓯᐎᓂᐗᐤ ᑭᒋᑭᔑᑯᒃ: ᐌᓴ ᐁᑯ ᑳ ᑮ ᐃᔑ ᑲᒀᑕᑭᐋᒋᒃ ᐅᑭᔅᑭᐙᐃᑫᐗ ᑳ ᐯᒋ ᓂᑳᓂᔅᑳᑖᑾᒃᔑᐎᑖᑲᓐ ᓀᔥᑕ ᐙᔅᑌᐎᓐ
ᑭᓚᐗᐤ ᐁᐗᑯ ᑳ ᐅᒋ ᔑᐎᑖᑲᓂᐗᒃ ᐊᔅᑭ; ᑮᔥᐱᓐ ᒫᑲ ᔑᐎᑖᑲᓐ ᐱᐃᓵᑫ, ᑖᓐᑌ ᑫ ᐅᒋ ᔑᐎᑖᑲᓂᐗᒃ? ᐁᑯᔅᐱ ᐅᒋ ᓇᒪᐎᓚ ᐙᔦᔥ ᐃᑖᐸᑕᓐ, ᐱᑯ ᑭᒋ ᐗᓚᐎᐌᐱᓂᑳᑌᒃ, ᓀᔥᑕ ᑭᒋ ᑕᑕᑯᔥᑳᑕᑭᒃ ᐃᓕᓕᐗᒃ᙮
ᑭᓚᐗᐤ ᐁᐗᑯ ᑮ ᐅᒋ ᐙᔅᑌᓂᑲᑌᒃ ᐊᔅᑭ᙮ ᐃᑖᐎᓐ ᐗᒋᒃ ᑳ ᒋᒪᑌᒃ ᓇᒪᐎᓚ ᑲᑕ ᑮ ᑳᑖᓂᐗᓐ᙮
ᓇᒪ ᓀᔥᑕ ᐃᓕᓕᐗᒃ ᓭᔅᑲᐊᑾᐌ ᐙᔅᑌᓇᒫᑲᓂᓕᐤ ᔑᐹ ᐙᐎᐊᑖᑲᓂᒃ ᐊᔅᑖᐗᒃ, ᒫᑲ ᐙᔅᑌᓇᒫᑲᓈᑎᑯᒃ; ᐙᔅᑌᓇᒫᑯᐗᒃ ᒫᑲ ᒥᓯᐌ ᐊᓂᑭ ᐱᒋ ᐙᔅᑳᔨᑲᓂᒃ ᑳ ᐃᑖᒋᒃ᙮
ᐁᑯᔑ ᑮ ᐙᔅᑌᐄᓂᐗᐤ ᑲᑕ ᐃᔑ ᒐᑳᔅᑌᔅᑳᑯᐗᒃ ᐃᓕᓕᐗᒃ, ᑭᒋ ᑮ ᐙᐸᑕᑭᒃ ᑭ ᒥᓗ ᐊᑑᔅᑫᐄᓂᐙᐗ, ᑭᒋ ᑭᔅᑖᒋᒫᒋᒃ ᒫᑲ ᑯᑖᐎᐙᐗ ᑭᒋᑭᔑᑯᒃ ᑳ ᐃᑖᓕᒋ᙮ᒋᓴᔅ ᑭᔅᑭᓄᐊᒫᑫᐤ ᐅᓚᔓᐌᐎᓐ ᐅᒋ
ᐁᑳᐎᓚ ᐃᑌᓕᑕᒧᒃ ᐁ ᐯᒋ ᑕᑯᔑᓂᔮᓐ ᑭᒋ ᓂᔑᐗᓈᒋᑖᔮᓐ ᐅᓚᔓᐌᐎᓐ ᓀᔥᑕᐱᑯ ᐅᑭᔅᑭᐙᐃᑫᐗᒃ: ᓇᒪᐎᓚ ᓂ ᐯᒋ ᑕᑯᔑᓂᓐ ᑭᒋ ᓂᔑᐗᓈᒋᑖᔮᓐ, ᒫᑲ ᑭᒋ ᑎᐱᑐᑕᒫᓐ᙮
ᐌᓴ ᑖᐺ ᑭᑦ ᐃᑎᓇᐗᐤ, ᐃᓕᑯᒃ ᑭᔑᒃ ᓀᔥᑕ ᐊᔅᑭ ᒪᔭᐎᐸᓕᑫ, ᐯᔭᒃ ᒐᑲᓯᓇᐃᑲᓐ ᓀᔥᑕᐱᑯ ᐯᔭᒃ ᒐᑲᐯᔨᑲᓐ ᓇᒪᐎᓚ ᑲᑕ ᓄᑌᐸᓕᐤ ᐅᓚᔓᐌᐎᓂᒃ ᐅᒋ ᐱᓕᔥ ᒥᑐᓂ ᑮ ᑎᐱᑐᒋᑳᑌᒃ᙮
ᐊᐌᓇ ᑫ ᐱᑯᓇᒧᑴ ᐯᔭᒃ ᐅᐅ ᐁ ᒫᐗᒋ ᐋᐱᔅᑌᓕᑖᑾᓂᓕᒃ ᑲᑫᔅᑴᐎᓂᓕᐤ, ᐁᑯ ᐃᔑ ᓀᔥᑕ ᑫ ᑭᔅᑭᓄᐊᒪᐙᑴ ᐃᓕᓕᐗ, ᐁᐗᑯ ᑫ ᒪᐗᒋ ᐋᐱᔅᑕᑭᒫᑲᓂᐎᑦ ᑭᒋᑭᔑᑳᐎ ᐅᑭᒫᐎᐎᓂᒃ: ᒫᑲ ᐊᐌᓇ ᑫ ᑎᐱᑐᑕᒧᑴ ᓀᔥᑕ ᑭᔅᑭᓄᐊᒫᑫᑴ, ᐁᐗᑯ ᑫ ᑭᔅᑕᑭᒫᑲᓂᐎᑦ ᑭᒋᑭᔑᑳᐎ ᐅᑭᒫᐎᐎᓂᒃ᙮
ᐌᓴ ᑭᑦ ᐃᑎᓇᐗᐤ, ᑮᔥᐱᓐ ᐁᑳ ᐊᐙᓯᑌ ᑭᒋᐃᑌᓕᑖᑾᒃ ᑭ ᒀᔭᔅᑭᑖᑎᓯᐎᓂᐗᐤ ᐃᔥᐱᔥ ᐅᒪᓯᓇᐃᑫᐗᒃ ᓀᔥᑕ ᐸᕋᓯᔭᒃ ᐅ ᒀᔭᔅᑭᑖᑎᓯᐎᓂᐗᐤ, ᓇᒪᐎᓚ ᑭ ᑳ ᐱᑐᑳᓇᐗᐤ ᑭᒋᑭᔑᑳᐎ ᐅᑭᒫᐎᐎᓇᒃ᙮ᒋᓴᔅ ᐁ ᑭᔅᑭᓄᐊᒫᑫᑦ ᐊᐌᓇ ᐁᑳ ᑭᒋ ᑭᓯᐙᓰᔅᑕᐙᑦ ᐎᒋᔕᓇ
ᑭ ᑮ ᐯᑌᓇᐗᐤ ᐁ ᑮ ᐃᑣᓂᐗᒃ ᑳᔮᔥ, ᐁᑳᐎᓚ ᑮ ᑳ ᓂᐹᔨᐙᓐ; ᓀᔥᑕ ᐊᐌᓇ ᑫ ᓂᐹᔨᐌᑴ, ᑲᑕ ᓈᓂᓵᓂᓯᐤ ᑭᒋ ᑎᐸᔅᑯᓈᑲᓂᐎᑦ:
ᒫᑲ ᓂᓚ ᑭᑦ ᐃᑎᓇᐗᐤ, ᐊᐌᓇ ᔐᔥᒀᑦ ᑫ ᑭᓯᐙᓰᔅᑕᐙᑴ ᐎᒋᔕᓇ, ᑲᑕ ᓈᓂᓵᓂᓯᐤ ᑭᒋ ᑎᐹᔅᑯᓈᑲᓂᐎᑦ: ᐊᐌᓇ ᒫᑲ ᑫ ᐊᑖᑴ ᐎᒋᔖᓇ, ᕃᑲ, ᑲᑕ ᓈᓂᓵᓂᓯᐤ ᑭᒋ ᐃᑐᑕᐋᑲᓂᐎᑦ ᐁᑖᔅᑕᒪᐱᓕᒋ ᐅᑎᐹᔅᑯᓂᑫᐗ: ᒫᑲ ᐊᐌᓇ ᑫ ᐃᑖᑴ, ᑭᓚ ᑭᔥᑴᑳᓐ, ᑲᑕ ᓈᓂᓵᓂᓯᐤ ᑭᒋ ᐌᐱᓇᑲᓂᐎᑦ ᒪᒋᐃᔥᑯᑌᒃ᙮
ᐁᐗᑯ ᐌᒋ ᑮᔥᐱᓐ ᐯᑖᔭᓀ ᑭ ᒥᓕᐌᐎᓐ ᐸᑭᒋᑲᓈᐱᔅᑯᒃ ᐃᔑ, ᐁᑯᑕ ᒫᑲ ᑭᔅᑭᓯᔭᓀ ᐙᔦᔥ ᐁ ᐃᑌᓕᒥᔉ ᑭᒋᔖᓐ;
ᐁᑯᑕ ᐅᑎᔥᑲᐤ ᐸᑭᒋᑲᓈᐱᔅᑯᒃ ᓇᑲᑕ ᑭ ᒥᓕᐌᐎᓐ, ᑭᑐᑌ ᒫᑲ; ᓃᔥᑕᒻ ᒥᓄᐅᑐᑌᒥᒻ ᑭᒋᔖᓐ, ᐁᑯ ᒫᑲ ᐯᒋ ᐸᑭᑎᓂᑫ ᑭ ᒥᓕᐌᐎᓐ᙮
ᐎ ᒥᓗᐅᑐᑌᒥᒻ ᐊᓇ ᑳ ᓈᔦᑕᐌᓕᒥᔉ ᐎᐸᒡ ᒣᒀᒡ ᐁ ᐱᒥᐎᒉᐗᑦ, ᑮᔥᐱᓐ ᐁᑳ, ᐊᓇ ᑳ ᓇᔦᑕᐌᓕᒥᔉ ᑭ ᑳ ᐸᑭᑎᓂᒃ ᐅᑎᐹᔅᑯᓂᑫᐗ ᐅᒋᒌᓕᒃ, ᐅᑎᐹᔅᑯᓂᑫᐤ ᒫᑲ ᑭ ᑳ ᐸᑭᑎᓂᒃ ᐊᑑᔅᑫᓛᑲᓇ ᐅᒋᒌᓕᒃ, ᐁᑯ ᒫᑲ ᑭᐸᐅᑐᐎᑲᒥᑯᒃ ᑫ ᐃᔑ ᐌᐱᓂᑲᐎᔭᓐ᙮
ᑖᐺ ᑭᑦ ᐃᑎᓐ, ᓇᒪᐎᓚ ᐊᓐᑕ ᑭ ᑳ ᐅᒋ ᐗᓚᐎᓐ, ᐹᑎᒫ, ᑭ ᑎᐸᐊᒪᓀ ᐙᐙᒡ ᒫᒋᒡ ᔔᓕᐊᓈᐱᔅᑯᔑᔥ᙮ᒋᓴᔅ ᐁ ᑭᔅᑭᓄᐊᒫᑫᑦ ᐁᑳ ᑭᒋ ᐎᒋᐱᔑᑾᑎᓯᒫᒋᒃ ᐊᐌᓈᓇᒃ
ᑭ ᑮ ᐯᑌᓇᐗᐤ ᐁ ᑮ ᐃᑣᓂᐗᒃ ᑳᔮᔥ, ᐁᑳᐎᓚ ᑭ ᑳ ᐱᔑᒀᑎᓰᓐ:
ᒫᑲ ᓂᓚ ᑭᑦ ᐃᑎᓇᐗᐤ, ᐊᐌᓇ ᑫ ᑲᓇᐙᐸᒫᑴ ᐃᔅᑴᐗ ᐁ ᐎ ᐎᒋᐱᒪᔑᒫᑦ, ᐋᔕᔾ ᑮ ᐎᒋᐱᔑᒀᑎᓯᒣᐤ ᐅᑌᐃᒃ᙮
ᑮᔥᐱᓐ ᒫᑲ ᑭᔥᑭᔑᒃ ᐗᓂᑐᑕᒥᐃᑯᔭᓀ, ᐗᓚᐎᐱᑕ, ᐌᐱᓇ ᒫᑲ: ᐌᓴ ᐊᐙᓯᑌ ᒥᓨᔑᓐ ᐯᔭᒃ ᑭᔥᑭᔑᒃ ᑭᒋ ᓂᔑᐗᓈᑕᒃ, ᐁᑳ ᒫᑲ ᒥᓯᐌ ᑭᔭᐤ ᒪᒋᐃᔥᑯᑌᒃ ᑭᒋ ᐃᔑ ᐌᐱᓂᑳᑌᒃ᙮
ᑮᔥᐱᓐ ᒫᑲ ᑭ ᑭᒋᓂᔉ ᐗᓂᑐᑕᒥᐃᑯᔭᓀ, ᒪᓂᔕ, ᐌᐱᓇ ᒫᑲ; ᐌᓴ ᐊᐙᓯᑌ ᒥᓨᔑᓐ ᐯᔭᒃ ᑭᒋᒋ ᑭᒋ ᓂᔑᐗᓈᑕᒃ, ᐁᑳ ᒫᑲ ᒥᓯᐌ ᑭᔭᐤ ᒪᒋᐃᔥᑯᑌᒃ ᑭᒋ ᐃᔑ ᐌᐱᓂᑳᑌᒃ᙮ᒋᓴᔅ ᐁ ᑭᔅᑭᓄᐊᒫᑫᑦ ᐊᐌᓇ ᐁᑳ ᑲᒋ ᐌᐱᓈᑦ ᐎᐗ
ᒫᑲ ᓂᓚ ᑭᑦ ᐃᑎᓇᐗᐤ, ᐊᐌᓇ ᑫ ᐌᐱᓈᑴ ᐎᐗ ᐱᑯ ᐱᔑᒀᑎᓯᐎᓂᓕᐤ ᐅᒋ, ᔑᑭᐁᐤ ᑭᒋ ᐱᔑᒀᑎᓯᓕᒋ: ᐊᐌᓇ ᓀᔥᑕ ᑫ ᐎᑭᒫᑴ ᐊᓂᐃ ᑳ ᐌᐱᓂᒥᒋ ᑐᑕᒻ ᐱᔑᒀᑎᓯᐎᓂᓕᐤ᙮ᒋᓴᔅ ᐁ ᑭᔅᑭᓄᐊᒫᑫᑦ ᐁᑳ ᑭᒋ ᑭᒋᐃᑗᑦ
ᒥᓇ, ᑭ ᑮ ᐯᑌᓇᐗᐤ ᐁ ᑮ ᐃᑣᓂᐗᒃ ᑳᔮᔥ, ᐁᑳᐎᓚ ᑭ ᑳ ᑭᓛᔅᑭ ᑭᒋᐃᑣᓐ, ᒫᑲ ᑭ ᑳ ᑎᐱᑐᑕᒪᐗᐤ ᐅᑎᐯᓕᒋᑫᐤ ᑭ ᑭᒋᐃᑗᐎᓇ;
ᒫᑲ ᓂᓚ ᑭᑦ ᐃᑎᓇᐗᐤ, ᐁᑳᐎᓚ ᐎᔅᑳᑦ ᑭᒋᐃᑗᒃ; ᐁᑳ ᑭᒋᑭᔑᒃ ᐁ ᐊᔅᐱᒧᔦᒃ, ᐌᓴ ᐁᐗᑴᓕᐤ ᑭᒋᒪᓂᑐ ᐅᑦ ᐅᑭᒪᐗᐱᐎᓐ;
ᐁᑳ ᓀᔥᑕ ᐊᔅᑭ, ᐌᓴ ᐁᐗᑴᓕᐤ ᐅᑦ ᐊᔅᐱᔑᑌᔑᒧᐎᓐ; ᐁᑳ ᓀᔥᑕ ᒋᕉᓴᓚᒻ, ᐌᓴ ᐁᐗᑴᓕᐤ ᑫᔅᑎᓯᑦ ᑭᒋᐅᑭᒪᐤ ᐅᑦ ᐃᑖᐎᓐ:
ᐁᑳᐎᓚ ᑭᔅᑎᒀᓐ ᑭ ᑳ ᐊᔅᐱᒧᓐ, ᐌᓴ ᓇᒪᐎᓚ ᑭ ᑲᔥᑭᑖᓐ ᑭᒋ ᐙᐸᑖᔭᓐ ᓀᔥᑕᐱᑯ ᑭᒋ ᒪᑲᑌᐎᑖᔭᓐ ᐯᔭᒃ ᑭᔅᑎᑾᓂᐱᐌ᙮
ᒫᑲ ᐅᒪ ᐃᔑ ᑭ ᑳ ᐃᑣᓇᐗᐤ ᐁ ᐋᔭᒥᐃᑐᔦᒃ, ᐁᐁ, ᐁᐁ; ᓇᒪᐎᓚ, ᓇᒪᐎᓚ: ᐌᓴ ᑫᒀᓐ ᐊᐙᓯᑌ ᐁ ᐃᑣᓂᐗᒃ ᐃᔥᐱᔥ ᐅᒪ ᐁ ᒫᓛᑕᒃ ᐅᒋᐸᓕᐤ᙮ᒋᓴᔅ ᐁ ᑭᔅᑭᓄᐊᒫᑫᑦ ᐁᑳ ᑭᒋ ᓇᔅᑯᒃ ᒪᒋᑐᑖᑲᐎᔦᒃ
ᑭ ᑮ ᐯᑌᓇᐗᐤ ᐁ ᑮ ᐃᑣᓂᐗᒃ, ᒦᔅᑭᔑᒃ ᒦᔅᑯᒡ ᒥᔅᑭᔑᒃ, ᓀᔥᑕ ᒥᐱᑦ ᒦᔅᑯᒡ ᒥᐱᑦ:
ᒫᑲ ᓂᓚ ᑭᑦ ᐃᑎᓇᐗᐤ, ᐁᑳᐎᓚ ᓇᔅᑯᒃ ᐁ ᒪᒋᑐᑖᑲᐎᔦᒃ: ᒫᑲ ᐊᐌᓇ ᐅᑕᒪᐅᔅᑫ ᑭ ᑭᒋ ᑲᓄᐙᒃ, ᑴᔅᑮᔅᑴᓖᔅᑖᒃ ᓀᔥᑕ᙮
ᑮᔥᐱᓐ ᒫᑲ ᐊᐌᓇ ᐃᑐᑕᐃᔅᑫ ᐅᑎᔥᑲᐤ ᐅᑎᐹᔅᑲᓂᑫᐤ, ᐎ ᐅᑎᓇᑫ ᓀᔥᑕ ᑭ ᐊᑯᐅᓂᓕᐤ, ᑳᔮᒻ ᑲᑕ ᐋᔭᐤ ᓀᔥᑕ ᑭᑦ ᐊᑾᓂᐎᓂᓕᐤ᙮
ᐊᐌᓇ ᒫᑲ ᐎ ᔖᑲᒋᒥᔅᑫ ᑭᒋ ᐎᒉᐗᑦ ᐯᔭᒃ ᑎᐹᔨᑲᓂᓕᐤ, ᑳᔮᒻ ᐎᒉᐤ ᓂᔓ ᑎᐹᔨᑲᓇ᙮
ᒦᓪ ᐊᐌᓇ ᑳ ᓇᑐᑕᒫᔉ, ᐊᐌᓇ ᒫᑲ ᐙ ᐗᓯᒥᔅᑭ ᑫᒀᓕᐤ ᐁᑳᐎᓚ ᐋᓉᑕᐤ᙮ᓵᑭᐃᑯᒃ ᐊᓂᑭ ᑳ ᐸᒀᑎᑖᑾᒃ
ᑭ ᑮ ᐯᑌᓇᐗᐤ ᐁ ᑮ ᐃᑣᓂᐗᒃ, ᑭ ᑳ ᓵᑭᐊᐤ ᑮᒋᐃᓕᓕᐤ, ᑭ ᑲ ᐸᑾᑕᐤ ᒫᑲ ᑳ ᐸᒀᑎᔉ:
ᒫᑲ ᓂᓚ ᑭᑦ ᐃᑎᓇᐗᐤ, ᓵᑭᐃᑯᒃ ᐊᓂᑭ ᑳ ᐸᒀᑎᑖᑾᒃ, ᒥᓦᑭᒥᑯᒃ ᐊᓂᑭ ᑳ ᒪᒐᑭᒥᑖᑾᒃ, ᒥᓗᑐᑖᑯᒃ ᐊᓂᑭ ᑳ ᐗᑳᑎᑖᑾᒃ, ᓀᔥᑕ ᐋᔭᒥᐁᔅᑕᒫᑯᒃ ᐊᓂᑭ ᑳ ᓇᓀᑳᒋᐃᑖᑾᒃ ᓀᔥᑕ ᑲᒀᑕᑭᐃᑖᑾᒃ;
ᑭᒋ ᐅᑦ ᐊᐙᔑᒥᔑᒥᑖᒃ ᑯᑖᐎᐗᐤ ᑭᒋᑭᔑᑯᒃ ᑳ ᐃᑖᑦ: ᐌᓴ ᐎᓚ ᑐᑕᐌᐤ ᐱᓯᒶ ᑭᒋ ᒐᑳᓯᑫᔅᑕᐙᓕᒋ ᐅᒪᒋᑡᐗ ᓀᔥᑕ ᐅᒥᓗᑡᐗ, ᐃᔑᑎᔕᐊᒪᐌᐤ ᒫᑲ ᑭᒋ ᑭᒥᐗᓂᓕᒃ ᐅᒀᔭᔅᑭᑎᐗ ᓀᔥᑕ ᐅᒪᒑᑎᓯᐗ᙮
ᐌᓴ ᑮᔥᐱᓐ ᐱᑯ ᓵᑭᐁᑾᐌ ᐊᓂᑭ ᑳ ᓵᑭᐃᑖᑾᒃ, ᑫᑯ ᑎᐸᐊᒫᑯᓯᐎᓐ ᐁᔮᔦᒃ? ᓇᒪ ᓈ ᐅᒪ ᐃᔑ ᑐᑕᒶᒃ ᐸᑉᓕᑳᓇᒃ?
ᑮᔥᐱᓐ ᓀᔥᑕ ᑕᒥᔅᑲᐌᑾᐌ ᑭᒋᔖᓂᐙᐗᒃ ᐱᑯ, ᑫᒀᓐ ᐊᐙᓯᑌ ᑎᐅᑕᒣᒃ ᐃᔥᐱᔥ ᑯᑕᑭᔭᒃ? ᓇᒪ ᓈ ᐅᒪ ᐃᔑ ᑐᑕᒶᒃ ᐸᑉᓕᑳᓇᒃ?
ᐁᐗᑯ ᐅᒋ ᒥᑐᓂ ᒥᓨᑎᓰᒃ, ᑖᐱᔅᑯᒡ ᑯᑖᐎᐗᐤ ᑭᒋᑭᔑᑯᒃ ᑳ ᐃᑖᑦ ᐁ ᐃᔑ ᒥᑐᓂ ᒥᓨᑎᓰᑦ᙮
ᒥᓗᑐᑕᒧᐎᓇ
ᔮᑾᒥᓰᒃ ᐁᑳ ᑭᒋ ᑐᑕᒣᒃ ᑭ ᒥᓗᑐᑕᒧᐎᓂᐙᐗ ᐅᑎᔥᑲᐤ ᐃᓕᓕᐗᒃ, ᑭᒋ ᐙᐸᒥᑖᑾᒃ; ᑮᔥᐱᓐ ᐁᑳ ᐅᒪ ᐃᔑ ᑐᑕᒣᑴ, ᓇᒪᐎᓚ ᑭᑦ ᐋᔮᓇᐗᐤ ᑎᐸᐊᒫᑯᓯᐎᓐ ᑯᑖᐎᐗᐤ ᐅᒋ ᑭᒋᑭᔑᑯᒃ ᑳ ᐃᑖᑦ᙮
ᐁᐗᑯ ᐅᒋ ᐃᔅᐱ ᑎᐅᑕᒪᓂ ᑭ ᒥᓗᑐᑕᒧᐎᓇ, ᐁᑳᐎᓚ ᐱᑕᒫ ᓄᑖᑯᑖ ᐳᑖᒋᑲᓐ, ᑖᐱᔅᑯᒡ ᐁ ᑐᑕᑭᒃ ᐅᑖᔭᒥᐁᑳᓱᔅᑲᒃ, ᐋᔭᒥᐁᐎᑲᒥᑯᒃ ᓀᔥᑕ ᐱᒥᑌᔅᑲᓈᒃ, ᑭᒋ ᑭᔅᑌᓕᑖᑯᐃᑯᒋᒃ ᐃᓕᓕᐗ᙮ ᑖᐺ ᑭᑦ ᐃᑎᓈᐗᐤ, ᐋᔭᐗᒃ ᐅ ᑎᐸᐊᒫᑯᓯᐎᓂᐗᐤ᙮
ᒫᑲ ᐃᔅᐱ ᑎᐅᑕᒪᓂ ᑭ ᒥᓗᑐᑕᒧᐎᓇ, ᐁᑳᐎᓚ ᑭ ᓇᒪᑎᓂᔉ ᑲᑕ ᑭᔅᑫᓕᑕᒧᒪᑲᓐ ᑳ ᑐᑕᒧᒫᑲᒃ ᑭ ᑭᒋᓂᔉ;
ᑭ ᒥᓗᑐᑕᒧᐎᓇ ᑭᒋ ᑳᑖᓂᐗᑭ: ᓀᔥᑕ ᑯᑖᐎ ᑳᑕᓄᒃ ᑳ ᐙᐸᑫᑦ ᐎᓚ ᑫᒋᐙᒃ ᒧᔑᔐ ᑭ ᑳ ᑎᐸᐊᒫᒃ᙮ᒋᓴᔅ ᐁ ᑭᔅᑭᓄᐊᒫᑫᑦ ᐊᔭᒥᐋᐎᓐ ᐅᒋ
ᐃᔅᐱ ᒫᑲ ᐃᐋᔭᒥᐋᔭᓂ, ᐁᑳᐎᓚ ᑭ ᑲ ᓇᔅᐱᑕᐙᐗᒃ ᐅᑖᔭᒥᐁᑳᓱᔅᑲᒃ: ᐌᓴ ᐎᓚᐗᐤ ᓵᑭᑖᐗᒃ ᐁ ᐋᔭᒥᐋᒋᒃ ᐁ ᓂᐸᐎᒋᒃ ᐋᔭᒥᐁᐎᑲᒥᑯᒃ, ᓀᔥᑕ ᐁ ᓕᑭᑕᐗᒧᑭ ᐱᒥᑌᔅᑲᓇᐗ, ᑭᒋ ᐙᐸᒥᑯᒋᒃ ᐃᓕᓕᐗ᙮ ᑖᐺ ᑭᑦ ᐃᑎᓇᐗᐤ ᐋᔭᐗᒃ ᐅ ᑎᐸᐊᒫᑯᓯᐎᓂᐗᐤ᙮
ᒫᑲ ᑭᓚ, ᐃᔅᐱ ᐁᔭᒥᐋᔭᓂ, ᐱᑐᑫ ᑭᑭᒃ ᑳ ᐱᔅᑭᒑᒃ, ᐃᔅᐱ ᒫᑲ ᑭ ᑭᐸᐊᒪᓀ ᑭᑦ ᐃᔥᒀᑌᒻ, ᐋᔭᒥᐁᔅᑕᐤ ᑯᑖᐎ ᐁᑳ ᑳ ᐙᐸᒫᑲᓂᐎᑦ; ᑯᑖᐎ ᒫᑲ ᑳᑕᓄᒃ ᑳ ᐙᐸᑫᑦ ᒧᔑᔐ ᑭ ᑲ ᑎᐸᐊᒫᒃ᙮
ᒫᑲ ᐃᔅᐱ ᐁᔭᒥᐋᔦᑯ, ᐁᑳᐎᓚ ᐸᑾᓐᑕᐤ ᐋᐃᑗᐎᓇ ᐋᐸᒋᑖᒃ, ᑖᐱᔅᑯᒡ ᐁ ᑐᑕᑭᒃ ᐋᔭᒡ ᐃᓕᓕᐗᒃ: ᐌᓴ ᐎᓚᐗᐤ ᐃᑌᓕᑕᒶᒃ ᑭᒋ ᐯᑕᐙᑲᓂᐎᒋᒃ ᒥᔅᑕᐃ ᐁ ᐋᔭᒥᒋᒃ᙮
ᐁᑳᐎᓚ ᓇᔅᐱᑖᑯᒃ; ᐌᓴ ᑯᑖᐎᐗᐤ ᑭᔅᑫᓕᑕᒻ ᐊᓂᐃ ᑫᒀᓇ ᑳ ᒪᓀᓯᔦᒃ ᐸᒧᔑ ᓇᑐᑕᒪᐌᒃ᙮
ᐅᒪ ᐃᔑ ᒫᑲ ᐋᔭᒥᐋᒃ: ᓄᑖᐎᓈᓐ ᑭᒋᑭᔑᑯᒃ ᑳ ᐃᑖᔭᓐ, ᑲᑕ ᐎ ᐸᓓᑫᓕᒋᑳᑌᐤ ᑭᑦ ᐃᔑᓂᑳᓯᐎᓐ᙮
ᑭᑦ ᐅᑭᒫᐎᐎᓐ ᑲᑕ ᐎ ᐅᑎᒋᐸᓕᐤ᙮ ᐁ ᐃᑌᓕᑕᒪᓐ ᑲᑕ ᐎ ᑐᒋᑳᑌᐤ ᐅᑕ ᐊᔅᑮᒃ ᑖᐱᔅᑯᒡ ᑭᒋᑭᔑᑯᒃ᙮
ᒥᓂᓈᓐ ᐊᓄᒡ ᑳ ᑭᔑᑳᒃ ᑫ ᐅᒋ ᐱᒫᑎᓯᔮᒃ᙮
ᐁᑳᐎᓚ ᒫᑲ ᐃᑐᑕᐃᓈᓐ ᑫ ᐃᔑ ᑲᑴᒋᐃᑲᐎᔮᒃ; ᒫᑲ ᒥᑖᑴᓇᒪᐎᓈᓐ ᒪᒋ ᑫᒀᓇ: ᐌᓴ ᑭᓚ ᑭ ᑎᐱᓚᐌᐎᓯᓐ ᐅᑭᒪᐎᐎᓐ, ᓀᔥᑕ ᑲᔥᑭᐅᐎᓐ, ᓀᔥᑕ ᑭᔅᑌᓖᑖᑯᓯᐎᓐ, ᑳᑭᑫ᙮ ᐁᒣᓐ᙮
ᐌᓴ ᑮᔥᐱᓐ ᐌᐯᓕᑡᒪᐌᑾᐌ ᐃᓕᓕᐗᒃ ᐁ ᐗᓂᑐᑖᑖᑾᒃ, ᑯᑖᐎᐗᐤ ᑭᒋᑭᔑᑯᒃ ᓀᔥᑕ ᑭ ᑳ ᐌᐯᓕᑕᒫᑯᐙᐤ:
ᒫᑲ ᑮᔥᐱᓐ ᐁᑳ ᐌᐯᓕᑕᒪᐌᑾᐌ ᐃᓕᓕᐗᒃ ᐁ ᐗᓂᑐᑕᑖᑾᒃ, ᓇᒪ ᓀᔥᑕ ᑯᑖᐎᐗᐤ ᑭ ᑳ ᐌᐯᓕᑕᒫᑯᐗᐤ ᐁ ᐗᓂᑐᑕᐌᒃ᙮ᒋᓴᔅ ᐁ ᑭᔅᑭᓄᐊᒫᑫᑦ ᓀᑲᓸᐎᓐ ᐅᒋ
ᓀᔥᑕ ᒫᑲ ᐃᔅᐱ ᓀᑲᓸᔦᑯ, ᐁᑳᐎᓚ ᓇᔅᐱᑖᑯᒃ ᐅᑖᔭᒥᐁᑳᓱᔅᑲᒃ, ᐁ ᒪᒋᑴᒋᒃ: ᐌᓴ ᐎᓚᐗᐤ ᒪᒋᑴᐃᑎᓯᐗᒃ ᑭᒋ ᐙᐸᒥᑯᒋᒃ ᐃᓕᓕᐗ ᐁ ᓂᑲᓯᒋᒃ᙮ ᑖᐺ ᑭᑦ ᐃᑎᓇᐗᐤ, ᐋᔭᐗᒃ ᐅ ᑎᐸᐊᒫᑯᓯᐎᓂᐗᐤ᙮
ᒫᑲ ᑭᓚ, ᐃᔅᐱ ᓀᑲᓸᔭᓂ, ᑐᒥᓇ ᑭᔅᑎᒀᓐ, ᑭᒋᔅᑖᐸᐗᒋᑴᑎᑎᓱ ᒫᑲ;
ᐁᑳᐎᓚ, ᓂᑲᓱ ᑭᒋ ᐃᑌᓕᒥᔅᑭᒃ ᐃᓕᓕᐗᒃ, ᒫᑲ ᑯᑖᐎ ᐁᑳ ᑳ ᐙᐸᒫᑲᓂᐎᑦ: ᑯᑖᐎ ᒫᑲ ᑳᑕᓄᒃ ᑳ ᐙᐸᑫᑦ, ᒧᔑᔐ ᑭ ᑳ ᑎᐸᐊᒫᒃ᙮ᓈᐊᔅᑣᓱᒃ ᒥᔕᑭᓯᐎᓐ ᑭᒋᑭᔑᑯᒃ
ᐁᑳᐎᓚ ᓈᐋᔅᑣᓱᒃ ᒥᔕᑭᓯᐎᓇ ᐅᑕ ᐊᔅᑮᒃ, ᐊᓐᑕ ᐁ ᐃᔑ ᓂᔑᐗᓈᒋᑖᑦ ᒪᓂᒍᔥ, ᓀᔥᑕ ᐁ ᐊᒀᒀᐱᔅᑳᒃ, ᐊᓐᑕ ᓀᔥᑕ ᑭᒧᑎᔅᑲᒃ ᑳ ᐸᔅᐱᐱᑯᐊᑭᒃ ᐁ ᑭᒧᑎᒋᒃ:
ᒫᑲ ᓈᐊᔅᑣᓱᒃ ᒥᔕᑭᓯᐎᓇ ᑭᒋᑭᔑᑯᒃ, ᐊᓐᑕ ᐁᑳ ᐁ ᐃᔑ ᓂᔑᐗᓈᒋᑖᑦ ᒪᓂᒍᔥ, ᐁᑳ ᐁ ᐊᒀᒀᐱᔅᑳᒃ, ᐊᓐᑕ ᓀᔥᑕ ᑭᒧᑎᔅᑲᒃ ᐁᑳ ᑳ ᐸᔅᐱᐱᑯᐊᑭᒃ ᐁ ᑭᒧᑎᒋᒃ:
ᐌᓴ ᐃᑕ ᐁ ᐃᔑ ᑕᑾᒃ ᑭ ᒥᔕᑭᓯᐎᓐ, ᐁᑯᑕ ᓀᔥᑕ ᑫ ᐃᑕᑾᒃ ᑭᑌᐃ᙮ᐙᓭᔮᓯᐎᓐ
ᒦᔅᑭᔑᒃ ᐌᒋ ᐙᓭᔮᒃ ᒥᔭᐤ; ᑮᔥᐱᓐ ᒫᑲ ᑭᔅᑭᔑᒃ ᐯᓓᑲᓄᑴ, ᒥᓯᐌ ᑭᔮᐤ ᑲᑕ ᐅᒋ ᓵᑲᔅᑭᓀᐤ ᐙᓭᔮᓯᐎᓐ᙮
ᒫᑲ ᑮᔥᐱᓐ ᑭᔅᑭᔑᒃ ᒥᔮᓛᑕᓄᑴ, ᒥᓯᐌ ᑭᔭᐤ ᑲᑕ ᐅᒋ ᓵᑲᔅᑭᓀᐤ ᑎᐱᔅᑭᓯᐎᓐ᙮ ᑮᔥᐱᓐ ᒫᑲ ᐊᓂᒪ ᐙᓭᔮᓯᐎᓐ ᑳ ᐱᒋᔅᑳᑯᔮᓐ ᐌᓂᑎᐱᔅᑭᓯᐎᓂᐎᑴ, ᐙ ᒥᔖᒃ ᐊᓂᒪ ᐗᓂᑎᐱᔅᑭᓯᐎᓐ!ᐯᔭᒃ ᐱᑯ ᐅᑭᒫᐤ ᑭ ᑳ ᑮ ᐊᑐᔅᑲᐙᐤ
ᓇᒪᐎᓚ ᐊᐌᓇ ᐃᓕᓕᐤ ᑲᑕ ᑮ ᐊᑑᔅᑲᐌᐤ ᓂᔓ ᐅᑭᒫᐗ: ᐌᓴ ᐯᔭᒃ ᑲᑕ ᐸᒀᑌᐤ, ᓀᔥᑕ ᑯᑕᑭᔭ ᑲᑕ ᓵᑭᐁᐤ; ᓀᔥᑕᐱᑯ ᐯᔭᒃ ᑲᑕ ᑭᔅᑌᓕᒣᐤ, ᑯᑕᑭᔭ ᒫᑲ ᑲᑕ ᐋᑕᐌᓕᒣᐤ᙮ ᓇᒪᐎᓚ ᑭ ᑳ ᑮ ᐊᑐᔅᑫᔅᑕᐗᐗᐤ ᑭᒋᒪᓂᑐ ᓀᔥᑕ ᒥᔕᑭᓯᐎᓐ᙮
ᐁᐗᑯ ᐌᒋ ᐃᑎᑖᒀᒃ, ᐁᑳᐎᓚ ᒫᒥᑐᓀᓕᑕᒧᒃ ᑭ ᐱᒫᑎᓯᐎᓂᐗᐤ, ᑫᒀᓐ ᑫ ᒥᒋᔦᒃ, ᓀᔥᑕᐱᑯ ᑫᒀᓐ ᑫ ᒥᓂᑴᔦᒃ; ᐁᑳ ᓀᔥᑕ ᑭᔭᐙᐗ ᑫᒀᓐ ᑫ ᐳᔅᑎᔥᑲᒣᒃ᙮ ᓇᒪ ᓈ ᐊᐗᓯᑌ ᐃᑌᓕᑖᑾᓐ ᐱᒫᑎᓯᐎᓐ ᐃᔥᐱᔥ ᒥᒋᒻ, ᓀᔥᑕ ᒥᔭᐤ ᐃᔥᐱᔥ ᐎᓛᒋᑲᓐ?
ᑲᓇᐙᐸᒥᑯᒃ ᐱᓓᓯᐗᒃ ᑳ ᐹᐸᒥᓛᒋᒃ: ᐌᓴ ᓇᒪᐎᓚ ᐗᓴᓶᐱᓂᑫᐗᒃ, ᓇᒪ ᓀᔥᑕ ᒪᓂᔑᑫᐗᒃ, ᓇᒪ ᓀᔥᑕ ᑕᒀᐃᑫᐎᑲᒥᑯᒃ ᒪᐗᒋᒋᑫᐗᒃ; ᐁᓕᐌᒃ ᒫᑲ ᐊᔕᒥᑯᐗᒃ ᑯᑖᐎᐙᐗ ᑭᒋᑭᔑᑯᒃ? ᓇᒪ ᓈ ᓈᔅᐱᒡ ᐊᐙᓯᑌ ᑭᑦ ᐃᔅᐱᑌᓕᑖᑯᓯᓇᐗᐤ ᐃᔥᐱᔥ ᐎᓚᐗᐤ?
ᐊᐌᓇ ᐁ ᐃᑕᔑᔦᒃ ᐁ ᒧᒋ ᒫᒥᑐᓀᓕᑕᒃ, ᑫ ᑮ ᑕᑯᑖᑦ ᐯᔭᒃ ᑭᐤᐱᑦ ᐁ ᐃᔅᑯᑳᐸᐎᑦ?
ᑖᓀᑭ ᐌᒋ ᓀᔥᑕ ᒥᑐᓀᓕᑕᒣᒃ ᐎᓛᒋᑲᓐ? ᑲᓇᐙᐸᒥᑯᒃ ᐅᔅᑭᑌᐸᑾᒃ ᓂᑖᐎᑭᒋᑲᓂᒃ, ᐁ ᐃᔑ ᐅᐱᑭᒋᒃ; ᓇᒪᐎᓚ ᐊᑑᔅᑫᐗᒃ, ᓇᒪ ᓀᔥᑕ ᐱᒫᐃᑫᐗᒃ;
ᐁᓕᐌᒃ ᒫᑲ ᑭᑦ ᐃᑎᓇᐗᐤ, ᓇᒪᐎᓚ ᐙᐙᒡ ᓴᓚᒪᓐ ᒥᓯᐌ ᐁ ᐃᔑ ᑭᔅᑌᓕᑖᑯᓯᑦ ᑭ ᐃᔑᐅ ᑖᐱᔅᑯᒡ ᐯᔭᒃ ᐅᑯ᙮
ᐁᐗᑯ ᐅᒋ, ᑮᔥᐱᓐ ᑭᒋᒪᓂᑐ ᐅᒪ ᐃᔑ ᐁᒀᓇᐊᒧᑴ ᒪᔅᑯᔑᔭ ᓂᑖᐎᑭᒋᑲᓂᒃ, ᐊᓄᒡ ᐁ ᑭᔑᑳᒃ ᑳ ᐃᑕᑾᑭ, ᐙᐸᑫ ᒫᑲ ᐃᔥᑯᑌᐎᑲᒥᑯᒃ ᐃᔑᐌᐱᓂᑳᑌᒃ, ᓇᒪ ᓈ ᐊᐙᓯᑌ ᑭ ᑳ ᐎᓛᑕᑺᐗᐤ ᑭᓚᐗᐤ, ᐅ ᑭᓚᐗᐤ ᐋᐱᔒᔥ ᐱᑯ ᑎᐋᐺᔦᓕᑕᒬᒃ?
ᐁᐗᑯ ᐅᒋ ᒫᑲ ᐁᑳᐎᓚ ᒫᒥᑐᓀᓕᑕᒧᒃ, ᐁ ᐃᑗᔦᒃ, ᑫᒀᓐ ᑫ ᒥᒋᔭᒃ? ᓀᔥᑕᐱᑯ ᑫᒀᓐ ᑫ ᒥᓂᑴᔭᒃ? ᓀᔥᑕᐱᑯ, ᑫᒀᓐ ᑫ ᐎᓛᒋᑲᓂᔭᒃ
ᐁᐗᒀᓂᐃ ᒥᓯᐌ ᐅᐅ ᓂᐋᓇᑕᐌᓕᑕᑭᒃ ᒉᓐᑖᐃᓚᒃ: ᐌᓴ ᑯᑖᐎᐗᐤ ᑭᒋᑭᔑᑯ ᑭᔅᑫᓕᑕᒻ ᐁ ᓇᑕᐌᓕᑕᒣᒃ ᒥᓯᐌ ᐅᐅ ᑫᒀᓇ᙮
ᓃᔥᑕᒻ ᒫᑲ ᓈᓇᑕᐌᓕᑕᒸᒃ ᑭᒋᒪᓂᑐ ᐅᑦ ᐅᑭᒫᐎᐎᓐ, ᓀᔥᑕ ᐅ ᒀᔭᔅᑭᑖᑎᓯᐎᓐ; ᒥᓯᐌ ᐅᐅ ᑫᒀᓇ ᒫᑲ ᑭ ᑳ ᐊᓯᒋ ᒥᓕᑲᐎᓇᐗᐤ᙮
ᐁᑳᐎᓚ ᒫᒥᑐᓀᓕᑕᒧᒃ ᑫ ᐙᐸᒃ; ᐌᓴ ᑫ ᐙᐸᒃ ᑲᑕ ᒥᑐᓀᓕᑕᒫᓱᒪᑲᓐ᙮ ᑌᐱᓕᑯᒃ ᑲᑕ ᐋᓕᒪᓐ ᐁ ᑭᔑᑳᒃ᙮
ᐁᑳᐎᓚ ᑎᐹᔅᑯᓂᑫᒃ
ᐁᑳᐎᓚ ᑎᐹᔅᑯᓂᑫᒃ, ᐁᑳ ᑭᓚᐗᐤ ᑭᒋ ᑎᐹᔅᑯᓂᑲᐎᔦᒃ᙮
ᐁᑯ ᐊᓂᒪ ᑎᐹᔅᑯᓂᑫᐎᒃ ᑫ ᐃᔑ ᑎᐹᔅᑯᓂᑫᔦᒃ, ᐁᑯ ᓀᔥᑕ ᑭᓚᐗᐤ ᑫ ᐃᔑ ᑎᐹᔅᑯᓂᑲᐎᔦᒃ: ᐊᓂᒪ ᑎᐹᔨᑲᓐ ᓀᔥᑕ ᑫ ᐃᔑ ᑎᐹᔨᑫᔦᒃ, ᐁᑯ ᓀᔥᑕ ᑭᓚᐗᐤ ᑫ ᐃᔑ ᑎᐸᐊᒫᑲᐎᔦᒃ᙮
ᑖᓀᑭ ᐌᒋ ᓀᔥᑕ ᓈᑲᑕᐙᐸᑕᒶᑦ ᑭᒋᔖᓐ ᑳ ᐱᓯᓂᑦ, ᐁᑳ ᒫᑲ ᐁ ᓈᑲᑕᐌᓕᑕᒪᓐ ᐱᒥᑕᐗᐸᔓ ᑎᐱᓚᐌ ᑭᔅᑭᔑᑯᒃ ᑳ ᐃᑕᑾᒃ?
ᓀᔥᑕᐱᑯ ᑖᓂ ᑫ ᑮ ᐃᔑ ᐃᑕᑦ ᑭᒋᔖᓐ, ᐁᑯᔑ ᓂ ᑳ ᐗᓚᐎᐱᑌᓐ ᑳ ᐱᓯᓂᔭᓐ; ᒫᑎᑲ, ᒫᑲ ᐱᒥᑕᐗᐸᔓ ᐃᑕᑾᓐ ᑎᐱᓚᐌ ᑭᔅᑭᔑᑯᒃ᙮
ᑭᓚ ᐅᑖᔭᒥᐁᑳᓱᔉ, ᓃᔥᑕᒻ ᐗᓚᐎᐌᐱᓇ ᐱᒥᑕᐗᐸᔓ ᑭᔅᑭᔑᑯᒃ ᐅᒋ; ᐁᑯ ᒫᑲ ᑫ ᓇᐋᐱᔭᓐ ᑭᒋ ᐗᓚᐎᐱᑕᒶᑦ ᑳ ᐱᓯᓂᑦ ᑭᒋᔖᓐ᙮
ᐁᑳᐎᓚ ᒥᓕᑯᒃ ᐊᑎᒶᒃ ᑳ ᐸᓓᑲᓂᓕᒃ, ᐁᑳ ᓀᔥᑕ ᐌᐱᓇᒫᑯᒃ ᑯᑯᔕᒃ ᑭ ᐙᐌᔑᐅᓂᐙᐗ, ᒫᔅᑯᒡ ᐎᓚ ᑲᑕ ᑕᑕᑯᔅᑳᑕᒶᒃ, ᓀᔥᑕ ᐁ ᐊᐸᒦᔅᑕᑖᑾᒃ ᑭᒋ ᐅᔑᑯᐃᑖᑾᒃ᙮ᓇᑐᑕᒫᑫᒃ, ᓈᓇᑕᐌᓕᑕᒧᒃ, ᐹᐸᐙᔨᑫᒃ
ᐌᓴ ᒥᓯᐌ ᑕᑐ ᐊᐌᓇ ᑳ ᓇᑐᑕᒫᑦ, ᒥᓛᑲᓂᐎᐤ; ᐊᓇ ᒫᑲ ᑳ ᓈᓇᑕᐌᓕᑕᒃ ᒥᔅᑲᒻ; ᐊᓇ ᒫᑲ ᑳ ᐹᐸᐙᔨᑫᑦ ᐹᔅᑭᑌᓇᒪᐗᐤ᙮
ᓀᔥᑕᐱᑯ ᑫᑯ ᐃᓕᓕᐤ ᐁ ᐃᑕᔑᔦᒃ, ᑮᔥᐱᓐ ᓇᑐᑕᒫᑯᑦ ᐅᑯᓯᓴ ᐊᓚᑯᓇᐗ, ᐊᓯᓂᔭ ᓈ ᑲᑕ ᒥᓓᐤ?
ᓀᔥᑕᐱᑯ ᑮᔥᐱᓐ ᓇᑐᑕᒫᑯᑦ ᓇᒣᓴ, ᑭᓀᐱᑾ ᓈ ᑲᑕ ᒥᓓᐤ?
ᑮᔥᐱᓐ ᒫᑲ ᑭᓚᐗᐤ ᐁ ᐋᑕ ᒪᒋᑣᔦᒃ ᑫᔅᑫᓂᑕᒧᐌᑴ ᑭᒋ ᐃᔑ ᒥᓓᑾᒃ ᒥᓗ ᒥᓕᐌᐎᓇ ᑭᑦ ᐊᐙᔑᒥᔑᐙᐗᒃ, ᑖᓂ ᒫᑲ ᐃᔥᐱᔥ ᐊᐙᓯᑌ ᑯᑖᐎᐗᐤ ᑭᒋᑭᔑᑯᒃ ᑳ ᐃᑖᑦ ᑫ ᐎ ᒥᓛᑦ ᒥᓗ ᑫᒀᓇ ᐊᓂᐃ ᑳ ᓇᑐᑕᒫᑯᑦ?
ᐁᐗᑯ ᐅᒋ ᒫᑲ ᒥᓯᐌ ᑫᒀᓇ ᐁ ᐃᔑ ᓇᑕᐌᓕᒣᑾᒃ ᐃᓕᓕᐗᒃ ᑭᒋ ᑐᑕᑖᑾᒃ, ᐁᑯ ᓀᔥᑕ ᑐᑖᑯᒃ: ᐌᓴ ᐁᐗᑯ ᐅᒪ ᐅᓚᔓᐌᐎᓐ ᓀᔥᑕ ᑳ ᐯᒋ ᐃᑗᒋᒃ ᐅᑭᔅᑭᐙᐃᑫᐗᒃ᙮ᑳ ᔖᑯᐗᒃ ᐃᔥᒀᑌᒻ
ᐱᑐᑫᒃ ᑳ ᔖᑯᐙᒃ ᐃᔥᒀᑌᒻ: ᐌᓴ ᐋᓚᑲᔥᑲᐤ ᐃᔥᒀᑌᒻ, ᓀᔥᑕ ᑌᓂᔕᐗᐤ ᒣᔅᑲᓇᐤ ᓂᔑᐗᓈᑎᓯᐎᓂᒃ ᑳ ᐃᑕᒧᒃ, ᒥᒉᑎᐗᒃ ᒫᑲ ᐊᓂᐁᓕᐤ ᑳ ᒥᑎᒣᒋᒃ᙮
ᐌᓴ ᔖᑲᐗᐤ ᐃᔥᒀᑌᒻ, ᓀᔥᑕ ᔖᑲᐗᒧ ᒣᔅᑲᓇᐤ ᐱᒫᑎᓯᐎᓂᒃ ᑳ ᐃᑕᒧᒃ, ᒐᑲᐙᔑᔑᐗᒃ ᒫᑲ ᑳ ᒥᔅᑲᑭᒃ᙮ᐁ ᐃᔑ ᓂᑖᐎᑭᑦ ᒥᓈᑎᒃ
ᔮᒀᒥᔅᑖᑯᒃ ᓇᔅᐹᒡ ᐅᑭᔅᑭᐙᐃᑫᐗᒃ ᑳ ᐯᒋ ᓈᑎᑖᑾᒃ ᒫᓂᔥᒑᓂᔑᒃ ᑳ ᐃᔑᐅᒋᒃ, ᐊᑖᒥᒃ ᒫᑲ ᒪᐃᑲᓇᐗᒃ ᑳ ᐅᑳᔑᑭᒥᒋᒃ᙮
ᐅᑦ ᐃᑖᑎᓯᐎᓂᐙᐗ ᑭ ᑳ ᐅᒋ ᑭᔅᑫᓕᒪᐙᐗᒃ, ᐃᓕᓕᐗᒃ ᓈ ᒪᐗᓱᐗᒃ ᔓᒥᓇ ᒥᔑᑲᐎᒥᓇᑯᔒᒃ ᐅᒋ, ᓀᔥᑕᐱᑯ ᐸᑫᓵᒥᓂᓈᓇᒃ ᑳᔓᑌᐎᒥᓇᑯᔒᒃ ᐅᒋ?
ᐁᑯ ᐃᔑ ᒫᑲ ᒥᓯᐌ ᑕᑐ ᒥᓗ ᒥᓈᑎᒃ ᓂᑖᐎᑭᑕᐤ ᒥᓗᒥᓇ; ᒫᑲ ᒪᒋ ᒥᓈᑎᒃ ᓂᑖᐎᑭᑕᐤ ᒪᒋᒥᓇ᙮
ᒥᓗ ᒥᓈᑎᒃ ᓇᒪᐎᓚ ᑲᑕ ᑭ ᓂᑖᐎᑭᑕᐤ ᒪᒋᒥᓇ, ᓇᒪ ᓀᔥᑕ ᒪᒋ ᒥᓈᑎᒃ ᑲᑕ ᑭ ᓂᑖᐎᑭᑕᐤ ᒥᓗᒥᓇ᙮
ᒥᓯᐌ ᑕᑐ ᒥᓈᑎᒃ ᐁᑳ ᑳ ᓂᑖᐎᑭᑖᑦ ᒥᓗᒥᓇ ᑲᐗᐙᑲᓂᐎᐤ, ᐃᔥᑯᑌᒃ ᒫᑲ ᐌᐱᓈᑲᓂᐎᐤ᙮
ᐊᓂᐃ ᐃᔑᑣᐎᓇ ᑳ ᓂᑖᐎᑭᑖᒋᒃ ᑭ ᑳ ᐅᒋ ᑭᔅᑫᓕᒪᐙᐗᒃ᙮ᐋᑎᑦ ᑲᑕ ᐃᑕᑲᓂᐎᐗᒃ, ᓇᒪᐎᔅᑳᒡ ᑭ ᐅᒋ ᑭᔅᑫᓕᒥᑎᓇᐗᐤ
ᓇᒪᐎᓚ ᒥᓯᐌ ᑕᑐ ᐊᐌᓇ ᑳ ᐃᔑᑦ, ᑌᐯᓕᒋᑫᔭᓐ, ᑌᐯᓕᒋᑫᔭᓐ, ᑲᑕ ᐱᑐᑫᐤ ᑭᒋᑭᔑᑳᐎ ᐅᑭᒫᐎᐎᓂᒃ; ᒫᑲ ᐊᓇ ᑳ ᑐᑕᒸᑦ ᐅᑦ ᐃᑌᓕᑕᒧᐎᓂᓕᐤ ᓄᑖᐎᔭ ᑭᒋᑭᔑᑯᒃ ᑳ ᐃᑖᓕᒋ᙮
ᒥᒉᑦ ᓂ ᑳ ᐃᑎᑾᒃ ᐁᐗᑯ ᑫ ᑭᔑᑳᒃ, ᑌᐯᓕᒋᑫᔭᓐ, ᓇᒪ ᓈ ᓂ ᑮ ᐅᒋ ᑭᔅᑭᐙᐃᑳᓈᓐ ᑭᑦ ᐃᔑᓂᑳᓱᐎᓐ? ᓀᔥᑕ ᑭᑦ ᐃᔑᓂᑳᓱᐎᓂᒃ ᓂ ᑮ ᐗᓚᐎᐌᐱᓈᓈᓇᒃ ᒪᒋ ᐊᒑᑾᒃ? ᓀᔥᑕ ᑭᑦ ᐃᔑᓂᑳᓱᐎᓂᒃ ᓂ ᑮ ᑐᑌᓇᓐ ᒥᒉᑦ ᒫᒪᔅᑳᒋ ᐊᑑᔅᑫᐎᓇ?
ᐁᑯ ᒫᑲ ᑫ ᐃᑕᑭᒃ, ᓇᒪᐎᔅᑳᑦ ᑭ ᐅᒋ ᑭᔅᑫᓕᒥᑎᓇᐗᐤ: ᐊᐗᔅ ᓇᑲᔒᒃ ᑭᓚᐗᐤ ᑳ ᒪᒋᑐᑕᒣᒃ᙮ᓃᔓ ᐊᐌᓈᓇᒃ ᑳ ᑮ ᐙᔅᑲᐃᑲᓂᑫᒋᒃ
ᐁᐗᑯ ᐌᒋ ᐊᐌᓇ ᐱᐁᑕᒧᑴ ᐅᐅ ᓂᑦ ᐃᑗᐎᓇ, ᑎᐅᑕᒧᑴ ᒫᑲ, ᓂ ᑳ ᐃᑣᓐ ᐁ ᓇᔅᐱᑕᐙᑦ ᐃᓕᓕᐗ ᑳ ᑲᑫᑕᐌᓕᑕᒥᓕᒋ, ᑳ ᑮ ᐅᔑᑖᓕᒋ ᐅ ᐙᔅᑳᔨᑲᓂᒥᓕᐤ ᑌᑖᐱᔅᑳᒃ᙮
ᑭᒥᐗᓈᐳ ᒫᑲ ᑮ ᐸᑭᑎᓐ, ᑮ ᓕᔅᑭᐳᑌᐤ ᒫᑲ, ᑮ ᓗᑎᓐ ᒫᑲ, ᐁ ᐸᑲᒥᐸᓕᒃ ᐊᓂᒪ ᐙᔅᑳᔨᑲᓂᒃ; ᓇᒪᐎᓚ ᒫᑲ ᑮ ᐸᑭᑎᓐ: ᐌᓴ ᑮ ᐅᔑᑖᓂᐗᓐ ᑌᑖᐱᔅᑳᒃ᙮
ᒥᓯᐌ ᑕᑐ ᐊᐌᓇ ᒫᑲ ᑳ ᐯᑕᒃ ᓂᑦ ᐃᑗᐎᓇ, ᐁᑳ ᒫᑲ ᑳ ᑐᑕᒃ, ᓇᔅᐱᑕᐌᐤ ᐃᓕᓕᐗ ᑳ ᑲᑫᐹᑎᓯᓕᒋ, ᑳ ᑮ ᐅᔑᑖᓕᒋ ᐅ ᐙᔅᑳᔨᑲᓂᒥᓕᐤ ᓓᑳᒃ:
ᑭᒥᐗᓈᐳ ᒫᑲ ᑮ ᐸᑭᑎᓐ, ᑮ ᓕᔅᑭᐳᑌᐤ ᒫᑲ, ᑮ ᓗᑎᓐ ᒫᑲ ᐁ ᐸᑲᒥᐸᓕᒃ ᐊᓂᒪ ᐙᔅᑳᔨᑲᓂᒃ; ᑮ ᐸᑭᑎᓐ ᒫᑲ: ᓈᔅᐱᒡ ᒫᑲ ᑮ ᑯᔅᑖᒥᑾᓐ ᐁ ᐸᑭᑎᒃ᙮ᒋᓴᔅ ᐅᑲᔥᑭᐅᐎᓐ
ᑮ ᐃᑭᓐ ᒫᑲ, ᐃᔅᐱ ᒋᓴᔅ ᑳ ᑮ ᑭᔑᐃᑗᑦ ᐅᐅ ᐃᑗᐎᓇ, ᐃᓕᓕᐗᒃ ᑮ ᒫᒪᔅᑳᑕᒬᐗᒃ ᐅ ᑭᔅᑭᓄᐊᒫᑫᐎᓂᓕᐤ;
ᐌᓴ ᑮ ᑭᔅᑭᓄᐊᒪᐌᐤ ᑖᐱᔅᑯᒡ ᐊᐌᓇ ᐁ ᐋᔮᑦ ᑲᔥᑭᐅᐎᓂᓕᐤ, ᓇᒪᐎᓚ ᒫᑲ ᑖᐱᔅᑯᒡ ᐅᒪᓯᓇᐃᑫᐗᒃ᙮
ᒋᓴᔅ ᐹᔦᑭᐁᐤ ᐃᓕᓕᐗ
ᐃᔅᐱ ᒫᑲ ᑳ ᑮ ᐯᒋ ᓂᑕᒪᒋᐌᑦ, ᑮ ᓄᔅᐱᓈᑎᑯ ᓈᔅᐱᒡ ᐁ ᒫᒪᐎᒥᒉᑎᓕᒋ ᐃᓕᓕᐗ᙮
ᒫᑎᑲ, ᒫᑲ ᑮ ᐯᒋ ᓈᑎᑯ ᐅᓓᑉᕈᓯᐃᑖᔅᐱᓀᐗ, ᑮ ᓇᐗᑮᔅᑖᑯ ᒫᑲ, ᐁ ᐃᑗᓕᒋ, ᑌᐯᓕᒋᑫᔭᓐ, ᑮᔥᐱᓐ ᐃᑌᓕᑕᒪᓀ, ᑭ ᑳ ᑮ ᐸᔦᑭᐃᓐ᙮
ᒋᓴᔅ ᒫᑲ ᑮ ᔓᐎᓂᔅᑫᓕᐤ, ᑮ ᓵᒥᓀᐤ ᒫᑲ, ᐁ ᐃᑗᑦ, ᓂ ᐎ ᑐᑌᓐ; ᐹᔦᑭᓯ ᒫᑲ᙮ ᑣᔦᒃ ᒫᑲ ᑮ ᐹᔦᑭᑖᓂᐗᓂᓕᐤ ᐅ ᓓᑉᕈᓯᐃᑖᔅᐱᓀᐎᓐ᙮
ᒋᓴᔅ ᒫᑲ ᐃᑌᐤ, ᐁᑳᐎᓚ ᐊᐌᓇ ᐎᑕᒪᐤ; ᑭᑐᑌ ᒫᑲ, ᐙᐸᑎᓐ ᓵᓵᑭᐃᓕᐌᐎᓕᓕᐤ ᑭᔭᐎᓕᐤ, ᐸᑭᑎᓂᑫ ᒫᑲ ᐊᓂᒪ ᒥᓕᐌᐎᓐ ᑳ ᑮ ᐃᑕᔓᐌᑦ ᒧᓯᔅ ᑭᒋ ᑭᔅᑫᓕᑕᒥᐃᑫᒋᒃ᙮ᒋᓴᔅ ᒥᓇᐙᒋᐁᐤ ᓇᑐᐸᓕᐎᑭᒫᐗ ᐅᑕᑐᔅᑫᓛᑲᓂᒥᐗ
ᐃᔅᐱ ᒫᑲ ᒋᓴᔅ ᑳ ᑮ ᐱᑐᑫᑦ ᑲᐸᕐᓀᔭᒥᒃ, ᑮ ᐯᒋ ᓈᑎᑯ ᓇᑐᐸᓕᐎᑭᒪᐗ, ᐁ ᓇᑐᑕᒫᑯᑦ,
ᐁ ᐃᑗᓂᒋ ᒫᑲ, ᑌᐯᓕᒋᑫᔦᓐ, ᓂᑦ ᐊᑑᔅᑫᓛᑲᓐ ᐱᒥᔑᓐ ᓂᑭᒃ ᐁ ᐋᑯᓯᑦ ᓇᓇᒫᔅᐱᓀᐎᓂᓕᐤ ᐅᒋ, ᓈᔅᐱᒡ ᐁ ᐙᐎᓴᑫᓕᑕᒥᐃᑯᑦ᙮
ᓇᑐᐸᓕᐎᑭᒪᐤ ᐁ ᓇᔥᑴᐗᔑᐃᐌᑦ, ᑮ ᐃᑗᐤ, ᑌᐯᓕᒋᑫᔭᓐ, ᓇᒪᐎᓚ ᓂ ᑌᐸᑫᓕᑖᑯᓯᓐ ᑭᒋ ᐯᒋ ᐱᑐᑫᔭᓐ ᓂᑭᒃ: ᒫᑲ ᑌᐱᓛᒃ ᒧᒋ ᐃᑗ, ᐁᑯ ᒫᑲ ᑫ ᒥᓇᐙᒋᐋᑲᓂᐎᑦ ᓂᑦ ᐊᑑᔅᑫᓛᑲᓐ᙮
ᐌᓴ ᓂᓚ ᓂ ᑎᐯᓕᒋᑳᓐ, ᐁ ᑎᐯᓕᒪᑭᒃ ᓇᑐᐸᓕᐎᓕᓕᐗᒃ: ᐊᐗ ᐃᓕᓕᐤ ᒫᑲ ᓂᑦ ᐃᑕᐤ, ᒫᒐ, ᒫᒐᐤ ᒫᑲ; ᑯᑕᒃ ᓀᔥᑕ, ᐋᔅᑕᒻ, ᐯᒋ ᐃᑐᑌᐤ ᒫᑲ; ᓀᔥᑕ ᓂᑦ ᐊᑑᔅᑫᓛᑲᓐ ᓂᑦ ᐃᑕᐤ, ᐅᒪ ᑐᑕ, ᑐᑕᒻ ᒫᑲ᙮
ᐃᔅᐱ ᒫᑲ ᒋᓴᔅ ᐱᐁᑕᒃ, ᑮ ᒫᒪᔅᑳᑕᒻ, ᑮ ᐃᑌᐤ ᒫᑲ ᐊᓂᐃ ᑳ ᓄᔅᐱᓈᑎᑯᑦ, ᑖᐺ ᑭᑦ ᐃᑎᓇᐗᐤ, ᓇᒪᐎᓚ ᓂ ᐅᒋ ᒥᔅᑫᓐ ᑭᒋ ᑖᐺᔦᓕᑕᒧᐎᓐ ᐃᔥᐱᔥ ᐅᒪ, ᓇᒪᐎᓚ ᐃᔅᕃᐃᓕᒃ᙮
ᑭᑦ ᐃᑎᓇᐗᐤ ᒫᑲ, ᒥᒉᑦ ᑲᑕ ᐯᒋ ᐅᑐᑌᐗᒃ ᐙᐸᓄᒃ ᓀᔥᑕ ᓂᑲᐯᐊᓄᒃ, ᓀᔥᑕ ᑲᑕ ᐎᑕᐱᒣᐗᒃ ᐁᑉᕃᐊᒪ, ᓀᔥᑕ ᐋᐃᓯᑲ, ᓀᔥᑕ ᒉᑲᐸ, ᑭᒋᑭᔑᑳᐎ ᐅᑭᒫᐎᐎᓂᒃ᙮
ᒫᑲ ᐊᓂᑭ ᑳ ᐅᑦ ᐊᐙᔑᒥᔑᒥᑯᒋᒃ ᐊᓂᐁᓕᐤ ᐅᑭᒪᐎᐎᓂᓕᐤ, ᑲᑕ ᐗᓚᐎᐌᐱᓇᐗᒃ ᐊᓐᑕ ᐁ ᐃᔑ ᐗᓂᑎᐱᔅᑳᓕᒃ: ᐁᑯᑕ ᑫ ᐃᑕᑾᒃ ᒫᑐᐎᒃ ᓀᔥᑕ ᑫ ᐃᔑ ᒫᑗᐋᐱᑌᔑᓂᓈᓂᐗᒃ᙮
ᐁᑯ ᒋᓴᔅ ᐁᑖᑦ ᓇᑐᐸᓕᐎᑭᒪᐗ, ᑭᐌ ᐃᓴ; ᒬᒋ ᑳ ᐃᔑ ᑖᐺᑕᒪᓐ, ᐁᑯ ᑫ ᐃᔑ ᐋᔮᔭᓐ᙮ᐅᑦ ᐊᑑᔅᑫᓛᑲᓇ ᒫᑲ ᑭ ᒥᓇᐙᒋᐋᓕᐗ ᐁᑯ ᒣᒀᒡ᙮ᒋᓴᔅ ᒥᓇᐙᒋᐁᐤ ᒥᒉᑦ ᐃᓕᓕᐗ
ᐃᔅᐱ ᒫᑲ ᒋᓴᔅ ᑳ ᐱᑐᑫᐙᑦ ᐱᑕᕋ ᐅ ᐙᔅᑳᔨᑲᓂᒥᓕᒃ, ᑮ ᐙᐸᒥᒣᐤ ᐅᓯᑯᓴ ᐁ ᐱᒥᔑᓂᓕᒋ, ᐁ ᑭᓯᓱᐎᐃᑖᔅᐱᓀᓕᒋ᙮
ᑮ ᓵᒥᓇᒬᐤ ᒫᑲ ᐅᒋᒋᓕᐤ, ᐁᑯ ᒫᑲ ᑭᓯᓱᐎᐃᑖᔅᐱᓀᐎᓂᓕᐤ ᓀᑲᑎᑯᓕᒋ, ᐁᑯ ᒫᑲ ᐌᓂᔥᑳᓕᒋ, ᑮ ᐊᑑᔅᑳᑯᐗᒃ ᒫᑲ᙮
ᐃᔅᐱ ᒫᑲ ᐁᑎ ᐅᑖᑯᔒᒃ, ᑮ ᐯᑐᐌᐗᒃ ᒥᒉᑦ ᑳ ᐱᒋᔅᑳᑯᓕᒋ ᒪᒋ ᐊᒑᑾ: ᑮ ᐗᓚᐎᐌᐱᓀᐤ ᒫᑲ ᒪᒋ ᐊᒑᑾ ᐅᑦ ᐋᔭᒥᐎᓐ ᐅᒋ, ᓀᔥᑕ ᑮ ᒥᓇᐙᒋᐁᐤ ᒥᓯᐌ ᑳ ᐋᑯᓯᓕᒋ:
ᑭᒋ ᑎᐱᐸᓕᒃ ᑳ ᑮ ᐃᑗᑦ ᐋᐃᓭᔭ ᐅᑭᔅᑭᐙᐃᑫᐤ, ᐁ ᐃᑗᑦ, ᐎᓚ ᑫᒋᐙᒃ ᑮ ᐅᑎᓇᒻ ᑭ ᓕᓚᒥᓯᐎᓂᓇᐗ, ᓀᔥᑕ ᑮ ᓇᔭᑕᒻ ᑭᑦ ᐋᑯᓯᐎᓂᓇᐗ᙮ᐊᓂᑭ ᑫ ᑮ ᓄᔅᐱᓇᑕᐗᔅᐸᓐ ᒋᓴᓴ
ᐃᔅᐱ ᒫᑲ ᒋᓴᔅ ᐎᐋᐸᒫᑦ ᓈᔅᐱᒡ ᐁ ᒫᒪᐎᒥᒉᑎᓕᒋ ᐃᓕᓕᐗ ᐁ ᐎᒋᑳᐸᐎᔅᑖᑯᑦ, ᑮ ᐃᑕᔓᐌᐤ ᐊᑳᒥᒃ ᑭᒋ ᐃᔑᒋᒣᒋᒃ᙮
ᐯᔭᒃ ᒫᑲ ᐅᒪᓯᓇᐃᑫᐗ ᑮ ᐯᒋ ᓈᑎᑯ, ᐁ ᐃᑎᑯᑦ, ᐅᑭᔅᑭᓄᐊᒫᑫᐤ, ᑭ ᑳ ᓄᔅᐱᓇᑎᑎᓐ ᐱᑯ ᐃᑕ ᑫ ᐃᑐᑌᐗᓂ᙮
ᒋᓴᔅ ᐃᑌᐤ ᒫᑲ, ᒪᑫᓯᐗᒃ ᐙᑎᐗᒃ, ᐱᓓᓯᐗᒃ ᓀᔥᑕ ᑳ ᐹᐸᒥᓚᒋᒃ ᐗᒋᔅᑐᓂᐗᒃ; ᒫᑲ ᐃᓕᓕᐎᑯᓯᓵᓐ ᓇᒪᐎᓚ ᐋᔭᐤ ᐃᑕ ᑫ ᐱᒥᑎᑖᑦ ᐅᔅᑎᒀᓐ᙮
ᑯᑕᑭᔭ ᒫᑲ ᐅ ᑭᔅᑭᓄᐊᒪᐙᑲᓇ ᑮ ᐃᑎᑯ, ᑌᐯᓕᒋᑫᔭᓐ, ᐃᓕᓇᐎᓐ ᓃᔥᑕᒻ ᑭᒋ ᓇᑕᐎ ᓇᐃᑲᐗᒃ ᓄᑖᐎ᙮
ᒫᑲ ᒋᓴᔅ ᑮ ᐃᑌᐤ, ᓄᔅᐱᓇᔑᓐ; ᐁᑯᔑ ᒫᑲ ᐅᓂᐱᐗᒃ ᑲᑕ ᓇᐃᑲᐌᐗᒃ ᐅ ᓂᐱᒥᐙᐗ᙮ᒋᓴᔅ ᐗᓚᔅᑎᓂᑖᐤ ᐁ ᓗᑎᓂᓕᒃ
ᐃᔅᐱ ᒫᑲ ᑳ ᐳᓯᑦ ᓈᐱᒀᓂᒃ, ᑮ ᓄᔅᐱᓈᑎᑯ ᐅ ᑭᔅᑭᓄᐊᒪᐙᑲᓇ᙮
ᒫᑎᑲ ᒫᑲ, ᑭ ᐯᒋ ᑮᔅᑎᓇ ᑭᒋᑲᒦᒃ, ᐱᓕᔥ ᓈᐱᒀᓂᒃ ᑳ ᐊᑾᓂᐸᓕᒋᒃ ᑲᔅᑲᓇᒃ; ᒫᑲ ᐎᓚ ᑭ ᓂᐹᐸᓐ᙮
ᑮ ᐯᒋ ᓈᑎᑯ ᒫᑲ ᐅ ᑭᔅᑭᓄᐊᒪᐙᑲᓇ, ᑭ ᑯᔅᑯᓂᑯ ᒫᑲ, ᐁ ᐃᑎᑯᑦ, ᑌᐯᓕᒋᑫᔭᓐ, ᐱᒫᒋᐃᓈᓐ; ᓂ ᓂᔑᐗᓈᑎᓯᓈᓐ᙮
ᐃᑌᐤ ᒫᑲ, ᑖᓀᑭ ᐌᒋ ᓭᑭᓯᔦᒃ, ᐅ ᑭᓚᐗᐤ ᐋᐱᔑᔥ ᐱᑯ ᑎᐋᐺᔦᓕᑐᒣᒃ? ᐁᑯ ᐌᓂᔥᑳᑦ, ᑮ ᑭᑐᑕᒻ ᒫᑲ ᐁ ᓗᑎᓂᓕᒃ ᓀᔥᑕ ᑭᒋᑲᒥᓕᐤ; ᐁᑯ ᑫᒋ ᐋᓨᔅᑎᒃ᙮
ᒫᑲ ᐊᓂᑭ ᐃᓕᓕᐗᒃ ᑮ ᒫᒪᔅᑳᑕᒶᒃ, ᐁ ᐃᑗᒋᒃ, ᑫᑯ ᑐᐎ ᐃᓕᓕᐤ ᐊᐗ, ᐙᐙᒡ ᐁ ᓗᑎᓂᓕᒃ ᓀᔥᑕ ᑭᒋᑲᒥᓕᐤ ᐁ ᓇᓇᐃᑖᑯᑦ?ᒋᓴᔅ ᒥᓇᐙᒋᐁᐤ ᓃᔓ ᓈᐯᐗ ᑳ ᐱᒋᔅᑳᑯᓕᒋ ᒪᒋ ᐊᒑᑾ
ᐃᔅᐱ ᒫᑲ ᒣᔕᑳᑦ ᐊᑳᒥᒃ, ᑲᕐᑭᓯᓇᒃ ᐅᑦ ᐊᔅᑭᐙᒃ, ᑮ ᓇᑭᔥᑳᑯ ᓂᔓ ᑳ ᐱᒋᔅᑳᑯᓕᒋ ᒪᒋ ᐊᒑᑾ, ᒋᐹᔨᑲᒥᑯᔅᑲᒃ ᐁ ᐯᒋ ᐅᑐᑌᓕᒋ ᓈᔅᐱᒡ ᐁ ᐊᒀᑎᓯᓕᒋ, ᑳ ᐅᒋ ᐁᑳ ᐊᐌᓇ ᐊᓐᑕ ᐁ ᑮ ᐱᒧᑌᑦ᙮
ᒫᑎᑲ, ᒫᑲ, ᑮ ᑌᐺᓕᐗ, ᐁ ᐃᑎᑯᑦ, ᑫᒀᓐ ᑫ ᑐᑖᑖᒃ, ᒋᓴᔅ, ᑭᒋᒪᓂᑐ ᐌᑯᓯᓯᒥᔉ? ᑭ ᑮ ᐯᒋ ᐃᑐᑖᓐ ᓈ ᑭᒋ ᑲᒀᑕᑭᐃᔮᒃ ᐸᒧᔑ ᐅᑎᒋᐸᓕᒃ?
ᐙᓚᐤ ᒫᑲ ᐊᓐᑕ ᐅᒋ ᑮ ᐃᑖᐗᒃ ᒥᒉᑦ ᑯᑯᔕᒃ ᐁ ᐊᓭᔭᑎᒋᒃ ᐁ ᒥᒋᓱᒋᒃ,
ᒪᒋ ᐊᒑᑾᒃ ᒫᑲ ᑮ ᓇᑐᑕᒪᐌᐗᒃ, ᐁ ᐃᑗᒋᒃ, ᑮᔥᐱᓐ ᐗᓚᐎᐌᐱᓂᔮᑫ, ᐃᓕᓇᐎᓈᓐ ᑭᒋ ᐱᑐᑫᔅᑲᐗᑭᒋᒃ ᑯᑯᔕᒃ᙮
ᑮ ᐃᑌᐤ ᒫᑲ, ᐃᑐᑌᒃ᙮ ᐃᔅᐱ ᒫᑲ ᑳ ᑮ ᐗᓚᐎᒋᒃ, ᑮ ᐱᑐᑫᔅᑲᐌᐗᒃ ᑯᑯᔕ: ᒫᑎᑲ, ᒫᑲ, ᒥᓯᐌ ᐁ ᐃᑕᓯᒋᒃ ᑯᑯᔕᒃ ᓱᑲ ᓈᓯᐯᐹᔨᑐᐗᒃ ᐊᑕ ᐁ ᑭᔅᑲᒑᓕᒃ ᑭᒋᑲᒦᒃ, ᑮ ᓂᔑᐗᓈᑎᓯᐗᒃ ᒫᑲ ᓂᐱᒃ᙮
ᐊᓂᑭ ᒫᑲ ᑳ ᑲᓇᐌᓕᒫᒋᒃ ᑮ ᐅᔑᒧᐗᒃ, ᐃᑖᐎᓂᒃ ᐃᔑ ᒫᑲ ᑮ ᐃᑐᑌᐗᒃ, ᑮ ᐎᑕᒶᒃ ᒫᑲ ᒥᓯᐌ ᑫᒀᓇ, ᓀᔥᑕ ᑳ ᐃᔑ ᐋᔨᑎᓕᒋ ᐊᓂᐃ ᑳ ᐱᒋᔅᑳᑯᓕᒋ ᒪᒋ ᐊᒑᑾ᙮
ᒫᑎᑲ, ᒫᑲ, ᒥᓯᐌ ᐃᑖᐎᓂᒃ ᑳ ᐃᑖᒋᒃ ᑮ ᐯᒋ ᓇᑭᔥᑲᐌᐗᒃ ᒋᓴᓴ: ᐃᔅᐱ ᒫᑲ, ᐎᐋᐸᒫᒋᒃ, ᑮ ᐸᑯᓭᓕᒣᐗᒃ ᑭᒋ ᓇᑲᑕᒥᓕᒋ ᐅᑦ ᐊᔅᑭᐗᐤ᙮
ᒋᓴᔅ ᒥᓇᐙᒋᐁᐤ ᐃᓕᓕᐗ ᑳ ᓇᓇᒫᔅᐱᓀᓕᒋ
ᑮ ᐳᓯᐤ ᒫᑲ ᓈᐱᒀᓂᒃ, ᑮ ᐊᔓᐗᐊᒻ ᓀᔥᑕ, ᑮ ᐅᑎᑕᒻ ᒫᑲ ᑎᐱᓚᐌ ᐅᑦ ᐃᑖᐎᓐ᙮
ᒫᑎᑲ, ᒫᑲ, ᐋᑎᑦ ᐅᒪᓯᓇᐃᑫᐗᒃ ᑮ ᐃᑎᑎᓱᐗᒃ, ᐊᐗ ᐃᓕᓕᐤ ᐸᐹᔅᑖᒧ᙮
ᒋᓴᔅ ᒫᑲ ᐁ ᑭᔅᑫᓕᑕᒸᑦ ᐅ ᒥᑐᓀᓕᒋᑫᐎᓂᓕᐗ ᑮ ᐃᑗᐤ, ᑖᓀᑭ ᐌᒋ ᒪᒋ ᒫᒥᑐᓀᓕᑕᒣᒃ ᑭᑌᐃᐗᒃ?
ᐌᓴ ᑖᓂᒪ ᓇᐗᒡ ᐎᔦᑕᒃ ᑭᒋ ᐃᑣᓂᐗᒃ, ᑭ ᒪᒋᑐᑕᒧᐎᓇ ᑭ ᐌᐯᓕᑕᒫᑲᐎᓐ; ᓀᔥᑕᐱᑯ ᑭᒋ ᐃᑣᓂᐗᒃ, ᐸᓯᑯ, ᐱᒧᑌ ᒫᑲ?
ᒫᑲ ᑭᒋ ᑭᔅᑫᓕᑕᒣᒃ ᐃᓕᓕᐎᑯᓯᓵᓐ ᐁ ᐋᔮᑦ ᑲᔥᑭᐅᐎᓂᓕᐤ ᐅᑕ ᐊᔅᑮᒃ ᑭᒋ ᐌᐯᓕᑕᒫᑫᑦ ᒪᒋᑐᑕᒧᐎᓐ, ᐁᑯ ᐁᑖᑦ ᐅᓇᓇᒫᔅᐱᓀᐗ, ᐗᓂᔥᑳ, ᐅᑎᓇ ᑭ ᓂᐯᐎᓐ ᐃᑐᑌᐤ ᒫᑲ ᑭ ᐙᔅᑳᔨᑲᓂᒥᒃ᙮
ᐁᑯ ᒫᑲ ᐌᓂᔥᑳᑦ, ᑮ ᐃᑐᑌᐤ ᒫᑲ ᐅ ᐙᔅᑳᔨᑲᓂᒥᒃ᙮
ᒫᑲ ᐃᔅᐱ ᑳ ᒫᒪᐎᒥᒉᑎᒋᒃ ᐃᓕᓕᐗᒃ ᐎᐋᐸᑕᑭᒃ, ᑮ ᒫᒪᔅᑳᑕᒶᒃ, ᓀᔥᑕ ᑮ ᒫᒥᒋᒣᐗᒃ ᑭᒋᒪᓂᑐᐗ, ᑳ ᑮ ᒥᓛᓕᒋ ᐃᓕᓕᐗ ᐅᒪ ᐃᔑ ᑲᔥᑭᐅᐎᓂᓕᐤ᙮ᒋᓴᔅ ᓇᑐᒣᐤ ᒫᑎᐤᐗ ᑭᒋ ᓄᔅᐱᓇᑕᑯᑦ
ᐁ ᐊᑎ ᑭᑐᑌᑦ ᒋᓴᔅ ᐊᓐᑕ ᐅᒋ, ᑮ ᐙᐸᒣᐤ ᐃᓕᓕᐗ ᒫᑎᐤ ᐁ ᐃᔑᓂᑳᓱᓕᒋ, ᐁ ᐊᐱᑦ ᐃᑕ ᐁ ᐅᑎᓂᒥᒋ ᔔᓕᐋᓇ: ᐃᑌᐤ ᒫᑲ, ᓄᔅᐱᓇᔑᓐ᙮ᐁᑯ ᐯᓯᑯᑦ ᓀᔥᑕ ᑮ ᓄᔅᐱᓇᑌᐤ᙮
ᑮ ᐃᑭᓐ ᒫᑳ, ᒣᒀᒡ ᒋᓴᔅ ᑳ ᐊᐱᑦ ᐁ ᒥᒋᓱᑦ ᐙᔅᑳᔨᑲᓂᒃ, ᒫᑎᑲ, ᑮ ᐯᒋ ᐎᑕᐱᒥᑯ ᒥᒉᑦ ᐸᑉᓕᑳᓇ ᓀᔥᑕ ᐅᒪᒋᑣᐗ ᐊᓯᒋ ᐅ ᑭᔅᑭᓄᐊᒪᐙᑲᓇ᙮
ᐃᔅᐱ ᒫᑲ ᐸᕋᓯᔭᒃ ᐎᐋᐸᑕᑭᒃ, ᑮ ᐃᑎᑎᒣᐗᒃ ᐅ ᑭᔅᑭᓄᐊᒪᐙᑲᓇ, ᑖᓀᑭ ᐌᒋ ᐎᒋᒥᒋᓱᒫᑦ ᑭᑦ ᐅᑭᒫᒥᐗᐤ ᐸᑉᓕᑳᓇ ᓀᔥᑕ ᐅᒪᒋᑣᐗ?
ᒫᑲ ᐃᔅᐱ ᒋᓴᔅ ᐱᐁᑕᒃ, ᑮ ᐃᑌᐤ, ᐊᓂᑭ ᑳ ᒥᓗᐋᔮᒋᒃ ᓇᒪᐎᓚ ᓇᑕᐌᓕᒣᐗᒃ ᓇᑕᑯᓚᓇ, ᒫᑲ ᐊᓂᑭ ᑳ ᐋᑯᓯᒋᒃ᙮
ᒫᑲ ᓇᑕᐎ ᑭᔅᑫᓕᑐᒧᒃ ᐊᓂᒪ ᑳ ᐃᑗᒪᑲᒃ, ᓂ ᑳ ᐋᔮᓐ ᔕᐌᓕᒋᑫᐎᓐ, ᓇᒪ ᒫᑲ ᓵᓵᑭᐎᓕᐌᐎᓐ: ᐌᓴ ᓇᒪᐎᓚ ᓂ ᑮ ᐯᒋ ᐃᑐᑖᓐ ᑭᒋ ᓇᑐᒪᑭᒃ ᐅᒀᔭᔅᑭᑖᑎᓯᐗᒃ, ᒫᑲ ᐅᒪᒋᑣᐗᒃ ᑭᒋ ᑴᔅᑳᑎᓯᒋᒃ᙮ᓂᑲᓱᐎᓐ ᐅᒋ
ᐁᑯ ᐱᐁᒋᓈᑎᑯᓕᒋ ᒑᓐ ᐅ ᑭᔅᑭᓄᐊᒪᐙᑲᓇ, ᐁ ᐃᑗᓕᒋ, ᑖᓀᑭ ᐌᒋ ᓂᓚᓈᓐ ᓀᔥᑕ ᐸᕋᓯᔭᒃ ᒥᒉᑣᐤ ᓂᑲᓱᔮᒃ, ᒫᑲ ᑭ ᑭᔅᑭᓄᐊᒪᐙᑲᓇᒃ ᓇᒪᐎᓚ ᓂᑲᓱᐗᒃ?
ᒋᓴᔅ ᒫᑲ ᑮ ᐃᑌᐤ, ᑲᑕ ᑮ ᓇᓀᑳᑌᓕᒧᓕᐗ ᓈ ᐅᔥᑭᓈᐯᐙᓐ ᐅᑐᑌᒪ, ᒣᒀᒡ ᐅᔥᑭᓈᐯᐙᓐ ᐁ ᐎᒉᐙᑦ? ᒫᑲ ᑲᑕ ᐅᑎᒋᐸᓕᐗ ᐁ ᑭᔑᑳᑭ, ᐃᔅᐱ ᑫ ᒪᔅᑲᒫᑲᓂᐎᓕᒋ ᐅᔥᑭᓈᐺᐙᓇ, ᐁᑯ ᒫᑲ ᑫ ᓂᑲᓱᓕᒋ᙮
ᓇᒪᐎᓚ ᐊᐌᓇ ᒥᔖᐃᑳᑫᐤ ᐅᔥᑭ ᒪᓂᑐᐌᑭᓐ ᑳᔮᔑ ᐎᓛᒋᑲᓂᒃ; ᐌᓴ ᐊᓂᒪ ᑳ ᒥᔖᐃᑳᑳᓂᐗᒃ ᑖᑐᐱᑕᒧᒪᑲᓐ, ᐁᑯ ᐊᑕ ᐁ ᑖᑐᐸᓕᒃ ᐊᐙᓯᑌ ᒣᔖᒃ᙮
ᓇᒪᐎᓚ ᓀᔥᑕ ᐃᓕᓕᐗᒃ ᐱᑕᐊᒶᒃ ᐅᔥᑭ ᔓᒥᓈᐳᓕᐤ ᑳᔮᔑ ᐎᒀᒃ: ᑭᔅᑎᓈᒡ ᐎᒀᔭ ᑲᑕ ᐱᑯᐸᓕᐗ, ᔓᒥᓈᐳ ᒫᑲ ᑲᑕ ᐗᓚᐎᐋᔑᑲᐗᓐ, ᓀᔥᑕ ᐎᒀᔭ ᑲᑕ ᓂᔑᐗᓈᑕᓋ: ᒫᑲ ᐱᑕᐊᒶᒃ ᐅᔥᑭ ᔓᒥᓈᐳᓕᐤ ᐅᔥᑭ ᐎᒀᔮᒃ, ᐁᑯ ᒫᑲ ᑖᐱᔅᑯᒡ ᑫᓇᐌᓕᒋᑳᑌᓕᑭ᙮ᒋᓴᔅ ᐱᒫᒋᐁᐤ ᑳ ᓂᐱᓕᒋ ᐃᔅᑴᔑᔕ  ᓀᔥᑕ ᑳ ᑮ ᐋᑯᓯᓕᒋ ᐃᔅᑴᐗ
ᒣᒀᒡ ᒫᑲ ᐅᐅ ᑳ ᐋᐃᑖᑦ, ᒫᑎᑲ, ᑮ ᐯᒋ ᓈᑎᑯ ᐯᔭᒃ ᐅᑭᒪᐗ, ᑮ ᓇᐗᑮᔅᑖᑯ ᒫᑲ ᐁ ᐃᑎᑯᑦ, ᓂᑖᓂᔅ ᐋᔕᔾ ᓇᒪ ᐱᒫᑎᓯᐤ: ᐯᒋ ᐃᑕᔅᑖ ᒫᑲ ᑭᒋᒋᐎᔭᐎᒃ, ᐁᑯ ᒫᑲ ᑫ ᐱᒫᑎᓰᑦ᙮
ᒋᓴᔅ ᒫᑲ ᑮ ᐸᓯᑯ, ᑮ ᓄᔅᐱᓇᑌᐤ ᒫᑲ, ᐊᓯᒋ ᓀᔥᑕ ᐅ ᑭᔅᑭᓄᐊᒪᐙᑲᓇ
ᒫᑎᑲ, ᒫᑲ, ᐯᔭᒃ ᐃᔅᑴᐗ, ᑳ ᐋᑯᓯᓕᒋ, ᐁ ᐅᒋᑲᐗᓂᓕᒃ ᐅᒥᑯ ᐃᔥᐱᔥ ᓂᔓᔖᑉ ᐱᐴᓋ, ᐅᔅᐱᔅᑾᓂᒃ ᑮ ᐯᒋ ᓈᑎᑯ, ᐁ ᓵᒥᓇᒥᓕᒋ ᐅ ᐎᓛᒋᑲᓐ ᑎᑎᐱᔅᑕᐃᑲᓂᒃ:
ᐌᓴ ᑮ ᐃᑎᑎᓱ, ᑮᔥᐱᓐ ᐱᑯ ᓵᒥᓇᒶᑫ ᐅ ᐎᓛᒋᑲᓐ, ᓂ ᑳ ᒥᓇᐙᒋᐃᑲᐎᓐ᙮
ᒫᑲ ᒋᓴᔅ ᑮ ᑴᔅᑭᑳᐸᐎᐤ, ᐃᔅᐱ ᒫᑲ ᐎᐋᐸᒫᑦ, ᑮ ᐃᑗᐤ, ᓂᑖᓂᔅ, ᒥᓜᓕᑕ ᐃᓴ; ᑭ ᑖᐺᔦᓕᑕᒧᐎᓐ ᑭ ᑮ ᒥᓇᐙᒋᐃᑯᓐ᙮ ᐊᓇ ᐃᔅᑴᐤ ᒫᑲ ᑭ ᒥᓇᐙᒋᐊᐤ ᐁᐗᑯ ᑎᐹᔨᑲᓂᒃ ᐱᓯᒧᑳᓂᒃ᙮
ᐃᔅᐱ ᒫᑲ ᒋᓴᔅ ᑳ ᐱᑐᑫᐙᑦ ᐅᑭᒪᐗ ᐅ ᐙᔅᑳᔨᑲᓂᒪᓕᒃ, ᓀᔥᑕ ᑳ ᐙᐸᒫᑦ ᑭᑐᒋᑫᐎᓕᓕᐗ ᓀᔥᑕ ᐃᓕᓕᐗ ᐁ ᓇᓀᑳᑗᐎᑕᒪᓕᒋ;
ᑮ ᐃᑌᐤ, ᑖᐎᒃ; ᐌᓴ ᓇᒪᐎᓚ ᓂᐱᐤ ᐊᐗ ᐃᔅᑴᔑᔥ, ᒫᑲ ᓂᐸᐤ᙮ ᐁᑯ ᒫᑲ ᓱᑲ ᐱᐋᐱᐃᑯᑦ᙮
ᒫᑲ ᐃᔅᐱ ᐃᓕᓕᐗᒃ ᑳ ᐗᓚᐎᑎᔕᐙᑲᓂᐎᒋᒃ, ᑮ ᐱᑐᑫᐤ, ᑮ ᐅᑎᓇᒬᐤ ᒫᑲ ᐅᒋᒋᓕᐤ, ᐁᑯ ᒫᑲ ᐌᓂᔥᑳᑦ ᐊᓇ ᐃᔅᑴᔑᔥ᙮
ᐅᒪ ᒫᑲ ᑭ ᐋᐃᐹᓕᒧᒋᑳᑌᒃ ᒥᓯᐌ ᐊᓂᒪ ᐊᔅᑮᒃ᙮ᒋᓴᔅ ᒥᓇᐙᒋᐁᐤ ᓂᔓ ᐁᑳ ᑳ ᐙᐱᒋᒃ
ᐃᔅᐱ ᒫᑲ ᒋᓴᔅ ᐊᓐᑕ ᑳ ᐅᒋ ᑭᑐᑌᑦ, ᓂᔓ ᐁᑳ ᐁ ᐙᐱᓕᒋ ᐃᓕᓕᐗ ᑮ ᓄᔅᐱᓈᑎᑯ, ᐁ ᑌᐺᓕᒋ, ᐁ ᐃᑗᓕᒋ ᒫᑲ, ᑌᐱᑦ ᐌᑯᓯᓯᒥᔉ, ᔕᐌᓕᒥᓈᓐ᙮
ᐃᔅᐱ ᒫᑲ ᐹᑐᑫᑦ ᐙᔅᑳᔨᑲᓂᒃ, ᑮ ᐯᒋ ᓈᑎᑯ ᐁᑳ ᐁ ᐙᐱᓕᒋ ᐃᓕᓕᐗ: ᒋᓴᔅ ᒫᑲ ᐃᑌᐤ, ᑭ ᑖᐺᑌᓇᐗᐤ ᓈᐁ ᑲᔥᑭᑖᔮᓐ ᐅᒪ ᑭᒋ ᑐᑕᒫᓐ?ᑮ ᐃᑎᑯ ᒫᑲ, ᐁᐁ, ᑌᐯᓕᒋᑫᔭᓐ᙮
ᐁᑯ ᒫᑲ ᓯᐋᒥᓇᒸᑦ ᐅᔅᑭᔑᑯᓕᐗ, ᐁ ᐃᑗᑦ, ᒬᒋ ᐁ ᐃᔑ ᑕᐺᔦᓕᑕᒣᒃ ᐁᑯ ᑫ ᐃᔑ ᐋᔮᔦᒃ᙮
ᐅᔅᑭᔑᑯᐙᐗ ᒫᑲ ᑮ ᐋᐸᐃᑳᑌᓕᐗ; ᒋᓴᔅ ᒫᑲ ᓱᑲ ᑮ ᐃᑕᔓᒣᐤ, ᐁ ᐃᑗᑦ, ᔮᒀᒃ ᐁᑳᐎᓚ ᐊᐌᓇ ᑭᒋ ᑭᔅᑫᓕᑕᒃ᙮
ᒫᑲ ᐎᓚᐗᐤ, ᐃᔅᐱ ᑳ ᑭᑐᑌᒋᒃ, ᑮ ᐋᐃᐋᓕᒧᒣᐗᒃ ᒥᓯᐌ ᐊᓂᒪ ᐊᔅᑮᒃ᙮ᒋᓴᔅ ᒥᓇᐙᒋᐁᐤ ᓈᐯᐗ ᐁᑳ ᐁ ᓂᑕᐌᓕᒋ
ᐃᔅᐱ ᒫᑲ ᐌᓚᐎᐌᐱᓈᑲᓂᐎᑦ ᒪᒋ ᐊᒑᒃ, ᐁᑳ ᑳ ᓂᑖᐌᑦ ᑮ ᐋᔭᒥᐤ: ᒥᔮᒪᐎᒥᒉᑎᒋᒃ ᐃᓕᓕᐗᒃ ᒫᑲ ᑮ ᒫᒪᔅᑲᑕᒶᒃ ᐁ ᐃᑗᒋᒃ, ᓇᒪᐎᔅᑳᑦ ᐅᒪ ᐃᔑ ᑮ ᐙᐸᒋᑳᑌᐤ ᐃᔅᕃᐃᓕᒃ᙮
ᒫᑲ ᐸᕋᓯᔭᒃ ᑮ ᐃᑗᐗᒃ, ᐗᓚᐎᐌᐱᓀᐤ ᒪᒋ ᐊᒑᑾ ᐁ ᐎᒋᐃᑯᓕᒋ ᐅᑦ ᐅᑭᒫᒥᐙᐗ ᒪᒋ ᐊᒑᑾᒃ᙮ᒋᓴᔅ ᔕᐌᑌᐁᑐᑕᐌᐤ ᐃᓕᓕᐗ
ᒋᓴᔅ ᒫᑲ ᒥᓯᐌ ᐃᑖᐎᓂᒃ ᓀᔥᑕ ᐃᑖᐎᓂᔑᒃ ᑮ ᐋᐃᑐᑌᐤ, ᐁ ᑭᔅᑭᓄᐊᒫᑫᑦ ᐅᑦ ᐋᔭᒥᐁᐎᑲᒥᑯᓕᒃ, ᓀᔥᑕ ᐁ ᐙᐎᑕᒪᑫᑦ ᐅᑭᒫᐎᐎᓂ ᒥᓗᐋᒋᒧᐎᓂᓕᐤ, ᓀᔥᑕ ᐁ ᒥᓇᐙᒋᑖᑦ ᒥᓯᐌ ᐃᔑ ᐋᑯᓯᐎᓇ, ᓀᔥᑕ ᓇᓈᑲᐤ ᐁ ᐃᑖᔅᐱᓀᓕᒋ ᐃᓕᓕᐗ᙮
ᒫᑲ ᐃᔅᐱ ᐎᐋᐸᒫᑦ ᒥᔮᒪᐎᒥᒉᑎᓕᒋ ᐃᓕᓕᐗ, ᑮ ᔕᐌᑌᐁᑐᑕᐌᐤ; ᐌᓴ ᑮ ᐋᔦᔅᑯᓯᐗᒃ, ᓀᔥᑕ ᓇᓈᓂᔅ ᑮ ᐋᐃᑕᐗᒃ, ᑖᐱᔅᑯᒡ ᒫᓂᔥᒑᓂᔕᒃ ᐁᑳ ᐁ ᐅᒫᓂᔥᒑᓂᔑᐎᓕᓕᒥᒋᒃ᙮
ᐁᑯ ᐁᑖᑦ ᐅ ᑭᔅᑭᓄᐊᒪᐙᑲᓇ, ᑖᐺ ᐊᓂᒪ ᑫ ᒫᐗᒋᒋᑳᑌᒃ ᒥᒉᑎᓐ, ᒫᑲ ᐅᑕᑑᔅᑫᐗᒃ ᒐᑲᐙᔑᔑᐗᒃ:
ᐁᐗᑯ ᐅᒋ ᓇᑐᑕᒫᒃ ᑳ ᑎᐯᓕᑕᒃ ᑫ ᒫᐗᒋᒋᑲᑌᓕᒃ ᑭᒋ ᐃᔑᑎᔕᐙᑦ ᐅᑕᑑᔅᑫᐗ ᐃᑕ ᑫ ᐃᔑ ᒪᐗᒋᒋᑳᓂᐗᓂᓕᒃ᙮
ᒋᓴᔅ ᑭᔅᑭᓄᐊᒫᑫᐤ ᐌᐱᓂᑐᐎᐧᓐ ᐅᒋ
ᐊᓐᑕ ᒫᑲ ᑮ ᐅᒋ ᐸᓯᑯ, ᓀᔥᑕ ᑮ ᐯᒋ ᐃᑐᑌᐤ ᒎᑎᐊ ᐊᔅᑮᒃ, ᐊᑳᒥᒃ ᐃᑌᑫ ᒐᕐᑕᓂᒃ ᐅᒋ: ᒥᓇ ᒫᑲ ᐯᒋ ᓈᑎᑯ ᐃᓕᓕᐗ, ᒬᒋ ᒫᑲ ᒫᓇ ᑳ ᐋᔨᑐᑕᒃ, ᒥᓇ ᑮ ᑭᔅᑭᓄᐊᒪᐌᐤ᙮
ᑮ ᐯᒋ ᓈᑎᑯ ᒫᑲ ᐸᕋᓯᔭ, ᓀᔥᑕ ᑮ ᑲᑴᒋᒥᑯ, ᐅᓚᔓᐌᓕᑖᑾᓐ ᓈ ᐃᓕᓕᐤ ᑭᒋ ᐌᐱᓈᑦ ᐎᐗ? ᐁ ᑲᑴᒋᐋᒋᒃ᙮
ᑮ ᓇᔥᑴᐗᔑᐁᐤ ᒫᑲ, ᐁ ᐃᑖᑦ, ᑫᒀᓕᐤ ᑳ ᐃᑕᔓᐙᑎᑖᒃ ᒧᓯᔅ?
ᑮ ᐃᑗᐗᒃ ᒫᑲ, ᒧᓯᔅ ᑮ ᐃᓕᓈᑫᐤ ᑭᒋ ᒪᓯᓇᐃᑳᑌᓕᒃ ᐌᐱᓂᑐᐎ ᒪᓯᓇᐃᑲᓂᓕᐤ, ᑭᒋ ᐁᐱᓂᒥᒋ ᒫᑲ᙮
ᒋᓴᔅ ᒫᑲ ᑮ ᓇᔥᑴᐗᔑᐁᐤ, ᐁ ᐃᑖᑦ, ᐁ ᐃᔅᐱᒋ ᒪᔥᑲᐎᑌᐁᔦᒃ ᑭ ᑮ ᒪᓯᓇᐊᒫᑯᐗᐤ ᐅᒣᓕᐤ ᐃᑕᔓᐌᐎᓂᓕᐤ:
ᒫᐗᒋ ᓂᔥᑕᒻ ᒫᑲ ᑳ ᐊᔅᑭᐗᒃ, ᑭᒋᒪᓂᑐ ᑮ ᐅᔑᐁᐤ ᓈᐯᐗ ᓀᔥᑕ ᐃᔅᑴᐗ᙮
ᐁᐗᑯ ᐅᒪ ᐅᒋ ᐃᓕᓕᐤ ᑫ ᓇᑲᑖᑦ ᐅᑖᐎᔭ ᓀᔥᑕ ᐅᑳᐎᔭ, ᑲᑕ ᐎᑭᒣᐤ ᒫᑲ ᐎᐗ,
ᐅᑯ ᒫᑲ ᐁ ᓂᔑᒋᒃ ᑫ ᐯᔭᑯ ᐎᔮᓯᒋᒃ᙮
ᐊᓂᐃ ᒫᑲ ᑳ ᐎᑭᑐᐋᑦ ᑭᒋᒪᓂᑐ, ᐁᑳᐎᓚ ᐃᓕᓕᐤ ᑲᑕ ᐸᑳᓂᐁᐤ᙮
ᐱᒋ ᐙᔅᑳᔨᑲᓂᒃ ᒫᑲ ᒥᓇ ᑮ ᑲᑴᒋᒥᑯ ᐅ ᑭᔅᑭᓇᐊᒪᐙᑲᓇ ᐊᓂᐁᓕᐤ ᑫᔮᐸᒡ ᐅᒋ᙮
ᐃᑌᐤ ᒫᑲ, ᐊᐌᓇ ᑫ ᐌᐱᓈᑴ ᐎᐗ, ᓀᔥᑕ ᑯᑕᑭᔭ ᑫ ᐎᑭᒫᑴ, ᐱᔑᒀᒋᑐᑕᐌᐤ᙮
ᑮᔥᐱᓐ ᒫᑲ ᐃᔅᑴᐤ ᑫ ᐌᐱᓈᑴ ᐅ ᓈᐯᒪ, ᓀᔥᑕ ᑯᑕᑭᔭ ᑫ ᐎᑭᒫᑴ, ᑐᑕᒻ ᐱᔑᒀᑎᓯᐎᓂᓕᐤ᙮ᒋᓴᔅ ᒥᓦᑭᒣᐤ ᐊᐱᔅᑕᐙᔑᔕ
ᐯᑐᐌᐗᒃ ᒫᑲ ᐊᐱᔅᑕᐙᔑᔕ, ᑭᒋ ᓵᒥᓋᑦ; ᐅ ᑭᔅᑭᓄᐊᒪᐙᑲᓇ ᒫᑲ ᑮ ᑭᑕᐊᒪᐌᓕᐗ ᐊᓂᐃ ᑳ ᐯᔑᐙᓕᒋ᙮
ᒫᑲ ᐃᔅᐱ ᒋᓴᔅ ᐎᐋᐸᑕᒃ, ᓈᔅᐱᒡ ᓇᒪ ᑮ ᓇᐁᓕᑕᒻ, ᑮ ᐃᑌᐤ ᒫᑲ, ᐃᓕᓈᑯᒃ ᐊᐱᔅᑕᐙᔑᔕᒃ ᑭᒋ ᐯᒋ ᓈᔑᒋᒃ, ᐁᑳᐎᓚ ᒫᑲ ᑭᑕᐊᒫᑯᒃ; ᐌᓴ ᐅᑯ ᑐᐎ ᑭᒋᒪᓂᑐ ᐅᑦ ᐅᑭᒫᐎᐎᓂᒃ ᑳ ᐃᑖᑭᒃ᙮
ᑖᐺ ᑭᑦ ᐃᑎᓇᐗᐤ, ᐊᐌᓇ ᐁᑳ ᑫ ᐅᑎᓇᒸᑴ ᑭᒋᒪᓂᑐᐗ ᐅᑦ ᐅᑭᒫᐎᐎᓂᓕᐤ ᑖᐱᔅᑯᒡ ᐊᐱᔅᑕᐙᔑᔥ, ᓇᒪᐎᓚ ᐊᓐᑕ ᑲᑕ ᐱᑐᑫᐤ᙮
ᑮ ᐅᑎᓀᐤ ᒫᑲ ᐅᔅᐱᑐᓂᒃ, ᑮ ᓵᒥᓀᐤ ᒫᑲ, ᓀᔥᑕ ᑮ ᒥᓦᑭᒣᐤ᙮ᑳ ᒥᔖᑭᓯᑦ ᓈᐯᐤ
ᐃᔅᐱ ᒫᑲ ᑳ ᐃᑐᑌᑦ ᒣᔅᑲᓈᒃ, ᑮ ᐹᐸᑖᓕᐗ ᐯᔭᒃ ᐊᐌᓕᐗ ᐁ ᐅᒋᒋᑾᓇᐱᔅᑖᑯᑦ, ᓀᔥᑕ ᐁ ᑲᑴᒋᒥᑯᑦ, ᒥᓗ ᑫᔅᑭᓇᐊᒫᑫᔭᓐ, ᑫᒀᓐ ᑫ ᑐᑕᒫᓐ ᑭᒋ ᑮ ᐋᔭᔭᓐ ᑳᑭᑫ ᐱᒫᑎᓯᐎᓐ?
ᒋᓴᔅ ᒫᑲ ᑮ ᐃᑌᐤ, ᑕᓀᑭ ᐌᒋ ᐅᒪᓗᑡᐤ ᑳ ᐃᔑᔭᓐ? ᓇᒪᐎᓚ ᐊᐌᓇ ᒥᓗᑡᐤ, ᐯᔭᒃ ᐱᑯ, ᐁᐗᑯ ᑭᒋᒪᓂᑐ᙮
ᑭ ᑭᔅᑫᓕᑌᓐ ᑲᑫᔅᑴᐎᓇ, ᐁᑳᐎᓚ ᐱᔑᒀᑎᓯ, ᐁᑳᐎᓚ ᓂᐹᔨᐌ, ᐁᑳᐎᓚ ᑭᒧᑎ, ᐁᑳᐎᓚ ᑭᓛᔅᑭ ᑎᐹᒋᒧ, ᐁᑳᐎᓚ ᐙᔦᔑᐃᐌ, ᑭᔅᑌᓕᒻ ᑯᑖᐎ ᓀᔥᑕ ᑭᑳᐎ᙮
ᐁ ᓇᔥᑴᐗᔑᐋᑦ ᒫᑲ, ᑮ ᐃᑌᐤ, ᑫᔅᑭᓄᐊᒫᑫᔭᓐ, ᒥᓯᐌ ᐅᐅ ᓂ ᑮ ᑲᓇᐌᓕᑌᓐ ᑳ ᐯᒋ ᐊᐙᔑᔑᐎᔮᐤ᙮
ᐁᑯ ᒋᓴᔅ, ᐁ ᑲᓇᐙᐸᒫᑦ, ᑮ ᓵᑭᐁᐤ, ᓀᔥᑕ ᑮ ᐃᑌᐤ, ᐯᔭᒃ ᑫᒀᓐ ᑮ ᓄᑌᐸᓕᓐ: ᑭᐌ, ᐊᑖᐗᑫ ᐱᑯ ᑫᒀᓐ ᑳ ᐋᔮᔭᓐ, ᒥᓕᒃ ᒫᑲ ᐅᑭᑎᒫᑭᓯᐗᒃ, ᐁᑯ ᒫᑲ ᑫ ᐋᔮᔭᓐ ᐌᓗᑎᓯᐎᓐ ᑭᒋᑭᔑᑯᒃ: ᓀᔥᑕ ᒫᑲ ᐯᒋ ᐃᑐᑌ, ᐅᑎᓇ ᐋᔑᑌᐋᑎᒃ, ᓄᔅᐱᓇᔑᓐ ᒫᑲ᙮
ᑮ ᐗᔑᔥᑕᐌᓕᑕᒻ ᒫᑲ ᐊᓂᐁᓕᐤ ᐃᑗᐎᓂᓕᐤ ᐅᒋ, ᑮ ᑭᑐᑌᐤ ᒫᑲ ᐁ ᒥᒋᓚᐌᓯᑦ: ᐌᓴ ᓈᔅᐱᒡ ᑮ ᐌᓗᑎᓯᐤ᙮
ᑭᔅᑭᓄᐊᒪᐙᑲᓇᒃ ᒫᑲ ᑮ ᒫᒪᔅᑳᑕᒬᐗᒃ ᐅᑦ ᐋᔭᒥᐎᓂᓕᐗ᙮ ᒫᑲ ᒋᓴᔅ ᒥᓇ ᓇᔥᑴᐗᔑᐁᐤ, ᐁ ᐃᑖᑦ, ᐊᐙᔑᔑᑐᒃ, ᐙ ᐋᓕᒪᓂᓕᒃ ᐊᓂᑭ ᑳ ᒪᒥᔑᑐᑕᑭᒃ ᒥᔕᑭᓯᐎᓇ ᑭᒋ ᐱᑐᑫᐙᒋᒃ ᑭᒋᒪᓂᑐᐧ ᐅᑕ ᐅᑭᒫᐎᐎᓂᓕᒃ!
ᐊᐗᓯᑌ ᐌᑕᓂᓕᐤ ᑳᒥᓪ ᑭᒋ ᔖᐳᑕᐌᔥᑲᒃ ᐁ ᐅᔥᑭᔑᑯᐗᓂᓕᒃ ᔖᐳᓂᑲᓂᓕᐤ, ᐃᔥᐱᔥ ᒥᔕᑭᓯᐎᓕᓕᐤ ᑭᒋ ᐱᑐᑫᐗᑦ ᑭᒋᒪᓂᑐᐗ ᐅᑦ ᐅᑭᒫᐎᐎᓂᓕᒃ᙮
ᓈᔅᐱᒡ ᐋᓕᐙᒃ ᒫᑲ ᑮ ᒫᒪᔅᑳᑕᒶᒃ, ᐁ ᐊᔨᑎᑐᒋᒃ, ᐊᐌᓇ ᒫᑲ ᑫ ᑮ ᐱᒫᒋᐅᑦ?
ᒋᓴᔅ ᒫᑲ, ᐁ ᑲᓇᐙᐸᒫᑦ, ᐃᑗᐤ, ᐅᒣᓕᐤ ᐋᑕᐎᑖᐗᒃ ᐃᓕᓕᐗᒃ: ᐌᓴ ᒥᓯᐌ ᑫᒀᓇ ᐌᑕᓂᓕᐤ ᑭᒋᒪᓂᑐ᙮
ᐁᑯ ᐱᑕᕐ ᒥᐋᒋ ᐃᑖᑦ, ᒫᑎᑲ, ᓂ ᑮ ᓇᑲᑌᓈᓐ ᒥᓯᐌ, ᓀᔥᑕ ᑭ ᑮ ᓄᔅᐱᓇᑎᑎᓈᓐ᙮
ᒋᓴᔅ ᒫᑲ ᐁ ᓇᔥᑴᐗᔑᐃᐌᑦ, ᑮ ᐃᑗᐤ, ᑖᐺ ᑭᑦ ᐃᑎᓇᐗᐤ, ᓇᒪᐎᓚ ᐊᐌᓇ ᐃᑕᐤ ᑳ ᑮ ᓇᑲᑕᒃ ᐙᔅᑳᔨᑲᓂᓕᐤ, ᓀᔥᑕᐱᑯ ᐎᒋᔖᓇ, ᓀᔥᑕᐱᑯ ᐎᒋᔖᓂᔅᑴᒪ, ᓀᔥᑕᐱᑯ ᐅᑖᐎᔭ, ᓀᔥᑕᐱᑯ ᐅᑳᐎᔭ, ᓀᔥᑕᐱᑯ ᐎᐗ, ᓀᔥᑕᐱᑯ ᐅᑦ ᐊᐙᔑᒥᔕ, ᓀᔥᑕᐱᑯ ᐅᑦ ᐊᔅᑭᔭ, ᓂᓚ ᐅᒋ, ᓀᔥᑕ ᒥᓗᐋᒋᒪᐎᓂᓕᐤ ᐅᒋ,
ᒫᑲ ᑲᑕ ᒥᓚᐤ ᒥᑖᑐᒥᑕᓇᐗᐤ ᐃᔥᐱᔥ ᐊᓄᒡ, ᐙᔅᑳᔨᑲᓇ ᓀᔥᑕ ᐎᒋᔖᓇ, ᓀᔥᑕ ᐎᒋᔖᓂᔅᑴᒪ, ᓀᔥᑕ ᐅᑳᐎᔭ, ᓀᔥᑕ ᐊᐙᔑᔕ, ᓀᔥᑕ ᐊᔅᑭᔭ, ᐊᓯᒋ ᑲᒀᑕᑭᐃᑯᓯᐎᓇ; ᓀᔥᑕ ᐊᔅᑮᒃ ᑫ ᐅᑎᒋᐸᓕᒃ ᑳᑭᑫ ᐱᒫᑎᓯᐎᓐ᙮
ᒫᑲ ᒥᒉᑦ ᑳ ᓃᔥᑕᒻ ᐃᑌᓕᑖᑯᓯᒋᒃ ᑲᑕ ᒫᒋᒡ ᐃᑌᓕᑖᑯᓯᐗᒃ, ᑳ ᒪᒋᒡ ᐃᑌᓕᑖᑯᓯᒋᒃ ᒫᑲ ᑲᑕ ᓃᔥᑕᒻ ᐃᑌᓕᑖᑯᓯᐗᒃ᙮ᒋᓴᔅ ᐁᑯ ᓂᔅᑣᐤ ᐋᓕᒧᑕᒻ ᐅᓂᐱᐎᓐ
ᒣᔅᑲᓈᒃ ᒫᑲ ᑮ ᐃᑖᐗᒃ ᒋᕉᓴᓚᒥᒃ ᐁ ᐊᑎ ᐃᑐᑌᒋᒃ; ᒋᓴᔅ ᒫᑲ ᑮ ᐊᑎ ᓂᑳᓄᑕᐌᐤ: ᑮ ᒫᒪᔅᑳᑕᒶᒃ ᒫᑲ; ᓀᔥᑕ ᐁ ᐊᑎ ᓄᔅᐱᓇᑖᒋᒃ, ᑮ ᓭᑭᓯᐗᒃ᙮ ᒥᓇ ᒫᑲ ᑮ ᐅᑎᓀᐤ ᐊᓂᐃ ᓂᔓᔖᑉ, ᓀᔥᑕ ᑮ ᒫᒋ ᐎᑕᒪᐌᐤ ᑫᑯ ᑫᒀᓇ ᑫ ᐅᑎᑎᑯᑦ,
ᐁ ᐃᑗᑦ, ᒫᑎᑲ, ᑭᑦ ᐃᑐᑖᓈᓇᐤ ᒋᕉᓴᓚᒥᒃ; ᐃᓕᓕᐎᑯᓯᓵᓐ ᒫᑲ ᑲᑕ ᐸᑭᑎᓇᐤ ᐅᒋᒋᓕᒃ ᑭᒋ ᓵᓵᑭᐎᓕᐌᐎᓕᓕᐗ ᓀᔥᑕ ᐅᒪᓯᓇᐃᑫᐗ; ᑲᑕ ᓂᔑᐗᓈᒋᒥᑯ ᑭᒋ ᓂᐸᐋᑲᓂᐎᑦ, ᓀᔥᑕ ᑲᑕ ᐸᑭᑎᓂᑯ ᒉᓐᑖᐃᓚ ᐅᒋᒋᓕᒃ:
ᑲᑕ ᐋᔭᓵᒋᐁᐗᒃ ᒫᑲ, ᓀᔥᑕ ᑲᑕ ᐸᐸᓴᔅᑌᐌᐗᒃ, ᓀᔥᑕ ᑲᑕ ᓯᒀᑌᐗᒃ; ᓂᔅᑐ ᑭᔑᑳᓕᑫ ᒫᑲ ᒥᓇ ᑲᑕ ᐗᓂᔥᑲᐤ᙮ᒉᒻᔅ ᓀᔥᑕ ᒑᓐ ᓇᑐᑕᒪᐌᐙᐤ ᒋᓴᓴ ᒥᓗᑭᒥᑯᐎᓂᓕᐤ
ᒉᒻᔅ ᒫᑲ ᓀᔥᑕ ᒑᓐ, ᓭᐱᑎ ᐅᑯᓱᓴ, ᐯᒋ ᓈᑌᐗᒃ, ᐁ ᐃᑗᒋᒃ, ᑫᔅᑭᓄᐊᒫᑫᔭᓐ, ᓂ ᓇᑕᐌᓕᑌᓈᓐ ᑭᒋ ᑐᑕᒪᐎᔮᒃ ᐱᑯ ᑫᒀᓐ ᑫ ᓇᑕᐌᓕᑕᒫᑖᒃ᙮
ᑮ ᐃᑌᐤ ᒫᑲ, ᑫᒀᓐ ᓀᑕᐌᓕᑕᒣᒃ ᑭᒋ ᑐᑕᒫᑖᑾᒃ?
ᑮ ᐃᑌᐗᒃ, ᒥᓕᓈᓐ ᑭᒋ ᐊᐱᔮᒃ, ᐯᔭᒃ ᑭ ᑭᒋᓂᔅᑮᒃ, ᑯᑕᒃ ᒫᑲ ᑭ ᓇᒪᑎᓂᔅᑮᒃ, ᑭ ᑭᔅᑌᓕᑖᑯᓯᐎᓂᒃ᙮
ᒫᑲ ᒋᓴᔅ ᑮ ᐃᑌᐤ, ᓇᒪᐎᓚ ᑭ ᑭᔅᑫᓕᑌᓇᐗᐤ ᑫᒀᓐ ᑳ ᓇᑐᑕᒫᔦᒃ: ᑭ ᑲᔥᑭᑖᓇᐗᐤ ᓈ ᑭᒋ ᐅᒋ ᒥᓂᑴᔦᒃ ᐊᓂᒪ ᒥᓂᒀᑲᓐ ᑳ ᐅᒋ ᒥᓂᑴᔮᓐ? ᓀᔥᑕ ᑭᒋ ᐅᒋ ᓯᑲᐋᑖᑲᐎᔦᒃ ᐊᓂᒪ ᓱᑲᐋᑖᑫᐎᓐ ᑳ ᐅᒋ ᓯᑲᐋᑖᑲᐎᔮᓐ?
ᑮ ᐃᑌᐗᒃ ᒫᑲ, ᓂ ᑲᔥᑭᑖᓈᓐ᙮ᒋᓴᔅ ᒫᑲ ᑮ ᐃᑌᐤ, ᑖᐺ ᑭ ᑳ ᐅᒋ ᒥᓂᒀᓂᐗᐤ ᒥᓂᒀᑲᓂᒃ ᑳ ᐅᒋ ᒥᓂᑴᔮᓐ; ᓀᔥᑕ ᐊᓂᒪ ᓯᑲᐋᑖᑫᐎᓐ ᑳ ᐅᒋ ᓯᑲᐋᑖᑲᐎᔮᓐ ᑭ ᑳ ᐅᒋ ᓯᑲᐋᑖᑲᐎᓇᐗᐤ:
ᒫᑲ ᑭᒋ ᐊᐱᓈᓂᐗᒃ ᓂ ᑭᒋᓂᔅᑮᒃ ᓀᔥᑕ ᓂ ᓇᒪᑎᓂᔅᑮᒃ ᓇᒪᐎᓚ ᓂᓚ ᓂᑦ ᐋᔮᓐ ᑭᒋ ᒥᓕᐗᔮᓐ; ᒫᑲ ᑲᑕ ᒥᓛᐗᒃ ᐊᓂᑭ ᑳ ᐋᔦᔅᑲᐎᑕᒪᐙᑲᓂᐎᒋᒃ᙮
ᐃᔅᐱ ᒫᑲ ᐊᓂᑭ ᒥᑖᑦ ᐱᐁᑕᑭᒃ, ᑮ ᒫᒋ ᓈᔦᑕᐌᓕᒣᐗᒃ ᒉᒻᓴ ᓀᔥᑕ ᒑᓇ᙮
ᒫᑲ ᒋᓴᔅ ᑮ ᓇᑐᒣᐤ, ᓀᔥᑕ ᐃᑌᐤ, ᑭ ᑭᔅᑫᓕᑌᓇᐗᐤ ᐊᓂᑭ ᑳ ᐃᑕᑭᒫᑲᓂᐎᒋᒃ ᑭᒋ ᑎᐯᓕᒫᒋᒃ ᒉᓐᑖᐃᓚ ᑎᐱᑐᑕᐌᐗᒃ ᑎᐯᓕᒋᑫᐎᓂᓕᐤ; ᓀᔥᑕ ᑎᐯᓕᒥᑯᐗᒃ ᐅ ᑭᔅᑌᓕᑖᑯᓯᒥᐙᐗ᙮
ᒫᑲ ᓇᒪᐎᓚ ᐅᒪ ᑭ ᑳ ᐃᔑ ᐋᔮᓇᐗᐤ ᑭᓚᐗᐤ: ᒫᑲ ᐊᐌᓇ ᐁ ᐃᑕᔑᔦᒃ ᐙ ᑭᒋᐃᑌᓕᑖᑯᓯᑴ, ᐁᐗᒀᓇ ᑫ ᐱᒥᐃᑖᒃ᙮
ᐊᐌᓇ ᒫᑲ ᐁ ᐃᑕᔑᔦᒃ ᐙ ᒫᐗᒋ ᑭᔅᑌᓕᑖᑯᓯᑴ ᑲᑕ ᒫᐗᒋ ᐊᑑᔅᑫᓛᑲᓂᐎᐤ᙮
ᐌᓴ ᐊᐳᒋᑲ ᐃᓕᓕᐎᑯᓯᓵᓐ ᓇᒪᐎᓚ ᐅᒋ ᑕᑯᔑᓐ ᑭᒋ ᐱᒥᐋᑲᓂᐎᑦ, ᒫᑲ ᑭᒋ ᐱᒥᐃᐌᑦ, ᓀᔥᑕ ᑭᒋ ᒥᓕᐌᑦ ᐅ ᐱᒫᑎᓯᐎᓐ ᒥᒉᑦ ᑭᒋ ᐅᒋ ᐱᒫᒋᐋᑦ᙮ᒋᓴᔅ ᐁ ᒥᓇᐙᒋᐁᐤ ᐁᑳ ᐙᐱᓕᒋ ᐹᕐᑎᒥᔭᔅ
ᑮ ᑕᑯᔑᓋᒃ ᒫᑲ ᒉᕆᑯᐃᒃ: ᐁ ᐊᑎ ᐗᓚᐐᑦ ᒫᑲ ᒉᕆᑯᐃᒃ ᐅᒋ ᐊᓯᒋ ᐅ ᑭᔅᑭᓄᐊᒪᐗᑲᓇ, ᓀᔥᑕ ᓈᔅᐱᒡ ᒥᒉᑦ ᐃᓕᓕᐗ, ᐁᑳ ᑳ ᐙᐱᑦ ᐹᕐᑎᒥᔭᔅ, ᑕᐃᒥᔭᔅ ᐅᑯᓯᓴ, ᑮ ᐊᐱᐤ ᐅᐱᒣᔅᑲᓈᒃ ᐁ ᐸᑯᔑᑣᑦ᙮
ᐃᔅᐱ ᒫᑲ ᐱᐁᑕᒃ ᐁ ᐋᐎᓕᒋ ᒋᓴᓴ ᓈᓴᕋᑎᒃ ᑳ ᐅᒋᓕᒋ, ᑮ ᒫᒋ ᑌᐺᐤ, ᐁ ᐃᑗᑦ, ᒋᓴᔅ, ᑌᐱᑦ ᐌᑯᓯᓯᒥᔉ, ᔕᐌᓕᒥᓐ᙮
ᒥᒉᑦ ᒫᑲ ᑮ ᐋᔨᒋᒥᑯ ᑭᒋ ᑭᐱᑐᐌᑦ: ᒫᑲ ᓈᔅᐱᒡ ᐊᐌᓯᑌ ᑮ ᑌᐺᐤ, ᑭᓚ ᑌᐱᑦ ᐌᑯᓯᓯᒥᔉ, ᔕᐌᓕᒥᓐ᙮
ᒋᓴᔅ ᒫᑲ ᑮ ᑭᐱᒋᑳᐸᐎᐤ, ᓀᔥᑕ ᑮ ᐃᑕᔓᐌᐤ ᑭᒋ ᓇᑐᒥᒥᒋ᙮ᓇᑐᒣᐗᒃ ᒫᑲ ᐃᓕᓕᐗ ᐁᑳ ᑳ ᐙᐱᓕᒋ, ᐁ ᐃᑖᑦ, ᒥᓜᓕᑕ, ᐸᓯᑯ; ᑭ ᓇᑐᒥᒃ᙮
ᐎᓚ ᒫᑲ, ᐁ ᐌᐱᓇᒃ ᐅᑦ ᐊᑯᐅᓐ, ᑮ ᐯᒋ ᓈᑌᐤ ᒋᓴᓴ᙮
ᒋᓴᔅ ᒫᑲ ᐁ ᓇᔥᑴᐗᔑᐋᑦ, ᑮ ᐃᑌᐤ, ᑫᒀᓐ ᓀᑕᐌᓕᒥᔭᓐ ᑭᒋ ᑐᑖᑖᓐ?ᐁᑳ ᑳ ᐙᐱᑦ ᐃᓕᓕᐤ ᑮ ᐃᑌᐤ, ᑌᐯᓕᒋᑫᔭᓐ, ᑭᒋ ᐙᐱᔮᓐ᙮
ᒋᓴᔅ ᒫᑲ ᑮ ᐃᑌᐤ ᑭᑐᑌ; ᑭ ᑖᐺᔦᓕᑕᒧᐎᓐ ᑭ ᑮ ᒥᓇᐙᒋᐃᑯᓐ᙮ᑣᔦᒃ ᒫᑲ ᑮ ᐙᐱᐤ, ᓀᔥᑕ ᑮ ᓄᔅᐱᓇᑌᐤ ᒋᓴᓴ ᒣᔅᑲᓈᒃ᙮
ᐃᔅᐱ ᒫᑲ ᑭᔑᐙᒃ ᒋᕉᓴᓚᒥᒃ ᑌᑯᔑᑭᒃ, ᐁ ᐅᑎᑕᑭᒃ ᐯᑦᐯᒋ, ᓀᔥᑕ ᐯᑕᓂ, ᐊᓕᑉᔅ ᐗᒌᒃ, ᑭᒋᑎᔕᐌᐤ ᓂᔓ ᐅ ᑭᔅᑭᓄᐊᒪᐙᑲᓇ,
ᐃᑌᐤ ᒫᑲ, ᐃᑐᑌᒃ ᓀᒪ ᐃᑖᐎᓂᔑᒃ ᐅᑎᔥᑲᐤ ᑳ ᐃᑕᑾᒃ; ᐎᐸᒡ ᒫᑲ ᑮ ᐱᑐᑫᔦᑴ, ᑭ ᑳ ᒥᔅᑲᐙᐗᐤ ᐋᓯᔑᔥ ᐁ ᒫᑯᐱᓱᑦ, ᐁᑳ ᐎᔅᑳᑦ ᐊᐌᓇ ᐁ ᐅᒋ ᑌᑕᐱᑦ; ᐋᐸᐅᒃ, ᐯᔑᒃ ᒫᑲ᙮
ᑮᔥᐱᓐ ᒫᑲ ᐊᐌᓇ ᐃᑎᑖᑴ, ᑖᓀᑭ ᐌᒋ ᐅᒪ ᑐᑕᒣᒃ? ᐃᑗᒃ, ᑌᐯᓕᒋᑫᑦ ᓇᑕᐌᓕᒣᐤ; ᐁᑯ ᒫᑲ ᑣᔦᒃ ᐅᑕ ᑫ ᐯᒋᑎᔕᐙᑦ᙮
ᑮ ᑭᑐᑌᐗᒃ ᒫᑲ, ᓀᔥᑕ ᑮ ᒥᔅᑲᐌᐗᒃ ᐋᓯᔑᔕ ᐁ ᒫᑯᐱᓯᓕᒋ ᐗᓚᐎᑎᒥᔅᒀᑦ, ᐃᑕ ᓂᔓ ᒣᔅᑲᓇᐗ ᐁ ᓕᑭᑕᐗᒧᑭ; ᐋᐸᐌᐗᒃ ᒫᑲ᙮
ᐋᑎᑦ ᒫᑲ ᐊᓂᑭ ᐊᓐᑕ ᑳ ᓂᐹᐎᒋᒃ ᑮ ᐃᑌᐗᒃ, ᑖᓐ ᐁᑐᑕᒣᒃ ᐁ ᐋᐸᐌᒃ ᐋᓯᔑᔥ?
ᑮ ᐃᑌᐗᒃ ᒫᑲ ᒬᒋ ᑳ ᑮ ᐃᑎᑯᒋᒃ ᒋᓴᓴ; ᑮ ᐸᑭᑎᓀᐗᒃ ᒫᑲ᙮
ᐋᓯᔑᔕ ᒫᑲ ᑮ ᐯᑐᐌᐗᒃ ᒋᓴᓴ, ᑮ ᑌᑕᔅᑕᐗᒃ ᒫᑲ ᐅ ᐎᓛᒋᑲᓂᐙᐗ; ᐁᑯ ᒫᑲ ᑎᐁᑕᐱᑦ᙮
ᒥᒉᑦ ᒫᑲ ᑮ ᑕᔗᓕᑭᑎᑖᐗᒃ ᐅ ᐎᓛᒋᑲᓂᐙᐗ ᒣᔅᑲᓈᒃ; ᑯᑕᑭᔭᒃ ᒫᑲ ᑮ ᑭᔥᑲᐊᒶᒃ ᐗᑎᑾᓇ ᒥᔅᑎᑯᒃ ᐅᒋ, ᑮ ᐊᓈᔅᑯᑎᑖᐗᒃ ᒫᑲ ᒣᔅᑲᓈᒃ᙮
ᐊᓂᑭ ᒫᑲ ᑳ ᓂᑳᓄᑌᒋᒃ, ᐊᓂᑭ ᓀᔥᑕ ᑳ ᓄᔅᐱᓇᔑᐌᒋᒃ, ᑮ ᑌᐺᐗᒃ, ᐁ ᐃᑗᒋᒃ, ᐦᐅᓵᓇ; ᔕᐌᓕᑖᑯᓯᐤ ᐊᓇ ᑳ ᐯᒋ ᐃᑐᑌᑦ ᐅᑎᐯᓕᒋᑫᐗ ᐅᑦ ᐃᔑᓂᑳᓱᐎᓂᓕᒃ:
ᑲᑕ ᐎ ᔕᐌᓕᑖᑾᓂᓕᐤ ᐅᑦ ᐅᑭᒫᐎᐎᓐ ᑯᑖᐎᓇᐤ ᑌᐱᑦ, ᑳ ᐯᒋ ᐃᑐᑌᒪᑲᓂᓕᒃ ᐅᑎᐯᓕᒋᑫᐤ ᐅᑦ ᐃᔑᓂᑳᓱᐎᓂᒃ: ᐦᐅᓵᓇ ᒫᐗᒋ ᐃᔥᐱᒥᒃ ᑳ ᐃᑖᑦ᙮
ᒋᓴᔅ ᒫᑲ ᑮ ᐱᑐᑫᐤ ᒋᕉᓴᓚᒥᒃ ᓀᔥᑕ ᑭᒋᐋᔭᒥᐁᐎᑲᒥᑯᒃ: ᐃᔅᐱ ᒫᑲ ᐙᔅᑲ ᑳ ᑮ ᑲᓇᐙᐸᑕᒃ ᒥᓯᐌ ᑫᒀᓇ, ᐋᔕᔾ ᒫᑲ ᐁᑎ ᐅᑖᑯᔑᒃ, ᐯᑕᓂᐃᒃ ᐃᔑ ᑮ ᐃᑐᑌᐤ ᐊᓯᒋ ᐊᓂᑭ ᓂᔓᔖᑉ᙮ᒋᓴᔅ ᒪᒐᑭᒣᐤ ᐸᑫᓵᒥᓈᑎᑯ
ᐎᐋᐸᓂᓕᒃ ᒫᑲ, ᐃᔅᐱ ᐱᐁᒋ ᑭᐌᒋᒃ ᐯᑕᓂᐃᒃ ᐅᒋ, ᑮ ᐎ ᒥᒋᓱ:
ᐙᓚᐤ ᒫᑲ ᐁ ᐅᒋ ᐙᐸᒫᑦ ᐸᑫᓵᓇᒥᓈᑎᑾ, ᐁ ᓂᐱᔑᐎᓕᒋ, ᑮ ᐯᒋ ᐃᑐᑌᐤ, ᑫᑲ ᒦᔅᑲᐤ ᐁᑯᑕ ᑫ ᒥᔅᑲᒧᑴ ᑫᒀᓕᐤ: ᐃᔅᐱ ᒫᑲ ᐱᐁᒋ ᓇᑖᑦ, ᓇᒪᐎᓚ ᑫᒀᓕᐤ ᑮ ᒥᔅᑲᒻ ᐱᔑᔑᒃ ᓃᐱᔕ: ᐌᓴ ᓇᒪᐎᓚ ᐁᔥᑾ ᐅᑎᒋᐸᓕᓕᐤ ᑭᒋ ᒥᓂᔑᐎᑦ᙮
ᒋᓴᔅ ᒫᑲ ᑮ ᐋᔭᒥᐤ ᓀᔥᑕ ᑮ ᐃᑌᐤ, ᐁᑳᐎᓚ ᐊᐌᓇ ᑲᑕ ᒥᒋᐤ ᒥᓂᔕ ᑭᓚ ᑫ ᓂᑖᐎᑭᑖᔭᓐ ᐊᓄᒡ ᐅᒋ ᑳᑭᑫ᙮ᐅ ᑭᔅᑭᓄᐊᒪᐙᑲᓇ ᒫᑲ ᑮ ᐯᑕᒥᓕᐗ᙮ᒋᓴᔅ ᐃᑐᑌᐤ ᑭᒋ ᐊᔭᒥᐁᐎᑲᒥᑯᒃ
ᑮ ᐯᒋ ᐃᑐᑌᐗᒃ ᒫᑲ ᒋᕉᓴᓚᒥᒃ: ᒋᓴᔅ ᒫᑲ ᑮ ᐱᑐᑫᐤ ᐋᔭᒥᐁᐎᑲᒥᑯᒃ, ᓀᔥᑕ ᑮ ᒫᒋ ᐗᓚᐎᐌᐱᓀᐤ ᐊᓂᐃ ᑳ ᐊᑖᐙᑫᓕᒋ ᓀᔥᑕ ᐊᓂᐃ ᑳ ᐊᑖᐌᓕᒋ ᐱᒋ ᑭᒋᐋᔭᒥᐁᐎᑲᒥᑯᒃ, ᑮ ᑴᑎᐱᐌᐸᐊᒬᐤ ᒫᑲ ᐅ ᒥᒋᓱᓈᑎᑯᓕᐗ ᐊᓂᐃ ᑳ ᒦᔅᑯᒋᓇᒫᑫᓕᒋ ᔔᓕᐋᓇ, ᓀᔥᑕ ᐅ ᑌᑕᐱᐎᓂᓕᐗ ᐊᓂᐃ ᑳ ᐊᑖᐙᑫᓕᒋ ᐅᒥᒥᐗ;
ᓇᒪᐎᓚ ᒫᑲ ᑮ ᐁᓕᓇᐌᐤ ᐊᐌᓕᐗ ᑭᒋ ᐱᒧᑕᑖᓕᒋ ᐊᓱᐗᒋᑲᓂᓕᐤ ᔖᐳ ᑭᒋᐋᔭᒥᐁᐎᑲᒥᑯᒃ᙮
ᑮ ᑭᔅᑭᓄᐊᒫᑫᐤ ᒫᑲ; ᐁ ᐃᑖᑦ, ᓇᒪ ᓈ ᐃᑕᓯᓇᐃᑳᑌᐤ, ᓂ ᐙᔅᑳᔨᑯᓂᒻ ᐋᔭᒥᐁᐎᑲᒥᒃ ᑲᑕ ᐃᔑᓂᑳᑕᒶᒃ ᒥᓯᐌ ᐁ ᐃᑕᔅᑳᓀᓯᒋᒃ ᐃᓕᓕᐗᒃ? ᒫᑲ ᑭᓚᐗᐤ ᑭᒧᑎᔅᑲᒃ ᐅ ᐙᑎᐗᐤ ᑭ ᑮ ᐃᔑᑖᓂᐗᐤ᙮
ᐅᒪᓯᓇᐃᑫᐗᒃ ᓀᔥᑕ ᑭᒋ ᓵᓴᑭᐎᓕᐌᐎᓕᓕᐗᒃ ᑮ ᐯᑕᒶᒃ, ᓀᔥᑕ ᑮ ᓈᓇᑕᐌᓕᑕᒶᒃ ᑮ ᐃᔑ ᓂᔑᐗᓈᒋᐋᒋᒃ: ᐌᓴ ᑮ ᑯᔅᑌᐗᒃ, ᒥᓯᐌ ᐃᓕᓕᐗ ᐁ ᒫᒪᔅᑳᑕᒥᓕᒋ ᐅ ᑭᔅᑭᓄᐊᒫᑫᐎᓂᓕᐤ᙮
ᐃᔅᐱ ᒫᑲ ᐁᑎ ᐅᑖᑯᔑᒃ, ᐃᑖᐎᓂᒃ ᑮ ᐅᒋ ᐗᓚᐎᐤ᙮ᑳ ᑭᔅᑭᓄᐊᒪᑫᒪᑲᒃ ᐸᑫᓵᒥᓈᑎᑯᒃ
ᐁ ᑭᑭᔐᐹᔮᒃ ᒫᑲ, ᐁ ᐊᑎ ᐱᒧᑌᒋᒃ, ᑮ ᐙᐸᒣᐗᒃ ᐸᑯᓵᓂᒥᓈᑎᑾ ᐁ ᐹᓯᓕᒋ ᐅᒉᐱᑯᒃ ᐅᒋ᙮
ᐱᑕᕐ ᒫᑲ, ᐁ ᑲᓄᑭᔅᑭᓯᑦ, ᐃᑌᐤ, ᑫᔅᑭᓄᐊᒫᑫᔭᓐ, ᒫᑎᑲ, ᐊᓇ ᐸᑫᓵᓂᒥᓈᑎᒃ ᑳ ᑮ ᒪᒐᑭᒪᑦ ᐋᔕᔾ ᐹᓱ!
ᒋᓴᔅ ᒫᑲ ᐁ ᓇᔥᑴᐗᔑᐋᑦ, ᐃᑌᐤ, ᑖᐺᔦᓕᒥᒃ ᑭᒋᒪᓂᑐ᙮
ᐌᓴ ᑖᐺ ᑭᑦ ᐃᑎᓇᐗᐤ, ᐊᐌᓇ ᑫ ᐃᑕᒧᑴ ᐅᒣᓕᐤ ᐗᒌᓕᐤ, ᐋᒋᐸᓕᐃᑎᓯ, ᑭᒋᑲᒥᒃ ᒫᑲ ᐃᔑ ᐌᐱᓂᑎᓱ, ᐁᑳ ᒫᑲ ᑫ ᐹᔨᑕᐌᓕᑕᒧᑴ ᐅᑌᐃᒃ, ᑫ ᑖᐺᑕᒧᑴ ᐊᓂᐃ ᑫᒀᓇ ᑳ ᐃᑗᑦ ᑭᒋ ᐃᑭᓂᓕᑭ; ᑲᑕ ᐋᔭᐤ ᑫᒀᓕᐤ ᑫ ᐃᑗᑴ᙮
ᐁᐗᑯ ᐌᒋ ᐃᑎᑕᑾᒃ, ᐱᑯ ᑫᒀᓐ ᑫ ᓇᑕᐌᓕᑕᒧᐌᑴ ᐃᔅᐱ ᐁ ᐋᔭᒥᐋᔦᒃ, ᑖᐺᑕᒧᒃ ᐁ ᒥᓕᑳᐎᔦᒃ, ᐁᑯ ᒫᑲ ᑫ ᐋᔮᔦᒃ᙮
ᐃᔅᐱ ᒫᑲ ᓂᐃᐹᐎᔦᑯ ᐁ ᐋᔭᒥᐋᔦᒃ, ᐌᐯᓕᑕᒫᑫᒃ ᑮᔥᐱᓐ ᐊᐌᓇ ᐙᔦᔥ ᓈᔦᑕᐌᓕᒣᒃ; ᑯᑖᐎᐗᐤ ᑭᒋᑭᔑᑯᒃ ᑳ ᐃᑖᑦ ᑭᒋ ᐌᐯᓕᑕᒫᑖᒃ ᑮ ᐗᓂᑎᐎᓂᐙᐗ᙮
ᒫᑲ ᑮᔥᐱᓐ ᐁᑳ ᐌᐯᓕᑕᒫᑫᔦᑴ, ᓇᒪᐎᓚ ᓀᔥᑕ ᑯᑖᐎᐗᐤ ᑭᒋᑭᔑᑯᒃ ᑳ ᐃᑖᑦ ᑭ ᑳ ᐌᐯᓕᑕᒫᑯᐗᐤ ᑭ ᐗᓂᑎᐎᓂᐙᐗ᙮ᒋᓴᔅ ᑲᑴᒋᒫᑲᓂᐎᐤ ᑖᓐᑌ ᐅᑲᔥᑭᐅᐎᓐ ᐌᒋᒪᑲᓂᓕᒃ
ᒥᓇ ᒫᑲ ᑕᑯᔑᓋᒃ ᒋᕉᓴᓚᒥᒃ: ᒣᒀᒡ ᒫᑲ ᐁ ᐱᒧᑌᑦ ᑭᒋᐋᔭᒥᐁᐎᑲᒥᑯᒃ, ᑮ ᐯᒋ ᓈᑎᑯ ᑭᒋ ᓵᓵᑭᐎᓕᐌᐎᓕᓕᐗ, ᓀᔥᑕ ᐅᒪᓯᓇᐃᑫᐗ, ᓀᔥᑕ ᑳ ᓂᑳᓀᓕᑖᑯᓯᓕᒋ,
ᐃᑎᑯ ᒫᑲ, ᑫᑯ ᑳᔥᑭᐅᐎᓐ ᐌᒋ ᑐᑕᒪᓐ ᐅᐅ ᑫᒀᓇ? ᐊᐌᓇ ᒫᑲ ᑳ ᒥᓕᔉ ᐅᐅ ᑭᒋ ᑐᑕᒪᓐ?
ᒋᓴᔅ ᒫᑲ ᑮ ᓇᔥᑴᐗᔑᐁᐤ ᐁ ᐃᑖᑦ, ᓂᓚ ᓀᔥᑕ ᑭ ᑳ ᑲᑴᒋᒥᑎᓇᐗᐤ ᐯᔭᒃ ᑫᒀᓐ, ᓇᔥᑴᐗᔑᐃᒃ, ᐁᑯ ᒫᑲ ᑫ ᐎᑕᒫᑕᑾᒃ ᑖᓐᑌ ᐌᒋ ᑲᔥᑭᑖᔮᓐ ᐅᐅ ᑫᒀᓇ ᑭᒋ ᑐᑕᒫᓐ᙮
ᑮ ᐋᔭᔭᒥᐃᑐᐗᒃ ᒫᑲ, ᐁ ᐃᑗᒋᒃ ᑮᔥᐱᓐ ᐃᑗᔭᑴ, ᑭᒋᑭᔑᑯᒃ ᐅᒋ, ᑲᑕ ᐃᑗᐤ, ᑖᓀᑭ ᐌᒋ ᒫᑲ ᐁᑳ ᑮ ᑖᐺᑕᐌᒃ?
ᒫᑲ ᑮᔥᐱᓐ ᐃᑗᔭᑴ, ᐃᓕᓕᓈᒃ ᐅᒋ; ᑮ ᑯᔅᑌᐗᒃ ᐃᓕᓕᐗ: ᐌᓴ ᒥᓯᐌ ᐃᓕᓕᐗᒃ, ᑖᐺ ᐅᑭᔅᑭᐙᐃᑫᐎᐤ ᒑᓐ, ᑮ ᐃᑌᓕᑕᒶᒃ᙮
ᐁ ᓇᔥᑴᐗᔑᐋᒋᒃ ᒫᑲ, ᑮ ᐃᑌᐗᒃ ᒋᓴᓴ, ᓇᒪᐎᓚ ᓂ ᑮ ᐎᑌᓋᓐ᙮ᒋᓴᔅ ᒫᑲ ᐁ ᓇᔥᑴᐗᔑᐋᑦ, ᐃᑌᐤ, ᓂᓚ ᓀᔥᑕ ᓇᒪᐎᓚ ᑭ ᑳ ᐎᑕᒫᑎᓈᐗᐤ ᑖᓐᑌ ᑳ ᐅᒋ ᑲᔥᑭᑖᔮᓐ ᐅᐅ ᑫᒀᓇ ᑭᒋ ᑐᑕᒫᓐ᙮
ᓇᔅᐱᑐᐌᐎ ᐋᑕᓗᑳᓐ  ᔓᒥᓈᑎᑯᐎ ᓂᑖᐎᑭᒋᑲᓐ ᐊᑐᔅᑫᓛᑲᓇᒃ ᐅᒋ
ᓇᔅᐱᑐᐌᐎ ᐋᑕᓗᑳᓂᒃ ᒫᑲ ᑮ ᒫᒋ ᐋᔭᒥᐁᐤ᙮ ᐯᔭᒃ ᐃᓕᓕᐤ ᑮ ᐅᔑᑕᐤ ᔓᒥᓈᑎᑯ ᓂᑖᐎᑭᒋᑲᓂᓕᐤ, ᑮ ᑭᐸᐊᒻ ᒫᑲ ᒥᓯᐌ ᐙᔅᑲ, ᑮ ᒧᓇᐊᒻ ᒫᑲ ᐃᑕ ᔓᒥᓈᐳᓕᐤ ᑭᒋ ᐅᒋᑳᐎᑖᑦ, ᑮ ᒋᒪᑕᐤ ᒫᑲ ᐊᔕᐙᐱᐎᑲᒥᑯᓕᐤ, ᑮ ᐋᐎᐁᐤ ᒫᑲ ᐅᓂᑕᐎᑭᒋᑫᐗ, ᐁᑯ ᒫᑲ ᐊᔅᑮᒃ ᐙᓚᐤ ᐁᑐᑌᑦ᙮
ᐃᔅᐱ ᒫᑲ ᐌᑎᒋᐸᓕᓕᒃ ᑮ ᐃᔑᑎᔕᐌᐤ ᐊᑑᔅᑫᓛᑲᓇ ᑭᒋ ᓈᑖᓕᒋ ᐅᓂᑖᐎᑭᒋᑫᐗ, ᑭᒋ ᒥᓕᑯᑦ ᐅᓂᑖᐎᑭᒋᑫᐗ ᒥᓂᔕ ᔓᒥᓈᑎᑯ ᓂᑖᐎᑭᒋᑲᓂᒃ ᐅᒋ᙮
ᑮ ᐅᑎᑎᓀᐗᒃ ᒫᑲ, ᓀᔥᑕ ᐁ ᑮ ᐅᑖᒪᐙᒋᒃ, ᐱᔑᔑᒃ ᑮ ᑭᒋᑎᔕᐌᐗᒃ᙮
ᒥᓇ ᒫᑲ ᑮ ᐃᔑᑎᔑᐊᒪᐌᐤ ᑯᑕᑭᔭ ᐊᑑᔅᑫᓛᑲᓇ: ᐊᓂᐃ ᒫᑲ ᑮ ᐱᒶᓯᓈᑕᐌᐗᒃ, ᐁ ᒥᔣᑲᓂᑳᑌᐙᒋᒃ ᐅᔅᑎᒀᓂᓕᒃ, ᑮ ᑭᒋᑎᔕᐌᐗᒃ ᒫᑲ ᓈᔅᐱᒡ ᐁ ᒪᒋᑐᑕᐙᑲᓂᐎᓕᒋ᙮
ᒥᓇ ᒫᑲ ᑯᑕᑭᔭ ᑮ ᐃᔒᑎᔕᐌᐤ; ᐊᓂᐃ ᒫᑲ ᑮ ᓂᐸᐁᐗᒃ, ᓀᔥᑕ ᒥᒉᑦ ᑯᑕᑭᔭ; ᐋᑎᑦ ᐁ ᐅᑖᒪᐙᒋᒃ, ᐋᑎᑦ ᒫᑲ ᐁ ᓂᐸᐋᒋᒃ᙮
ᑫᔮᐸᒡ ᒫᑲ ᐁ ᐋᔭᐙᑦ ᐯᔭᒃ ᐅᑯᓯᓴ, ᓈᔅᐱᒡ ᑳ ᓵᑭᐋᑦ, ᐁᐗᒀᓂᐃ ᐊᓯᒋ ᒫᒋᒡ ᐁᑎᔕᐊᒪᐙᑦ, ᐁ ᐃᑗᑦ ᑲᑕ ᑭᔅᑌᓕᒣᐗᒃ ᓂᑯᓯᓴ᙮
ᒫᑲ ᐅᑯ ᐅᓂᑖᐎᑭᒋᑫᐗᒃ ᑮ ᐋᔨᑎᑐᐗᒃ, ᐊᐗ ᐁᐗᒀᓇ ᑳ ᐊᑎ ᐋᓂᔅᑫ ᑎᐯᓕᑕᒃ; ᒫᑎ, ᓂᐸᐋᑕᐤ, ᐁᑯ ᑫ ᐋᔮᔮᒃ ᐊᓂᒪ ᑎᐯᓕᒋᑫᐎᓐ᙮
ᑮ ᐅᑎᓀᐗᒃ ᒫᑲ, ᓀᔥᑕ ᐁ ᑮ ᓂᐸᐋᒋᒃ, ᔓᒥᓈᑎᑯ ᓂᑖᐎᑭᒋᑲᓂᒃ ᑮ ᐅᒋ ᐗᓚᐎᐌᐱᓀᐗᒃ᙮
ᑖᓂ ᑫ ᑐᑕᒃ ᒫᑲ ᐊᓇ ᑳ ᑎᐯᓕᑕᒃ ᔓᒥᓈᑎᑯ ᓂᑖᐎᑭᒋᑲᓂᓕᐤ? ᑲᑕ ᐯᒋ ᓂᔑᐗᓈᒋᐁᐤ ᐊᓂᐃ ᐅᓂᑖᐎᑭᒋᑫᐗ, ᓀᔥᑕ ᑯᑕᑭᔭ ᑲᑕ ᒥᓓᐤ ᔓᒥᓈᑎᑯ ᓂᑖᐎᑭᒋᑲᓂᓕᐤ᙮
ᓇᒪ ᓈ ᓀᔥᑕ ᑭ ᐅᒋ ᐋᔭᒥᑖᓇᐗᐤ ᐅᒪ ᑭᒋ ᒪᓯᓇᐃᑫᐎᓐ, ᐊᓇ ᐊᓯᓂ ᑳ ᑮ ᐋᑕᐌᓕᒥᑯᑦ ᐅᐙᔅᑳᔨᑲᓂᑫᐗ ᐁᐗᑯ ᑫᔅᑕᓛᑲᓂᐎᑦ ᑭᑫᔮᒃ:
ᐁᐗᑯ ᐅᒪ ᐅᑎᐯᓕᒋᑫᐤ ᐅᑦ ᐃᑐᑕᒧᐎᓐ, ᑭ ᒫᒪᔅᑳᓯᓀᓈᓇᐤ ᒫᑲ?
ᐁᑯ ᓂᐋᓇᑕᐌᓕᑕᑭᒃ ᑭᒋ ᐅᑎᑎᓈᒋᒃ, ᒫᑲ ᑮ ᑯᔅᑌᐗᒃ ᐃᓕᓕᐗ; ᐌᓴ ᑮ ᑭᔅᑫᓕᑕᒶᒃ ᐎᓚᐗᐤ ᐁ ᑮ ᐃᑎᑯᒋᒃ ᐊᓂᐁᓕᐤ ᓇᔅᐱᑐᐌᐎ ᐋᑕᓗᑳᓂᓕᐤ: ᑮ ᓇᑲᑌᐗᒃ ᒫᑲ, ᓀᔥᑕ ᑮ ᑭᑐᑌᐗᒃ᙮ᑲᑴᒋᑫᒧᐎᓐ ᑎᐯᓕᒋᔭᐎ ᔓᓕᔭᓐ ᐅᒋ
ᑮ ᐃᔑᑎᔕᐊᒪᐌᐗᒃ ᒫᑲ ᐗᑎᑦ ᐸᕋᓯᔭ; ᓀᔥᑕ ᐦᐁᕈᑎᔮᓇ ᑭᒋ ᓇᒀᑖᓕᒋ ᐅᑦ ᐋᔭᒥᐎᓂᓕᒃ᙮
ᐃᔅᐱ ᒫᑲ ᑌᑯᔑᑭᒃ, ᑮ ᐃᑌᐗᒃ, ᑫᔅᑭᓄᐊᒫᑫᔭᓐ, ᓂ ᑭᔅᑫᓕᑌᓈᓐ ᐁ ᑖᐺᔭᓐ, ᐁᑳ ᓀᔥᑕ ᐊᐌᓇ ᐁ ᑯᔅᑕᑦ; ᐌᓴ ᓇᒪᐎᓚ ᑮ ᐱᓯᔅᑫᓕᑕᒸᓐ ᐃᓕᓕᐗᒃ ᐁ ᐃᔑᓈᑯᓯᒋᒃ, ᒫᑲ ᐁ ᑭᔅᑭᓄᐊᒫᑫᐗᑦ ᑭᒋᒪᓂᑐ ᐅᑦ ᐃᔑᑣᐎᓐ ᑖᐺᐎᓂᒃ: ᐅᓚᔓᐌᓕᑖᑾᓐ ᓈ ᑭᒋ ᒪᓛᑲᓂᐎᑦ ᓯᓴᕐ ᑎᐯᓕᒋᑫᐎ ᔔᓕᐋᓇ, ᓀᔥᑕᐱᑯ ᐁᑳ?
ᓂ ᑳ ᒥᓕᐙᓈᓐ ᓈ, ᓀᔥᑕᐱᑯ ᐁᑯᔑ ᓈ ᓇᒪᐎᓚ ᓂ ᑳ ᒥᓕᐙᓈᓐ? ᒫᑲ ᐎᓚ, ᐁ ᑭᔅᑫᓕᑕᒸᑦ ᐅ ᑲᑳᔦᓕᓯᐎᓂᓕᐤ, ᑮ ᐃᑌᐤ, ᑖᓀᑭ ᐌᒋ ᑲᑴᒋᐃᔦᒃ? ᐯᑐᐎᓐ ᐯᔭᒃ ᔔᓕᐋᓈᐱᔅᑯᔑᔥ, ᑭᒋ ᐙᐸᒪᒃ᙮
ᐁᑯ ᐱᐁᔑᐙᒋᒃ, ᐃᑌᐤ ᒫᑲ, ᐊᐌᓇ ᐅᑦ ᐃᔑᓈᑯᓯᐎᓐ ᐅᒪ, ᓀᔥᑕ ᐊᐌᓇ ᑳ ᒪᓯᓇᐃᑳᓱᑦ ᐅᑕ?ᑮ ᐃᑌᐗᒃ ᒫᑲ᙮ ᓯᓴᕐ᙮
ᒋᓴᔅ ᒫᑲ ᐁ ᓇᔥᑴᐗᔑᐋᑦ ᑮ ᐃᑌᐤ, ᒥᓕᒃ ᓯᓴᕐ ᐊᓂᐃ ᐌᑖᔮᓂᑦ ᓯᓴᕐ, ᓀᔥᑕ ᑭᒋᒪᓂᑐ ᐊᓂᐃ ᐌᑖᔮᓂᑦ ᑭᒋᒪᓂᑐ᙮ᑮ ᒫᒪᔅᑳᑌᐗᒃ ᒫᑲ᙮ᑲᑴᒋᑫᒧᐎᓐ ᐁ ᐗᓂᔥᑳᓂᐗᒃ ᓂᐱᐎᓂᒃ ᐅᒋ
ᐁᑯ ᐱᐁᒋ ᓈᑎᑯᑦ ᓵᑦᔫᓯᔭ, ᓇᒪ ᐃᑕᑾᓐ ᐗᓂᔥᑳᐎᓐ ᑳ ᐃᑗᒋᒃ; ᑮ ᑲᑴᒋᒥᑯ ᒫᑲ, ᐁ ᐃᑎᑯᑦ,
ᑫᔅᑭᓄᐊᒫᑫᔭᓐ, ᒧᓯᔅ ᓂ ᑮ ᒪᓯᓇᐊᒫᑯᓈᓐ, ᑮᔥᐱᓐ ᐃᓕᓕᐤ ᐗᒋᔖᓇ ᓂᐱᓕᑌ, ᐁᑳ ᒫᑲ ᓇᑲᑖᓕᑌ ᐊᐙᔑᔕ, ᐎᒋᔖᓇ ᑲᑕ ᐎᑭᒣᓕᐗ ᐎᐗ, ᑲᑕ ᐅᑕᐙᔑᒥᔑᑲᐙᑦ ᒫᑲ ᐎᒋᔖᓇ᙮
ᑮ ᐃᑖᐗᒃ ᒫᑲ ᓂᔂᔅ ᑳ ᐎᒋᔖᓂᑐᒋᒃ: ᐊᓇ ᓃᔥᑕᒻ ᒫᑲ ᑮ ᐎᐎᐤ, ᐁ ᓂᐱᑦ ᒫᑲ, ᓇᒪᐎᓚ ᐅᒋ ᓇᑲᑌᐤ ᐊᐙᔑᔕ᙮
ᐊᓇ ᓂᔓ ᓀᔥᑕ ᑮ ᐅᑌᓀᐤ, ᑮ ᓂᐱᐤ ᒫᑲ, ᓇᒪ ᓀᔥᑕ ᐅᒋ ᓇᑲᑌᐤ ᐊᐙᔑᔕ: ᐊᓇ ᓂᔅᑐ ᓀᔥᑕ᙮
ᐊᓂᑭ ᓂᔂᔅ ᒫᑲ ᑮ ᐋᔭᐗᐗᒃ: ᒫᒋᒡ ᒫᑲ ᐊᓇ ᐃᔅᑴᐤ ᓀᔥᑕ ᑮ ᓂᐱᐤ᙮
ᐁᐗᑯ ᒫᑲ ᐅᒋ ᐃᔅᐱ ᐗᓂᔥᑳᓂᐗᑫ, ᐃᔅᐱ ᐗᓂᔥᑳᑡᐌ, ᐊᐌᓇ ᐁ ᐃᑕᓯᒋᒃ ᑫ ᐎᐎᑦ ᐅᐅ ᐃᔅᑴᐗ? ᐌᓴ ᐊᓂᑭ ᓂᔂᔅ ᑮ ᐎᐎᐗᒃ᙮
ᒋᓴᔅ ᒫᑲ ᐁ ᓇᔥᑴᐗᔑᐋᑦ ᑮ ᐃᑌᐤ, ᓇᒪ ᓈ ᑭ ᓇᔅᐹᒡ ᐃᑌᓕᑌᓇᐗᐤ, ᐁᑳ ᐁ ᑭᔅᑫᓕᑕᒣᒃ ᑭᒋ ᒪᓯᓇᐃᑫᐎᓇ, ᐁᑳ ᓀᔥᑕ ᐅ ᑲᔥᑭᐅᐎᓐ ᑭᒋᒪᓂᑐ?
ᐌᓴ ᐃᔅᐱ ᐗᓂᔥᑳᑡᐌ ᓂᐱᐎᓂᒃ ᐅᒋ, ᓇᒪᐎᓚ ᐎᑭᑐᓋᓂᐗᓐ, ᓇᒪ ᓀᔥᑕ ᐎᑭᑐᐃᐙᓂᐗᓐ: ᒫᑲ ᓇᔅᐱᑕᐌᐗᒃ ᐁᓐᒐᓚ ᑭᒋᑭᔑᑯᒃ᙮
ᓇᒪᐎᓚ ᐅ ᑭᒋᒪᓂᑐᒥᐙᐗ ᑳ ᓂᐱᒋᒃ, ᒫᑲ ᐅ ᑭᒋᒪᓂᑐᒥᐙᐗ ᑳ ᐱᒫᑎᓯᒋᒃ ᐁᐗᑯ ᐅᒋ ᓈᔅᐱᒡ ᑭ ᓇᔅᐹᒡ ᐃᑌᓕᑌᓇᐗᐤ᙮ᒋᓴᔅ ᐎᑕᒻ ᑖᓂᒪ ᒫᐗᒋ ᑭᔅᑌᓕᑖᑾᒃ ᑲᑫᔅᑫᐎᓐ
ᐯᔭᒃ ᒫᑲ ᐊᓂᑭ ᐅᒪᓯᓇᐃᑫᐗᒃ ᑮ ᐯᒋ ᐃᑐᑌᐤ, ᓀᔥᑕ, ᐁ ᑮ ᐯᑕᐙᑦ ᐁ ᐋᔭᔭᒥᐃᑐᓕᒋ, ᓀᔥᑕ ᐁ ᐙᐸᑕᒃ ᐁ ᑮ ᒥᓗ ᓇᔥᑴᐗᔑᐋᓕᒋ, ᑮ ᑲᑴᒋᒣᐤ, ᑖᓂᒪ ᒫᐗᒋ ᓃᔥᑕᒻ ᑲᑫᔅᑴᐎᓐ?
ᒋᓴᔅ ᒫᑲ ᑮ ᓇᔥᑴᐗᔑᐁᐤ, ᐊᓂᒪ ᒫᐗᒋ ᓃᔥᑕᒻ ᑲᑫᔅᑴᐎᓐ ᐁᐗᑯ ᐅᒪ, ᓇᑐᑕ, ᐅ ᐃᔅᕃᐃᓪ, ᐅᑎᐯᓕᒋᑫᐤ ᑭ ᑭᒋᒪᓂᑐᒥᓇᐤ ᐯᔭᑯ ᐁ ᑎᐯᓕᒋᑫᑦ:
ᑭ ᑳ ᓵᑭᐊᐤ ᒫᑲ ᐅᑎᐯᓕᒋᑫᐤ ᑭ ᑭᒋᒪᓂᑐᒻ ᒥᓯᐌ ᑭᑌᐃᒃ, ᓀᔥᑕ ᒥᓯᐌ ᑭᑦ ᐊᒑᑯᒃ, ᓀᔥᑕ ᒥᓯᐌ ᑭ ᒥᑐᓀᓕᒋᑲᓂᒃ, ᓀᔥᑕ ᒥᓯᐌ ᑭ ᒪᔥᑲᐎᓯᐎᓂᒃ᙮ ᐁᐗᑯ ᐅᒪ ᓃᔥᑕᒻ ᑲᑫᔅᑴᐎᓐ᙮
ᐊᓂᒪ ᓂᔓ ᒫᑲ ᓇᔅᐱᑐᐌᒪᑲᓐ, ᐅᒪ ᐅᑎ, ᑭ ᑳ ᓵᑭᐊᐤ ᑭᒋᐃᓕᓕᐤ ᑖᐱᔅᑯᒡ ᐁ ᐃᔑ ᓵᑭᐃᑎᓱᔭᓐ᙮ ᓇᒪᐎᓚ ᐃᑕᑾᓐ ᑯᑕᒃ ᑲᑫᔅᑴᐎᓐ ᐊᐙᓯᑌ ᐁ ᐃᑌᓕᑖᑾᒃ ᐃᔥᐱᔥ ᐅᐅ᙮
ᐅᒪᓯᓇᐃᑫᐤ ᒫᑲ ᑮ ᐃᑌᐤ, ᑖᐺ ᑫᔅᑭᓄᐊᒫᑫᔭᓐ, ᑭ ᑮ ᑖᑆᓐ ᑳ ᐃᑗᔭᓐ: ᐌᓴ ᐯᔭᑯ ᑭᒋᒪᓂᑐ; ᓇᒪ ᓀᔥᑕ ᐃᑕᐤ ᑯᑕᒃ ᐱᑯ ᐎᓚ:
ᓀᔥᑕ ᑭᒋ ᓵᑭᐋᑲᓂᐎᑦ ᒥᓯᐌ ᒥᑌᐃᒃ, ᓀᔥᑕ ᒥᓯᐌ ᓂᓯᑕᑐᒧᐎᓂᒃ, ᓀᔥᑕ ᒥᓯᐌ ᐊᒑᑯᒃ, ᓀᔥᑕ ᒥᓯᐌ ᒪᔥᑲᐎᓯᐎᓂᒃ, ᓀᔥᑕ ᑭᒋ ᓵᑭᐋᑦ ᐎᒋᐃᓕᓕᐗ ᑖᐱᔅᑯᒡ ᐁ ᐃᔑ ᓵᑭᐃᑎᓱᑦ, ᐊᐙᓯᑌ ᐃᑌᓕᑖᑾᓐ ᐃᔥᐱᔥ ᐁ ᒥᓯᐌᔮᑭ ᐃᔥᒀᑌᐎ ᐸᑭᑎᓂᑫᐎᓇ ᓀᔥᑕ ᓵᓵᑭᐎᓕᐌᐎᓇ᙮
ᐃᔅᐱ ᒫᑲ ᒋᓴᔅ ᐎᐋᐸᑕᒃ ᐁ ᑲᑫᑕᐎ ᓇᔥᑴᐗᔑᐃᐌᓕᒋ, ᑮ ᐃᑌᐤ, ᓇᒪᐎᓚ ᑭ ᓚᐙᐸᑕᒸᓐ ᑭᒋᒪᓂᑐ ᐅᑦ ᐅᑭᒫᐎᐎᓐ᙮ᐁᑯᔅᐱ ᒫᑲ ᐅᒋ ᓇᒪᐎᓚ ᐊᐌᓇ ᑮ ᐃᔅᐱᒋ ᓱᑭᑌᐁᐤ ᑫᒀᓕᐤ ᑭᒋ ᑲᑴᒋᒪᑦ᙮ᑲᑴᒋᑫᒧᐎᓐ ᒥᓵᔭ ᐅᒋ
ᒋᓴᔅ ᒫᑲ ᑮ ᐋᔭᒥᐤ ᓀᔥᑕ ᑮ ᐃᑗᐤ, ᒣᒀᒡ ᐁ ᑭᔅᑭᓄᐊᒫᑫᑦ ᑭᒋᐋᔭᒥᐁᐎᑲᒥᑯᒃ, ᑕᓀᑭ ᐌᒋ ᐃᑗᒋᒃ ᐅᒪᓯᓇᐃᑫᐗᒃ ᙭ ᐁ ᐋᐎᑦ ᑌᐱᑦ ᐅᑯᓯᓴ?
ᐌᓴ ᑌᐱᑦ ᑫᒋᐙᒃ ᑮ ᐃᑌᐤ ᐸᓓᑭ ᐊᒑᑾ ᐅᒋ, ᐅᑎᐯᓕᒋᑫᐤ ᑮ ᐃᑌᐤ ᓂ ᑎᐯᓕᒋᑫᒪ, ᐊᐱ ᑭᓚ ᓂ ᑭᒋᓂᔅᑭᒃ, ᐹᑎᒫ ᑭ ᑐᑕᒫᓀ ᑭᒋ ᐅ ᑕᑯᔅᑳᒋᑲᓂᔭᓐ ᐊᓂᑭ ᑳ ᐸᒀᑎᔅᑭᒃ᙮
ᐁᐗᑯ ᐅᒋ ᑌᐱᑦ ᑫᒋᐙᒃ ᐅᑎᐯᓕᒋᑫᐤ ᐃᔑᓂᑳᑌᐤ; ᑖᓐᑌ ᒫᑲ ᐌᒋ ᐅᑯᓯᓯᑦ?ᒋᓴᔅ ᔮᑾᒥᒥᐌᐤ ᐅᓚᔓᐌᐎᓂᓕᐤ ᑳ ᑭᔅᑭᓄᐊᒫᑫᒋᒃ ᐅᒋ ᑳ ᑯᐹᓀᓯᒋᒃ ᐃᓕᓕᐗᒃ ᒫᑲ ᑮ ᒥᓗᑕᐌᐗᒃ᙮
ᑮ ᐃᑌᐤ ᒫᑲ ᐅ ᑭᔅᑭᓄᐊᒫᑫᐎᓂᒃ, ᔮᒀᒥᔅᑖᑯᒃ ᐅᒪᓯᓇᐃᑫᐗᒃ, ᑳ ᓵᑭᑕᒋᒃ ᑭᒋ ᐸᐸᒧᑌᒋᒃ ᐁ ᑭᓄᐎᓦᒋᑲᓇᒋᒃ, ᓀᔥᑕ ᑳ ᓵᑭᑖᒋᒃ ᐊᑕᒥᔅᑳᑯᓯᐎᓇ ᐃᑕ ᐁ ᐊᑖᒥᑐᓈᓂᐗᒃ᙮
ᓀᔥᑕ ᑭᒋ ᑌᑕᐱᐎᓇ ᐋᔭᒥᐁᐎᑲᒥᑯᒃ, ᓀᔥᑕ ᐁ ᑭᔅᑌᓕᑖᑾᓂᓕᑭ ᐊᐱᐎᓇ ᐁ ᒪᑯᔖᓂᐗᒃ;
ᑳ ᒣᔅᑎᓇᒸᒋᒃ ᑭᑎᒫᑭᔅᑴᐗ ᐎᑭᓕᐗ, ᓀᔥᑕ ᐙᔦᔑᐃᐌᐎᓂᒃ ᑳ ᑭᓄᑖᒋᒃ ᐅᑦ ᐋᔭᒥᐋᐗᓂᐙᐗ: ᐅᑯ ᑲᑕ ᐋᔭᐗᒃ ᐊᐙᓯᑌ ᓂᔑᐗᓈᒋᒥᑯᓯᐎᓂᓕᐤ᙮ᑭᑎᒫᑭᔅᑴᐤ ᐅᐸᑭᑎᓂᑫᐎᓐ
ᒋᓴᔅ ᒫᑲ ᑮ ᐊᐱᐤ ᑎᐱᔅᑯᒡ ᔔᓕᐊᓇᐎᑲᒥᑯᒃ, ᑮ ᑲᓇᐙᐸᒣᐤ ᒫᑲ ᐃᓕᓕᐗ ᐁ ᐃᔑ ᐌᐱᓈᓕᒋ ᔔᓕᐋᓇ ᔔᓕᐋᓇᐎᑲᒥᑯᒃ: ᒥᒉᑦ ᒫᑲ ᑳ ᒥᔕᑭᓯᒋᒃ ᒥᔅᑕᐃ ᑮ ᐱᒋᐌᐱᓀᐗᒃ᙮
ᑮ ᑕᑯᔑᓐ ᒫᑲ ᐯᔭᒃ ᑳ ᒪᓀᓯᑦ ᑭᑎᒫᑭᔅᑴᐤ; ᑮ ᐱᒋᐌᐱᓀᐤ ᒫᑲ ᓂᔓ ᒫᐗᒋ ᐊᐱᔅᒋ ᔔᓕᐊᓈᐱᔅᑯᔕ, ᐯᔭᒃ ᐊᐱᔅᒋ ᔓᓕᐊᓈᐱᔅᑯᔥ ᑳ ᐃᑕᑭᒫᑲᓂᐎᓕᒋ᙮
ᑮ ᓇᑐᒣᐤ ᒫᑲ ᐅ ᑭᔅᑭᓄᐊᒪᐙᑲᓇ, ᐃᑌᐤ ᒫᑲ, ᑖᐺ ᑭᑦ ᐃᑎᓇᐗᐤ, ᐊᐗ ᑳ ᒪᓀᓯᑦ ᑭᑎᒫᑭᔅᑴᐤ ᐊᐙᓯᑌ ᒥᔅᑕᐃ ᑮ ᐱᒋᐌᐱᓀᐤ ᐃᔥᐱᔥ ᒥᓯᐌ ᐊᓂᑭ ᑳ ᑮ ᐱᒋᐌᐱᓂᑫᒋᒃ ᔔᓕᐋᓇᐎᑲᒥᑯᒃ:
ᐌᓴ ᒥᓯᐌ ᐊᓂᑭ ᐅ ᐌᓗᑎᓯᐎᓂᐙᒃ ᑮ ᐅᒋ ᐸᑭᒋᐌᐱᓀᐗᒃ; ᐎᓚ ᒫᑲ ᐅ ᒪᓀᓯᐎᓂᒃ ᑮ ᐱᒋᐌᐱᓇᒻ ᒥᓯᐌ ᑳ ᐋᔮᑦ, ᒥᓯᐌ ᐅᑎ ᑳ ᐋᔮᑦ ᑭᒋ ᐅᒋ ᐱᒫᑎᓰᑦ᙮
ᒋᓴᔅ ᐋᓕᒧᑕᐤ ᒋ ᓂᔑᐗᓈᑕᒃ ᑭᒋ ᐊᔭᒥᐁᐎᑲᒥᑯᓕᐤ
ᐁ ᐊᑎ ᐗᓚᐎᑦ ᒫᑲ ᑭᒋᐋᔭᒥᐁᐎᑲᒥᑯᒃ ᐅᒋ, ᐃᑎᑯ ᐯᔭᒃ ᐅ ᑭᔅᑭᓄᐊᒪᐗᑲᓇ, ᑫᔅᑭᓄᐊᒫᑯᔭᓐ, ᐙᐸᒥᒃ ᐁ ᐃᔑᓈᑯᓯᒋᒃ ᐅᑯ ᐊᓯᓂᔭᒃ ᓀᔥᑕ ᐅᐅ ᐙᔅᑲᔨᑲᓇ ᐅᑕ ᑳ ᐃᑕᑾᑭ!
ᒋᓴᔅ ᒫᑲ ᐁ ᓇᔥᑴᐗᔑᐋᑦ ᑮ ᐃᑌᐤ, ᑭ ᐙᐸᑌᓐ ᓈ ᐅᐅ ᑭᒋ ᐙᔅᑳᔨᑲᓇ? ᓇᒪᐎᓚ ᐙᐙᒡ ᐯᔭᒃ ᐊᓯᓂ ᑲᑕ ᓇᑲᑖᑲᓂᐎᐤ ᐁ ᑌᑕᐱᑦ ᑯᑕᑭᔭ, ᐁᑳ ᑫ ᓂᒋᐌᐱᓈᑲᓂᐎᑦ᙮ᐊᓕᒥᓯᐎᓇ ᓀᔥᑕ ᑲᒀᑕᑭᓯᐎᓇ
ᒣᒀᒡ ᒫᑲ ᐁ ᐊᐱᑦ ᐊᓕᑉᔅ ᐗᒌᒃ, ᑎᐱᔅᑯᒡ ᑭᒋᐋᔭᒥᐁᐎᑲᒥᑯᒃ, ᐱᑕᕐ, ᓀᔥᑕ ᒉᒻᔅ, ᓀᔥᑕ ᒑᓐ, ᓀᔥᑕ ᐋᓐᑦᕉ ᑭᒧᒡ ᑮ ᑲᑴᒋᒣᐗᒃ,
ᐎᑕᒫᐎᓈᓐ, ᑖᓂᔅᐱ ᑫ ᐃᑭᑭ ᐅᐅ ᑫᒀᓇ? ᓀᔥᑕ ᑫᑯ ᑭᔅᑭᓄᐗᒋ ᐙᐸᑎᓕᐌᐎᓐ ᑫ ᓄᑾᒃ ᐃᔅᐱ ᒥᓯᐌ ᐅᐅ ᑫᒀᓇ ᑫ ᑎᐱᐸᓕᑭ?
ᒋᓴᔅ ᒫᑲ ᐁ ᓇᔥᑴᐗᔑᐋᑦ, ᑮ ᒫᒋ ᐃᑌᐤ, ᔮᒀᒥᓰᒃ ᐁᑳ ᐊᐌᓇ ᑭᒋ ᐙᔦᔑᐃᑖᒃ᙮
ᐌᓴ ᒥᒉᑦ ᑲᑕ ᑕᑯᔑᓋᒃ ᓂᑦ ᐃᔑᓂᑳᓱᐎᓂᒃ, ᐁ ᐃᑗᒋᒃ, ᓂᓚ ᐁᐗᒀᓇ ᙭; ᒥᒉᑦ ᒫᑲ ᑲᑕ ᐙᔦᔐᒣᐗᒃ᙮
ᐃᔅᐱ ᒫᑲ ᐯᑕᒣᑴ ᓇᑐᐸᓕᐎᓇ, ᓀᔥᑕ ᓇᑐᐸᓕᐎᓇ ᐁ ᑎᐹᑐᑖᑲᓂᐎᑭ, ᐁᑳᐎᓚ ᒥᑯᔥᑳᑌᓕᑕᒧᒃᐧ ᐌᓴ ᐅᐅ ᑐᐎ ᑫᒋᓈᔥ ᑲᑕ ᐃᑭᓋ; ᒫᑲ ᓇᒪᐎᓚ ᐁᔥᑾ ᑲᑕ ᐃᔥᒀᐸᓕᐤ᙮
ᐌᓴ ᐁ ᐯᔭᑯᔅᑳᓀᓯᒋᒃ ᐃᓕᓕᐗᒃ ᑲᑕ ᐸᓯᑯᔅᑕᐌᐗᒃ ᐁ ᐱᑐᔥᐃᔅᑳᓀᓯᓕᒋ ᐃᓕᓕᐗ, ᓀᔥᑕ ᐅᑭᒫᐎᐎᓐ ᑯᑕᒃ ᐅᑭᒫᐎᐎᓐ; ᓀᔥᑕ ᓇᓈᑐᒃ ᐃᔑ ᑲᑕ ᑶᑾᓐ, ᑲᑕ ᑲᐗᑲᑖᓂᐗᓐ ᒫᑲ, ᓀᔥᑕ ᑲᑕ ᐊᓕᒥᓯᓈᓂᐗᓐ: ᐅᐅ ᐁᐗᑯ ᐱᒉᓚᒃ ᐁ ᒫᒋᐸᓕᑭ ᓇᓀᑳᑌᓕᒧᐎᓇ᙮
ᒫᑲ ᔮᒀᒥᓰᒃ ᑭᓚᐗᐤ: ᐌᓴ ᑭ ᑳ ᐸᑭᑎᓂᑯᐙᐗᒃ ᑭᒋ ᑎᐹᔅᑯᓂᑲᐎᔦᒃ; ᓀᔥᑕ ᐋᔭᒥᐁᐎᑲᒥᑯᒃ ᑭ ᑳ ᐅᑕᑕᒪᐅᑳᐎᓇᐗᐤ: ᑭ ᑳ ᐃᑐᑕᐃᑲᐎᓇᐗᐤ ᒫᑲ ᑭᒋ ᐃᑎᔥᑲᐃᔥᑲᐌᑾᒃ ᐅᑭᒫᐗᒃ ᓀᔥᑕ ᑭᒋᐅᑭᒫᐗᒃ ᓂᓚ ᐅᒋ, ᐁᐗᑴᓕᐤ ᑭᒋ ᒫᒥᔑᒥᑯᒋᒃ᙮
ᒥᓗᐋᒋᒧᐎᓐ ᒫᑲ ᓃᔥᑕᒻ ᑲᑕ ᐙᐎᑖᑲᓂᐗᓐ ᐃᑕ ᐁ ᐃᑖᒋᒃ ᒥᓯᐌ ᑳ ᑕᑐᔅᑳᓀᓯᒋᒃ ᐃᓕᓕᐗᒃ᙮
ᐎᒋᔖᓂᒪᐤ ᒫᑲ ᑲᑕ ᒫᒥᔑᒣᐤ ᐎᒋᔖᓇ ᑭᒋ ᓂᐹᔨᒥᒋ, ᓀᔥᑕ ᐅᑖᐎᒪᐤ ᐅᑯᓯᓴ; ᐊᐙᔑᔕᒃ ᒫᑲ ᑲᑕ ᐸᓯᑯᔅᑕᐌᐗᒃ ᐅ ᓂᑭᐃᑯᐙᐗ, ᑲᑕ ᐃᑐᑕᐌᐗᒃ ᒫᑲ ᑭᒋ ᓂᐹᔨᒥᒋ᙮
ᑭ ᑳ ᐸᒀᑎᑯᐙᐗᒃ ᒫᑲ ᒥᓯᐌ ᐃᓕᓕᐗᒃ ᓂᑦ ᐃᔑᓂᑳᓱᐎᓐ ᐅᒋ: ᒫᑲ ᐊᓇ ᐁᑳ ᑫ ᔖᑯᒋᐋᑲᓂᐎᑦ ᐃᔥᒀᔭᒡ ᐃᔅᑯ, ᐁᐗᒀᓇ ᑫ ᐱᒫᒋᐋᑲᓂᐎᑦ᙮ᐊᓂᒪ ᓂᐹᓯᓈᑯᓯᐎᓐ ᑳ ᓂᔑᐗᓈᒋᐃᐌᒪᑲᒃ
ᒫᑲ ᐃᔅᐱ ᐙᐸᑕᒣᑴ ᐊᓂᒪ ᓂᐹᓯᓋᑯᓯᐎᓐ ᑳ ᓂᔑᐗᓈᒋᐃᐌᒪᑲᒃ ᑳ ᐋᓕᒧᑕᒃ ᑖᓂᔭᓪ ᐅᑭᔅᑭᐙᐃᑫᐤ, ᐁ ᓂᐸᐎᒪᑲᒃ ᐃᑕ ᐁᑳ ᑫ ᐃᑕᑾᑭᐸᓐ, (ᐊᓇ ᑳ ᐋᔭᒥᑖᑦ ᐁᑯᔑ ᑲᑕ ᓂᓯᑐᑕᒻ,) ᐁᑯ ᐊᓂᑭ ᒎᑎᐊᐃᒃ ᑳ ᐃᑖᒋᒃ ᐁᑯᔑ ᐗᒌᒃ ᑲᑕ ᐃᑎᔑᒧᐗᒃ:
ᐊᓇ ᓀᔥᑕ ᑕᑯᒡ ᐙᔅᑳᔨᑲᓇᒃ ᑳ ᐃᑖᑦ, ᐁᑳᐎᓚ ᑲᑕ ᓂᔥᑕᐎᐤ ᐙᔅᑳᔨᑲᓂᒃ, ᐁᑳ ᓀᔥᑕ ᐁᑯᑕ ᑲᑕ ᐱᑐᑫᐤ, ᑭᒋ ᐅᑎᓂᒃ ᑫᒀᓕᐤ ᐅ ᐙᔅᑳᔨᑲᓂᒥᒃ ᐅᒋ:
ᐁᑳᐎᓚ ᓀᔥᑕ ᐊᓇ ᓂᑖᐎᑭᒋᑲᓂᒃ ᑳ ᐃᑖᑦ ᑲᑕ ᑭᐌᐤ ᑭᒋ ᐅᑎᓇᒃ ᐅ ᐎᓦᒋᑲᓐ᙮
ᒫᑲ ᑲᑕ ᑲᒀᑕᑭᓯᐗᒃ ᐊᓂᑭ ᑫ ᑲᓄᔥᑲᑖᐗᓱᒋᒃ, ᐊᓂᑭ ᓀᔥᑕ ᑫ ᓄᔖᓂᐃᐌᒋᒃ ᒣᒀᒡ ᐅᐅ ᑫ ᑭᔑᑳᓕᑭ!
ᓇᑐᑕᒫᑫᒃ ᒫᑲ ᐁᑳ ᒣᒀᒡ ᐁ ᐱᐴᒃ ᑭᒋ ᐅᔑᒧᔦᒃ᙮
ᐌᓴ ᒣᒀᒡ ᐊᓂᐃ ᐁ ᑭᔑᑳᑭ ᑲᑕ ᐊᓕᒥᓯᓋᓂᐗᓐ, ᐁᑳ ᐐᔅᑳᑦ ᑳ ᐃᔑ ᐯᒋ ᐋᓕᒪᒃ ᐊᔅᐱᓐ ᑳ ᒫᒋ ᐅᔑᑖᓂᐗᒃ ᐊᓂᐁᓕᐤ ᑳ ᑮ ᐅᔑᑖᑦ ᑭᒋᒪᓂᑐ, ᐱᓕᔥ ᐊᓄᒡ, ᐁᑳ ᐎᔅᑳᑦ ᓀᔥᑕ ᑫ ᐃᔅᐱᒋ ᐋᓕᒪᒃ᙮
ᑮᔥᐱᓐ ᒫᑲ ᐅᑎᐯᓕᒋᑫᐤ ᐁᑳ ᐅᒋ ᒐᑲᐙᔑᔑᑖᑯᐸᓀ ᐊᓂᐃ ᑭᔑᑳᐗ, ᓇᒪᐎᓚ ᐊᐌᓇ ᑲᑕ ᑮ ᐱᒫᒋᐅᐸᓐ; ᒫᑲ ᐙᐌᓛᐸᒫᑲᓇ ᐅᒋ, ᑳ ᑮ ᐙᐌᓛᐸᒫᑦ ᑮ ᒐᑲᐙᔑᔑᑕᐤ ᐊᓂᐃ ᑭᔑᑳᐗ᙮
ᐁᑯᔅᐱ ᒫᑲ, ᑮᔥᐱᓐ ᐊᐌᓇ ᐃᑎᑖᑴ, ᒫᑎᑲ, ᐅᑕ ᐃᑕᐤ ᙭; ᓀᔥᑕᐱᑯ, ᒫᑎᑲ, ᐊᓐᑕ ᐃᑕᐤ; ᐁᑳᐎᓚ ᑖᐺᑖᒃ᙮
ᐌᓴ ᓇᔅᐹᒡ ᙭ᑕᒃ ᓀᔥᑕ ᓇᔅᐹᒡ ᐅᑭᔅᑭᐙᐃᑫᐗᒃ ᑲᑕ ᐃᑖᐗᒃ, ᓀᔥᑕ ᑲᑕ ᐙᐸᑎᓕᐌᐗᒃ ᑭᔅᑭᓄᐙᒋ ᐙᐸᑎᓕᐌᐎᓇ ᓀᔥᑕ ᑳ ᒫᒪᔅᑳᑌᓕᑖᑾᑭ ᑫᒀᓇ, ᑫ ᐅᒋ ᐙᔦᔑᐋᒋᒃ ᐋᐳᒋᑲ ᐊᓂᐃ ᑳ ᐙᐌᓛᐸᒥᒥᒋ, ᑮᔥᐱᓐ ᑮ ᑐᒋᑳᑌᑭᐸᓐ᙮
ᒫᑲ ᔮᒀᒥᓯᒃ: ᒫᑎᑲ, ᓂᔮᑲᓇ ᑭ ᑮ ᐎᑕᒫᑎᓇᐗᐤ ᒥᓯᐌ ᑫᒀᓇ᙮ᐁ ᐯᒋ ᐃᑐᑌᑦ ᐃᓕᓕᐎᑯᓯᓵᓐ
ᒫᑲ ᒣᒀᒡ ᐊᓂᐃ ᑫ ᑭᔑᑳᑭ, ᑭᐃᔥᑾ ᐊᓂᒪ ᐋᓕᒣᓕᑕᒧᐎᓐ, ᐱᓯᒻ ᑲᑕ ᐗᓂᑎᐱᔅᑭᓯᐤ, ᑎᐱᔅᑭᐱᓯᒻ ᓀᔥᑕ ᓇᒪᐎᓚ ᑲᑕ ᒐᑳᓯᑫᐤ;
ᐊᒐᑯᔕᒃ ᓀᔥᑕ ᑭᔑᑯᒃ ᑳ ᐊᑯᒋᑭᒃ ᑲᑕ ᐸᑭᔑᓋᒃ, ᑲᔥᑭᐅᐎᓇ ᓀᔥᑕ ᑭᔑᑯᒃ ᑳ ᐃᑕᑾᑭ ᑲᑕ ᓇᓂᑭᐸᓕᐗ᙮
ᐁᑯ ᒫᑲ ᑫ ᐙᐸᒫᒋᒃ ᐃᓕᓕᐎᑯᓯᓵᓇ ᐁ ᐯᒋ ᐃᑐᑌᓕᒋ ᐗᔅᑯᒃ, ᑭᒋ ᑲᔥᑭᐅᐎᓂᒃ ᓀᔥᑕ ᑭᔅᑌᓕᑖᑯᓯᐎᓂᒃ᙮
ᐁᑯ ᒫᑲ ᑫ ᐃᔑᑎᔕᐙᑦ, ᑲᑕ ᒪᐗᒋᐁᓕᐗ ᒫᑲ ᐅ ᐙᐌᓛᐸᒫᑲᓇ ᓀᐤ ᐁ ᐅᒋᓚᐌᒃ ᐅᒋ, ᐁ ᒫᐗᒋ ᐃᔥᒀᔮᒡ ᐊᔅᑭ ᐅᒋ ᐱᓕᔥ ᐁ ᒫᐗᒋ ᐃᔥᒀᔮᒡ ᑭᔑᒃ᙮ᐊᓂᒪ ᑭᔅᑭᓄᐊᒫᑫᐎᓐ ᐸᑫᓵᒥᓈᑎᒃ ᐅᒋ
ᐁᑯ ᐎᑲᑴ ᑭᔅᑫᓕᑕᒧᒃ ᓇᔅᐱᑐᐌᐎ ᐋᑕᓗᑳᓈ ᐸᑫᓵᓂᒥᓈᑎᒃ ᐅᒋ: ᐃᔅᐱ ᐗᑎᑾᓇ ᐁᔥᑾ ᐁ ᐅᔥᑭ ᓂᑖᐎᑭᑭ, ᓀᔥᑕ ᓂᐱᔑᐗᑭ, ᑭ ᑭᔅᑫᓕᑌᓇᐗᐤ ᓃᐱᓐ ᐁ ᐯᔓᓈᑳᒃ:
ᐁᑯ ᑖᐱᔅᑯᒡ ᑭᓚᐗᐤ, ᐃᔅᐱ ᐙᐸᑕᒣᑴ ᐅᐅ ᑫᒀᓇ ᐁ ᑎᐱᐸᓕᑭ, ᑭᔅᑫᓕᑕᒧᒃ ᐋᔕᔾ ᐁ ᐯᔓᓈᑾᒃ, ᐃᔥᒀᑌᒥᒃ ᐃᔥᐱᔥ᙮
ᑖᐺ ᑭᑦ ᐃᑎᓇᐗᐤ, ᐅᑯ ᐃᓕᓕᐗᒃ ᐊᓄᒡ ᑳ ᐱᒫᑎᓯᒋᒃ ᓇᒪᐎᓚ ᑲᑕ ᒣᒋᐸᓕᐗᒃ, ᐹᑎᒫ ᒥᓯᐌ ᐅᐅ ᑫᒀᓇ ᑮ ᑐᒋᑳᑌᑾᐌ᙮
ᑭᔑᒃ ᓀᔥᑕ ᐊᔅᑭ ᑲᑕ ᐃᔥᒀᐸᓕᐗ; ᒫᑲ ᓂᑦ ᐋᔭᒥᐎᓇ ᓇᒪᐎᓚ ᑲᑕ ᐃᔥᒀᐸᓕᐗ᙮ᒧᓇ ᐊᐌᓇ ᑲᑕ ᑭᔅᑫᓕᑕᒻ ᑖᓂᔅᐱ ᑫ ᑕᑯᔑᒃ ᐃᓕᓕᐎᑯᓯᓵᓐ
ᒫᑲ ᐊᓂᒪ ᐁ ᑭᔑᑳᒃ, ᓀᔥᑕ ᐊᓂᒪ ᑎᐹᔨᑲᓐ ᐱᓯᒧᑳᓂᒃ, ᓇᒪᐎᓚ ᐊᐌᓇ ᑭᔅᑫᓕᑕᒻ, ᓇᒪᐎᓚ, ᓇᒪ ᓀᔥᑕ ᐁᓐᒐᓚᒃ ᑭᒋᑭᔑᑯᒃ ᑳ ᐃᑖᒋᒃ, ᓇᒪ ᓀᔥᑕ ᐅᑯᓯᓯᒪᐤ, ᒫᑲ ᐅᑖᐎᒪᐤ ᐱᑯ᙮
ᔮᒀᒥᓰᒃ ᑭᓚᐗᐤ, ᐊᔕᐙᐱᒃ ᓀᔥᑕ ᐋᔭᒥᐋᒃ: ᐌᓴ ᓇᒪᐎᓚ ᑭ ᑭᔅᑫᓕᑌᓇᐗᐤ ᐃᔥᐱᔥ ᑫ ᐅᑎᒋᐸᓕᒃ᙮
ᐌᓴ ᐃᓕᓕᐎᑯᓯᓵᓐ ᓇᔅᐱᑕᐌᐤ ᐃᓕᓕᐗ ᐙᓚᐤ ᐁ ᐃᑐᑌᓕᒋ, ᑳ ᓇᑲᑕᒃ ᐅ ᐙᔅᑳᔨᑲᓂᒻ, ᓀᔥᑕ ᑳ ᑎᐯᓕᑕᒥᐋᑦ ᐅᑦ ᐊᑑᔅᑫᓛᑲᓇ, ᓀᔥᑕ ᒥᓯᐌ ᑕᑐ ᐃᓕᓕᐗ ᐅᑦ ᐊᑑᔅᑫᐎᓂᓕᐤ, ᓀᔥᑕ ᑳ ᐃᑕᔓᒫᑦ ᐅᑲᓇᐎᔥᒀᑕᐌᐗ ᑭᒋ ᐊᔕᐙᐱᓕᒋ᙮
ᐁᐗᑯ ᐅᒋ ᒫᑲ ᐊᔕᐙᐱᒃ; ᐌᓴ ᓇᒪᐎᓚ ᑭ ᑭᔅᑫᓕᑌᓇᐗᐤ ᐃᔅᐱ ᑌᐯᓕᑕᒃ ᐙᔅᑳᔨᑲᓂᓕᐤ ᑫ ᑕᑯᔑᒃ, ᐁ ᐅᑖᑯᔑᓂᓕᒃ, ᓀᔥᑕᐱᑯ ᐁ ᐋᐱᑕᐤ ᑎᐱᔅᑳᓕᒃ, ᓀᔥᑕᐱᑯ ᐁ ᓄᑖᑯᓯᓕᒋ ᓈᐯ ᐹᑲᐋᒀᓇ, ᓀᔥᑕᐱᑯ ᐁ ᑭᑭᔐᐹᔮᓕᒃ;
ᑫᑲ, ᑫᑕᑕᐌ ᑕᑯᔑᑫ, ᑭ ᑳ ᒥᔅᑳᑯᐗᐤ ᐁ ᓂᐹᔦᒃ᙮
ᐊᓂᒪ ᓀᔥᑕ ᑳ ᐃᑎᑖᑾᒃ, ᓂᑦ ᐃᑖᐗᒃ ᒥᓯᐌ, ᐊᔕᐙᐱᒃ᙮
ᑳ ᓃᑳᓂᒋᒃ ᑭᒧᒡ ᐎ ᓂᐸᐁᐗᒃ ᒋᓴᓴ
ᑳ ᐳᓂᐸᓕᑭ ᓂᔓ ᑭᔑᑳᑭ ᑮ ᒥᔮᔥᑳᑫᐎᓂ ᒪᑯᔖᓂᐗᓐ, ᓀᔥᑕ ᐊᓚᑯᓇᐤ ᐁᑳ ᐁ ᐅᐱᓯᑦ: ᑭᒋ ᓵᓵᑭᐎᓕᐌᐎᓕᓕᐗᒃ ᒫᑲ ᓀᔥᑕ ᐅᒪᓯᓇᐃᑫᐗᒃ ᑮ ᓈᓇᑕᐌᓕᑕᒶᒃ ᑫ ᐃᔑ ᐙᔦᔑ ᐅᑎᓈᒋᒃ, ᓀᔥᑕ ᑭᒋ ᓂᐸᐋᒋᒃ᙮
ᒫᑲ ᑮ ᐃᑗᐗᒃ, ᓇᒪᐎᓚ ᒣᒀᒡ ᐁ ᒪᑯᔐᑭᔑᑳᒃ, ᐌᓴ ᑭᔅᑎᓈᒡ ᑲᑕ ᓈᔦᑕᐌᓕᑕᒶᒃ ᐃᓕᓕᐗᒃ᙮ᒋᓴᔅ ᑖᒫᔅᑯᓈᑲᓂᐎᐤ ᐯᑕᓂᐃᒃ
ᐋᑎᑦ ᒫᑲ ᑮ ᑭᓯᐙᓯᐗᒃ, ᑮ ᐃᑗᐗᒃ ᒫᑲ, ᑖᓀᑭ ᐌᒋ ᓂᔑᐗᓈᑭᑖᓂᐗᒃ ᐅᒪ ᑕᒪᔅᑯᐎᓐ?
ᐌᓴ ᑲᑕ ᑮ ᐊᑖᐙᑲᓂᐗᓄᐸᓐ ᐊᐙᓯᑌ ᐃᔥᐱᔥ ᓂᔅᑡᐤ ᒥᑖᑐᒥᑕᓇᐤ ᔓᓕᐊᓈᐱᔅᑯᔕ, ᐁᑯ ᒫᑲ ᑭᒋ ᒥᓕᑣᐸᓐ ᐅᑭᑎᒫᑭᓯᐗᒃ᙮ ᑮ ᓈᔦᑕᐌᓕᒣᐗᒃ ᒫᑲ᙮
ᒋᓴᔅ ᒫᑲ ᑮ ᐃᑗᐤ, ᐁᑳ ᑐᑖᒃ; ᑖᓀᑭ ᐌᒋ ᒥᑯᔥᑳᒋᐁᒃ? ᒥᓗ ᑫᒀᓕᐤ ᓂ ᑮ ᑐᑖᒃ᙮
ᐌᓴ ᒧᔕᒃ ᑭᑦ ᐗᔭᐙᐙᐗᒃ ᐁ ᐎᒋᑕᔑᑫᒥᑖᑾᒃ ᐅᑭᑎᒫᑭᓯᐗᒃ, ᓀᔥᑕ ᑕᑡᐤ ᐱᑯ ᓀᑕᐺᓕᑕᒣᑯ ᑭ ᑳ ᑮ ᒥᓗᑐᑕᐗᐗᐗᒃ; ᒫᑲ ᓂᓚ ᓇᒪᐎᓚ ᒧᔕᒃ ᑭᑦ ᐋᔭᐎᓇᐗᐤ᙮
ᑮ ᑐᑕᒻ ᐃᔥᐱᔥ ᐁ ᑲᔥᑭᑕᑦ: ᑮ ᐯᒋ ᐃᑐᑌᐤ ᓂᔮᑲᓇ ᑭᒋ ᑐᒥᓇᒃ ᓂᔭᐎᓕᐤ ᑭᒋ ᓇᐃᑳᑲᐎᐗᒃ᙮
ᑖᐺ ᑭᑦ ᐃᑎᓇᐗᐤ, ᐱᑯ ᐃᑕ ᐅᒪ ᒥᓗᐋᒋᒧᐎᓐ ᑫ ᐎᑖᑲᓂᐎᑴ ᒥᓯᐌ ᐊᔅᑮᒃ, ᐁᑯᑕ ᓀᔥᑕ ᐊᐗ ᐃᔅᑴᐤ ᑳ ᑐᑕᒃ ᑫ ᐋᓕᒧᒋᑳᑌᓕᒡ ᑭᒋ ᑭᔅᑭᓯᑐᑕᐙᑲᓂᐎᑦ᙮ᒎᑕᓴ ᓇᔅᑲᒧ ᒋ ᐗᔦᔑᐸᑭᑎᓈᑦ ᒋᓴᓴ
ᒎᑕᔅ ᐃᔅᑳᕆᔭᑦ ᒫᑲ, ᐯᔭᒃ ᐊᓂᑭ ᓂᔓᔖᑉ, ᑮ ᓈᑌᐤ ᑭᒋ ᓵᓵᑭᐎᓕᐌᐎᓕᓕᐗ, ᑭᒋ ᐙᔦᔑᐸᑭᑎᓇᒪᐙᑦ᙮
ᐃᔅᐱ ᒫᑲ ᐱᐁᑕᑭᒃ, ᑮ ᓯᑭᓓᓯᐗᒃ, ᑮ ᐊᔓᑕᒪᐌᐗᒃ ᒫᑲ ᔔᓕᐋᓇ ᑭᒋ ᒥᓛᒋᒃ, ᑮ ᓇᓇᑕᐌᓕᑕᒻ ᒫᑲ ᑫ ᐃᔑ ᓇᐃ ᐙᔦᔑᐸᑭᑎᓈᑦ᙮ᒋᓴᔅ ᐎᒋᒥᒋᓱᒣᐤ ᐅᑭᔅᑭᓄᐊᒪᐙᑲᓇ ᒥᔮᔥᑳᑫᐎ ᒪᑯᔐᐎᓂᓕᐤ
ᓃᔥᑕᒻ ᒫᑲ ᐁ ᑭᔑᑳᒃ ᐁᑳ ᐁ ᐅᐱᓱᑦ ᐊᓚᑯᓇᐤ ᐁ ᐋᐸᒋᐋᑲᓂᐎᑦ, ᐃᔅᐱ ᓀᐸᐋᒋᒃ ᒥᔮᔥᑳᑫᐎ ᒫᓂᔥᒑᓂᔑᔕ, ᑮ ᐃᑎᑯ ᐅ ᑭᔅᑭᓄᐊᒪᐙᑲᓇ, ᑖᓐᑌ ᐁᔑ ᓇᑕᐌᓕᒥᔮᒃ ᑭᒋ ᓇᑕᐎ ᐗᔦᔅᑲᐎᑕᒫᑖᒃ ᑭᒋ ᒥᒋᔭᓐ ᒥᔮᔖᑲᑫᐎ ᒪᑯᔐᐎᓐ?
ᑭᒋᑎᔕᐌᐤ ᒫᑲ ᓂᔓ ᐅ ᑭᔅᑭᓄᐊᒪᐙᑲᓇ, ᐃᑌᐤ ᒫᑲ, ᐃᑐᑌᒃ ᐃᑖᐎᓂᒃ, ᐁᑯᑕ ᒫᑲ ᑫ ᓇᑭᔥᑳᑕᒃ ᐃᓕᓕᐤ ᐁ ᐱᒥᐎᑖᑦ ᒀᐱᑳᑲᓂᓕᐤ ᐁ ᓵᑲᔅᑭᓀᓕᒃ ᓂᐱᓕᐤ: ᓄᔅᐱᓇᑎᒃ᙮
ᐱᑯ ᐃᑕ ᒫᑲ ᑫ ᐱᑐᑫᑴ, ᐅᒪ ᐃᑎᒃ ᑳ ᑎᐯᓕᑕᒃ ᐙᔅᑳᔨᑲᓂᓕᐤ, ᐅᑭᔅᑭᓄᐊᒫᑫᐤ ᐃᑗᐤ, ᑖᓐᑌ ᒫᓐᑌᐎᑲᒥᒃ, ᐃᑕ ᑫ ᒥᒋᔮᓐ ᒥᔮᔥᑳᑫᐎ ᒪᑯᔐᐎᓐ ᐊᓯᒋ ᓂ ᑭᔅᑭᓄᐊᒪᐙᑲᓇᒃ?
ᑭ ᑳ ᐙᐸᑎᓕᑯᐗᐤ ᒫᑲ ᐁ ᒥᔖᓕᒃ ᐱᔅᑭᒋ ᐙᔅᑳᔨᑲᓂᓕᐤ ᐃᔥᐱᒥᒃ ᐁ ᐙᐌᔑᒋᑳᑌᓕᒃ ᓀᔥᑕ ᐁ ᐋᔦᔅᑲᐎᑖᓂᐗᓂᓕᒃ: ᐁᑯᑕ ᐋᔦᔅᑲᐎᑕᒪᐎᓈᓐ᙮
ᐅ ᑭᔅᑭᓄᐊᒪᐙᑲᓇ ᒫᑲ ᑮ ᑭᑐᑌᓕᐗ, ᓀᔥᑕ ᐃᑖᐎᓂᒃ ᑮ ᐯᒋ ᑕᑯᔑᓂᓕᐗ, ᑮ ᒥᔅᑲᒥᓕᐗ ᒫᑲ ᑳ ᑮ ᐃᔑ ᐎᑕᒫᑯᒋᒃ: ᑮ ᐋᔦᔅᑲᐎᑖᐗᒃ ᒫᑲ ᒥᔮᔥᑳᑫᐎ ᒪᑯᔐᐎᓂᓕᐤ᙮
ᐌᑖᑯᔑᓂᓕᒃ ᒫᑲ ᑮ ᐯᒋ ᐃᑐᑌᐤ ᐊᓯᒋ ᐊᓂᑭ ᓂᔓᔖᑉ᙮
ᒣᒀᒡ ᒫᑲ ᐁ ᐊᐱᒋᒃ ᐁ ᒥᒋᓱᒋᒃ, ᒋᓴᔅ ᑮ ᐃᑗᐤ, ᑖᐺ ᑭᑦ ᐃᑎᓇᐗᐤ, ᐯᔭᒃ ᐁ ᐃᑕᔑᔦᒃ ᑳ ᐎᒋᒥᒋᓱᒥᔦᒃ ᓂ ᑳ ᐙᔦᔑᐸᑭᑎᓂᒃ᙮
ᑮ ᒫᒋ ᒥᒋᓕᐌᓯᐗᒃ ᒫᑲ, ᓀᔥᑕ ᑮ ᐃᑌᐗᒃ ᐯᐯᔭᒃ, ᓂᓚ ᓈ? ᑯᑕᒃ ᒫᑲ ᑮ ᐃᑗᐤ, ᓂᓚ ᓈ?
ᑮ ᓇᔥᑴᐗᔑᐁᐤ ᒫᑲ, ᐁ ᐃᑖᑦ, ᐁᐗᑯ ᐯᔭᒃ ᐁ ᓂᔓᔖᐳᔦᒃ ᑳ ᑭᑖᓇᒃ ᐅᒋᒋ ᐅᓛᑲᓂᒃ ᐊᓯᒋ ᓂᓚ᙮
ᐃᓕᓕᐎᑯᓯᓵᓐ ᑖᐺ ᑭᑐᑌᐤ ᐁ ᐃᔑ ᒪᓯᓇᐃᑳᑌᓕᒃ: ᒫᑲ ᑲᑕ ᑲᒀᑕᑭᓯᐤ ᐊᓇ ᐃᓕᓕᐤ ᑫ ᐙᔦᔑᐸᑭᑎᓈᑦ ᐃᓕᓕᐎᑯᓯᓵᓇ! ᑲᑕ ᑮ ᒥᓨᔑᓂᓕᐸᓐ ᐊᓇ ᐃᓕᓕᐤ ᑮᔥᐱᓐ ᐁᑳ ᐐᔅᑳᑦ ᑮ ᐅᒋ ᓂᑖᐎᑭᑦ᙮ᐅᑎᐯᓕᒋᑫᐤ ᐅᓂᐯᑴᐎᓐ
ᒣᒀᒡ ᒫᑲ ᐁ ᒥᒋᓯᒋᒃ, ᒋᓴᔅ ᑮ ᐅᑎᓀᐤ ᐊᓚᑯᓇᐗ, ᑮ ᒥᓦᑭᒣᐤ ᒫᑲ, ᑮ ᐱᑯᓀᐤ ᒫᑲ, ᐁᑯ ᒫᓛᑦ, ᐁ ᐃᑖᑦ ᒫᑲ, ᐅᑎᓂᒃ, ᒧᐎᒃ: ᐁᐗᑯ ᐅᒪ ᓂᔭᐤ᙮
ᑮ ᐅᑎᓇᒻ ᓀᔥᑕ ᒥᓂᒀᑲᓂᓕᐤ, ᐃᔅᐱ ᒫᑲ ᑳ ᓇᓈᔅᑯᒧᑦ, ᑮ ᒥᓓᐤ: ᒥᓯᐌ ᐁ ᐃᑕᓯᒋᒃ ᒫᑲ ᑮ ᒥᓂᑴᐗᒃ᙮
ᑮ ᐃᑌᐤ ᒫᑲ, ᐁᐗᑯ ᐅᒪ ᓂ ᒥᑯᒻ ᐅᔥᑭ ᓇᔅᑯᒥᑐᐎᓂᒃ, ᒥᒉᑦ ᑳ ᐅᒋ ᓯᑲᐃᑳᑌᒃ᙮
ᑖᐺ ᑭᑦ ᐃᑎᓇᐗᐤ, ᓇᒪᐎᓚ ᒥᓇ ᓂ ᑳ ᐅᒋ ᒥᓂᒀᑐᑕᒸᓐ ᐅ ᒥᓂᔕ ᔓᒥᓈᑎᒃ, ᐹᑎᒫ ᐊᓂᒪ ᐁ ᑭᔑᑳᒃ ᐅᔥᑭ ᒥᓂᑴᔹᓀ ᑭᒋᒪᓂᑐ ᐅᑦ ᐅᑭᒫᐎᐎᓂᒃ᙮
ᐃᔅᐱ ᒫᑲ ᑳ ᑮ ᓂᑲᒧᒋᒃ ᓂᑲᒧᐎᓂᓕᐤ, ᑮ ᐗᓚᐎᐗᒃ ᐊᓕᑉᔅ ᐗᒋᒃ ᐁ ᐃᑐᑌᒋᒃ᙮ᒋᓴᔅ ᓂᑳᓂᐎᑕᒻ ᑫ ᐋᑕᐌᓕᒥᑯᑦ ᐱᑕᕋ
ᒋᓴᔅ ᒫᑲ ᐃᑌᐤ, ᒥᓯᐌ ᐁ ᐃᑕᔑᔦᒃ ᑭ ᑳ ᓈᔦᑕᐌᓕᑌᓂᐗᐤ ᓂᓚ ᐅᒋ ᐊᓄᒡ ᑫ ᑎᐱᔅᑳᒃ: ᐌᓴ ᐃᑕᓯᓇᐃᑳᑌᐤ, ᓂ ᑳ ᐸᑲᒪᐗᐤ ᒫᓂᔥᒑᓂᔑᐎᓕᓕᐤ, ᒫᓂᔥᒑᓂᔕᒃ ᒫᑲ ᑲᑕ ᐗᓴᓶᑎᔕᐙᐗᒃ᙮
ᐃᔅᐱ ᒫᑲ ᑮ ᐗᓂᔥᑲᔮᓀ, ᑭ ᑳ ᓇᑕᐎ ᐯᐃᑎᓇᐗᐤ ᑳᓕᓕᒃ᙮
ᒫᑲ ᐱᑕᕐ ᑮ ᐃᑌᐤ, ᑮᔥᐱᓐ ᒥᓯᐌ ᓈᔦᑕᐌᓕᑕᑾᐌ, ᐁᓕᐌᒃ ᒫᑲ ᓇᒪᐎᓚ ᓂᓚ ᓂ ᑳ ᓈᔦᑕᐌᓕᑌᓐ᙮
ᒋᓴᔅ ᒫᑲ ᐃᑌᐤ, ᑖᐺ ᑭᑦ ᐃᑎᓐ, ᐊᓄᒡ ᐁ ᑭᔑᑳᒃ, ᐊᓄᒡ ᑫ ᑎᐱᔅᑳᒃ ᐅᑎ, ᐸᒧᔑ ᓂᔡᐤ ᓄᑖᑯᓯᑦ ᓈᐯ ᐹᑲᐋᒀᓐ, ᓂᔅᑡᐤ ᑭ ᑳ ᐋᓉᑌᓐ ᐁ ᑭᔅᑫᓕᒥᔭᓐ᙮
ᒫᑲ ᐊᐙᓯᑌ ᐁᓕᑯᒃ ᑮ ᐋᔭᒥᐤ, ᑮᔥᐱᓐ ᐋᑕ ᐎᒋᓂᐱᒥᑖᓀ, ᐁᓕᐌᒃ ᒫᑲ ᒥᑐᓂ ᓇᒪᐎᓚ ᓂ ᑳ ᐊᓉᑌᓐ ᐁ ᑭᔅᑫᓕᒥᑖᓐ᙮ᐁᑯ ᓀᔥᑕ ᑳ ᐃᑗᒋᒃ ᒥᓯᐌ ᐁ ᐃᑕᓯᒋᒃ᙮ᒋᓴᔅ ᐊᔭᒥᒋᑫᐤ ᑫᑦᓭᒪᓂᒃ
ᑮ ᐯᒋ ᐃᑐᑌᐗᒃ ᒫᑲ ᐊᓐᑕ ᑫᑦᓭᒪᓇ ᐁᔑᓂᑳᑌᒃ: ᐃᑌᐤ ᒫᑲ ᐅ ᑭᔅᑭᓄᐊᒪᐙᑲᓇ ᐅᑕ ᐊᐱᒃ ᑭᓚᐗᐤ, ᒣᒀᒡ ᐁ ᐋᔭᒥᐋᔮᓐ᙮
ᐃᑌᐤ ᒫᑲ, ᓂᑦ ᐊᒑᒃ ᓈᔅᐱᒡ ᒪᒥᔑᒣᓕᑕᒻ, ᐱᓕᔥ ᓂᐱᐎᓂᒃ ᐃᔑ: ᐅᑕ ᑕᔑᑫᒃ ᐊᔕᐙᐱᒃ ᒫᑲ᙮
ᐊᐙᓯᑌᔑᔥ ᒫᑲ ᑮ ᐃᑐᑌᐤ, ᓀᔥᑕ ᐊᔅᑮᒃ ᑮ ᐸᑭᔑᓐ, ᑮ ᐋᔭᒥᐊᐤ ᒫᑲ, ᑮᔥᐱᓐ ᑮ ᑐᒋᑳᑌᓕᒃ, ᐊᓂᐁᓕᐤ ᑎᐹᔨᑲᓂᓕᐤ ᐱᓯᒧᑳᓂᒃ ᑭᒋ ᒥᔮᔥᑳᑯᑦ᙮
ᑮ ᐃᑗᐤ ᒫᑲ, ᐋᐸ, ᓄᑖ, ᒥᓯᐌ ᑫᒀᓇ ᑭ ᑲᔥᑭᑖᓐ; ᐃᑲᑌᓇᒪᐎᓐ ᐅᒪ ᒥᓂᒀᑲᓐ: ᐁᓕᐌᒃ ᒫᑲ, ᓇᒪᐎᓚ ᓂᓚ ᐁ ᐃᑌᓕᑕᒫᓐ, ᒫᑲ ᐁ ᐃᑌᓕᑕᒪᓐ ᑭᓚ᙮
ᐯᒋ ᐃᑐᑌᐤ ᒫᑲ, ᒥᔅᑲᐌᐤ ᒫᑲ ᐁ ᓂᐹᓕᒋ, ᐃᑌᐤ ᒫᑲ ᐱᑕᕋ, ᓵᐃᒪᓐ, ᑭ ᓂᐹᓐ ᓈ? ᓇᒪ ᓈ ᑭ ᑲᔥᑭᑖᓐ ᐃᔥᐱᔥ ᐯᔭᒃ ᑎᐹᔨᑲᓐ ᐱᓯᒧᑳᓂᒃ ᑭᒋ ᐊᔕᐙᐱᔭᓐ?
ᐊᔕᐙᐱᒃ ᓀᔥᑕ ᐋᔭᒥᐋᒃ, ᐁᑳ ᑭᒋ ᐃᔅᐸᓕᔦᒃ ᑲᑴᒋᐃᐌᐎᓂᒃ: ᐊᒑᒃ ᑖᐺ ᒪᔥᑲᐌᓕᑕᒻ, ᒫᑲ ᐎᔮᔅ ᓕᓚᒥᓯᒪᑲᓐ᙮
ᒥᓇ ᒫᑲ ᑮ ᑭᑐᑌᐤ, ᑮ ᐋᔭᒥᐋᐤ ᒫᑲ, ᑫᔮᐸᒡ ᐁ ᐃᑗᑦ ᑳ ᑮ ᐃᑗᑦ᙮
ᐃᔅᐱ ᒫᑲ ᐱᐁᒋ ᑭᐌᑦ, ᒥᓇ ᑮ ᒥᔅᑲᐌᐤ ᐁ ᓂᐹᓕᒋ; ᐌᓴ ᑮ ᑯᓯᑯᒪᒋᑖᐗᒃ ᐅᔅᑭᔑᑯᐙᐗ; ᓇᒪ ᓀᔥᑕ ᑮ ᑭᔅᑫᓕᑕᒶᒃ ᑫ ᐃᔑ ᓇᔥᑴᐗᔑᐋᒋᒃ᙮
ᐯᒋ ᐃᑐᑌᐤ ᒫᑲ ᐁᑯ ᓂᔅᑡᐤ, ᐃᑌᐤ ᒫᑲ, ᐁᑯ ᓂᐹᒃ, ᐋᓜᔑᓄᒃ ᒫᑲ: ᐁᒀᓂ, ᒫᑎᑲ, ᐃᓕᓕᐎᑯᓯᓵᓐ ᐙᔦᔕᐸᑭᑎᓇᐤ ᐅᒋᒋᓕᒃ ᐅᒪᒋᑣᐗ᙮
ᐗᓂᔥᑳᒃ, ᑭᑐᑌᑕᐤ: ᒫᑎᑲ, ᐊᓇ ᑳ ᐙᔦᔑᐸᑭᑎᓂᑦ ᐯᔓᒡ ᐃᑕᐤ᙮ᐅᑎᓇᑲᓂᐎᐤ ᒋᓴᔅ
ᑣᔦᒃ ᒫᑲ, ᒣᒀᒡ ᑫᔮᐸᒡ ᐁ ᐋᔭᒥᑦ, ᑕᑯᔑᓐ ᒎᑕᔅ, ᐯᔭᒃ ᐊᓂᑭ ᓂᔓᔖᑉ, ᐁ ᐎᒉᐎᑯᑦ ᓈᔅᐱᒡ ᒥᔮᒪᐎᒥᒉᑎᓕᒋ ᐃᓕᓕᐗ, ᔑᒫᑲᓇ ᓀᔥᑕ ᓴᔅᑲᐅᓇ ᐁ ᐋᔮᓕᒋ, ᑳ ᐯᒋᑎᔕᐅᑯᓕᒋ ᑭᒋ ᓵᓵᑭᐎᓕᐌᐎᓕᓕᐗ, ᓀᔥᑕ ᐅᒪᓯᓇᐃᑫᐗ, ᓀᔥᑕ ᑳ ᓂᑳᓀᓕᑖᑯᓯᓕᒋ᙮
ᐊᓇ ᒫᑲ ᑳ ᐙᔦᔑᐸᑭᑎᓈᑦ ᑮ ᒥᓓᐤ ᑭᔅᑭᓄᐙᒋᒋᑲᓂᓕᐤ, ᐁ ᐃᑗᑦ, ᐊᐌᓇ ᑫ ᐅᒉᒪᐗᑴ, ᐁᐗᒀᓇ; ᐅᑎᓂᒃ, ᓀᔥᑕ ᑭᒋᐎᓕᒃ᙮
ᐎᐸᒡ ᒫᑲ ᑌᑯᔑᒃ, ᑣᔦᒃ ᑮ ᓈᑌᐤ, ᐃᑌᐤ ᒫᑲ, ᐅᑭᒪᐤ, ᐅᑭᒪᐤ; ᑮ ᐅᒉᒣᐤ ᒫᑲ᙮
ᑮ ᒫᑯᓀᐗᒃ ᒫᑲ, ᓀᔥᑕ ᑮ ᐅᑎᓀᐗᒃ᙮
ᐯᔭᒃ ᒫᑲ ᐁ ᐃᑕᓯᒋᒃ ᐯᔓᒡ ᑳ ᓂᐸᐎᒋᒃ, ᑮ ᓛᓕᔅᑭᐱᑕᒻ ᔑᒫᑲᓂᓕᐤ, ᑮ ᐅᑖᒪᐅᒣᐤ ᒫᑲ ᐅᑦ ᐊᑑᔅᑫᓛᑲᓂᒪ ᑭᒋ ᓵᓵᑭᐎᓕᐌᐎᓕᓕᐤ, ᑮ ᒪᓂᑕᐗᑲᔦᔗᐤ ᒫᑲ᙮
ᒋᓴᔅ ᒫᑲ ᑮ ᓇᔥᑴᐗᔑᐁᐤ ᐁ ᐃᑖᑦ, ᑭ ᐯᒋ ᐃᑐᑖᓇᐗᐤ ᓈ ᑖᐱᔅᑯᒡ ᐁ ᓈᑌᒃ ᑭᒧᑎᔉ, ᐁ ᐋᔭᔦᒃ ᔑᒫᑲᓇ ᓀᔥᑕ ᓴᔅᑲᐅᓇ ᐁ ᐎ ᐅᑎᓂᔦᒃ?
ᑕᑡᐤ ᑳᔑᑳᑭ ᑭ ᑮ ᐎᒉᐎᑎᓇᐗᐤ ᑭᒋᐋᔭᒥᐁᐎᑲᒥᑯᒃ ᐁ ᑭᔅᑭᓄᐊᒫᑫᔮᓐ, ᓇᒪᐎᓚ ᒫᑲ ᑭ ᐅᒋ ᐅᑎᓂᓇᐗᐤ: ᒫᑲ ᑭᒋ ᒪᓯᓇᐃᑫᐎᓇ ᑲᑕ ᑎᐱᐸᓕᐗ᙮
ᐁᑯ ᒥᓯᐌ ᓂᑲᑖᒋᒃ, ᑮ ᐅᔑᒧᐗᒃ ᒫᑲ᙮
ᑮ ᓄᔅᐱᓈᑎᑯ ᒫᑲ ᐯᔭᒃ ᐅᔥᑭᓂᑭᐗ, ᐁ ᐊᑾᓂᓕᒋ ᐸᐸᑭᐙᔮᓀᑭᓂᓕᐤ ᒧᔐ ᐎᔮᐎᒃ; ᑮ ᒫᑯᓂᑯ ᒫᑲ ᐅᔥᑭᓂᑭᐗ᙮
ᑮ ᓇᑲᑕᒻ ᒫᑲ ᐸᐸᑭᐙᔮᓀᑭᓂᓕᐤ, ᑮ ᐅᔑᒣᐤ ᒫᑲ ᐁ ᒧᔐᔥᑲᑌᑦ᙮ᒋᓴᔅ ᐅᑎᔅᑲᐤ ᐅᑎᐹᔅᑯᓂᑫᐗ
ᑮ ᐃᑐᑕᐁᐗᒃ ᒫᑲ ᒋᓴᓴ ᐃᑕ ᒫᐗᒋ ᑭᒋ ᓵᓵᑭᐎᓕᐌᐎᓕᓕᐗ ᐁ ᐃᑖᓕᒋ ᐁᑯᑕ ᓀᔥᑕ ᑳ ᐊᓯᒋ ᒫᐗᒋᐃᑐᒋᒃ ᒥᓯᐌ ᑭᒋ ᓵᓵᑭᐎᓕᐌᐎᓕᓕᐗᒃ, ᓀᔥᑕ ᑳ ᓂᑲᓀᓕᑖᑯᓯᒋᒃ, ᓀᔥᑕ ᐅᒪᓯᓇᐃᑫᐗᒃ᙮
ᐱᑕᕐ ᒫᑲ ᐙᓚᐤ ᑮ ᐅᒋ ᓄᔅᐱᓇᑌᐤ, ᐱᓕᔥ ᒫᐗᒋ ᑭᒋ ᓵᓵᑭᐎᓕᐌᐎᓕᓕᐗ ᐅ ᑭᒋ ᐙᔅᑳᔨᑲᓂᒥᓕᒃ: ᑮ ᐎᑕᐱᒣᐤ ᒫᑲ ᐊᑑᔅᑫᓛᑲᓇ, ᓀᔥᑕ ᑮ ᐊᐗᓱ ᐃᔥᑯᑌᒃ᙮
ᑭᒋ ᓵᓵᑭᐎᓕᐌᐎᓕᓕᐗᒃ ᒫᑲ ᓀᔥᑕ ᒥᓯᐌ ᑳ ᐎᑕᐱᒥᑯᒋᒃ ᑮ ᓈᓇᑕᐌᓕᑕᒶᒃ ᑫ ᐃᔑ ᒫᒥᔑᒥᒥᒋ ᒋᓴᓴ, ᑭᒋ ᓂᐸᐋᒋᒃ; ᓇᒪᐎᓚ ᒫᑲ ᐅᒋ ᒥᔅᑲᒶᒃ:
ᐌᓴ ᒥᒉᑦ ᑮ ᓇᔅᐹᒋ ᑎᐹᒋᒣᐗᒃ; ᒫᑲ ᐅ ᑎᐹᒋᒧᐎᓂᐗᐤ ᓇᒪᐎᓚ ᑮ ᓇᐃᐸᓕᓕᐤ᙮
ᐋᑎᑦ ᒫᑲ ᑮ ᐸᓯᑯᐗᒃ, ᓀᔥᑕ ᑮ ᑭᓛᔅᑭ ᑎᐹᒋᒣᐗᒃ, ᐁ ᐃᑗᒋᒃ,
ᓂ ᑮ ᐯᑕᐙᓈᓐ ᐁ ᐃᑗᑦ, ᓂ ᑳ ᓂᔑᐗᓈᒋᑖᓐ ᐅᒪ ᑭᒋᐋᔭᒥᐁᐎᑲᒥᒃ ᒥᒋᒋᔭ ᑳ ᐅᒋ ᐅᔑᒋᑳᑌᒃ, ᐃᔥᐱᔥ ᒫᑲ ᓂᔅᑐ ᐁ ᑭᔑᑳᑭ ᑯᑕᒃ ᓂ ᑳ ᐅᔑᑖᓐ ᐁᑳ ᒥᒋᒋᔭ ᑫ ᐅᒋ ᐅᔑᒋᑳᑌᒃ᙮
ᒫᑲ ᓇᒪ ᓀᔥᑕ ᐎᓚᐗᐤ ᑖᐱᔅᑯᒡ ᑮ ᓇᐃᐸᓕᓕᐤ ᐅ ᑎᐹᒋᒧᐎᓂᐗᐤ᙮
ᑌᑖᐎᒡ ᒫᑲ ᑮ ᓂᐸᐎᐤ ᒫᐗᒋ ᑭᒋ ᓵᓵᑭᐎᓕᐌᐎᓕᓕᐤ, ᑮ ᑲᑴᒋᒣᐤ ᒫᑲ ᒋᓴᓴ, ᐁ ᐃᑗᑦ, ᓈᒪ ᓈ ᐙᔦᔥ ᑭ ᓇᔥᑴᐗᔑᐃᐙᓐ? ᑫᒀᓕᐤ ᑳ ᐎᑕᑭᒃ ᐅᑯ ᑳ ᒫᒥᔑᒥᔅᑭᒃ?
ᒫᑲ ᓇᒪᐎᓚ ᐅᒋ ᑭᑐ, ᓇᒪ ᓀᔥᑕ ᐙᔦᔥ ᑮ ᓈᔥᑴᐗᔑᐃᐌᐤ᙮ ᒥᓇ ᒫᐗᒋ ᑭᒋ ᓵᓵᑭᐎᓕᐌᐎᓕᓕᐤ ᑮ ᑲᑴᒋᒧᐤ, ᑭᓚ ᓈ ᐊᓇ ᙭, ᐅᑯᓯᓴ ᔑᐋᐌᓕᑖᑯᓯᑦ?
ᒋᓴᔅ ᒫᑲ ᑮ ᐃᑗᐤ, ᐁᐁ ᓂᑦ ᐋᐐᓐ: ᑭ ᑳ ᐙᐸᒫᐗᐤ ᒫᑲ ᐃᓕᓕᐎᑯᓯᓵᓐ ᐁ ᐊᐱᑦ ᑭᒋᓂᔅᑮᒃ ᑲᔥᑭᐅᐎᓂᒃ, ᓀᔥᑕ ᐁ ᐯᒋ ᐃᑐᑌᑦ ᑭᒋᑭᔑᑳᐎ ᐗᔅᑯᒃ᙮
ᑭ ᑮ ᐯᑕᒸᓇᐗᐤ ᐅ ᐹᔅᑕᒧᐎᓐ: ᑖᓐ ᐁᑌᓕᑕᒣᒃ?ᒥᓯᐌ ᐁ ᐃᑕᓯᒋᒃ ᒫᑲ ᑮ ᓂᔑᐗᓈᒋᒣᐗᒃ ᑭᒋ ᐃᑌᓕᑖᑯᓯᓕᒋ ᑭᒋ ᓂᐹᔨᒥᒋ᙮
ᐋᑎᑦ ᒫᑲ ᑮ ᒫᒋ ᓯᒀᑌᐗᒃ, ᓀᔥᑕ ᑮ ᐊᑾᓇᑴᐗᒃ, ᑮ ᐅᑕᒫᐌᐗᒃ ᒫᑲ ᐁ ᐃᑗᒋᒃ, ᑭᔅᑭᐙᐃᑫ: ᐊᑑᔅᑫᓛᑲᓇᒃ ᒫᑲ ᑮ ᐸᐸᓯᑴᐌᐗᒃ᙮ᒧᓚ ᓂᑭᔅᑫᓕᒫᐤ, ᐱᑕᕐ ᐃᑗᐤ ᒋᓴᓴ ᐅᒋ
ᒣᒀᒡ ᐱᑕᕐ ᓂᑕᑉ ᐁ ᐃᑖᑦ ᑭᒋᐙᔅᑳᔨᑲᓂᒃ, ᑮ ᐯᒋ ᐃᑐᑌᓕᐗ ᐯᔭᒃ ᑭᒋ ᓵᓵᑭᐎᓕᐌᐃᓕᓕᐤ ᐅᑦ ᐊᑑᔅᑫᓛᑲᓂᔅᑴᒪ:
ᐃᔅᐱ ᒫᑲ ᐎᐋᐸᒫᑦ ᐱᑕᕋ ᐁ ᐊᐗᓯᓕᒋ, ᑮ ᑲᓇᐙᐸᒣᐤ, ᓀᔥᑕ ᑮ ᐃᑗᐤ, ᑭᓚ ᓀᔥᑕ ᑭ ᑮ ᐎᒉᐗᐤ ᒋᓴᔅ ᓈᓴᕆᑎᒃ ᑳ ᐅᒌᑦ᙮
ᒫᑲ ᑮ ᐋᓉᑕᒻ, ᐁ ᐃᑗᑦ, ᓇᒪᐎᓚ ᓂ ᑭᔅᑫᓕᑌᓐ, ᓇᒪ ᓀᔥᑕ ᓂ ᓂᓯᑐᑌᓐ ᑳ ᐃᑗᔭᓐ᙮ ᑮ ᐗᓚᐎᐤ ᒫᑲ ᐱᔅᑭᒋᐙᔅᑳᔨᑲᓂᒃ; ᓈᐯ ᐹᑲᐋᒀᓐ ᒫᑲ ᑮ ᓄᑖᑯᓯᐤ᙮
ᐅᔥᑭᓂᑭᔅᑴᐤ ᒫᑲ ᒥᓇ ᑮ ᐙᐸᒣᐤ, ᑮ ᒫᒋ ᐃᑌᐤ ᓀᔥᑕ ᐊᓂᐃ ᐊᓐᑕ ᐁ ᓂᐸᐎᓕᒋ, ᐊᐗ ᐁᐗᑯ ᐯᔭᒃ ᐁ ᐃᑕᓯᒋᒃ᙮
ᒥᓇ ᒫᑲ ᑮ ᐋᓉᑕᒻ᙮ᓈᑫ ᒫᑲ ᐊᓂᑭ ᐊᓐᑕ ᐁ ᓂᐸᐎᒋᒃ ᒥᓇ ᑮ ᐃᑌᐗᒃ ᐱᑕᕋ, ᐅᒋᑕᐤ ᑭᓚ ᐯᔭᒃ ᐊᓂᑭ: ᐌᓴ ᑭ ᑳᓕᓕᐃᓕᓕᐎᓐ, ᐁᑯ ᓀᔥᑕ ᐁᑎᑖᑯᓯᔭᓐ᙮
ᒫᑲ ᑮ ᒫᒋ ᒪᒋᐃᑗᐤ, ᓀᔥᑕ ᑭᒋᐃᑗᐤ, ᐁ ᐃᑗᑦ, ᓇᒪᐎᓚ ᓂ ᑭᔅᑫᓕᒪᐤ ᐊᐗ ᐃᓕᓕᐤ ᑳ ᐋᓕᒧᒣᒃ᙮
ᒥᓇ ᒫᑲ ᐁᑯ ᓂᔡᐤ ᓂᐅᑖᑯᓯᑦ ᓈᐯ ᐹᑲᐋᒀᓐ᙮ ᐱᑕᕐ ᒫᑲ ᑮ ᑭᔅᑭᓯᐤ ᑳ ᑮ ᐃᑗᓕᒋ ᒋᓴᓴ ᐁ ᑮ ᐃᑌᑯᑦ, ᐸᒧᔑ ᓂᔡᐤ ᓄᑖᑯᓯᑦ ᓈᐯ ᐹᑲᐋᒀᓐ, ᓂᔅᑡᐤ ᑭ ᑳ ᐋᓉᑌᓐ ᐁ ᑭᔅᑫᓕᒥᔭᓐ᙮ ᐃᔅᐱ ᒫᑲ ᒥᐋᒥᑐᓀᓕᑕᒃ, ᑮ ᒫᑐ᙮
ᒋᓴᔅ ᑲᑴᒋᐃᑯ ᐹᐃᓚᑕ
ᑣᔦᒃ ᒫᑲ ᐁ ᑭᑭᔐᐹᔮᒃ ᑭᒋ ᓵᓵᑭᐎᓕᐌᐎᓕᓕᐗᒃ ᑮ ᐋᔭᔭᒥᑝᐗᒃ ᐊᓯᒋ ᑳ ᓂᑳᓀᓕᑖᑯᓯᒋᒃ, ᓀᔥᑕ ᐅᒪᓯᓇᐃᑫᐗᒃ ᓀᔥᑕ ᒥᓯᐌ ᑳ ᐎᑕᐱᒥᑯᒋᒃ, ᑮ ᒫᒫᒋᑯᐱᑌᐗᒃ ᒫᑲ ᒋᓴᓴ, ᓀᔥᑕ ᑭᑐᑕᐁᐗᒃ, ᑮ ᐸᑭᑎᓇᒪᐌᐗᒃ ᒫᑲ ᐹᐃᓚᑕ᙮
ᐹᐃᓚᑦ ᒫᑲ ᑮ ᑲᑴᒋᒣᐤ, ᑭᓚ ᓈ ᒎᐗᒃ ᐅ ᑭᒋᐅᑭᒫᒥᐙᐗ?ᐎᓚ ᒫᑲ ᐁ ᓇᔥᑴᐗᔑᐋᑦ, ᑮ ᐃᑌᐤ, ᑭᑦ ᐃᑣᓐ᙮
ᑭᒋ ᓵᓵᑭᐎᓕᐌᐎᓕᓕᐗᒃ ᒫᑲ ᒥᒉᑦ ᑫᒀᓇ ᑮ ᒫᒥᔑᒣᐗᒃ; ᒫᑲ ᓇᒪᐎᓚ ᐗᔦᔥ ᐅᒋ ᓇᔥᑴᐗᔑᐃᐌᐤ᙮
ᐹᐃᓚᑦ ᒫᑲ ᒥᓇ ᑮ ᑲᑴᒋᒣᐤ, ᐁ ᐃᑗᑦ, ᓇᒪ ᓈ ᐙᔦᔥ ᑭ ᓇᔥᑴᐗᔑᐃᐙᓐ? ᒫᑎᑲ ᐁᔅᐱᒋ ᒥᒉᑦ ᑫᒀᓇ ᐁ ᒫᒥᔑᒥᔅᑭᒃ᙮
ᒫᑲ ᒋᓴᔅ ᑫᔮᐸᒡ ᓇᒪᐎᓚ ᐙᔦᔥ ᐅᒋ ᓇᔥᑴᐗᔑᐃᐌᐤ; ᑳ ᐅᒋ ᒫᒪᔅᑳᑕᒃ ᐹᐃᓚᑦ᙮ᒋᓴᔅ ᐸᑭᑎᓇᑲᓂᐃᐧᐤ ᑭᒋ ᓂᐱᑦ
ᒣᒀᒡ ᐁ ᑲᓇᐌᓕᒋᑳᑌᒃ ᐊᓂᒪ ᒪᑯᔐᐎᓐ ᑮ ᐸᑭᑎᓇᒪᐌᐤ ᐯᔭᒃ ᑭᐸᐙᑲᓇ, ᐱᑯ ᐊᓂᐃ ᓀᑕᐌᓕᒫᓕᒋ᙮
ᑮ ᐃᑕᐤ ᒫᑲ ᐯᔭᒃ ᐸᕌᐸᔅ ᐁ ᐃᔑᓂᑳᓱᑦ, ᐁ ᒫᒫᒋᑯᐱᑖᑲᓂᐎᑦ ᐊᓯᒋ ᐊᓂᐃ ᑳ ᐎᒋᐎᑯᑦ ᐁ ᓂᔑᐗᓈᑕᑲᒥᑭᓯᑦ, ᑳ ᑮ ᓂᐹᔨᐌᑦ ᐁ ᓂᔑᐗᓈᑕᑲᒥᑭᓯᒋᒃ᙮
ᒥᔮᒪᐎᒥᒉᑎᒋᒃ ᐃᓕᓕᐗᒃ ᒫᑲ, ᐁᓕᑯᒃ ᐁ ᑌᐺᒋᒃ, ᑮ ᒫᒋ ᓈᑐᑕᒪᐌᐗᒃ ᑭᒋ ᑐᑕᒥᓕᒋ ᒧᔕᒃ ᑳ ᑮ ᑐᑕᒫᑯᒋᒃ᙮
ᒫᑲ ᐹᐃᓚᑦ ᑮ ᓇᔥᑴᐗᔑᐁᐤ, ᐁ ᐃᑖᑦ, ᑭ ᓇᑕᐌᓕᒥᓇᐗᐤ ᓈ ᑭᒋ ᐸᑭᑎᓇᒫᑕᑾᒃ ᐊᓇ ᒎᐗᒃ ᐅ ᑭᒋᐅᑭᒫᒥᐗᐗ?
ᐌᓴ ᑮ ᑭᔅᑫᓕᑕᒻ ᐁ ᑮ ᐅᑎᓕᒫᓕᒋ ᐌᒋ ᑮ ᐸᑭᑎᓇᒫᑯᑦ ᑭᒋ ᓵᓵᑭᐎᓕᐌᐃᓕᓕᐗ᙮
ᒫᑲ ᑭᒋ ᓵᓵᑭᐎᓕᐌᐎᓕᓕᐗᒃ ᑮ ᔑᑭᒣᐗᒃ ᐃᓕᓕᐗ ᑭᒋ ᓇᑐᑕᒫᓕᒋ ᑭᒋ ᐸᑭᑎᓇᒫᑯᒋᒃ ᐸᕋᐸᓴ᙮
ᐹᐃᓚᑦ ᒫᑲ ᐁ ᓇᔥᑴᐗᔑᐗᑦ ᒥᓇ ᑮ ᐃᑌᐤ, ᑫᒀᓐ ᒫᑲ ᓀᑕᐌᓕᒥᔦᒃ ᑭᒋ ᑐᑕᐗᒃ ᐊᓇ ᒎᐗᒃ ᐅ ᑭᒋᐅᑭᒫᒥᐙᐗ ᑳ ᐃᔑᓂᑳᑌᒃ?
ᒥᓇ ᒫᑲ ᑮ ᑌᐺᐗᒃ, ᒌᔅᑖᔅᑾᐤ᙮
ᐁᑯ ᐹᐃᓚᑦ ᐁᑖᑦ, ᑖᓀᑭ ᐌᒋ, ᑫᒀᓕᐤ ᑳ ᒪᒋᑐᑕᒃ?ᓈᔅᐱᒡ ᒫᑲ ᐊᐙᓯᑌ ᑮ ᑌᐺᐗᒃ, ᒌᔅᑖᔅᑾᐤ᙮
ᐁᑯ ᒫᑲ ᐹᐃᓚᑦ, ᐁ ᐎ ᓇᐃᓚᐌᐋᑦ ᐱᓕᓕᐗ, ᑮ ᐸᑭᑎᓇᒪᐌᐧ ᐸᕌᐸᓴ, ᐃᔅᐱ ᒫᑲ ᑳ ᑮ ᐸᓴᔅᑌᐙᑦ ᒋᓴᓴ, ᑮ ᐸᑭᑎᓀᐤ ᑭᒋ ᒌᔅᑖᔅᑾᐗᑲᓂᐎᓕᒋ᙮ᓇᑐᐸᓕᐎᓕᓕᐗᒃ ᐋᔭᓵᒋᐅᐗᒃ ᒋᓴᓴ
ᓇᑐᑕᓕᐎᓕᓕᐗᒃ ᒫᑲ ᑮ ᐃᑐᑕᐁᐗᒃ ᐙᔅᑳᔨᑲᓇᒃ ᑉᕆᑐᕆᔭᒻ ᑳ ᐃᔑᓂᑳᑌᒃ; ᑮ ᓇᑐᒣᐗᒃ ᒫᑲ ᒥᓯᐌ ᑳ ᒥᓀᔭᑎᓕᒋ ᓇᑐᐸᓕᐎᓕᓕᐗ᙮
ᑮ ᐳᔅᑕᑯᐸᐁᐗᒃ ᒫᑲ ᒥᑴᑭᓂᓕᐤ, ᑮ ᐊᐱᑳᑕᒶᒃ ᒫᑲ ᐅᑭᒫᐗᔅᑐᑎᓂᓕᐤ ᒥᔑᑳᐎᒥᓇᑯᔑᔭ ᐅᒋ, ᓀᔥᑕ ᑮ ᐳᔅᑕᔅᑐᑎᓇᐁᐗᒃ;
ᑮ ᒫᒋ ᐊᑕᒥᔅᑲᐌᐗᒃ ᒫᑲ ᐦᐁᓪ, ᑭᓚ ᒎᐗᒃ ᐅ ᑭᒋᐅᑭᒪᒥᐗᐗ!
ᐎᐹᔅᑯᓕᐤ ᒫᑲ ᑮ ᐅᒋ ᐅᑖᒪᐌᐗᒃ ᐅᔅᑎᒀᓂᓕᒃ, ᑮ ᓯᒀᑌᐗᒃ ᒫᑲ, ᓀᔥᑕ ᐁ ᐱᑭᒋᑾᓀᓕᒋᒃ, ᑮ ᓇᐗᑮᔅᑕᐌᐗᒃ᙮
ᑮ ᔖᑯᒋᒣᐗᒃ ᒫᑲ ᐯᔭᒃ ᓵᐃᕆᓂᐎᓕᓕᐗ ᓵᐃᒪᓐ, ᐊᓐᑕ ᐁ ᐱᒧᑌᓕᒋ, ᐱᑐᔥ ᐃᑕ ᐁ ᐅᑐᑌᓕᒋ, ᐅᑖᐎᐙᐗ ᐋᓕᒃᓵᓐᑕᕐ ᓀᔥᑕ ᕉᐸᔅ, ᑭᒋ ᐱᒥᐎᑕᐙᓕᒋ ᐅᑦ ᐋᔑᑌᐋᑎᑯᒥᓕᐤ᙮
ᑮ ᐯᔑᐌᐗᒃ ᒫᑲ ᐊᓐᑕ ᑲᓪᑯᑕ ᑳ ᐃᔑᓂᑳᑌᒃ, ᑳ ᐃᑗᒪᑲᒃ ᐁ ᐃᑗᔅᒋᑳᑌᒃ, ᐅᔅᑎᑳᓂᑲᓐ᙮
ᑮ ᒥᓓᐗᒃ ᒫᑲ ᔓᒥᓈᐳᓕᐤ ᒪᕐ ᐁ ᑭᓕᑲᐎᓂᑳᑌᓕᒃ: ᒫᑲ ᓇᒪᐎᓚ ᐅᒋ ᐅᑎᓇᒻ᙮
ᐃᔅᐱ ᒫᑲ ᑳ ᑮ ᒋᔅᑖᔅᑾᐙᒋᒃ, ᑮ ᒫᑎᓇᒫᑐᐗᒃ ᐅ ᐎᓦᒋᑲᓇᓕᐗ, ᐁ ᒪᐃᑲᓈᑎᑯᑫᒋᒃ, ᑫᒀᓕᐤ ᒥᓯᐌ ᑕᑐ ᐃᓕᓕᐤ ᑫ ᐅᑎᓇᑭᐸᓐ᙮
ᓂᔅᑐ ᑎᐹᔨᑲᓐ ᐱᓯᒧᑳᓂᒃ ᑮ ᐃᔅᐸᓕᐤ; ᑮ ᒌᔅᑖᔅᑾᐌᐗᒃ ᒫᑲ᙮
ᐊᓂᒪ ᒪᓯᓇᐃᑲᓐ ᒫᑲ ᐁ ᐃᔑ ᒪᒥᔑᒫᑲᓂᐎᑦ ᐃᔥᐱᒥᒃ ᑮ ᒪᓯᓇᐃᑳᑌᓕᐤ, ᒎᐗᒃ ᐅ ᑭᒋᐅᑭᒫᒥᐗᐗ᙮
ᐊᓯᒋ ᐎᓚ ᓂᔓ ᑭᒧᑎᔅᑾ ᑮ ᒋᔅᑖᔅᑾᐌᐗᒃ, ᐯᔭᒃ ᐅ ᑭᒋᓂᔅᑭᓕᒃ ᐃᑌᑫ, ᑯᑕᑭᔭ ᒫᑲ ᐅ ᓇᒪᑎᓂᔅᑭᓕᒃ ᐃᑌᑫ᙮
ᑮ ᑎᐱᐸᓕᐤ ᒫᑲ ᐊᓂᒪ ᑭᒋ ᒪᓯᓇᐃᑫᐎᓐ, ᑮ ᐊᔑᑕᑭᒪᐤ ᐅᐗᓂᑐᑕᒧᔅᑲ᙮
ᐊᓂᑭ ᒫᑲ ᑳ ᐱᒥᒥᔮᔥᑲᐙᒋᒃ ᑮ ᒫᓓᓕᒣᐗᒃ, ᐁ ᐌᐌᐱᔅᑴᓕᒋᒃ, ᐁ ᐎᑌᒋᒃ ᒫᑲ, ᐋ, ᑭᓚ ᑳ ᓂᔑᐗᓈᒋᑖᔭᓐ ᑭᒋᐋᔭᒥᐁᐎᑲᒥᒃ ᓀᔥᑕ ᑳ ᐅᔑᑖᔭᓐ ᐃᔥᐱᔥ ᓂᔅᑐ ᑭᔑᑳᐗ,
ᐱᒫᒋᐃᑎᓱ, ᐯᒋ ᓂᔖᑕᐎ ᒫᑲ ᐋᔑᑌᐋᑎᑯᒃ ᐅᒋ᙮
ᑖᐱᔅᑯᒡ ᓀᔥᑕ ᑭᒋ ᓵᓵᑭᐎᓕᐌᐎᓕᓕᐗᒃ, ᐁ ᐋᔭᓵᒋᐋᒋᒃ, ᑮ ᐃᑎᑐᐗᒃ ᐊᓯᒋ ᐅᒪᓯᓇᐃᑫᐗᒃ, ᑮ ᐱᒫᒋᐁᐤ ᑯᑕᑭᔭ, ᐎᓚ ᑫᒋᐙᒃ ᒫᑲ ᓇᒪᐎᓚ ᑮ ᐱᒫᒋᐃᑎᓱ᙮
ᐁᑯᔑ ᙭, ᐃᔅᕃᐃᓪ ᐅ ᑭᒋᐅᑭᒫᒪ, ᑲᑕ ᐯᒋ ᓂᔔᑕᐎᐤ ᐋᔑᑌᐋᑎᑯᒃ ᐅᒋ, ᑭᒋ ᑮ ᐙᐸᑕᒪᒃ ᓀᔥᑕ ᑖᐺᑕᒪᒃ᙮ᐊᓂᑭ ᓀᔥᑕ ᑳ ᐊᓯᒋ ᒋᔅᑖᔅᑾᐙᑲᓂᐎᒋᒃ ᑮ ᑭᑳᒣᐗᒃ᙮ᐁ ᐃᔑ ᓂᐱᑦ ᒋᓴᔅ
ᐃᔅᐱ ᒫᑲ ᐌᑎᒋᐸᓕᒃ ᓂᑯᑣᔅ ᑎᐹᔨᑲᓐ ᐱᓯᒧᑳᓂᒃ, ᑮ ᑲᔥᑭᑎᐱᔅᑲᐤ ᒥᓯᐌ ᐊᓂᒪ ᐊᔅᑮᒃ ᐱᓕᔥ ᔖᑭᑖᑦ ᑎᐹᔨᑲᓐ ᐱᓯᒧᑳᓂᒃ᙮
ᔖᑭᑖᑦ ᒫᑲ ᑎᐸᔨᑲᓂᒃ ᐱᓯᒧᑳᓂᒃ ᒋᓴᔅ ᑮ ᑌᐺᐤ ᐁ ᑭᔗᐌᑦ, ᐁ ᐃᑗᑦ, ᐃᓗᐋᐃ, ᐃᓗᐋᐃ ᓛᒪ ᓴᐹᒃᑕᓈᐃ? ᑳ ᐃᑗᒪᑲᒃ, ᓂ ᑭᒋᒪᓂᑐᒻ, ᓂ ᑭᒋᒪᓂᑐᒻ, ᑖᓀᑭ ᐌᒋ ᑭ ᐌᐱᓂᔭᓐ?
ᐋᑎᑦ ᒫᑲ ᐁ ᐃᑕᓯᒋᒃ ᐯᔓᒡ ᑳ ᓂᐸᐎᒋᒃ ᐃᔅᐱ ᐱᐁᑕᑭᒃ, ᑮ ᐃᑗᐗᒃ, ᒫᑎᑲ, ᓇᑐᒣᐤ ᐃᓛᐃᒐᐗ᙮
ᐯᔭᒃ ᒫᑲ ᑮ ᐃᔅᐸᑕᐤ, ᑮ ᐊᑯᑎᑕᐤ ᒫᑲ ᐅᐸᓂᓕᐤ ᔑᐎᑳᐳᒃ, ᑮ ᐊᔅᑕᐤ ᒫᑲ ᐎᐹᔅᑯᒃ, ᐁᑯ ᒫᑲ ᒫᓛᑦ ᑭᒋ ᒥᓂᑴᓕᒋ, ᐁ ᐃᑗᑦ, ᐁᑳ ᑐᑖ: ᒫᑎ ᑫ ᐯᒋ ᓂᑎᓂᑯᑴ ᐃᓛᐃᒐᐗ᙮
ᒋᓴᔅ ᒫᑲ ᑮ ᑌᐺᐤ ᐁ ᑭᔗᐌᑦ, ᐁᑯ ᒫᑲ ᐯᑭᑎᓈᑦ ᐅᑦ ᐊᒑᑾ᙮
ᐊᑯᐃᑲᓐ ᒫᑲ ᑭᒋᐋᔭᒥᐁᐎᑲᒥᑯᒃ ᑌᑖᐎᒡ ᑮ ᑖᑐᐸᓕᐤ ᐃᔥᐱᒥᒃ ᐅᒋ ᐱᓕᔥ ᑕᐸᔒᔥ᙮
ᐃᔅᐱ ᒫᑲ ᓂᑐᐸᓕᐎᑭᒪᐤ, ᐯᔓᒡ ᑳ ᓂᐸᐎᑦ, ᐎᐋᐸᑕᒃ ᐁ ᐃᔑ ᑌᐺᓕᒋ, ᓀᔥᑕ ᐁ ᐸᑭᑎᑖᓕᒋ ᐅᑦ ᐊᒑᑾ, ᑮ ᐃᑗᐤ, ᑖᐺ ᐊᐗ ᐃᓕᓕᐤ ᑭᒋᒪᓂᑐ ᐅᑯᓯᓴ᙮
ᑮ ᐃᑖᐗᒃ ᓀᔥᑕ ᐃᔅᑴᐗᒃ ᐙᓚᐤ ᐁ ᐅᒋ ᑲᓇᐙᐱᒋᒃ; ᐅᑯ ᐋᑎᑦ ᐊᓂᑭ, ᒣᕆ ᒫᒃᑕᓖᓐ, ᓀᔥᑕ ᒣᕆ ᐅᑳᐎᔭ ᒉᒻᔅ ᓄᑕᐤ ᑳ ᐃᔅᐱᑎᓯᑦ, ᓀᔥᑕ ᒍᓯᔅ, ᓀᔥᑕ ᓴᓗᒥ;
ᐎᓚᐗᐤ ᓀᔥᑕ, ᒣᒀᒡ ᑳᓕᓕᒃ ᑳ ᐃᑖᓕᒋ, ᑮ ᓄᔅᐱᓂᑌᐗᒃ, ᓀᔥᑕ ᑮ ᐅᒌᔅᑕᒪᐌᐗᒃ; ᓀᔥᑕ ᒥᒉᑦ ᑯᑕᑭᔭᒃ ᐃᔅᑴᐗᒃ ᑳ ᑮ ᐯᒋ ᐎᒉᐙᒋᒃ ᒋᕉᓴᓚᒥᒃ ᐅᒋ᙮ᐁ ᓇᐃᑲᐗᑲᓂᐎᑦ ᒋᓴᔅ
ᐁᑯ ᒫᑲ ᐃᔅᐱ ᐌᑖᑯᔒᒃ, (ᐁ ᐋᔦᔅᑲᐎᑭᔑᑳᒃ, ᐁᐗᑯ ᐊᓂᒪ ᐁ ᑭᔑᑳᒃ ᐸᒧᔑ ᐋᔭᒥᐁᑭᔑᑳᒃ,)
ᒎᓯᑉ ᐋᕆᒪᑎᔨᐃᒃ ᑳ ᐅᒌᑦ, ᐁ ᑭᔅᑌᓕᑖᑯᓯᑦ ᐅᑲᑫᔅᑭᒥᐌᐤ, ᐎᓚ ᓀᔥᑕ ᐁ ᐯᑕᐙᑦ ᑭᒋᒫᓂᑐ ᐅᑦ ᐅᑭᒫᐎᐎᓂᓕᐤ, ᑮ ᐯᒋ ᐃᑐᑌᐤ, ᓀᔥᑕ ᑮ ᓱᑭᑌᐁᐎ ᐱᑐᑲᐌᐤ ᐹᐃᓚᑦ, ᓀᔥᑕ ᑮ ᓇᑐᑕᒪᐌᐤ ᒋᓴᓴ ᐎᔮᐎᓕᐤ᙮
ᐹᐃᓚᑦ ᒫᑲ ᑮ ᒫᒪᔅᑳᑕᒻ ᐁᔥᑾ ᓀᐱᓕᑴ: ᐁ ᓇᑐᒫᑦ ᒫᑲ ᓇᑐᐸᓕᐎᑭᒫᐗ, ᑮ ᑲᑴᒋᒣᐤ ᑮᔥᐱᓐ ᐋᔕᔾ ᓇᐗᒡ ᑭᓉᔥ ᑳ ᓂᐱᓕᑴ᙮
ᐃᔅᐱ ᒫᑲ ᑫᔅᑫᓕᑕᒃ ᓇᑐᐸᓕᐎᑭᒪᐗ ᐁ ᐎᑕᒫᑯᑦ ᑮ ᒥᓓᐤ ᒎᓯᐸ ᒥᔭᐎᓕᐤ᙮
ᑮ ᐊᑖᐌᐤ ᒫᑲ ᐁ ᒥᓨᔑᓂᓕᒃ ᐸᐸᑭᑆᔮᓀᑭᓂᓕᐤ, ᑮ ᓂᑎᓀᐤ ᒫᑲ, ᓀᔥᑕ ᐁ ᑮ ᐎᔅᑴᓈᑦ ᐸᐸᑭᐙᔮᓀᑭᓂᒃ, ᑮ ᐊᓓᐤ ᒋᐹᔨᑲᒥᑯᒃ ᑳ ᑮ ᐙᓚᐃᔅᑲᐱᑳᑌᓕᒃ ᑭᔅᑭᓭᑳᒃ᙮ ᓀᔥᑕ ᑮ ᑎᑎᐱᓀᐤ ᐊᓯᓂᔭ ᐃᔥᒀᑌᒥᒃ ᐃᔑ ᒋᐹᔨᑲᒥᑯᒃ᙮
ᒣᕆ ᒫᒃᑕᓖᓐ ᒫᑲ, ᓀᔥᑕ ᒣᕆ ᐅᑳᐎᔭ ᒍᓯᔅ, ᑮ ᐙᐸᑕᒶᒃ ᐃᑕ ᐁ ᐱᒥᔑᒫᑲᓂᐎᓕᒋ᙮
ᐁ ᐗᓂᔥᑲᓇᑲᓂᐎᑦ ᒋᓴᔅ
ᐃᔅᐱ ᒫᑲ ᑳ ᒫᔭᐎᐸᓕᒃ ᐁ ᐋᔭᒥᐁᑭᔑᑳᒃ, ᒣᕆ ᒫᒃᑕᓖᓐ, ᓀᔥᑕ ᒣᕆ ᐅᑳᐎᔭ ᒉᒻᔅ ᓀᔥᑕ ᓴᓗᒥ, ᑮ ᐊᑖᐌᐙᑯᐸᓐ ᐁ ᔑᐙᓕᑭ ᒪᔥᑭᑭᔭ, ᑭᒋ ᑮ ᐯᒋ ᑕᒪᔅᑯᓈᒋᒃ᙮
ᑮ ᐃᑎᑐᐗᒃ ᒫᑲ, ᐊᐌᓇ ᑫ ᐃᑲᑌᑎᑎᐱᓇᒫᑕᒃ ᐊᓯᓂᔭ ᐁ ᐃᔥᒀᑌᒥᐙᒃ ᒋᐹᔨᑲᒥᒃ ᐅᒋ?
ᐃᔅᐱ ᒫᑲ ᐁᑖᐱᒋᒃ, ᑮ ᐙᐸᑕᒶᒃ ᐊᓯᓂᔭ ᐁ ᑮ ᐃᑲᑌᑎᑎᐱᓈᑲᓇᐎᓕᒋ: ᐌᓴ ᓈᔅᐱᒡ ᑮ ᒪᒑᐱᔅᑭᓯᓕᐗ᙮
ᐁ ᐱᑐᑫᒋᒃ ᒫᑲ ᒋᐹᔨᑲᒥᑯᒃ, ᑮ ᐙᐸᒣᐗᒃ ᐅᔥᑭᓂᑭᐗ ᐁ ᐊᐱᓕᒋ ᑭᒋᓂᔉ ᐃᑌᑫ, ᐁ ᑭᑭᔥᑲᒥᓕᒋ ᐁ ᑭᓉᑭᓂᓕᒃ ᐙᐱ ᐊᑯᐅᓂᓕᐤ; ᑮ ᓭᑭᓯᐗᒃ ᒫᑲ᙮
ᐃᑌᐤ ᒫᑲ, ᐁᑳᐎᓚ ᓭᑭᓯᒃ: ᑭ ᓇᑐᓇᐙᐗᐤ ᒋᓴᔅ ᓈᓴᕋᑎᒃ ᑳ ᐅᒌᑦ, ᑳ ᒌᔅᑖᔅᑾᐙᑲᓂᐎᑦ: ᑮ ᐗᓂᔥᑲᐤ, ᓇᒪᐎᓚ ᐅᑕ ᐃᑖᐤ: ᒫᑎᑲ ᐃᑕ ᑳ ᐃᔑ ᐱᒥᔑᒫᒋᒃ᙮
ᑭᐌᒃ ᒫᑲ, ᐎᑕᒫᒫᒃ ᐅ ᑭᔅᑭᓄᐊᒪᐗᑲᓇ ᓀᔥᑕ ᐱᑕᕐ ᐁ ᓂᑳᓄᑖᑖᒃ ᑳᓕᓖᒃ ᐃᔑ: ᐁᑯᑕ ᑫ ᐙᐸᒣᒃ, ᑖᐱᔅᑯᒡ ᑳ ᐃᑎᑖᒃ᙮
ᑮ ᑭᓕᐱ ᐗᓚᐎᐗᒃ ᒫᑲ, ᓀᔥᑕ ᑮ ᐅᔑᒧᐗᒃ ᒋᐹᔨᑲᒥᑯᒃ ᐅᒋ; ᐌᓴ ᑮ ᓇᓂᑭᐸᓕᐗᒃ ᓀᔥᑕ ᑮ ᒫᒪᔅᑳᑕᒶᒃ: ᓇᒪ ᓀᔥᑕ ᐙᔦᔥ ᑮ ᐃᑌᐗᒃ ᐊᐌᓕᐗ: ᐌᓴ ᑮ ᑯᔅᑖᒋᐗᒃ᙮ᒋᓴᔅ ᓄᑯᓯᔅᑕᐌᐤ ᒣᕇ ᒫᒃᑕᓕᓇ
ᐃᔅᐱ ᒫᑲ ᒋᓴᔅ ᑳ ᐙᓂᔥᑳᑦ ᐎᐸᒡ ᓃᔥᑕᒻ ᐁ ᑭᔑᑳᒃ ᐊᓂᒪ ᐁ ᑕᐙᔅᑌᒃ, ᓃᔥᑕᒻ ᑮ ᓄᑯᓰᔅᑕᐌᐤ ᒣᕆ ᒫᒃᑕᓕᓇ, ᐊᓂᐃ ᑳ ᑮ ᐅᒋ ᐗᓚᐎᐌᐱᓈᑦ ᓂᔂᔅ ᒪᒋ ᐊᒑᑾ᙮
ᐎᓚ ᒫᑲ ᑮ ᓇᑕᐎ ᐎᑕᒪᐌᐤ ᐊᓂᐃ ᑳ ᑮ ᐎᒉᐎᑯᓕᒋ ᐁ ᑲᒀᑕᑲᑗᒧᓕᒋ ᓀᔥᑕ ᐁ ᒫᑐᓕᒋ᙮
ᐎᓚᐗᐤ ᒫᑲ, ᐃᔅᐱ ᑳ ᐯᑕᑶᒃ ᐁ ᐱᒫᑎᓯᓕᒋ, ᓀᔥᑕ ᐁ ᑮ ᐙᐸᒫᑦ, ᓇᒪᐎᓚ ᑮ ᐅᒋ ᑖᐺᑕᒶᒃ᙮ᒋᓴᔅ ᓄᑯᓯᔅᑕᐌᐤ ᓂᔓ ᑭᔅᑭᓄᐊᒧᐙᑲᓇ
ᐹᑎᒪ ᐊᓂᒪ, ᐋᔭᒡ ᑮ ᓄᑯᓯᔅᑕᐌᐤ ᓂᔓ ᐃᑕᓯᓕᒋ, ᐁ ᐱᒧᑎᓕᒋ, ᐱᑐᔥ ᐃᑕ ᓀᔥᑕ ᐁ ᐃᑐᑌᓕᒋ᙮
ᐎᓚᐗᐤ ᒫᑲ, ᑮ ᓇᑕᐎ ᐎᑕᒪᐌᐗᒃ ᐊᓂᐃ ᑯᑕᑭᔭ: ᓇᒪᐎᓚ ᒫᑲ ᑮ ᑖᐺᑖᑯᐗᒃ᙮ᒋᓴᔅ ᓄᑯᓯᔅᑕᐌᐤ ᐊᓂᐃ ᐯᔭᑯᔖᑉ
ᐹᑎᒪ ᑮ ᓄᑯᓰᔅᑕᐌᐤ ᐊᓂᐃ ᐯᔭᑯᔖᑉ ᒣᒀᒡ ᐁ ᐊᐱᓕᒋ ᐁ ᒥᒋᓱᓕᒋ, ᓀᔥᑕ ᑮ ᑭᑐᑌᐤ ᐁ ᐋᓉᑕᒥᓕᒋ ᓀᔥᑕ ᐁ ᒪᔥᑲᐎᑌᐁᓕᒋ, ᐁᑳ ᐁ ᑮ ᑖᐺᑕᐙᓕᒋ ᐊᓂᐃ ᑳ ᑮ ᐙᐸᒥᑯᑦ ᑳ ᐗᓂᔥᑳᑦ᙮
ᑮ ᐃᑌᐤ ᒫᑲ, ᒥᓯᐌ ᐁᔅᐱᑕᔅᑲᒥᑳᒃ ᐃᑐᑌᒃ, ᐙᐎᑕᒫᑯᒃ ᒫᑲ ᒥᓯᐌ ᐯᒫᑎᓯᒋᒃ ᒥᓗᐋᒋᒧᐎᓂᓕᐤ᙮
ᐊᓇ ᑫ ᑖᐺᑕᒃ ᓀᔥᑕ ᑫ ᓯᑲᐋᑕᐙᑲᓂᐎᑦ ᑲᑕ ᐱᒫᒋᐊᐤ; ᒫᑲ ᐊᓇ ᐁᑳ ᑫ ᑖᐺᑕᒃ ᑲᑕ ᓂᔑᐗᓈᒋᒪᐤ᙮
ᐅᐅ ᑭᒋᑭᓄᐙᒋ ᐙᐸᑎᓕᐌᐎᓇ ᒫᑲ ᑲᑕ ᐎᒉᐎᑯᐗᒃ ᐊᓂᑭ ᑫ ᑖᐺᑕᑭᒃ: ᓂᑦ ᐃᔑᓂᑳᓱᐎᓂᒃ ᑲᑕ ᐗᓕᐎᐌᐱᓀᐗᒃ ᒪᒋ ᐊᒑᑾ; ᐅᔥᑭ ᐃᔑ ᑭᔗᐎᓇ ᑲᑕ ᐋᔭᒥᐗᒃ;
ᑲᑕ ᐅᑎᓀᐗᒃ ᒥᔑᑭᓀᐱᑾ; ᑮᔥᐱᓐ ᒫᑲ ᒥᓂᑴᑣᐌ ᑫᒀᓕᐤ ᑳ ᐅᒋ ᓂᐱᓈᓂᐗᒃ, ᓇᒪᐎᓚ ᑲᑕ ᐗᑯᐃᑯᐗᒃ; ᑲᑕ ᓵᒥᓀᐗᒃ ᐊᓂᐃ ᑳ ᐋᑯᓯᓕᒋ, ᐁᑯ ᒫᑲ ᑫ ᒥᓗᐋᔮᓕᒋ᙮ᒋᓴᔅ ᐅᑎᓈᑳᓂᐎᐤ ᑭᒋᑭᔑᑯᒃ ᐃᔑ
ᐁᑯᔑ ᒫᑲ, ᐃᔅᐱ ᐅᑎᒪᓕᒋᑫᐤ ᑳ ᑮ ᐋᔭᒥᐋᑦ, ᑭᒋᑭᔑᑯᒃ ᑮ ᐃᔑ ᐅᑎᓇᐤ, ᓀᔥᑕ ᑮ ᐊᐱᐌᐤ ᐅ ᑭᒋᓂᔅᑭᓕᒃ ᑭᒋᒪᓂᑐᐗ᙮
ᐁᑯ ᒫᑲ ᑫᑐᑌᒋᒃ, ᒥᓯᐌ ᐃᑕ ᒫᑲ ᑮ ᑲᑫᔅᑭᒥᐌᐗᒃ, ᐁ ᐎᒋᐋᑑᔅᑫᒥᑯᒋᒃ ᐅᑎᒪᓕᒋᑫᐗ ᓀᔥᑕ ᐁ ᐋᔨᒋᑖᓕᒋ ᐋᔭᒥᐎᓂᓕᐤ ᐁ ᐊᓯᒋᐸᓕᑖᑦ ᑭᔅᑭᐙᐃᑫᐎ ᐙᐸᑎᓕᐌᐎᓇ᙮ ᐁᒣᓐ᙮
ᐅᑲᑫᔅᑭᒥᐌᐎᓐ ᒑᓐ ᐅᓯᑲᐋᑖᑫᐤ
ᐁ ᒫᒋᐸᓕᓕᒃ ᐅ ᒥᓗᐋᒋᒧᐎᓐ ᒋᓴᔅ ᙭, ᑭᒋᒪᓂᑐ ᐅᑯᓯᓴ;
ᑳ ᐃᑕᓯᓇᐃᑫᒋᒃ ᐅᑭᔅᑭᐙᐃᑫᐗᒃ, ᒫᑎᑲ, ᓂᑦ ᐃᔑᑎᔕᐗᐤ ᓂᑦ ᐃᔑᑎᔕᐙᑲᓐ ᑭᒋ ᓂᑳᓄᑖᔉ, ᑫ ᓂᑳᓂ ᐙᐌᔑᑕᒫᔉ ᑭ ᒣᔅᑲᓈᓕᐤ᙮
ᐅ ᐯᑖᑯᓯᐎᓐ ᐊᐌᓇ ᐁ ᑌᐺᑦ ᐸᑾᑕᔅᑲᒥᑳᒃ, ᐋᔦᔅᑲᐎᑕᒫᒃ ᑫ ᐃᔑ ᐯᒋ ᐃᑐᑌᑦ ᐅᑎᐯᓕᒋᑫᐤ, ᒀᔭᔅᑯᒧᑕᐙᒃ ᐅ ᒣᔅᑲᓇᐗ᙮
ᒑᓐ ᑮ ᓯᑲᐋᑖᑫᐤ ᐸᑾᑕᔅᑲᒥᑳᒃ, ᑮ ᐙᐎᑕᒻ ᒫᑲ ᐊᓂᐁᓕᐤ ᑴᔅᑳᑎᓯᐎᓂ ᓯᑲᐋᑖᑫᐎᓂᓕᐤ, ᑭᒋ ᐅᒋ ᐌᐯᓕᒋᑳᑌᑭ ᒪᒋᑐᑕᒧᐎᓇ᙮
ᑮ ᐯᒋ ᓈᑎᑯ ᒫᑲ ᒥᓯᐌ ᒎᑎᐊ ᐊᔅᑮᒃ ᑳ ᐃᑖᓕᒋ, ᐊᓂᐃ ᓀᔥᑕ ᒋᕉᓴᓚᒥᒃ ᐅᒋ, ᒥᓯᐌ ᒫᑲ ᑮ ᓯᑲᐋᑕᐌᐤ ᒐᕐᑕᓐ ᓯᐱᒃ ᐁ ᐙᐎᑕᒥᓕᒋ ᐅ ᒪᒋᑐᑕᒧᐎᓂᓕᐗ᙮
ᒑᓐ ᒫᑲ ᑮ ᐎᓛᑕᒻ ᑳᒥᓪ ᐅᐱᐌᔭ, ᓀᔥᑕ ᐸᔅᑴᑭᓐ ᐸᑾᑌᐅᓂᓕᐤ ᑮ ᐸᑾᑌᐅ; ᑮ ᒧᐌᐤ ᒫᑲ ᒀᑾᐱᔑᔕ ᓀᔥᑕ ᐋᒧᔔᑳᓕᐤ;
ᑮ ᑲᑫᔅᑭᒥᐌᐤ ᒫᑲ, ᐁ ᐃᑗᑦ, ᓂ ᓄᔅᐱᓇᑎᒃ ᐊᐌᓇ ᐊᐙᓯᑌ ᐁ ᓱᑳᑎᓰᑦ ᐃᔥᐱᔥ ᓂᓚ, ᐅ ᒪᔅᑭᓯᓀᐋᐱᔭ ᓇᒪᐎᓚ ᓂᑦ ᐃᔅᐱᑌᓕᑖᑯᓯᓐ ᑭᒋ ᓇᐗᑭᐗᒃ ᓀᔥᑕ ᑭᒋ ᐋᐸᐊᒶᒃ᙮
ᓂᓚ ᑖᐺ ᓂᐱ ᑭ ᑮ ᐅᒋ ᓯᑲᐋᑖᑎᓇᐗᐤ: ᐎᓚ ᒫᑲ ᐸᓓᑭ ᐊᒑᑾ ᑭ ᑳ ᐅᒋ ᓯᑲᐋᑖᑯᐗᐤ᙮ᒋᓴᔅ ᓯᑲᐋᑕᐗᑲᓂᐎᐤ ᐁᑯ ᑫᑴᒋᐃᑯᑦ ᒪᒋᒪᓂᑐᐗ
ᑮ ᐃᑭᓐ ᒫᑲ ᒣᒀᒡ ᐊᓂᐃ ᑭᔑᑳᐗ, ᒋᓴᔅ ᑮ ᐯᒋ ᐅᑐᑌᐤ ᓈᓴᕆᑎᒃ ᑳᓕᓕᒃ ᑳ ᐃᑕᑾᒃ, ᑮ ᓯᑲᐊᑖᑯ ᒫᑲ ᒑᓇ ᒐᕐᑕᓂᒃ᙮
ᑣᔦᒃ ᒫᑲ ᐁ ᐊᑎ ᑲᐹᑦ ᑮ ᐙᐸᑕᒻ ᑭᒋᑭᔑᑾ ᐁ ᐹᔅᑭᑌᐸᓕᓕᑭ, ᓀᔥᑕ ᐊᒑᑾ, ᑖᐱᔅᑯᒡ ᐅᒥᒦᒃ, ᐁ ᑗᐅᑖᑯᑦ:
ᑣᔦᒃ ᒫᑲ ᐊᒑᑾ ᐸᑾᑕᔅᑲᒥᑳᒃ ᑮ ᐃᔑᑎᔕᐅᑯ᙮
ᐁᑯᑕ ᒫᑲ ᐸᑾᑕᔅᑲᒥᑳᒃ ᑳ ᐃᑖᑦ ᓀᒥᑕᓇᐤ ᑭᔑᑳᐗ ᐁ ᑲᑴᒋᐃᑯᑦ ᓭᑕᓇ, ᑮ ᐎᒋᑕᔑᑫᒣᐤ ᒫᑲ ᑳ ᐊᒀᑎᓯᓕᒋ ᐊᐌᓯᓴ: ᑮ ᐅᒋᔅᑕᒫᑯ ᒫᑲ ᐁᓐᒐᓚ᙮ᒋᓴᔅ ᓇᑐᒣᐤ ᓀᐤ ᓄᑕᒣᓭᐗ
ᐃᔅᐱ ᒫᑲ ᒑᓐ ᑳ ᐃᔑ ᐌᐱᓈᑲᓂᐎᑦ ᑭᐸᐅᑐᐎᑲᒥᑯᒃ, ᒋᓴᔅ ᑮ ᐯᒋ ᐃᑐᑌᐤ ᑳᓕᓕᒃ, ᐁ ᐙᐎᑕᒃ ᒥᓗᐋᒋᒧᐎᓂᓕᐤ ᑭᒋᒪᓂᑐ ᐅᑦ ᐅᑭᒫᐎᐎᓂᒃ ᑳ ᐅᒋᐸᓕᓕᒃ,
ᐁ ᐃᑗᑦ ᒫᑲ ᐋᔕᔾ ᑎᐱᐸᓕᐤ, ᓀᔥᑕ ᑭᒋᒪᓂᑐ ᐅᑦ ᐅᑭᒫᐎᐎᓐ ᐯᔓᓈᑾᓂᓕᐤ: ᑴᔅᑳᑎᓰᒃ, ᑖᐺᑕᒧᒃ ᒫᑲ ᒥᓗᐋᒋᒧᐎᓐ᙮
ᒣᒀᒡ ᒫᑲ ᐁ ᐱᒧᑌᑦ ᔑᔓᒡ ᑭᒋᑲᒦᒃ ᑳᓕᓖᒃ, ᑮ ᐙᐸᒣᐤ ᓵᐃᒪᓇ, ᓀᔥᑕ ᐋᓐᑦᕉᐊ ᐎᒋᔖᓂᓕᐗ, ᐁ ᐸᑲᔅᑕᐌᐙᓕᒋ ᐊᓚᐱᔭ ᑭᒋᑲᒦᒃ: ᐌᓴ ᑮ ᓄᑕᒣᓭᐎᐗᒃ᙮
ᒋᓴᔅ ᒫᑲ ᑮ ᐃᑌᐤ, ᐯᒋ ᓄᔅᐱᓇᔒᒃ, ᑭ ᑳ ᐃᔑᐃᑎᓇᐗᐤ ᒫᑲ ᑭᒋ ᐱᑕᐅᓓᑾᒃ ᐃᓕᓕᐗᒃ᙮
ᑣᔦᒃ ᒫᑲ ᑮ ᓇᑲᑌᐗᒃ ᐅᑦ ᐊᓚᐱᐙᐗ, ᓀᔥᑕ ᑮ ᓄᔅᐱᓇᑌᐗᒃ᙮
ᐃᔅᐱ ᒫᑲ ᐙᓚᐎᒃ ᑳ ᐊᑎ ᐃᑐᑌᑦ, ᑮ ᐙᐸᒣᐤ ᒉᒻᓴ ᓭᐱᑎ ᐅᑯᓯᓴ, ᓀᔥᑕ ᒑᓇ ᐎᒋᔖᓂᓕᐗ, ᓈᐱᒀᓂᒃ ᑳ ᐃᑖᓕᒋ ᐁ ᐙᔅᐱᑕᓚᐯᓕᒋ᙮
ᑣᔦᒃ ᒫᑲ ᑮ ᓇᑐᒣᐤ: ᑮ ᓇᑲᑌᐗᒃ ᒫᑲ ᐅᑖᐎᐙᐗ ᓭᐱᑎ ᓈᐱᒀᓂᒃ ᐊᓯᒋ ᐊᑑᔅᑫᓛᑲᓇ, ᑮ ᓄᔅᐱᓇᑌᐗᒃ ᒫᑲ᙮ᐃᓕᓕᐤ ᐁ ᑭᑭᔅᑳᑯᑦ ᐎᓕᐱ ᐊᒑᑾ
ᑮ ᐃᑐᑌᐗᒃ ᒫᑲ ᑲᐸᕐᓀᔭᒥᒃ: ᑣᔦᒃ ᒫᑲ ᐁ ᐋᔭᒥᐁᑭᔑᑳᓕᒃ ᑮ ᐱᑐᑫᐤ ᐋᔭᒥᐁᐎᑲᒥᑯᒃ, ᑮ ᑭᔅᑭᓄᐊᒫᑫᐤ ᒫᑲ᙮
ᑮ ᒫᒪᔅᑳᑕᒬᐗᒃ ᒫᑲ ᐅ ᑭᔅᑭᓄᐊᒫᑫᐎᓂᓕᐤ; ᐌᓴ ᑮ ᑭᔅᑭᓄᐊᒪᐌᐤ ᑖᐱᔅᑯᒡ ᐊᐌᓇ ᐁ ᑎᐯᓕᒋᑫᑦ, ᓇᒪᐎᓚ ᒫᑲ ᑖᐱᔅᑯᒡ ᐅᒪᓯᓇᐃᑫᐗᒃ᙮
ᐁᑯᑕ ᒫᑲ ᐅᑦ ᐋᔭᒥᐁᐎᑲᒥᑯᐙᒃ ᑮ ᐃᑕᐤ ᐯᔭᒃ ᐃᓕᓕᐤ ᑳ ᐱᒋᔅᑳᑯᑦ ᐎᓕᐱ ᐊᒑᑾ ᑮ ᑌᐺᐤ ᒫᑲ,
ᐁ ᐃᑗᑦ, ᐁᑳᐎᓚ ᐙᔦᔥ ᑐᑖᐎᓈᓐ; ᑖᓂ ᑫ ᐃᑖᐸᒋᐃᑖᒃ, ᑭᓚ ᒋᓴᔅ ᓈᓴᕆᑎᒃ ᐅᒋ? ᑭ ᐯᒋ ᐃᑐᑖᓐ ᓈ ᑭᒋ ᓂᔑᐗᓈᒋᐃᔮᒃ? ᑭ ᑭᔅᑫᓕᒥᑎᓐ ᐊᐌᓇ ᑭᓚ, ᐅ ᐸᓓᑭᓯᒪ ᑭᒋᒪᓂᑐ᙮
ᒋᓴᔅ ᒫᑲ ᑮ ᑭᑐᑌᐤ, ᐁ ᐃᑗᑦ, ᐁᑳ ᑭᑐ, ᐯᒋ ᐗᓚᐎ ᒫᑲ ᐎᔮᐎᒃ ᐅᒋ᙮
ᐃᔅᐱ ᒫᑲ ᐎᓕᐱ ᐊᒑᒃ ᑳ ᑮ ᑖᑐᐱᑖᑦ, ᓀᔥᑕ ᑌᐺᑦ ᐁ ᑭᔗᐌᑦ, ᑮ ᐯᒋ ᐗᓚᐎᐤ᙮
ᒥᓯᐌ ᒫᑲ ᑮ ᒫᒪᔅᑳᑕᒶᒃ, ᑳ ᐅᒋ ᑲᑴᒋᒥᑐᒋᒃ, ᐁ ᐃᑗᒋᒃ, ᑫᒀᓐ ᐅᒪ? ᑫᑯ ᐅᔥᑭ ᑭᔅᑭᓄᐊᒫᑫᐎᓐ ᐅᒪ? ᐌᓴ ᑎᐯᓕᒋᑫᐎᓂᓕᐤ ᐅᒋ ᐅᓚᔓᐙᑌᐤ ᐙᐙᒡ ᐎᓕᐱ ᐊᒑᑾ, ᓇᓇᐃᑖᑯ ᒫᑲ᙮
ᑣᔦᒃ ᒫᑲ ᑮ ᑭᒋ ᑎᐹᒋᒪᐤ ᒥᓯᐌ ᐊᔅᑮᒃ ᐙᔅᑲ ᑳᓕᓕᒃ᙮ᒋᓴᔅ ᒥᓇᐙᒋᐁᐤ ᒥᒉᑦ ᐃᓕᓕᐗ
ᑣᔦᒃ ᒫᑲ, ᐃᔅᐱ ᐋᔭᒥᐁᐎᑲᒥᑯᒃ ᑳ ᐅᒋ ᐗᓚᐎᒋᒃ, ᑮ ᐱᑐᑫᐌᐗᒃ ᐅ ᐙᔅᑳᔨᑲᓂᒥᓕᒃ ᓵᐃᒪᓇ ᓀᔥᑕ ᐋᓐᑦᕉᐊ, ᐊᓯᒋ ᒉᒻᔅ ᓀᔥᑕ ᒑᓐ᙮
ᒫᑲ ᓵᐃᒪᓐ ᐎᐗ ᐅᑳᐎᓕᐗ ᑮ ᐱᒥᔑᓂᓕᐗ ᐁ ᑭᓯᓱᐎᐃᑖᔅᐱᓀᓕᒋ: ᐎᐸᒡ ᒫᑲ ᑮ ᐎᑕᒪᐌᐗᒃ᙮
ᑮ ᐯᒋ ᓴᑭᒋᒉᓀᐤ ᒫᑲ, ᓀᔥᑕ ᑮ ᐅᐱᓀᐤ; ᑣᔦᒃ ᒫᑲ ᑭᓯᓱᐎᐃᑖᔅᐱᓀᐎᓂᓕᐤ ᑮ ᓇᑲᑎᑯᓕᐗ, ᑮ ᐱᒥᐁᐤ ᒫᑲ᙮
ᐃᔅᐱ ᒫᑲ ᐁᑎ ᐅᑖᑯᔒᒃ, ᐃᔅᐱ ᐱᓯᒻ ᐯᑭᔑᒧᑦ, ᑮ ᐯᑐᐌᐗᒃ ᒥᓯᐌ ᑳ ᐋᑯᓯᓕᒋ, ᓀᔥᑕ ᐊᓂᐃ ᑳ ᐱᒋᔅᑳᑯᓕᒋ ᒪᒋ ᐊᒑᑾ᙮
ᒥᓯᐌ ᒫᑲ ᐊᓂᒪ ᐃᑖᐎᓂᒃ ᑳ ᐃᑖᒋᒃ ᑮ ᒫᒪᐎ ᒪᐒᒋᐃᑐᐗᒃ ᐃᔥᒀᑌᒥᒃ᙮
ᑮ ᒥᓇᐙᒋᐁᐤ ᒫᑲ ᒥᒉᑦ ᑳ ᐋᑯᓯᓕᒋ ᒫᒪᔦᒡ ᑳ ᐃᑖᔅᐱᓀᓕᒋ, ᑮ ᐗᓚᐎᐌᐱᓀᐤ ᒫᑲ ᒥᒉᑦ ᒪᒋ ᐊᒑᑾ; ᓇᒪ ᓀᔥᑕ ᑮ ᐃᓕᓇᐌᐤ ᒪᒋ ᐊᒑᑾ ᑭᒋ ᐋᔭᒥᓕᒋ, ᐌᓴ ᑮ ᑭᔅᑫᓕᒥᑯ᙮ᒋᓴᔅ ᑲᑫᔅᑭᒥᐌᐤ ᑲᓕᓖᒃ
ᐃᔅᐱ ᒫᑲ ᑭᔦᑭᔐᐹᔮᒃ, ᐁ ᐗᓂᔥᑳᑦ ᑭᓉᔥ ᐸᒧᔑ ᐁ ᐙᐸᓂᓕᒃ, ᐁ ᐗᓚᐎᑦ, ᑮ ᐃᑐᑌᐤ ᐃᑕ ᐁ ᓂᔑᑲᑐᐌᓕᑖᑾᓂᓕᒃ, ᐁᑯᑕ ᒫᑲ ᐁᔭᒥᐋᑦ᙮
ᓵᐃᒪᓐ ᒫᑲ, ᓀᔥᑕ ᐊᓂᐃ ᑳ ᐎᒉᐎᑯᑦ, ᑮ ᓄᔅᐱᓇᑌᐗᒃ᙮
ᐃᔅᐱ ᒫᑲ ᑳ ᒥᔅᑲᐙᒋᒃ, ᑮ ᐃᑌᐗᒃ, ᒥᓯᐌ ᐃᓕᓕᐗᒃ ᑮ ᓈᓇᑕᐌᓕᒥᑾᒃ᙮
ᑮ ᐃᑌᐤ ᒫᑲ, ᐁᑯᔑ ᓈᑖᑕᐤ ᑯᑕᑭᔭ ᐃᑖᐎᓇ, ᐁᑯᑕ ᓀᔥᑕ ᑭᒋ ᑲᑫᔅᑭᒥᐌᔮᓐ: ᐌᓴ ᐁᐗᑯ ᐌᒋ ᐯᒋ ᐃᑐᑌᔮᓐ᙮
ᑮ ᑲᑫᔅᑭᒥᐌᐤ ᒫᑲ ᐅᑦ ᐋᔭᒥᐁᐎᑲᒥᑯᓕᒃ ᒥᓯᐌ ᑳᓕᓖᒃ, ᑮ ᐗᓚᐎᐌᐱᓀᐤ ᓀᔥᑕ ᒪᒋ ᐊᒑᑾ᙮ᒋᓴᔅ ᒥᓇᐙᒋᐁᐤ ᓈᐯᐗ
ᑮ ᐯᒋ ᓈᑎᑯ ᒫᑲ ᐅᓓᑉᕈᓯᐃᑖᔅᐱᓀᐗ, ᐁ ᓇᑐᑕᒫᑯᑦ, ᓀᔥᑕ ᐁ ᐅᒋᒋᑾᓇᐱᔅᑖᑯᑦ, ᐁ ᐃᑎᑯᑦ ᒫᑲ, ᑮᔥᐱᓐ ᐎ ᑐᑕᒪᓀ, ᑭ ᑳ ᑮ ᐹᔦᑭᐃᓐ᙮
ᑣᔦᒃ ᒫᑲ ᑳ ᐋᔭᒥᑦ, ᑭᔖᒡ ᑮ ᓇᑲᑎᑯᓕᐗ ᓓᑉᕈᓯᐃᑖᔅᐱᓀᐎᓂᓕᐤ, ᑮ ᐹᔦᑭᐊᐤ ᒫᑲ᙮
ᓈᔅᐱᒡ ᒫᑲ ᑮ ᐃᑕᔓᒣᐤ, ᐁᑯ ᑣᔦᒃ ᑫᒋᑎᔕᐙᑦ;
ᐃᑌᐤ ᒫᑲ, ᔮᑾ ᐁᑳᐎᓚ ᐊᐌᓇ ᐙᔦᔥ ᐃᔑ: ᒫᑲ ᑭᑐᑌ, ᐙᐸᑎᓐ ᑭᔭᐎᓕᐤ ᓵᓵᑭᐎᓕᐌᐎᓕᓕᐤ, ᓀᔥᑕ ᑭ ᐸᔦᑭᐃᑯᓯᐎᓐ ᐅᒋ ᐸᑭᑎᓂᑫ ᐊᓂᐃ ᑫᒀᓇ ᑳ ᑮ ᐃᑕᔓᐌᑦ ᒧᓯᔅ, ᑭᒋ ᑮ ᑭᔅᑫᓕᑕᑭᒃ᙮
ᒫᑲ ᑮ ᐗᓚᐎᐤ, ᓀᔥᑕ ᓱᑲ ᑮ ᒫᒋ ᐎᑕᒻ, ᐱᓕᔥ ᐃᓕᑯᒃ ᐁᑳ ᐙᐙᒡ ᐁ ᑮ ᒧᔑᔐ ᐱᑐᑫᑦ ᐃᑖᐎᓂᒃ ᒋᓴᔅ, ᒫᑲ ᐗᓚᐎᑎᒥᒃ ᑮ ᐃᑕᐤ ᐃᑕ ᐁ ᐸᑾᑕᔅᑭᐗᒃ: ᑮ ᐯᒋ ᓈᑎᑯ ᒫᑲ ᒥᓯᐌ ᓇᓈᑐᒃ ᐅᒋ᙮
ᒋᓴᔅ ᒥᓇᐙᒋᐁᐤ ᑳ ᓇᓇᒫᔅᐱᓀᓕᒋ ᓈᐯᐗ
ᐋᑎᑦ ᑭᔑᑳᐗ ᒫᑲ ᑳ ᒫᔭᐎᐸᓕᓕᑭ ᒥᓇ ᑮ ᐱᑐᑫᐤ ᑲᐸᕐᓀᔭᒥᒃ; ᑮ ᐹᐯᑖᑾᓐ ᒫᑲ ᐱᒋ ᐙᔅᑳᔨᑲᓂᒃ ᐁ ᐃᑖᑦ᙮
ᑣᔦᒃ ᒫᑲ ᒥᒉᑦ ᑮ ᒫᒪᐎ ᒫᐗᒋᐃᑐᐗᒃ, ᐱᓕᔥ ᐃᓕᑯᒃ ᐁᑳ ᐁ ᑌᐸᔅᑭᓀᒋᒃ; ᓇᒪᐎᓚ, ᓇᒪ ᐊᐴᒋᑲ ᐙᔅᑲ ᐃᔥᒀᑌᒥᒃ: ᑮ ᐙᐎᑕᒪᐌᐤ ᒫᑲ ᐋᔭᒥᐎᓂᓕᐤ᙮
ᑮ ᐯᒋ ᓈᑌᐗᒃ ᒫᑲ, ᐁ ᐯᔑᐙᒋᒃ ᐊᐌᓂᐗ ᐁ ᓇᓇᒫᔅᐱᓀᓕᒋ, ᓀᐤ ᐁ ᐱᒥᐎᓛᒋᒃ᙮
ᐃᔅᐱ ᒫᑲ ᐁᑳ ᐯᔓᒡ ᐁ ᑮ ᓈᑖᒋᒃ, ᐁ ᐃᔅᐱᒋ ᓯᑎᔅᑳᑐᓈᓂᐗᒃ, ᑮ ᐹᔅᑭᐱᑕᒶᒃ ᐊᑾᓇᐃᑲᓂᓕᐤ ᐃᑕ ᐁ ᐃᑖᓕᒋ: ᐃᔅᐱ ᒫᑲ ᑳ ᑮ ᑕᐎᓇᑭᒃ, ᑮ ᓛᔑᓇᒶᐤ ᓂᐯᐎᓂᓕᐤ ᐃᑕ ᐅᓇᓇᒫᔅᐱᓀᐗ ᐁ ᐱᒥᔑᓂᓕᒋ᙮
ᐃᔅᐱ ᒋᓴᔅ ᐎᐋᐸᑕᒸᑦ ᐅ ᑖᐺᔨᓕᑕᒧᐎᓂᓕᐤ, ᑮ ᐃᑌᐤ ᐅᓇᓇᒫᔅᐱᓀᐗ, ᓂᑯᓯᔅ, ᑭ ᒪᒋᑐᑕᒧᐎᓇ ᑭ ᐌᐯᓕᑕᒫᑲᐎᓐ᙮
ᒫᑲ ᐁᑯᑕ ᐁᐱᒋᒃ ᐋᑎᑦ ᐅᒪᓯᓇᐃᑫᐗᒃ, ᐁ ᒫᒥᑐᓀᓕᑕᑭᒃ ᓀᔥᑕ ᐅᑌᐃᐙᒃ,
ᑖᓀᑭ ᐌᒋ ᐊᐗ ᐃᓕᓕᐤ ᐅᒪ ᐃᔑ ᐹᐹᔅᑖᒧᑦ? ᐊᐌᓇ ᑫ ᑮ ᐌᐯᓕᑕᒫᑫᑦ ᒪᒋᑐᑕᒧᐎᓇ ᑭᒋᒪᓂᑐ ᐱᑯ?
ᑣᔦᒃ ᒫᑲ, ᐃᔅᐱ ᒋᓴᔅ ᑫᔅᑫᓕᑕᒃ ᐅᑦ ᐊᒑᑯᒃ ᐅᒪ ᐁ ᐃᔑ ᒫᒥᑐᓀᓕᑕᒥᓕᒋ, ᑮ ᐃᑌᐤ, ᑖᓀᑭ ᐌᒋ ᐅᐅ ᑫᒀᓇ ᒫᒥᑐᓀᓕᑕᒣᒃ ᑭᑌᐃᐙᒃ?
ᑖᓂᒪ ᐊᐙᓯᑌ ᐎᐁᑕᒃ ᑭᒋ ᐃᑖᑲᓂᐎᑦ ᐅᓇᓇᒫᔅᐱᓀᐤ, ᑭ ᒪᒋᑐᑕᒧᐎᓇ ᑭ ᐌᐯᓕᑕᒫᑲᐎᓐ; ᓀᔥᑕᐱᑯ ᑭᒋ ᐃᑖᑲᓂᐎᑦ, ᐗᓂᔥᑲ, ᐅᑎᓇ ᓀᔥᑕ ᑭ ᓂᐯᐎᓐ, ᐱᒧᑌ ᒫᑲ᙮
ᒫᑲ ᑭᒋ ᑭᔅᑫᓕᑕᒣᒃ ᐃᓕᓕᐎᑯᓯᓵᓐ ᐁ ᐋᔮᑦ ᑲᔥᑭᐅᐎᓂᓕᐤ ᐅᑕ ᐊᔅᑮᒃ ᑭᒋ ᐌᐯᓕᑕᒫᑫᑦ ᒪᒋᑐᑕᒧᐎᓇ, ᐃᑌᐤ ᐅᓇᓇᒫᔅᐱᓀᐗ,
ᑭᑦ ᐃᑎᓐ, ᐗᓂᔥᑳ, ᐅᑎᓇ ᒫᑲ ᑭ ᓂᐯᐎᓐ, ᐃᑐᑌ ᒫᑲ ᑭ ᐙᔅᑳᔨᑲᓂᒥᒃ᙮
ᑣᔦᒃ ᒫᑲ ᑮ ᐗᓂᔥᑲᐤ, ᓀᔥᑕ ᐁ ᐅᑎᓇᒃ ᐅ ᓂᐯᐎᓐ, ᑮ ᐗᓚᐎᐤ, ᐁ ᐙᐸᒥᑯᑦ ᒥᓯᐌ; ᑳ ᐅᒋ ᒪᒪᔅᑳᑕᒥᓕᒋ ᒥᓯᐌ ᐁ ᐃᑕᓯᓕᒋ, ᑮ ᑭᔅᑖᒋᒣᐗᒃ ᒫᑲ ᑭᒋᒪᓂᑐᐗ, ᐁ ᐃᑗᑦ, ᓇᒪᐎᔅᑳᑦ ᐅᒪ ᓂ ᑮ ᐃᔑ ᐙᐸᑌᓐ᙮ᒋᓴᔅ ᓇᑐᒣᐤ ᓕᐹᐃᐊ ᑭᒋ ᓄᔅᐱᓇᑎᑯᑦ
ᒥᓇ ᒫᑲ ᑮ ᐃᑐᑌᐤ ᔑᔓᒡ ᑭᒋᑲᒥᒃ; ᑮ ᐯᒋ ᓈᑎᑯ ᒫᑲ ᒥᓯᐌ ᒥᔮᒪᐎᒥᒉᑎᓕᒋ ᐃᓕᓕᐗ, ᑮ ᑭᔅᑭᓄᐊᒪᐌᐤ ᒫᑲ᙮
ᐁ ᐊᑎ ᐱᒧᑌᑦ ᒫᑲ, ᑮ ᐙᐸᒣᐤ ᓖᐹᐃᐊ ᐋᓪᐱᔭᔅ ᐅᑯᓯᓯᓕᐗ ᐁ ᐊᐱᓕᒋ ᐃᑕ ᐁ ᐅᑎᓂᒥᒋ ᑎᐯᓕᒋᑫᐎ ᔔᓕᐋᓇ, ᑮ ᐃᑌᐤ ᒫᑲ, ᓄᔅᐱᓇᔑᓐ᙮ ᑮ ᐸᓯᑯ ᒫᑲ, ᓀᔥᑕ ᑮ ᓄᔅᐱᓇᑌᐤ᙮
ᑮ ᐃᑭᓐ ᒫᑲ, ᒣᒀᒡ ᒋᓴᔅ ᐁ ᐊᐱᑦ ᐁ ᒥᒋᓱᑦ ᐅ ᐙᔅᑳᔨᑲᓂᒥᓕᒃ, ᒥᒉᑦ ᐸᑉᓕᑳᓇ ᓀᔥᑕ ᐅᒪᒋᑡᐗ ᑮ ᐎᑕᐱᒥᑯ ᒋᓴᔅ ᓀᔥᑕ ᐅ ᑭᔅᑭᓄᐊᒪᐙᑲᓇ: ᐌᓴ ᑮ ᒥᒉᑎᐗᒃ, ᓀᔥᑕ ᑮ ᓄᔅᐱᓇᑌᐗᒃ᙮
ᐃᔅᐱ ᒫᑲ ᐅᒪᓯᓇᐃᑫᐗᒃ ᓀᔥᑕ ᐹᕋᓯᔭᒃ ᐎᐋᐸᑕᑭᒃ ᐁ ᐎᒋᒥᒋᓱᒫᓕᒋ ᐸᑉᓕᑳᓇ ᓀᔥᑕ ᐅᒪᒋᑣᐗ, ᑮ ᐃᑎᒣᐎᒃ ᐅ ᑭᔅᑭᓄᐊᒪᐙᑲᓇ, ᑖᓀᑭ ᐌᒋ ᐎᒋᒥᒋᓱᒫᑦ ᓀᔥᑕ ᐎᒋᒥᓂᑴᒫᑦ ᐸᑉᓕᑳᓇ ᓀᔥᑕ ᐅᒪᒋᑡᐗ?
ᐃᔅᐱ ᒋᓴᔅ ᐱᐁᑕᒃ, ᐃᑌᐤ, ᐊᓂᑭ ᑳ ᒥᓗᐋᔮᒋᒃ ᓇᒪᐎᓚ ᓇᑕᐌᓕᒣᐗᒃ ᓇᑕᑯᓚᓇ, ᒫᑲ ᐊᓂᑭ ᑳ ᐋᑯᓯᒋᒃ: ᓇᒪᐎᓚ ᓂ ᑮ ᐯᒋ ᐃᑐᑖᓐ ᑭᒋ ᓇᑐᒪᑭᒃ ᐅᒀᔭᔅᑭᑖᑎᓯᐗᒃ, ᒫᑲ ᐅᒪᒋᑣᐗᒃ ᑭᒋ ᑴᔅᑳᑎᓯᒋᒃ᙮ᒋᓴᔅ ᑲᑴᒋᑫᒪᑲᓂᐎᐤ ᓂᑳᓱᐎᓐ ᐅᒋ
ᐅ ᑭᔅᑭᓄᐊᒪᐙᑲᓂᐙᐗ ᒫᑲ ᒐᓐ ᓀᔥᑕ ᐹᕋᓯᔭᒃ ᑮ ᓂᑲᓱᓕᐗ: ᐁ ᐯᒋ ᐃᑐᑌᒋᒃ ᒫᑲ ᐃᑌᐗᒃ, ᑖᓀᑭ ᐌᒋ ᐅ ᑭᔅᑭᓄᐊᒪᐙᑲᓂᐙᐗ ᒑᓐ ᓀᔥᑕ ᐹᕋᓯᔭᒃ ᓂᑲᓱᓕᒋ, ᒫᑲ ᑭ ᑭᔅᑭᓄᐊᒪᐙᑲᓇᒃ ᓇᒪᐎᓚ ᓂᑲᓯᐗᒃ?
ᒋᓴᔅ ᒫᑲ ᑮ ᐃᑌᐤ, ᑲᑕ ᑮ ᓂᑲᓱᓕᐗ ᓈ ᐅᔥᑭᓈᐯᐙᓐ ᐅᑐᑌᒪ ᒣᒀᒡ ᐅᔥᑭᓈᐯᐙᓐ ᐁ ᐎᒉᐙᑦ? ᐃᓕᑯᒃ ᐅᔥᑭᓈᐯᐙᓐ ᐁ ᐎᒉᐙᑦ ᓇᒪᐎᓚ ᑲᑕ ᑮ ᓂᑲᓱᓕᐗ᙮
ᒫᑲ ᑭᔑᑳᐗ ᑲᑕ ᐅᑎᒋᐸᓕᐗ ᐃᔅᐱ ᐅᔥᑭᓈᐯᐗᓇ ᑫ ᒪᔅᑲᒫᑲᓂᐎᒋᒃ, ᒣᒀᒡ ᐊᓂᐃ ᑭᔑᑳᐗ ᒫᑲ ᑲᑕ ᓂᑲᓱᐗᒃ᙮
ᓇᒪᐎᓚ ᐊᐌᓇ ᓀᔥᑕ ᐊᑯᔅᑕᐊᒻ ᐅᔥᑭ ᒪᓂᑐᐌᑭᓂᓕᐤ ᑳᔮᔑ ᐎᓛᒋᑲᓂᒃ; ᑭᔅᑎᓈᒡ ᐊᓂᒪ ᐅᔥᑭ ᒪᓂᑐᐌᑭᓐ ᑳ ᒥᔕᐃᑳᑳᓂᐗᒃ ᑖᑐᐱᑕᒧᒪᑲᓐ ᑳᔮᔑ ᐎᓛᒋᑲᓐ, ᐁᑯ ᒫᑲ ᐊᓐᑕ ᐁ ᑖᑐᐸᓕᒃ ᐊᐙᓯᑌ ᒣᔖᒃ᙮
ᓇᒪ ᓀᔥᑕ ᐊᐌᓇ ᐱᑕᐊᒻ ᐅᔥᑭ ᔓᒥᓈᐳᓕᐤ ᑳᔮᔑ ᐎᒀᒃ; ᑭᔅᑎᓈᒡ ᐅᔥᑭ ᔓᒥᓈᐳ ᓂᔑᐗᓈᒋᑖᒪᑲᓐ ᐎᒀᔭ, ᐁᑯ ᒫᑲ ᓯᐃᑭᐸᓕᒃ ᔓᒥᓈᐳ: ᒫᑲ ᐅᔥᑭ ᔓᒥᓈᐳ ᑲᑕ ᐱᑕᐃᑲᑌᐤ ᐅᔥᑭ ᐎᒀᒃ᙮ᒋᓴᔅ ᑲᑴᒋᑫᒪᑲᓂᐎᐤ ᐋᓜᐱᐎ ᑭᔑᑳᐤ ᑫ ᐃᔑ ᐋᐸᑕᑭᐸᓐ
ᑮ ᐃᑭᓐ ᒫᑲ ᐁ ᑮ ᔕᐳᔥᑲᒃ ᒪᑖᒥᓇ ᓂᑖᐎᑭᒋᑲᓇ ᐁ ᐋᔭᒥᐁᑭᔑᑳᓕᒃ; ᐅ ᑭᔅᑭᓄᐊᒪᐙᑲᓇ ᒫᑲ ᐁ ᐊᑎ ᐱᒧᑌᓕᒋ ᑮ ᒪᒪᓂᐱᑌᓕᐗ ᐁ ᐱᔅᑾᑕᔅᑭᓕᒃ ᒪᑖᒥᓇ᙮
ᐹᕋᓯᔭᒃ ᒫᑲ ᑮ ᐃᑌᐗᒃ, ᒫᑎᑲ, ᑖᓀᑭ ᐌᒋ ᑐᑕᑭᒃ ᐁ ᐋᔭᒥᐁᑭᔑᑳᓕᒃ ᐊᓂᐁᓕᐤ ᐁᑳ ᑳ ᐅᓚᔓᐌᓕᑖᑾᓂᓕᒃ?
ᐁ ᑮ ᐱᑐᑫᐙᑦ ᑭᒋᒪᓂᑐᐗ ᐅ ᐙᔅᑳᔨᑲᓂᒥᓕᒃ ᒣᒀᒡ ᐁ ᐅ ᑭᔑᑳᒥᑦ ᑭᒋ ᓵᓵᑭᐎᓕᐌᐎᓕᓕᐤ ᐁᐹᔭᑕᕐ, ᐁ ᑮ ᒧᐙᑦ ᒫᑲ ᐅᓚᔅᑣᑯᐎ ᐊᓚᑯᓇᐗ, ᐁᑳ ᐊᐌᓇ ᑫ ᒧᐙᔅᐸᓐ ᐱᑯ ᓵᓵᑭᐎᓕᐌᐎᓕᓕᐗᒃ, ᐁ ᑮ ᒥᓛᑦ ᓀᔥᑕ ᐊᓂᐃ ᑳ ᐎᒉᐎᑯᑦ?
ᑮ ᐃᑌᐤ ᒫᑲ, ᐊᔭᒥᐁᑭᔑᑲᐤ ᑮ ᐅᔑᑖᓂᐗᓐ ᐃᓕᓕᐤ ᐅᒋ, ᓇᒪᐎᓚ ᒫᑲ ᐃᓕᓕᐤ ᐋᔭᒥᐁᑭᔑᑲᐤ ᐅᒋ:
ᐁᐗᑯ ᐅᒋ ᐃᓕᓕᐎᑯᓯᓵᓐ ᑎᐯᓕᑕᒻ ᓀᔥᑕ ᐁ ᐋᔭᒥᐁᑭᔑᑳᓕᒃ᙮
ᒋᓴᔅ ᒥᓇᐙᒋᐁᐤ ᐃᓕᓕᐗ ᐁ ᒫᔅᑭᒋᒉᓕᒋ
ᒥᓇ ᒫᑲ ᑮ ᐱᑐᑫᐤ ᐋᔭᒥᐁᐎᑲᒥᑯᒃ: ᐁᑯᑕ ᒫᑲ ᐁᑖᑦ ᐃᓕᓕᐤ ᐁ ᓂᐳᐎᒋᒉᑦ᙮
ᑮ ᓈᓈᑲᑕᐙᐸᒣᐙᒃ ᒫᑲ, ᑭᒋ ᒥᓇᐙᒋᐋᓕᒋ ᒣᒀᒡ ᐁ ᐋᔭᒥᐁᑭᔑᑳᓕᒃ; ᑭᒋ ᑮ ᒫᒥᔑᒫᒋᒃ᙮
ᐃᑌᐤ ᒫᑲ ᐊᓂᐃ ᐃᓕᓕᐗ ᑳ ᓂᐳᐎᒋᒉᓕᒋ, ᑌᑖᐎᒡ ᓂᐸᐎ᙮
ᐃᑌᐤ ᒫᑲ, ᐅᓚᔓᐌᓕᑖᒀᓐ ᓈ ᑭᒋ ᒥᓗ ᐋᔨᑎᓈᓂᐗᒃ ᐁ ᐋᔭᒥᐁᑭᔑᑳᒃ, ᓀᔥᑕᐱᑯ ᑭᒋ ᒪᒋ ᐋᔨᑎᓈᓂᐗᒃ? ᑭᒋ ᐱᒫᒋᐎᐙᓂᐗᒃ, ᓀᔥᑕᐱᑯ ᑭᒋ ᓂᐹᔨᐙᓂᐗᒃ?ᒫᑲ ᓇᒪᐎᓚ ᑮ ᐅᒋ ᑭᑐᐗᒃ᙮
ᐃᔅᐱ ᒫᑲ ᐙᔅᑳ ᑳ ᑮ ᑲᓇᐙᐸᒫᑦ ᐁ ᑭᓯᐙᓯᑦ, ᐁ ᒥᒋᓚᐌᓯᑦ ᐁ ᐃᔅᐱᒋ ᒪᔥᑲᐎᑌᐁᓕᒋ, ᐃᑌᐤ ᐊᓂᐃ ᐃᓕᓕᐗ, ᔓᐎᓂᔅᑫᓕ᙮ ᑮ ᔓᐎᓂᔅᑫᓕᐤ ᒫᑲ: ᓀᔥᑕ ᐅᒋᒋ ᑮ ᒥᓇᐙᒋᑖᓂᐗᓂᓕᐤ ᑖᐱᔅᑯᒡ ᑯᑕᑭᓕᐤ᙮
ᐹᕋᓯᔭᒃ ᒫᑲ ᑮ ᑭᑐᑌᐗᒃ, ᑣᔦᒃ ᒫᑲ ᑮ ᐋᔭᔭᒥᐃᑐᐗᒃ ᐊᓯᒋ ᐦᐃᕈᑎᔭᓇᒃ, ᑖᓂ ᑫ ᐃᔑ ᓂᔑᐗᓈᒋᐋᒋᒃ᙮ᐁ ᒥᒉᑎᒋᒃ ᓛᓕ ᓵᑲᐃᑲᓂᒃ
ᒫᑲ, ᒋᓴᔅ ᐊᓯᒋ ᐅ ᑭᔅᑭᓄᐊᒪᐙᑲᓇ ᑭᒋᑲᒦᒃ ᐃᔑ ᑮ ᐃᑐᑌᐗᒃ: ᓈᔅᐱᒡ ᒥᔮᒪᐎᒥᒉᑎᓕᒋ ᐃᓕᓕᐗ ᒫᑲ ᑮ ᓄᔅᐱᓇᑎᑯ ᑳᓕᓕᒃ ᐅᒋ ᓀᔥᑕ ᒎᑎᐊᐃᒃ ᐅᒋ,
ᓀᔥᑕ ᒋᕉᓴᓚᒥᒃ ᐅᒋ, ᓀᔥᑕ ᐋᑎᐤᒥᔭᐃᒃ ᐅᒋ, ᓀᔥᑕ ᐊᑳᒥᒃ ᒐᕐᑕᓂᒃ ᐅᒋ, ᐊᓂᑭ ᓀᔥᑕ ᐙᔅᑳ ᑖᐃᕆᒃ ᓀᔥᑕ ᓵᐃᑕᓂᒃ, ᓈᔅᐱᒡ ᒥᔮᒪᐎᒥᒉᑎᒋᒃ, ᐃᔅᐱ ᐱᐁᑕᑭᒃ ᐊᓂᐃ ᑭᒋ ᑫᒀᓇ ᑳ ᑐᑕᒥᓕᒋ, ᑮ ᐯᒋ ᓈᑌᐗᒃ᙮
ᑮ ᐋᔭᒥᐁᐤ ᒫᑲ ᐅ ᑭᔅᑭᓄᐊᒪᐙᑲᓇ, ᓈᐱᒀᓂᔑᓕᐤ ᑭᒋ ᐋᔦᔅᑲᐗᔅᑌᓕᒃ, ᐁ ᒫᒪᐎᒥᒉᑎᓕᒋ ᐅᒋ, ᐁᑳ ᑭᒋ ᓯᑎᔥᑳᑯᑦ᙮
ᐌᓴ ᒥᒉᑦ ᑮ ᒥᓇᐙᒋᐋᐗᒃ, ᑳ ᐅᒋ ᓯᑎᔥᑳᑯᑦ ᐁ ᐎ ᓵᒥᓂᑯᑦ, ᒥᓯᐌ ᐊᓂᐃ ᑳ ᐊᔨᑖᔅᐱᓀᓕᒋ᙮
ᓀᔥᑕ ᐎᓕᐱ ᐊᒑᑾᒃ, ᐃᔅᐱ ᐎᐋᐸᒫᒋᒃ, ᑮ ᐸᑭᔑᓃᔅᑕᐌᐗᒃ, ᑮ ᑌᐺᐗᒃ ᒫᑲ, ᐁ ᐃᑗᒋᒃ, ᑭᓚ ᑭᒋᒪᓂᑐ ᐅᑯᓯᓴ᙮
ᓱᑳ ᒫᑲ ᑮ ᐃᑕᔓᒣᐤ ᐁᑳ ᑭᒋ ᑭᔅᑫᓕᑖᑯᐃᑯᑦ᙮ᒋᓴᔅ ᐙᐌᓛᐸᒣᐤ ᓂᔓᔖᑉ ᐊᑄᔅᑕᓚ
ᑯᔅᐹᒪᒋᐌᐤ ᒫᑲ ᐗᒋᒃ, ᑮ ᓇᑐᒣᐤ ᒫᑲ ᐊᓂᐃ ᑳ ᓇᑕᐌᓕᒫᑦ: ᑮ ᐯᒋ ᓈᑎᑯ ᒫᑲ᙮
ᑮ ᐙᐌᓛᐸᒣᐤ ᓂᔓᔖᑉ, ᑭᒋ ᐙᐎᒉᐎᑯᑦ, ᓀᔥᑕ ᑭᒋ ᑮ ᑭᒋᑎᔕᐙᑦ ᑭᒋ ᑲᑫᔅᑭᒥᐌᓕᒋ,
ᓀᔥᑕ ᑭᒋ ᐋᔮᓕᒋ ᑲᔥᑭᐅᐎᓂᓕᐤ ᑭᒋ ᒥᓇᐙᒋᑖᓕᒋ ᐋᑯᓯᐎᓇ, ᓀᔥᑕ ᑭᒋ ᐗᓚᐎᐌᐱᓈᓕᒋ ᒪᒋ ᐊᒑᑾ᙮
ᓵᐃᒪᓐ ᒫᑲ ᑮ ᐊᔅᐱᓂᑳᑌᐤ ᐱᑕᕐ;
ᓀᔥᑕ ᒉᒻᔅ ᓭᐱᑎ ᐅᑯᓯᓴ, ᓀᔥᑕ ᒑᓐ ᐎᒋᔖᓇ ᒉᒻᔅ; ᑮ ᐊᔅᐱᓂᑲᑌᐤ ᒫᑲ ᐳᐊᓇᕐᒌᔅ, ᐁᐗᑯ ᐅᓂᒥᔅᑭᐗᒃ ᐅᑯᓯᓯᐙᐗ;
ᓀᔥᑕ ᐋᓐᑦᕉ, ᓀᔥᑕ ᐱᓕᑉ, ᓀᔥᑕ ᐹᕐᑕᓕᒥᐤ, ᓀᔥᑕ ᒫᑎᐤ, ᓀᔥᑕ ᑕᒪᔅ, ᓀᔥᑕ ᒉᒻᔅ ᐋᓪᐱᔭᔅ ᐅᑯᓯᓴ, ᓀᔥᑕ ᑕᑎᔭᔅ, ᓀᔥᑕ ᓵᐃᒪᓐ ᑳ ᑫᓇᓂᐃᓕᓕᐎᑦ,
ᓀᔥᑕ ᒎᑕᔅ ᐃᔅᑳᕆᔭᑦ, ᑳ ᐙᔦᔑᐸᑭᑎᓈᑦ: ᑮ ᐱᑐᑫᐗᒃ ᒫᑲ ᐙᔅᑳᔨᑲᓂᒃ᙮ᒋᓴᔅ ᓀᔥᑕ ᐱᓪᓯᐸᑉ
ᒥᓇ ᒫᑲ ᑮ ᐯᒋ ᒫᐗᒋᐃᑐᓕᐗ ᑳ ᒥᒉᑎᓕᒋ ᐃᓕᓕᐗ, ᐃᓕᑯᒃ ᐱᓕᔥ ᐁᑳ ᐁ ᑮ ᑐᑕᑭᒃ ᑭᒋ ᒧᐙᒋᒃ ᐊᓚᑯᓈᐗ᙮
ᐃᔅᐱ ᒫᑲ ᐅᑐᑌᒪ ᐱᐁᑕᒥᓕᒋ, ᑮ ᐗᓚᐎᐗᒃ, ᐁ ᐎ ᒫᑯᓈᒋᒃ; ᐌᓴ ᑮ ᐃᑗᐗᒃ, ᐗᓂᑖᑐᑫ ᐅ ᒥᑐᓀᓕᒋᑲᓐ᙮
ᐅᒪᓯᓇᐃᑫᐗᒃ ᒫᑲ ᑳ ᑮ ᐯᒋ ᐅᑐᑌᒋᒃ ᒋᕉᓴᓚᒥᒃ ᑮ ᐃᑗᐗᒃ, ᐋᔭᐌᐤ ᐲᓪᓯᐸᓚ, ᓀᔥᑕ ᐊᓂᐃ ᑳ ᑎᐯᓕᒫᓕᒋ ᒪᒋ ᐊᒑᑾ ᐅᒋ ᐗᓚᐎᐌᐱᓀᐤ ᒪᒋ ᐊᒑᑾ᙮
ᑮ ᓇᑐᒣᐤ ᒫᑲ, ᓀᔥᑕ ᑮ ᐃᑌᐤ ᓇᔅᐱᑐᐌᐎ ᐗᑕᓗᑳᓂᒃ, ᑖᓐᑎ ᓭᑕᓐ ᑫ ᑮ ᐅᒋ ᐙᓚᐎᐌᐱᓈᑦ ᓭᑕᓇ?
ᑮᔥᐱᓐ ᒫᑲ ᐅᑭᒫᐎᐎᓐ ᓄᑎᓂᑎᓱᒪᑲᒃ, ᐊᓂᒪ ᐅᑭᒫᐎᐎᓐ ᓇᒪᐎᓚ ᑲᑕ ᑮ ᐃᑕᑾᓐ᙮
ᑮᔥᐱᓐ ᒫᑲ ᐙᔅᑳᔨᑲᓐ ᓄᑎᓂᑎᓯᒪᑲᒃ, ᐊᓂᒪ ᐙᔅᑳᔨᑲᓐ ᓇᒪᐎᓚ ᑲᑕ ᑮ ᐃᑕᔅᑭᑌᐤ᙮
ᓇᒪᐎᓚ ᐊᐌᓇ ᑲᑕ ᑮ ᐱᑐᑫᐌᐤ ᐁ ᒪᔥᑲᐎᓯᓕᒋ ᐃᓕᓕᐗ ᐎᑭᓕᒃ, ᑭᒋ ᓂᔑᐗᓈᒋᑖᐙᑦ ᐅᑦ ᐋᔮᓂᓕᐗ, ᐹᑎᒫ ᓃᔥᑕᒻ ᑮ ᒫᒪᑯᐱᑖᒋ ᑳ ᒪᔥᑲᐎᓯᓕᒋ ᐃᓕᓕᐗ; ᐁᑯ ᒫᑲ ᑫ ᓂᔑᐗᓈᒋᑖᐙᑦ ᐎᑭᓕᐤ᙮
ᑖᐺ ᑭᑦ ᐃᑎᓇᐗᐤ, ᒥᓯᐌ ᒪᒋᑐᑕᒧᐎᓇ ᑲᑕ ᐌᐯᓕᑕᒪᐙᐗᒃ ᐃᓕᓕᐎᑯᓯᓵᓇᒃ, ᓀᔥᑕ ᐹᔅᑕᒧᐎᓇ ᑫ ᐃᔑ ᐸᐹᔅᑕᒧᐙᑴ:
ᒫᑲ ᐊᓇ ᑫ ᐸᐹᔅᑕᒫᑦ ᐸᓓᑭ ᐊᒑᑾ ᓇᒪᐎᔅᑳᑦ ᐋᔭᐤ ᐌᐯᓕᑕᒫᑯᓯᐎᓂᓕᐤ, ᒫᑲ ᓈᓂᓵᓂᓯᐤ ᑭᒋ ᐋᔮᑦ ᑳᑭᑫ ᓂᔑᐗᓋᑎᓯᐎᓂᓕᐤ᙮
ᐁ ᑮ ᐃᑗᒋᒃ, ᐋᔭᐌᐤ ᐎᓕᐱ ᐊᒑᑾ᙮ᒋᓴᔅ ᐅᑳᐎᔭ ᓀᔥᑕ ᐐᒋᔕᓇ
ᐁᑯ ᐱᐁᒋ ᐃᑐᑌᓕᒋ ᐎᒋᔖᓇ ᓀᔥᑕ ᐅᑳᐎᔭ, ᐗᓚᐎᑎᒥᒃ ᒫᑲ ᐁ ᓂᐹᐎᓕᒋ, ᑮ ᐃᔑᑎᔕᐅᐌᓕᐗ, ᐁ ᓇᑐᒥᑯᒃ᙮
ᒥᔮᒪᐎᒥᒉᑎᓕᒋ ᐃᓕᓕᐗ ᒫᑲ ᑮ ᐙᔅᑳᐲᔅᑖᑯ; ᑮ ᐃᑎᑯ ᒫᑲ; ᒫᑎᑲ, ᑭᑳᐎ ᓀᔥᑕ ᑭᒋᔖᓇᒃ ᐗᓚᐎᑎᒥᒃ ᐃᑖᐗᒃ ᐁ ᓇᓈᑐᓂᔅᑭᒃ᙮
ᑮ ᓇᔥᑴᐗᔑᐁᐤ ᒫᑲ, ᐁ ᐃᑗᑦ, ᐊᐌᓇ ᓂᑳᐎ, ᓀᔥᑕᐱᑯ ᓂᒋᔖᓇᒃ?
ᐙᔅᑲ ᒫᑲ ᑮ ᑲᓇᐙᐸᒣᐤ ᐊᓂᐃ ᑳ ᐙᔅᑳᐱᔅᑖᑯᑦ, ᑮ ᐃᑗᐤ ᒫᑲ, ᒫᑎᑳᓂᑭ ᓂᑳᐎ ᓀᔥᑕ ᓂᒋᔖᓇᒃ!
ᐌᓴ ᐊᐌᓇ ᑫ ᑐᑕᒸᑴ ᐅᑦ ᐃᑌᓕᑕᒧᐎᓂᓕᐤ ᑭᒋᒪᓂᑐᐗ, ᐁᐗᒀᓇ ᓂᒋᔖᓐ, ᓀᔥᑕ ᓂᒋᔖᓂᔅᑴᒻ, ᓀᔥᑕ ᓂᑳᐎ᙮
ᐅᓴᓶᐱᓂᑫᐤ ᓈᔅᐸᑐᐌᐎ ᐋᑕᓗᑳᓐ
ᒥᓇ ᒫᑲ ᑮ ᒫᒋ ᑭᔅᑭᓄᐊᒫᑫᐤ ᑭᔑᐙᒃ ᑭᒋᑲᒦᒃ: ᑮ ᒪᐗᓴᑯᓈᑎᑯ ᒫᑲ ᓈᔅᐱᒡ ᒥᔮᒪᐎᒥᒉᑎᓕᒋ ᐃᓕᓕᐗ, ᑳ ᐅᒋ ᐳᓯᑦ ᓈᐱᒀᓂᒃ, ᐁᑯᑕ ᒫᑲ ᐁᐱᑦ ᑭᒋᑲᒦᒃ; ᒥᓯᐌ ᒫᑲ ᒥᔮᒪᐎᒥᒉᑎᒋᒃ ᑮ ᐃᑖᐗᒃ ᔑᔓᒡ ᑭᒋᑲᒦᒃ ᒧᔅᑐᔅᑲᒥᒃ᙮
ᒥᒉᑦ ᑫᒀᓇ ᒫᑲ ᑮ ᑭᔅᑭᓄᐊᒪᐌᐤ ᓇᔅᐱᑐᐌᐎ ᐋᑕᓗᑳᓂᒃ, ᑮ ᐃᑌᐤ ᒫᑲ ᐅ ᑭᔅᑭᓄᐊᒫᑫᐎᓂᒃ,
ᓇᑐᑕᒧᒃ; ᒫᑎᑲ, ᐅᐗᓴᓶᐱᓂᑫᐤ ᑮ ᐗᓚᐎᐤ ᑭᒋ ᐗᓴᓶᐱᓂᑫᑦ:
ᑮ ᐃᑭᓐ ᒫᑲ, ᐁ ᐊᑎ ᐗᓴᓶᐱᓂᑫᑦ, ᐋᑎᑦ ᑮ ᐸᑭᑎᓋ ᐅᐱᒣ ᒣᔅᑲᓈᒃ, ᐱᓓᓯᐗᒃ ᒫᑲ ᑮ ᐯᒋ ᑭᑖᐗᒃ᙮
ᐊᑎᑦ ᒫᑲ ᑮ ᐸᑭᑎᓋ ᐁ ᐊᓯᓂᐗᔅᑲᒥᑳᒃ, ᐃᑕ ᐁᑳ ᒥᔅᑕᐃ ᐊᔅᑭᐗᒃ, ᑣᔦᒃ ᒫᑲ ᑮ ᓵᑭᓂᑖᐎᑭᓋ, ᐁᑳ ᐁ ᑭᔅᐸᑳᒃ ᐊᔅᑭ:
ᒫᑲ ᐃᔅᐱ ᐱᓯᒻ ᑳ ᓵᑯᑌᑦ, ᑮ ᐃᔅᒀᑌᐗ; ᐁᑳ ᒫᑲ ᐁ ᐗᑕᐱᐗᑭ, ᑮ ᐊᑎ ᓂᐱᒪᑲᓋ᙮
ᐋᑎᑦ ᒫᑲ ᑮ ᐸᑭᑎᓋ ᒥᔑᑳᐎᒥᓇᑯᓰᔅᑳᒃ, ᒥᔑᑳᐎᒥᓇᑯᔑᔭᒃ ᒫᑲ ᐁ ᓵᑭᓂᑖᐎᑭᒋᒃ ᑭ ᑮ ᑭᐱᔅᑲᒶᒃ, ᓇᒪᐎᓚ ᒫᑲ ᑮ ᒥᓂᔑᐗᓐ᙮
ᑯᑕᑭᔭ ᒫᑲ ᑮ ᐸᑭᑎᓋ ᒥᓗ ᐊᔅᑮᒃ, ᑮ ᒥᓂᔑᐗᓋ ᒫᑲ, ᑳ ᓵᑭᓂᑕᐎᑭᑭ ᓀᔥᑕ ᑳ ᐊᑎ ᒥᒉᑎᑭ, ᓀᔥᑕ ᑮ ᓂᑕᐎᑭᑖᒪᑲᓋ, ᐋᑎᑦ ᓂᔅᑐᒥᑕᓇᐤ ᑕᑡᐤ ᐋᓞᐋᒃ, ᐋᑎᑦ ᓀᔥᑕ ᓂᑯᑡᓱᒥᑕᓇᐤ, ᐋᑎᑦ ᓀᔥᑕ ᒥᑖᑐᒥᑕᓇᐤ᙮
ᑮ ᐃᑌᐤ ᒫᑲ ᐊᓇ ᑳ ᐅᑖᐗᑳᑦ ᑭᒋ ᐯᑕᒃ, ᐁᑯᔑ ᑲᑕ ᐯᑕᒻ᙮ᒋᓴᔅ ᐐᑕᒻ ᑫᒀᓐ ᐌᒋ ᐋᐸᒋᑖᑦ ᓈᔅᐸᑐᐌᐎ ᐋᑕᓗᑳᓇ
ᐃᔅᐱ ᒫᑲ ᐱᐁᔭᑯᑦ, ᐊᓂᐃ ᐊᓐᑕ ᑳ ᐃᑖᓕᒋ, ᐊᓯᒋ ᐊᓂᐃ ᓂᔓᔖᑉ, ᑮ ᑲᑴᒋᒥᑯ ᐊᓂᐁᓕᐤ ᓇᔅᐱᑐᐌᐎ ᐋᑕᓗᑳᓂᓕᐤ᙮
ᑮ ᐃᑌᐤ ᒫᑲ, ᑭᓚᐗᐤ ᑭ ᒥᓕᑲᐎᓈᐗᐤ ᑭᒋ ᑭᔅᑫᓕᑕᒣᒃ ᑳ ᒫᒪᔅᑳᑌᓕᑖᑾᑭ ᑭᒋᒪᓂᑐ ᐅᑦ ᐅᑭᒫᐎᐎᓂᒃ: ᒫᑲ ᐊᓂᑭ ᐗᓚᐎᑎᒥᒃ ᑳ ᐃᑖᒋᒃ, ᒥᓯᐌ ᐅᐅ ᑫᒀᓇ ᓇᔅᐱᑐᐌᐎ ᐗᑕᓗᑳᓂᒃ ᑐᑕᒪᐙᐗᒃ:
ᐁ ᐙᐱᒋᒃ ᑭᒋ ᐙᐸᑕᑭᒃ, ᐁᑳ ᒫᑲ ᑭᒋ ᓂᓯᑖᐎᓇᑭᒃ, ᓀᔥᑕ ᐁ ᐯᑖᑭᒃ, ᑭᒋ ᐯᑕᑭᒃ, ᐁᑳ ᒫᑲ ᑭᒋ ᓂᓯᑐᑕᑭᒃ; ᑫᑳ ᐎᔅᑳᑦ ᑭᒋ ᑴᔅᑳᑎᓯᒋᒃ, ᓀᔥᑕ ᐅ ᒪᒋᑐᑕᒧᐎᓂᐙᐗ ᑭᒋ ᐗᐯᓕᑕᒪᐙᑲᓂᐎᒋᒃ᙮ᒋᓴᔅ ᐎᑕᒻ ᐁ ᐃᑗᒋᑳᑌᒃ  ᐅᓴᓶᐱᓂᑯᐎ ᓈᔅᐱᑐᐌᐎ ᐋᑕᓗᑳᓐ
ᐃᑌᐤ ᒫᑲ, ᓇᒪ ᓈ ᑭ ᑭᔅᑫᓕᑌᓇᐗᐤ ᐅᒪ ᓇᔅᐱᑐᐌᐎ ᐋᑐᓗᑳᓐ? ᑖᓐᑌ ᒫᑲ ᑫ ᑮ ᐅᒋ ᑭᔅᑫᓕᑕᒣᒃ ᒥᓯᐌ ᓇᔅᐱᑐᐌᐎ ᐋᑕᓗᑳᓇ?
ᐅᐗᓴᓶᐱᓂᑫᐤ ᐗᓴᓶᐱᓇᒻ ᐋᔭᒥᐎᓂᓕᐤ᙮
ᐅᑯ ᒫᑲ ᐁᐗᑾᓂᑭ ᐅᐱᒣ ᒣᔅᑲᓈᒃ, ᐃᑕ ᐋᔭᒥᐎᓐ ᑳ ᐗᓴᓶᐱᓂᑳᑌᒃ, ᒫᑲ, ᐃᔅᐱ ᑳ ᐯᑕᑭᒃ, ᑣᔦᒃ ᐯᒋ ᐃᑐᑌᐤ ᓭᑖᓐ ᒪᔅᑲᒣᐤ ᒫᑲ ᐋᔭᒥᐎᓂᓕᐤ ᑳ ᑮ ᐸᑭᑎᓂᑳᑌᓕᒃ ᐅᑌᐃᐙᒃ᙮
ᐅᑯ ᓀᔥᑕ ᐁᐗᒀᓂᑭ ᑳ ᐗᓴᓶᐱᓇᒫᒋᒃ ᐁ ᐊᓯᓂᐗᔅᑲᒥᑳᒃ; ᐊᓂᑭ, ᐃᔅᐱ ᑳ ᐯᑕᑭᒃ ᐋᔭᒥᐎᓂᓕᐤ, ᑣᔦᒃ ᐅᑎᓇᒶᒃ ᐁ ᓯᑭᓓᓯᒋᒃ;
ᓇᒪᐎᓚ ᒫᑲ ᐎᑕᐱᐎᐗᒃ ᐎᓚᐗᐤ ᑫᒋᐙᒃ, ᐎᓕᐱᔉ ᐱᑯ ᐃᑖᐗᒃ; ᐹᑎᒫ ᒫᑲ ᐃᔅᐱ ᐊᓕᒥᓯᐎᓂᓕᐤ ᓀᔥᑕ ᑲᒀᑕᑭᓯᐎᓂᓕᐤ ᒥᐋᒋ ᑕᑾᓂᓕᑭ ᐋᔭᒥᐎᓐ ᐅᒋ, ᑣᔦᒃ ᓈᔦᑕᐌᓕᑕᒶᒃ᙮
ᐅᑯ ᓀᔥᑕ ᐁᐗᒀᓂᑭ ᑳ ᐗᓴᓶᐱᓇᒫᒋᒃ ᒥᔑᑳᐎᒥᓇᑯᓯᔅᑳᒃ; ᐊᓂᑭ ᑳ ᐯᑕᑭᒃ ᐋᔭᒥᐎᓂᓕᐤ,
ᐁ ᐅᑕᒣᓕᑕᑭᒃ ᒫᑲ ᐅᒣᓕᐤ ᐊᔅᑭᓕᐤ, ᓀᔥᑕ ᐁ ᐙᔦᔑᐃᑯᒋᒃ ᒥᔕᑭᓯᐎᓇ, ᓀᔥᑕ ᐁ ᓇᑕᐌᓕᒋᑳᑌᑭ ᑯᑕᑭᔭ ᑫᒀᓇ ᐁ ᐱᑐᑫᒪᑲᑭ, ᑭᐱᔅᑲᒶᒃ ᐋᔭᒥᐎᓂᓕᐤ, ᓇᒪᐎᓚ ᒫᑲ ᒥᓂᔑᐗᓐ᙮
ᑮ ᐃᑌᐤ ᒫᑲ, ᐯᑖᓂᐗᓐ ᓈ ᐙᔅᑌᓇᒫᑲᓐ ᑭᒋ ᐊᔅᑖᓂᐗᒃ ᔑᐹ ᓂᐯᐎᓂᒃ? ᒫᑲ ᑭᒋ ᐊᔅᑖᓂᐗᒃ ᐗᔅᑌᓇᒫᑲᓇᑎᑯᒃ?
ᐌᓴ ᓇᒪᐎᓚ ᑫᒀᓐ ᑳᑖᓂᐗᓇ ᐁᑳ ᑫ ᐹᔭᑌᓄᑯᑖᓂᐗᒃ; ᓇᒪᐎᔅᑳᑦ ᓀᔥᑕ ᑫᒀᓐ ᑮᒧᒡ ᑮ ᑲᓇᐌᓕᒋᑳᑌᐤ, ᐁᑳ ᑫ ᑭᔅᑫᓕᑖᑾᒃ᙮
ᑮᔥᐱᓐ ᐊᐌᓇ ᐌᑕᐗᑳᑴ ᑭᒋ ᐯᑕᒃ, ᐁᑯᔑ ᑲᑕ ᐯᑕᒻ᙮
ᐃᑌᐤ ᒫᑲ, ᔮᑾᒥᓰᒃ ᑫᒀᓐ ᑳ ᐯᑕᒣᒃ: ᐊᓂᒪ ᑎᐹᔨᑲᓐ ᑫ ᐃᔑ ᑎᐹᔨᑫᔦᒃ, ᐁᑯ ᑫ ᐃᔑ ᑎᐸᐊᒫᑲᐎᔦᒃ: ᑭᓚᐗᐤ ᓀᔥᑕ ᑳ ᐯᑕᒣᒃ ᐊᐙᓯᑌ ᑭ ᑳ ᒥᓕᑳᐎᓇᐗᐤ᙮
ᐌᓴ ᐊᓇ ᑳ ᐋᔮᑦ, ᐁᐗᒀᓇ ᑫ ᒥᓛᑲᓂᐎᑦ: ᐊᓇ ᒫᑲ ᐁᑳ ᑳ ᐋᔮᑦ, ᐁᐗᒀᓇ ᑫ ᒪᔅᑲᒫᑲᓂᐎᑦ ᐙᐙᒡ ᐊᓂᐁᓕᐤ ᑳ ᐋᔮᑦ᙮ᐁ ᓂᑖᐎᑭᒃ ᓯᒥᓐ ᓈᔅᐱᑐᐌᐎ ᐋᑕᓗᑳᓐ
ᑮ ᐃᑗᐤ ᒫᑲ, ᐁᑯ ᐁᑌᓕᑖᑾᓂᓕᒃ ᑭᒋᒪᓂᑐ ᐅᑦ ᐅᑭᒫᐎᐎᓐ, ᑖᐱᔅᑯᒡ ᐃᓕᓕᐤ ᐁ ᐌᐱᓇᒃ ᓯᒥᓇ ᐊᔅᑮᒃ;
ᐁᑯ ᒫᑲ ᐁ ᓂᐹᑦ, ᓀᔥᑕ ᐁ ᐗᓂᔥᑳᑦ ᐁ ᑎᐱᔅᑳᓕᒃ ᓀᔥᑕ ᐁ ᑭᔑᑳᓕᒃ, ᓯᒥᓇ ᒫᑲ ᑭᒋ ᓵᑭᓂᑖᐎᑭᓂᓕᑭ ᓀᔥᑕ ᑭᒋ ᐅᐱᑭᓂᓕᑭ, ᐁᑳ ᐁ ᑭᔅᑫᓕᑕᒃ ᑖᓂ ᐁᔑ ᐃᑭᓂᓕᒃ᙮
ᐌᓴ ᐊᔅᑭ ᑫᒋᐙᒃ ᓂᑖᐎᑭᑖᒪᑲᓐ ᒥᓂᔕ; ᓃᔥᑕᒻ ᒪᔅᑯᔑᐎᐤ, ᐁᑯ ᐁ ᐱᔅᑯᓂᑕᐎᑭᒋᒃ, ᐹᑎᒪ ᒫᑲ ᒪᑖᒥᓐ ᐁ ᑭᔑ ᓂᑕᐎᑭᑦ᙮
ᐃᔅᐱ ᒫᑲ ᒪᑕᒥᓇ ᐁ ᐊᑎᑌᑭ, ᑣᔦᒃ ᐃᑕᔅᑕᐤ ᐅ ᒪᓂᔑᑲᓐ, ᐋᔕᔾ ᐁ ᐅᑎᒋᐸᓕᒃ ᑭᒋ ᒪᐗᒋᒋᑳᓂᐗᒃ᙮ᒪᔅᑕᑦ ᓯᒥᓐ ᓈᔅᐱᑐᐌᐎ ᐋᑕᓗᑳᓐ
ᑮ ᐃᑗᐤ ᒫᑲ, ᑫᒀᓐ ᑫ ᐃᑗᔮᓐ ᐁ ᓇᔅᐱᑐᐌᒪᑲᓂᓕᒃ ᑭᒋᒪᓂᑐ ᐅᑦ ᐅᑭᒫᐎᐎᓐ? ᓀᔥᑕᐱᑯ ᑫᑯ ᑖᐱᔅᑯᑌᓕᒋᑫᐎᓐ ᑫ ᐅᒋ ᑖᐱᔅᑯᑌᓕᑕᒫᒃ?
ᐃᑌᓕᑖᑾᓐ ᑖᐱᔅᑯᒡ ᐯᔭᑯᒥᓐ ᒪᔅᑕᑦ ᓯᒥᓐ, ᐃᔅᐱ ᑳ ᐸᑭᑎᓂᑳᑌᑭ ᐊᔅᑮᒃ, ᒫᐗᒡ ᐋᐱᔖᔑᓐ ᐁ ᐃᑕᑎᑭ ᓯᒥᓇ ᐊᔅᑮᒃ:
ᒫᑲ ᐃᔅᐱ ᑳ ᐸᑭᑎᓂᑳᑌᑭ, ᓵᑭᑭᓐ, ᐊᐙᓯᑌ ᒫᑲ ᐊᑎ ᒥᔕᐤ ᐃᔥᐱᔥ ᒥᓯᐌ ᓂᑖᐎᑭᑖᑲᓇ, ᒪᑭ ᐸᔅᑫᑎᒀᓀᔭᐤ ᓀᔥᑕ, ᐁᑯᑕ ᓀᔥᑕ ᐱᓓᓯᐗᒃ ᑳ ᐸᐸᒥᓛᒋᒃ ᐃᔮᑳᐙᔅᑌᔑᒧᒋᒃ᙮
ᒥᒉᑦ ᒫᑲ ᐅᒪ ᑐᐎ ᓇᔅᐱᑐᐌᐎ ᐋᑕᓗᑳᓇ ᑮ ᐅᒋ ᐎᑕᒪᐌᐤ ᐋᔭᒥᐎᓂᓕᐤ, ᐁ ᐃᔑ ᑲᔥᑭᑖᓕᒋ ᑭᒋ ᐯᑕᒥᓕᒋ᙮
ᒫᑲ ᐁᑳ ᓇᔅᐱᑐᐌᐎ ᐋᑕᓗᑳᓂᓕᐤ ᐁ ᐋᐸᒋᑖᑦ, ᓇᒪᐎᓚ ᑮ ᐅᒋ ᐋᔭᒥᐁᐤ: ᐃᔅᐱ ᒫᑲ ᐱᔦᔭᑯᒋᒃ, ᑮ ᓂᓯᑐᑕᒥᐁᐤ ᐅ ᑭᔅᑭᓄᐊᒪᐙᑲᓇ ᒥᓯᐌ ᑫᒀᓇ᙮ᒋᓴᔅ ᐋᓦᔅᑎᓂᑖᐤ ᐁ ᓗᑎᓂᓕᒃ
ᐊᓂᒪ ᒫᑲ ᑫᔮᐸᒡ ᐁ ᑭᔑᑳᒃ, ᐃᔅᐱ ᐁᑎ ᐅᑖᑯᔑᒃ, ᐃᑌᐤ, ᒫᑎ ᐊᔓᐗᐋᑕᐤ ᑴᔅᑲᑳᒻ ᐃᔑ᙮
ᐃᔅᐱ ᒫᑲ ᑫᒋᑎᔕᐙᒋᒃ ᒥᔮᒪᐎᒥᒉᑎᓕᒋ ᐃᓕᓕᐗ, ᑮ ᐅᑎᓀᐗᒃ ᐁ ᐃᔑ ᐋᔮᓕᒋ ᓈᐱᒀᓂᒃ: ᑮ ᐎᑕᐅᒥᑯ ᓀᔥᑕ ᑯᑕᑭᔭ ᓈᐱᒀᓂᔕ᙮
ᓱᑲ ᒫᑲ ᑮ ᐊᑎ ᑮᔅᑭᓗᐌᐤ, ᑲᔅᑲᓇᒃ ᒫᑲ ᓈᐱᒀᓂᒃ ᑮ ᐳᓯᐸᓕᐗᒃ, ᐱᓕᔥ ᐃᓕᑯᒃ ᐁ ᓵᑲᔅᑭᓀᒃ᙮
ᐎᓚ ᒫᑲ ᐅᑖᑫᑖᑯᒃ ᑮ ᐃᑕᐤ, ᐁ ᓂᐹᑦ ᐊᔅᐱᔅᑴᔑᒧᐎᓂᒃ: ᑮ ᑯᔅᑯᓀᐗᒃ ᒫᑲ, ᐁ ᐃᑖᒋᒃ, ᐅᑭᒪᐤ, ᓇᒪ ᓈ ᐙᔦᔥ ᑭᑦ ᐃᑌᓕᑌᓐ ᑭᒋ ᓂᔑᐗᓈᑎᓯᔮᒃ?
ᑮ ᐗᓂᔥᑲᐤ ᒫᑲ, ᓀᔥᑕ ᑮ ᑭᑐᑕᒻ ᐁ ᓗᑎᓂᓕᒃ, ᓀᔥᑕ ᑮ ᐎᑕᒻ ᑭᒋᑳᒥᓕᐤ, ᑳᔭᒻ, ᐁᑳ ᒫᒋ᙮ ᑮ ᐳᓂᓗᐌᐤ ᒫᑲ, ᓈᔅᐱᒡ ᒫᑲ ᑮ ᑭᒋ ᐋᓨᔅᑎᓐ᙮
ᑮ ᐃᑌᐤ ᒫᑲ, ᑖᓀᑭ ᐌᒋ ᐃᔅᐱᒋ ᓭᑭᓯᔦᒃ? ᑖᓀᑭ ᐌᒋ ᐁᑳ ᐋᔮᔦᒃ ᑖᐺᔦᓕᑕᒧᐎᓐ?
ᓈᔅᐱᒡ ᒫᑲ ᑮ ᓭᑭᓯᐗᒃ, ᑮ ᐃᑎᑐᐗᒃ ᒫᑲ, ᑫᑯ ᑐᐎ ᐃᓕᓕᐤ ᐊᐗ, ᐙᐙᒡ ᐁ ᓗᑎᓂᓕᒃ ᓀᔥᑕ ᑭᒋᑲᒥᓕᐤ ᐁ ᓇᓇᐃᑖᑯᑦ᙮
ᒋᓴᔅ ᒥᓇᐙᒋᐁᐤ ᐃᓕᓕᐗ ᒪᒋ ᐊᒑᑾ ᐁ ᐊᔭᐗᓕᒋ
ᑮ ᐅᑎᑕᐊᒶᒃ ᒫᑲ ᑴᔅᑲᑳᒻ ᐃᑌᑫ ᑭᒋᑲᒦᒃ, ᐅᑦ ᐊᔅᑭᐙᒃ ᑳᑕᕆᓇᒃ᙮
ᐃᔅᐱ ᒫᑲ ᑳ ᑲᐹᑦ ᓈᐱᒀᓂᒃ ᐅᒋ, ᑣᔦᒃ ᑮ ᓇᑮᔥᑳᑯ ᐃᓕᓕᐗ ᒋᐹᔨᑲᒥᑯᔅᑳᒃ ᐅᒋ, ᐁ ᐋᔭᐙᓕᒋ ᐎᓕᐱ ᐊᒑᑾ,
ᑳ ᐎᑭᓕᒋ ᒋᐹᔨᑲᒥᑯᔅᑳᒃ, ᓇᒪᐎᓚ ᐊᐌᓇ ᐃᓕᓕᐤ ᒫᑲ ᑮ ᑲᔥᑭᑕᐤ ᑭᒋ ᒫᒫᒋᑯᐱᑖᑦ, ᓇᒪᐎᓚ, ᓇᒪᐎᓚ ᐙᐙᒡ ᐱᐙᐱᔅᑴᐋᐱᔭ ᐅᒋ:
ᐋᑕ ᒥᒉᑡᐤ ᐁ ᑮ ᒫᒫᒋᑯᐱᑖᑲᓂᐎᑦ ᒫᒫᒋᒀᐱᔅᑲᐃᑲᓇ ᓀᔥᑕ ᐱᐙᐱᔅᑴᐋᐱᔭ ᐅᒋ, ᑮ ᐹᐱᑯᐱᑕᒻ ᒫᑲ ᐱᐙᐱᔅᑴᐋᐱᔭ, ᓀᔥᑕ ᒫᒫᒋᒀᐱᔅᑲᐃᑲᓇ ᑮ ᐱᑲᓇᒻ: ᓇᒪ ᓀᔥᑕ ᐊᐌᓕᐗ ᑮ ᑲᔥᑭᑖᓕᐗ ᑭᒋ ᓗᔅᐱᓯᐃᑯᑦ᙮
ᒧᔕᒃ ᒫᑲ, ᐁ ᑭᔑᑳᓕᒃ ᓀᔥᑕ ᐁ ᑌᐱᔅᑳᓕᒃ, ᐗᒋᒃ ᑮ ᐃᑕᐤ, ᓀᔥᑕ ᒋᐹᔨᑲᒥᑯᔅᑳᒃ, ᐁ ᑌᐺᑦ, ᓀᔥᑕ ᐁ ᒫᑎᔓᓱᑦ ᐊᓯᓂᔭ ᐅᒋ᙮
ᒫᑲ ᐃᔅᐱ ᐎᐋᐸᒫᑦ ᒋᓴᓴ ᐙᓚᐤ ᐅᒋ, ᑮ ᐃᔅᐸᑕᐤ ᓀᔥᑕ ᑮ ᓇᐗᑮᔅᑕᐌᐤ᙮
ᑮ ᑌᐺᐤ ᒫᑲ ᐁ ᑭᔗᐌᑦ, ᓀᔥᑕ ᑮ ᐃᑗᐤ, ᑖᓂ ᑭᓚ ᑫ ᐃᑖᐸᒋᐃᑖᓐ, ᒋᓴᔅ ᑭᓚ ᐌᑯᓯᓯᒥᔉ ᒫᐗᒡ ᐁᔅᐯᓕᑖᑯᓯᑦ ᑭᒋᒪᓂᑐ? ᑭ ᑭᒋᐃᑗᐃᑎᓐ ᑭᒋᒪᓂᑐ ᐅᒋ, ᐁᑳ ᑭᒋ ᑲᒀᑕᑭᐃᔭᓐ᙮
ᑮ ᑲᑴᒋᒣᐤ ᒫᑲ, ᑖᓐ ᐁᔑᓂᑳᓱᔭᓐ?ᐁ ᓇᔥᑴᐗᔑᐃᐌᑦ ᒫᑲ, ᑮ ᐃᑗᐤ, ᓕᒋᔭᓐ ᓂᑦ ᐃᔑᓂᑳᓱᓐ; ᐌᓴ ᓂ ᒥᒉᑎᓈᓐ᙮
ᓱᑲ ᒫᑲ ᑮ ᓇᑐᑕᒪᐌᐤ ᐁᑳ ᑭᒋ ᑭᒋᑎᔕᐅᑯᑦ ᐊᓂᒪ ᐊᔅᑮᒃ ᐅᒋ᙮
ᐁᑯᑕ ᒫᑲ ᐁᑖᒋᒃ, ᐯᔓᒡ ᐗᒌᒃ, ᓈᔅᐱᒡ ᒥᒉᑦ ᐁ ᐊᓭᔭᑎᒋᒃ ᑯᑯᔕᒃ ᐁ ᒥᒋᓱᒋᒃ᙮
ᒥᓯᐌ ᒫᑲ ᒪᒋ ᐊᒑᑾᒃ ᑮ ᓇᑐᑕᒪᐌᐗᐤ, ᐁ ᐃᑗᒋᒃ, ᐃᔑᑎᔕᐅᓈᓐ ᐃᑕ ᐁ ᐃᑖᒋᒃ ᑯᑯᔕᒃ, ᑭᒋ ᐱᑐᑫᔅᑲᐗᑭᒋᒃ᙮
ᑣᔦᒃ ᒫᑲ ᑮ ᐃᓕᓇᐌᐤ᙮ ᐊᓂᑭ ᐎᓕᐱ ᐊᒑᑾᒃ ᒫᑲ ᑮ ᐗᓚᐎᐗᒃ, ᑮ ᐱᑐᑫᔅᑲᐌᐗᒃ ᒫᑲ ᑯᑯᔕ; ᐊᓂᑭ ᑯᑯᔕᒃ ᒫᑲ ᓱᑲ ᑮ ᓈᓯᐯᐸᑖᐗᒃ ᐃᑕ ᐁ ᑭᔅᑲᒑᓕᒃ ᑭᒋᑲᒦᒃ, (ᓈᓐᑕᐤ ᓂᔡᐤ ᑭᒋᒥᑖᑐᒥᑕᓇᐤ ᑮ ᐃᑕᔑᐗᒃ, ᑮ ᓂᔅᑖᐸᐌᐗᒃ ᒫᑲ ᑭᒋᑲᒦᒃ)᙮
ᐊᓂᑭ ᒫᑲ ᑳ ᐊᔕᒫᒋᒃ ᑯᑯᔕ ᑮ ᐅᔑᒧᐗᒃ, ᑮ ᐎᑕᒶᒃ ᒫᑲ ᐃᑖᐎᓂᒃ, ᓀᔥᑕ ᐊᓐᑕ ᐊᔅᑮᒃ᙮ ᑮ ᐗᓚᐎᐃᑐᑌᐗᒃ ᒫᑲ ᑭᒋ ᐙᐸᑕᑭᒃ ᑫᒀᓕᐤ ᑳ ᑐᒋᑳᑌᓕᒃ᙮
ᐯᒋ ᓈᑌᐗᒃ ᒫᑲ ᒋᓴᓴ, ᐙᐸᒣᐗᒃ ᒫᑲ ᐊᓂᐃ ᑳ ᑮ ᐱᒋᔅᑳᑯᓕᒋ ᒪᒋ ᐊᒑᑾ, ᓀᔥᑕ ᑳ ᑮ ᐋᔭᐙᓕᒋ ᐊᓂᐃ ᓕᒋᔭᓇ, ᐁ ᐊᐱᓕᒋ, ᐁ ᐎᓛᒋᑲᓂᓕᒋ, ᓀᔥᑕ ᐁ ᒀᔭᔅᑯ ᒥᑐᓀᓕᒋᑲᓂᓕᒋ; ᑮ ᓭᑭᓯᐗᒃ ᒫᑲ᙮
ᐊᓂᑭ ᒫᑲ ᑳ ᐙᐸᑕᑭᒃ, ᑮ ᐎᑕᒪᐌᐗᒃ ᑳ ᑮ ᐃᑭᓂᓕᒃ ᐊᓂᐃ ᑳ ᑮ ᐱᒋᔅᑳᑯᓕᒋ ᒪᒋ ᐊᒑᑾ, ᐊᓯᒋ ᓀᔥᑕ ᑯᑯᔕ ᐅᒋ᙮
ᑮ ᒫᒋ ᓇᑐᑕᒪᐌᐗᒃ ᒫᑲ ᑭᒋ ᑭᑐᑌᓕᒋ ᐅᑦ ᐊᔅᑭᐙᒃ ᐅᒋ᙮
ᐃᔅᐱ ᒫᑲ ᑳ ᐳᓯᑦ ᓈᐱᒀᓂᒃ, ᐊᓇ ᑳ ᑮ ᐱᒋᔅᑳᑯᑦ ᒪᒋ ᐊᒑᑾ ᑮ ᓇᑐᑕᒪᐌᐤ ᑭᒋ ᐎᒉᐙᑦ᙮
ᐁᓕᐌᒃ ᒫᑲ ᒋᓴᔅ ᓇᒪᐎᓚ ᑮ ᐃᓕᓇᐌᐤ; ᒫᑲ ᐃᑌᐤ, ᑭᐌ ᓈᔑᒃ ᑭ ᑐᑌᒪᒃ, ᐎᑕᒫᐎᒃ ᒫᑲ ᑫᑯ ᑭᒋ ᑫᒀᓇ ᐅᑎᐯᓕᒋᑫᐤ ᑳ ᑮ ᑐᑕᒫᔉ, ᓀᔥᑕ ᐁ ᑮ ᑭᑎᒫᑫᓕᒥᔉ᙮
ᑮ ᑭᑐᑌᐤ ᒫᑲ, ᓀᔥᑕ ᑮ ᒫᒋ ᐙᐎᑕᒻ ᑎᑳᐳᓕᓯᒃ ᐊᓂᐃ ᑭᒋ ᑫᒀᓇ ᑳ ᑮ ᑐᑕᒫᑯᑦ ᒋᓴᓴ: ᒥᓯᐌ ᐃᓕᓕᐗᒃ ᒫᑲ ᑮ ᒫᒪᔅᑳᑕᒶᒃ᙮ᒉᕋᔅ ᐅᑖᓂᓴ ᓀᔥᑕ ᐃᔅᑴᐤ ᑳ ᓵᒥᓇᒃ ᒋᓴᔅ ᐅᑖᑯᐅᓂᓕᐤ
ᐃᔅᐱ ᒫᑲ ᒋᓴᔅ ᒥᓇ ᑳ ᐊᔓᐙᐊᒃ ᓈᐱᒀᓂᒃ ᑴᔅᑲᑳᒻ ᐃᑌᑫ, ᑮ ᒪᐗᓴᑯᓈᑎᑯ ᒥᒉᑦ ᐃᓕᓕᐗ ᐯᔓᒡ ᒫᑲ ᑭᒋᑲᒦᒃ ᑮ ᐃᑕᐤ᙮
ᒫᑎᑲ, ᒫᑲ, ᑮ ᐯᒋ ᓈᑎᑯ ᐊᐌᓕᐗ ᑳ ᑎᐯᓕᑕᒥᓕᒋ ᐋᔭᒥᐁᐎᑲᒥᑯᓕᐤ, ᒉᕋᔅ ᐁ ᐃᔑᓂᑳᓱᓕᒋ; ᐃᔅᐱ ᒫᑲ ᐎᐋᐸᒥᑯᑦ, ᑮ ᐸᑭᔑᓂᓕᐗ ᐅᓯᑎᒃ,
ᓱᑲ ᒫᑲ ᑮ ᓇᑐᑕᒫᑯ, ᐁ ᐃᑎᑯᑦ, ᓂᑖᓂᔅ ᑳ ᐋᐱᔑᔑᔑᑦ ᐱᒥᔑᓐ ᑫᑳᑦ ᐁ ᐳᓂ ᐱᒫᑎᓰᑦ; ᑭ ᓇᑐᑕᒫᑎᓐ ᑭᒋ ᐯᒋ ᓵᒥᓇᑦ, ᑭᒋ ᒥᓇᐙᒋᐋᑲᓂᐎᑦ, ᑲᑕ ᐱᒫᑎᓯᐤ ᒫᑲ᙮
ᒋᓴᔅ ᒫᑲ ᑮ ᐎᒉᐌᐤ; ᑮ ᓄᔅᐱᓈᑎᑯ ᓀᔥᑕ ᒥᒉᑦ ᐃᓕᓕᐗ, ᑮ ᓯᑎᔥᑳᑯ ᒫᑲ᙮
ᐯᔭᒃ ᒫᑲ ᐃᔅᑴᐤ, ᐁ ᐅᒋᑲᐗᓂᓕᒃ ᐅᒥᑯ ᓂᔓᔖᑉ ᐱᐴᓋ᙮
ᓀᔥᑕ ᒥᒉᑦ ᑫᒀᓇ ᐁ ᑮ ᐋᑯᐃᑯᑦ ᐁ ᐃᑐᑖᑯᑦ ᒥᒉᑦ ᓇᑕᑯᓚᓇ, ᐁ ᑮ ᒣᔅᑎᓇᒃ ᓀᔥᑕ ᒥᓯᐌ ᑫᒀᓇ ᑳ ᐋᔮᑦ, ᐁᑳ ᒫᑲ ᐙᐙᒡ ᐋᐱᔑᔥ ᐁ ᒥᓗᐋᔮᑦ, ᒫᑲ ᐋᒋᐱᑯ ᐁ ᑮ ᐋᑯᓯᑦ,
ᐃᔅᐱ ᑳ ᐯᑕᒃ ᒋᓴᓴ ᐅᒋ, ᑮ ᐯᒋ ᓯᑕᐎᓚᑭᐤ ᐅᑖᓈᒃ, ᑮ ᓵᒥᓇᒬᐤ ᒫᑲ ᐅᑦ ᐊᑯᐅᓂᓕᐤ:
ᐌᓴ ᑮ ᐃᑗᐤ, ᑮᔥᐱᓐ ᑮ ᓵᒥᓇᒶᑫ ᐅ ᐎᓛᒋᑲᓇ ᐱᑯ, ᓂ ᑳ ᒥᓚᐋᔮᓐ᙮
ᑣᔦᒃ ᒫᑲ ᐃᑕ ᑳ ᐅᑖᔑᑳᐗᓂᓕᒃ ᐅᒥᑯ ᑮ ᐹᔅᑌᓕᐤ; ᓀᔥᑕ ᑮ ᒧᔑᑕᐤ ᐎᔮᐎᒃ ᐁ ᒥᓇᐙᒋᐋᑲᓂᐎᑦ ᐊᓂᒪ ᐋᑯᐃᑖᔅᐱᓀᐎᓐ ᐅᒋ᙮
ᒋᓴᔅ ᒫᑲ, ᑣᔦᒃ ᐁ ᑭᔅᑫᓕᑕᒃ ᓱᑳᑎᓯᐎᓂᓕᐤ ᐁ ᑮ ᐗᓚᐎᐸᓕᓕᒃ ᐎᔮᐎᒃ ᐅᒋ, ᑮ ᑴᔅᑭᑳᐸᐎᐤ ᐁ ᓯᑎᔥᑳᑖᑲᓂᐎᑦ, ᑮ ᐃᑗᐤ ᒫᑲ, ᐊᐌᓇ ᑳ ᓵᒥᓇᒃ ᓂ ᐎᓛᒋᑲᓇ?
ᑮ ᐃᑎᑯ ᒫᑲ ᐅ ᑭᔅᑭᓄᐊᒪᐙᑲᓇ, ᑮ ᐙᐸᒪᐗᒃ ᒥᔮᒪᐎᒥᒉᑎᒋᒃ ᐃᓕᓕᐗᒃ ᐁ ᓯᑎᔥᑳᔅᑭᒃ, ᑭᑦ ᐃᑣᓐ ᓈ ᒫᑲ, ᐊᐌᓇ ᑳ ᓵᒥᓂᑦ?
ᐙᔅᑲ ᒫᑲ ᑮ ᐃᑖᐱᐤ, ᐁ ᐎ ᐙᐸᒫᑦ ᐊᓂᐃ ᑳ ᑮ ᑐᑕᒥᓕᒋ ᐊᓂᐁᓕᐤ᙮
ᒫᑲ ᐊᓇ ᐃᔅᑴᐤ, ᐁ ᓭᑭᓯᑦ ᓀᔥᑕ ᐁ ᓇᓂᑭᐸᓕᑦ, ᐁ ᑭᔅᑫᓕᑕᒃ ᑫᒀᓕᐤ ᑳ ᑮ ᑐᑕᐙᑲᓂᐎᑦ, ᑮ ᐯᒋ ᐅᑎᑕᐱᔅᑕᐌᐤ, ᓀᔥᑕ ᐁ ᑖᐺᑦ ᒥᓯᐌ ᑮ ᐎᑕᒪᐌᐤ᙮
ᑮ ᐃᑌᐤ ᒫᑲ, ᓂᑖᓂᔅ, ᑭ ᑖᐺᔦᓕᑕᒧᐎᓐ ᑭ ᑮ ᒥᓇᐙᒋᐃᑯᓐ; ᑭᑐᑌ ᑳᔮᒣᓕᑕᒧᐎᓂᒃ, ᓀᔥᑕ ᒥᓗᒪᒋᐅ ᑭᑦ ᐃᑖᔅᐱᓀᐎᓐ ᐅᒋ᙮
ᒣᒀᒡ ᑫᔮᐸᒡ ᐁ ᐋᔭᒥᑦ ᑮ ᐯᒋ ᐃᑐᑌᓕᐗ ᐋᑎᑦ ᐎᑭᒃ ᐅᒋ ᐊᓇ ᑳ ᑎᐯᓕᑕᒃ ᐋᔭᒥᐁᐎᑲᒥᑯᓕᐤ, ᐁ ᐃᑗᓕᒋ, ᑭᑖᓂᔅ ᓇᒪ ᐱᒫᑎᓯᐤ; ᑖᓀᑭ ᐌᒋ ᑫᔮᐸᒡ ᒥᑯᔅᑳᒋᐊᑦ ᐅᑭᒪᐤ?
ᐃᔅᐱ ᒫᑲ ᒋᓴᔅ ᐱᐁᑕᒃ ᑳ ᑮ ᐃᑣᓂᐗᓂᓕᒃ, ᐃᑌᐤ ᐊᓂᐃ ᑳ ᑎᐯᓕᑕᒥᓕᒋ ᐋᔭᒥᐁᐎᑲᒥᑯᓕᐤ, ᐁᑳᐎᓚ ᓭᑭᓯ, ᑖᐺᑕ ᐱᑯ᙮
ᓇᒪ ᒫᑲ ᑮ ᐃᓕᓇᐌᐤ ᐊᐌᓕᐗ ᑭᒋ ᓄᔅᐱᓈᑎᑯᑦ, ᐱᑯ ᐱᑕᕐ, ᓀᔥᑕ ᒉᒻᔅ, ᓀᔥᑕ ᒑᓐ ᐎᒋᔖᓇ ᒉᒻᔅ᙮
ᐃᔅᐱ ᒫᑲ ᑳ ᐱᑐᑫᑦ, ᐃᑌᐤ, ᑖᓀᑭ ᐌᒋ ᐅᒪ ᐃᔑ ᑲᒀᑕᑲᑗᒧᔦᒃ ᓀᔥᑕ ᒫᑐᔦᒃ? ᐅᔥᑭᓂᑭᔅᑴᔑᔥ ᓇᒪᐎᓚ ᓂᐱᐤ, ᒫᑲ ᓂᐸᐤ᙮
ᓱᑲ ᒫᑲ ᑮ ᐹᐱᐁᐗᒃ᙮ ᒫᑲ ᐃᔅᐱ ᒥᓯᐌ ᑳ ᑮ ᐗᓚᐎᑎᔕᐙᑦ, ᑮ ᐃᑐᑕᐃᒣᐤ ᐅᑖᐎᔭ ᓀᔥᑕ ᐅᑳᐎᔭ ᐅᔥᑭᓂᑭᔅᑴᔑᔥ, ᐊᓂᐃ ᓀᔥᑕ ᑳ ᑮ ᐯᒋ ᐎᒉᐎᑯᑦ ᓀᔥᑕ ᐱᑐᑫᐤ ᐃᑕ ᐁ ᐃᔑ ᐱᒥᔑᓂᓕᒋ ᐅᔥᑭᓂᑭᔅᑴᔑᔕ᙮
ᑮ ᓴᑭᒉᓀᐤ ᒫᑲ ᐅᔥᑭᓂᑭᔅᑴᔑᔕ, ᑮ ᐃᑌᐤ ᒫᑲ, ᑖᓕᑕ ᑰᒪᐃ; ᑳ ᐃᑗᒪᑲᒃ ᐁ ᐃᑗᔅᒋᑳᑌᒃ, ᐅᔥᑭᓂᑭᔅᑴᔑᔥ, ᑭᑦ ᐃᑎᓐ, ᐗᓂᔥᑳ᙮
ᑣᔦᒃ ᒫᑲ ᐅᔥᑭᓂᑭᔅᑴᔑᔥ ᑮ ᐗᓂᔥᑲᐤ, ᑮ ᐱᒧᑌᐤ ᒫᑲ; ᐌᓴ ᑮ ᓂᔓᔖᐱᐴᓀᓯᐤ; ᑮ ᒫᒪᔅᑳᑕᒸᒃ ᒫᑲ ᑭᒋ ᒫᒪᔅᑳᑕᒧᐎᓐ ᐅᒋ᙮
ᓱᑲ ᒫᑲ ᑮ ᐃᑕᔓᒣᐤ ᐁᑳᐎᓚ ᐊᐌᓕᐗ ᑭᒋ ᑭᔅᑫᓕᑕᒥᓕᒋ; ᑮ ᐃᑕᔓᐌᐤ ᒫᑲ ᑫᒀᓕᐤ ᑭᒋ ᐊᔕᒥᒥᒋ᙮
ᒋᓴᔅ ᓈᔦᑕᐌᓕᒪᑲᓂᐎᐤ ᓈᓴᕆᑎᒃ
ᐊᓐᑕ ᒫᑲ ᑮ ᐅᒋ ᑭᑐᑌᐤ, ᑮ ᐯᒋ ᐃᑐᑌᐤ ᒫᑲ ᑎᐱᓚᐌ ᐅᑦ ᐊᔅᑮᒃ, ᑮ ᓄᔅᐱᓈᑎᑯ ᒫᑲ ᐅ ᑭᔅᑭᓄᐊᒪᐙᑲᓇ᙮
ᐃᔅᐱ ᒫᑲ ᐋᔭᒥᐁᑭᔑᑲᐤ ᐌᑎᒋᐸᓕᒃ, ᑮ ᒫᒋ ᑭᔅᑭᓄᐊᒫᑫᐤ ᐋᔭᒥᐁᐎᑲᒥᑯᒃ: ᓀᔥᑕ ᒥᒉᑦ ᐁ ᐯᑕᐙᒋᒃ ᑮ ᒫᒪᔅᑳᑕᒶᒃ, ᐁ ᐃᑗᒔᒃ, ᑖᓐᑌ ᐌᒋ ᐋᔮᑦ ᐊᐗ ᐃᓕᓕᐤ ᐅᐅ ᑫᒀᓇ? ᑫᑯ ᓀᔥᑕ ᑲᑫᑕᐌᓕᑕᒧᐎᓐ ᐅᒪ ᑳ ᒥᓛᑲᓂᐎᑦ, ᐙᐙᒡ ᐅᐅ ᑭᒋ ᐊᑑᔅᑫᐎᓇ ᐅᒋᒋᔭ ᑳ ᐅᒋ ᑐᑕᒃ?
ᓇᒪᔦᐤ ᓈ ᐊᐗ ᒥᔅᑎᑯᓈᐯᐤ, ᒣᕆ ᐅᑯᓯᓴ, ᐎᒋᔖᓇ ᒉᒻᔅ ᓀᔥᑕ ᒍᓰᔅ, ᓀᔥᑕ ᒎᑕ, ᓀᔥᑕ ᓵᐃᒪᓐ? ᓇᒪ ᓈ ᓀᔥᑕ ᐎᒋᔖᓇ ᑭ ᐎᒋᑕᔑᑫᒥᑯᓈᐗ? ᑮ ᓈᔦᑕᐌᓕᒣᐗᒃ ᒫᑲ᙮
ᒫᑲ ᒋᓴᔅ ᑮ ᐃᑌᐤ, ᐅᑭᔅᑭᐙᐃᑫᐤ ᐋᔭᐤ ᑭᔅᑌᓕᑖᑯᓯᐎᓂᓕᐤ, ᑎᐱᓚᐌ ᐅᑦ ᐊᔅᑮᒃ, ᓀᔥᑕ ᑎᐱᓚᐌ ᐅ ᑐᑌᒪ ᐅᒋ, ᓀᔥᑕ ᑎᐱᓚᐌ ᐅ ᐙᔅᑳᔨᑲᓂᒥᒃ ᐱᑯ ᓇᒪᐎᓚ ᑭᔅᑌᓕᒫᑲᓂᐎᐤ᙮
ᓇᒪᐎᓚ ᒫᑲ ᐊᓐᑕ ᑮ ᒫᒪᑖᐎ ᐊᑑᔅᑫᐤ, ᐱᑯ ᐁ ᑮ ᓵᒥᓈᑦ ᐋᑎᑦ ᑳ ᐋᑯᓯᓕᒋ ᐃᓕᓕᐗ ᓀᔥᑕ ᐁ ᑮ ᒥᓇᐙᒋᐋ᙮
ᑮ ᒫᒪᔅᑲᑕᒬᐤ ᒫᑲ ᐅᑦ ᐋᓉᔦᓕᑕᒧᐎᓂᓕᐤ,ᒋᓴᔅ ᑭᒋᑎᔕᐌᐤ ᐊᓂᐃ ᓂᔓᔖᑉ ᐅᑭᔅᑭᓄᐊᒪᐙᑲᓇ ᐊᓂᐃ ᐃᑖᐎᓂᔑᒃ ᒫᑲ ᐙᔅᑲ ᑮ ᐹᐸᐃᑐᑌᐤ ᐁ ᑭᔅᑭᓄᐊᒫᑫᑦ᙮
ᓇᑐᒣᐤ ᒫᑲ ᐊᓂᐃ ᓂᔓᔖᑉ, ᓀᔥᑕ ᑮ ᒫᒋ ᑭᒋᑎᔕᐌᐤ ᓈᓂᔓ; ᑮ ᒥᓓᐤ ᒫᑲ ᑭᒋ ᔖᑯᒋᐋᓕᒋ ᐎᓕᐱ ᐊᒑᑾ;
ᑮ ᐃᑕᔕᐙᑌᐤ ᒫᑲ ᐁᑳ ᑫᒀᓕᐤ ᑭᒋ ᑭᑐᑕᑖᓕᒋ ᐁ ᐸᐹᒧᑌᓕᒋ, ᐱᑯ ᓴᔅᑲᐅᓂᓕᐤ; ᓇᒪᐎᓚ ᒥᒋᒥᐗᑎᓕᐤ, ᓇᒪ ᓀᔥᑕ ᐊᓚᑯᓈᐗ, ᓇᒪ ᓀᔥᑕ ᔔᓕᐋᓇ ᐎᐗᑎᓕᒃ:
ᒫᑲ ᑭᒋ ᑭᑭᔥᑲᒥᓕᒋ ᒪᔅᑭᓯᓇ; ᐁᑳ ᓀᔥᑕ ᑭᒋ ᐳᔅᑎᔥᑲᒥᓕᒋ ᓂᔓ ᐱᓯᔅᑳᑲᓇ᙮
ᑮ ᐃᑌᐤ ᒫᑲ, ᐱᑯ ᐃᑕ ᑫ ᐱᑐᑫᐌᑴ ᐙᔅᑳᔨᑲᓂᒃ, ᐁᑯᑕ ᑕᔑᑫᒃ ᐹᑎᒫ ᐊᓐᑕ ᐅᒋ ᑭᑐᑌᔦᑴ᙮
ᐊᐌᓇ ᒫᑲ ᐁᑳ ᑫ ᐱᑐᑲᐃᑖᑴ, ᐁᑳ ᓀᔥᑕ ᑫ ᓇᑐᑕᑖᑴ; ᐃᔅᐱ ᐊᓐᑕ ᐅᒋ ᑭᑐᑌᔦᑴ, ᐸᐹᐎᐸᓕᑖᒃ ᒪᒋᑾᓛᔕ ᑭᓯᑎᐙᒃ ᐅᒋ ᑭᒋ ᐅᒋ ᒫᒥᔑᒥᑯᒋᒃ᙮ ᑖᐺ ᑭᑦ ᐃᑎᓇᐗᐤ, ᐊᐗᓯᑌ ᑲᑕ ᒥᓗ ᐃᑌᓕᑖᑾᓋ ᓴᑕᒻ ᓀᔥᑕ ᑯᒪᕋ ᑎᐹᔅᑯᓂᑫᐎ ᑭᔑᑳᑫ, ᐃᔥᐱᔥ ᐊᓂᒪ ᐃᑖᐎᓐ᙮
ᑮ ᑭᑐᑌᐗᒃ ᒫᑲ, ᓀᔥᑕ ᑮ ᑲᑫᔅᑭᒥᐌᐗᒃ ᐃᓕᓕᐗ ᑭᒋ ᑴᔅᑳᑎᓯᓕᒋ᙮
ᑮ ᐗᓚᐎᐌᐱᓀᐗᒃ ᒫᑲ ᒥᒉᑦ ᒪᒋ ᐊᒑᑾ, ᐱᒥᓕᐤ ᓀᔥᑕ ᑮ ᐅᒋ ᑐᒥᓀᐗᒃ ᒥᒉᑦ ᑳ ᐋᑯᓯᓕᒋ, ᑮ ᒥᓇᐙᒋᐁᐗᒃ ᒫᑲ᙮ᒑᓐ ᐅᓯᑲᐋᑖᑫᐤ ᓂᐸᐊᑳᓂᐎᐤ
ᑭᒋᐅᑭᒪᐤ ᐦᐁᕋᑦ ᒫᑲ ᑮ ᐯᑕᒻ ᐁ ᐃᑖᒋᒥᒥᒋ; (ᐌᓴ ᐅᑦ ᐃᔑᓂᑳᓱᐎᓐ ᒥᓯᐌ ᑮ ᐋᓕᒧᒋᑳᑌᓕᐤ;) ᑮ ᐃᑗᐤ ᒫᑲ, ᒐᓐ ᐅᓯᑲᐋᑖᑫᐤ ᑮ ᐗᓂᔥᑲᐤ ᐅᓂᐱᐗ ᐅᒋ, ᐁᐗᑯ ᐌᒋ ᓄᑯᑖᑦ ᒫᒪᔅᑳᒋ ᐊᑑᔅᑫᐎᓇ᙮
ᑯᑕᑭᔭᒃ ᑮ ᐃᑗᐗᒃ, ᐊᐗ ᐁᐗᒀᓇ ᐃᓛᐃᒐ᙮ᓀᔥᑕ ᑯᑕᑭᔭᒃ ᑮ ᐃᑗᐗᒃ, ᐅᑭᔅᑭᐙᐃᑫᐤ ᐊᓇ, ᓀᔥᑕᐱᑯ ᑖᐱᔅᑯᒡ ᐯᔭᒃ ᐁ ᐃᑕᓯᒋᒃ ᐅᑭᔅᑭᐙᐃᑫᐗᒃ᙮
ᒫᑲ ᐃᔅᐱ ᐦᐁᕋᑦ ᐱᐁᑕᒃ, ᑮ ᐃᑗᐤ, ᐊᐗ ᐁᐗᒀᓇ ᒑᓐ, ᑳ ᑮ ᑮᔥᑭᑴᐗᒃ: ᑮ ᐗᓂᔥᑲᐤ ᐅᓂᐱᐗ ᐅᒋ᙮
ᐌᓴ ᐦᐁᕋᑦ ᑫᒋᐙᒃ ᑮ ᐃᔑᑎᔕᐅᐌᑯᐸᓐ ᓀᔥᑕ ᑮ ᐅᑎᓀᑯᐸᓐ ᒑᓇ, ᓀᔥᑕ ᑭᐸᐅᑐᐎᑲᒥᑯᒃ ᑮ ᒫᒫᒋᑯᐱᑌᑯᐸᓈ ᐦᐃᕈᑎᔭᒃ ᐅᒋ, ᐎᒋᔖᓇ ᐱᓕᑉ ᐎᐎᓕᐗ: ᐌᓴ ᑮ ᐎᑭᒣᑯᐸᓐ᙮
ᐌᓴ ᒑᓐ ᑮ ᐃᑌᑯᐸᓐ ᐦᐁᕋᑕ, ᓇᒪᐎᓚ ᐅᓚᔓᐌᓕᑖᑾᓐ ᑭᒋ ᐋᔭᐎᒪᑦ ᑭᒋᔖᓐ ᐎᐗ᙮
ᐁᐗᑯ ᐌᒋ ᐦᐃᕈᑎᔭᔅ ᑮ ᐸᒀᑖᑦ, ᑲᑕ ᑮ ᓂᐸᐁᐸᓐ ᒫᑲ; ᓇᒪᐎᓚ ᒫᑲ ᑮ ᑲᔥᑭᑕᐤ᙮
ᐌᓴ ᐦᐁᕋᑦ ᑮ ᑯᔅᑌᐤ ᒑᓇ, ᐁ ᑭᔅᑫᓕᒫᑦ ᐁ ᒀᔭᔅᑭᑎᓕᒋ, ᓀᔥᑕ ᐁ ᐸᓓᑭᓯᓕᒋ ᐃᓕᓕᐗ, ᓀᔥᑕ ᑮ ᓈᑲᑕᐌᓕᒣᐤ; ᐃᔅᐱ ᒫᑲ ᑳ ᐯᑕᐙᑦ, ᒥᒉᑦ ᑫᒀᓇ ᑮ ᑐᑕᒻ, ᓀᔥᑕ ᓯᑭᓓᓯᐤ ᐁ ᐯᑕᐙᑦ᙮
ᐃᔅᐱ ᒫᑲ ᐁ ᓇᐃᐸᓕᒃ ᑭᔑᑲᐤ ᑳ ᐅᑎᒋᐸᓕᒃ, ᐦᐁᕋᑦ ᐅ ᑎᐱᔅᑲᒧᐎ ᑭᔑᑳᒥᒃ ᑮ ᐅᔑᑕᒪᐌᐤ ᓂᐯᑴᐎᓂᓕᐤ ᐅᑦ ᐅᑭᒫᒪ, ᑭᒋ ᓇᑐᐸᓂᐎᑭᒫᒪ, ᓀᔥᑕ ᑳ ᑭᔅᑌᓕᑖᑯᓯᓕᒋ ᑳᓕᓕᒃ:
ᐃᔅᐱ ᒫᑲ ᐁᐗᑯ ᐦᐃᕈᑎᔭᔅ ᐅᑖᓂᓴ ᐱᐁᒋ ᐱᑐᑫᓕᒋ ᓀᔥᑕ ᐁ ᓂᒥᓕᒋ, ᓀᔥᑕ ᐁ ᑮ ᓇᐃᓚᐌᐃᑯᑦ ᐦᐁᕋᑦ ᓀᔥᑕ ᐊᓂᐃ ᑳ ᐎᑕᐱᒥᑯᑦ; ᑭᒋᐅᑭᒪᐤ ᑮ ᐃᑌᐤ ᐅᔥᑭᓂᑭᔅᑴᐗ, ᓇᑐᑕᒫᐎᓐ ᐱᑯ ᑫᒀᓐ ᑳ ᓇᑕᐌᓕᑕᒪᓐ, ᐁᑯ ᒫᑲ ᑫ ᒥᓕᑖᓐ᙮
ᑮ ᑭᒋᐃᑌᐤ ᒫᑲ, ᐱᑯ ᑫᒀᓐ ᑫ ᓇᑐᑕᒪᐎᔭᓐ, ᑭ ᑳ ᒥᓕᑎᓐ, ᐋᐳᒋᑲ ᐋᐱᑕᐤ ᓂᑦ ᐅᑭᒫᐎᐎᓐ᙮
ᑣᔦᒃ ᒫᑲ ᑮ ᑭᓕᐱ ᐯᒋ ᓈᑌᐤ ᑭᒋᐅᑭᒫᐗ, ᓀᔥᑕ ᐁ ᓇᑐᑕᒫᑫᑦ, ᑮ ᐃᑗᐤ, ᓂ ᓇᑕᐌᓕᑌᓐ ᐹᑎᒪ ᑭᒋ ᒥᓕᔭᓐ ᒑᓇ ᐅᓯᑲᐋᑖᑫᐤ ᐅᔅᑎᒀᓐ ᐅᓛᑲᓂᒃ᙮
ᑭᒋᐅᑭᒪᐤ ᒫᑲ ᓈᔅᐱᒡ ᑮ ᒥᒋᓚᐌᓯᐤ; ᐁᓕᐌᒃ ᒫᑲ ᐅ ᑭᒋᐃᑗᐎᓐ ᐅᒋ, ᓀᔥᑕ ᐊᓂᐃ ᐅᒋ ᑳ ᐎᑕᐱᒥᑯᑦ, ᓇᒪᐎᓚ ᐎ ᐋᓉᑕᐌᐤ᙮
ᑣᔦᒃ ᒫᑲ ᑭᒋᐅᑭᒪᐤ ᑮ ᐃᔑᑎᔕᐌᐤ ᐅᓄᑎᓂᑫᐗ, ᓀᔥᑕ ᑮ ᐃᑕᔓᐌᐤ ᐅᔅᑎᒀᓂᓕᐤ ᑭᒋ ᐯᑖᓂᐗᓂᓕᒃ: ᑮ ᐃᑐᑌᐤ ᒫᑲ ᓀᔥᑕ ᑮ ᑮᔥᑭᑴᐌᐤ ᑭᐸᐅᑐᐎᑲᒥᑯᒃ,
ᑮ ᐯᑕᐌᐤ ᒫᑲ ᐅᔅᑎᒀᓂᓕᐤ ᐅᓛᑲᓂᒃ, ᑮ ᒥᓓᐤ ᒫᑲ ᐅᔥᑭᓂᑭᔅᑴᐗ: ᐅᔥᑭᓂᑭᔅᑴᐤ ᒫᑲ ᑮ ᒥᓓᐤ ᐅᑳᐎᔭ᙮
ᐃᔅᐱ ᒫᑲ ᐅ ᑭᔅᑭᓄᐊᒪᐙᑲᓇ ᐱᐁᑕᒥᓕᒋ, ᑮ ᐯᒋ ᐅᑎᓇᒥᓕᐗ ᐎᔭᐎᓕᐤ, ᑮ ᐊᔅᑖᐌᐗᒃ ᒫᑲ ᒋᐹᔨᑲᒥᑯᒃ᙮ᒋᓴᔅ ᐊᔕᒣᐤ ᓂᔮᓚᓐ ᑭᒋᒥᑖᑐᒥᑕᓇ ᐃᓕᓕᐗ
ᐊᐸᔅᑕᓚᒃ ᒫᑲ ᑮ ᒪᐗᓴᑯᓈᑌᐗᒃ ᒋᓴᓴ, ᓀᔥᑕ ᒥᓯᐌ ᑫᒀᓇ ᑮ ᐎᑕᒪᐌᐗᒃ, ᐙᐙᒡ ᑳ ᑮ ᑐᑕᑭᒃ, ᓀᔥᑕ ᑳ ᑮ ᑭᔅᑭᓄᐊᒫᑫᒋᒃ᙮
ᑮ ᐃᑌᐤ ᒫᑲ, ᐯᒋ ᐃᑐᑌᒃ ᑭᓚᐗᐤ ᐃᑕ ᐁ ᐸᑾᑌᓕᑖᑾᒃ, ᐋᓜᓯᒃ ᒫᑲ ᐱᑕᒪ: ᐌᓴ ᒥᒉᑦ ᑮ ᐯᒋ ᐃᑐᑌᓕᐗ ᓀᔥᑕ ᑭᑐᑌᓕᐗ, ᓇᒪᐎᓚ ᒫᑲ ᑮ ᐊᔅᑌᐎᐗᒃ ᐙᐙᒡ ᐃᔥᐱᔥ ᑭᒋ ᒥᒋᓱᒋᒃ᙮
ᑮᒧᒡ ᒫᑲ ᑮ ᐃᑐᑌᐗᒃ ᐃᑕ ᐁ ᐸᑾᑌᓕᑖᑾᒃ ᓈᐱᒀᓂᒃ᙮
ᐃᓕᓕᐗᒃ ᒫᑲ ᑮ ᐙᐸᒣᐗᒃ ᐁ ᑭᑐᑌᓕᒋ, ᒥᒉᑦ ᒫᑲ ᑮ ᑭᔅᑫᓕᒣᐗᒃ, ᓀᔥᑕ ᐊᓐᑕ ᑮ ᒧᒋᐸᑖᐗᒃ ᒥᓯᐌ ᐃᑖᐎᓇ ᐅᒋ, ᑮ ᐋᑎᔥᑲᐌᐗᒃ ᒫᑲ, ᓀᔥᑕ ᑮ ᒫᒪᐎ ᓈᑌᐗᒃ᙮
ᒋᓴᔅ ᒫᑲ ᐃᔅᐱ ᐱᐁᒋ ᐗᓚᐐᑦ, ᑮ ᐙᐸᒣᐤ ᒥᒉᑦ ᐃᓕᓕᐗ, ᓀᔥᑕ ᑮ ᔕᐎᑌᐁᑐᑕᐌᐤ, ᐌᓴ ᑖᐱᔅᑯᒡ ᒫᓂᔥᒑᓂᔕᒃ ᐁᑳ ᐁ ᐅ ᒫᓂᔥᒑᓂᔑᐎᓕᓕᒥᒋᒃ ᑮ ᐃᔑᓈᑯᓯᐗᒃ: ᑮ ᒫᒋ ᑭᔅᑭᓄᐊᒪᐌᐤ ᒫᑲ ᒥᒉᑦ ᑫᒀᓇ᙮
ᐃᔅᐱ ᒫᑲ ᐁ ᑭᔑᑳᒃ ᒥᔅᑕᐃ ᒥᐋᔭᐎᐸᓕᒃ, ᑮ ᐯᒋ ᓈᑎᑯ ᐅ ᑭᔅᑭᓄᐊᒪᐙᑲᓇ, ᐁ ᐃᑎᑯᑦ, ᐸᑾᑕᔅᑲᒥᑲᐤ ᐅᑕ, ᐋᔕᔾ ᓀᔥᑕ ᐋᑾ ᑭᔑᑳᐤ;
ᑭᒋᑎᔕᐅᒃ, ᑭᒋ ᐃᑐᑌᒋᒃ ᐊᔅᑮᒃ ᒥᓯᐌ ᐙᔅᑲ, ᓀᔥᑕ ᐃᑖᐎᓂᔑᒃ, ᑭᒋ ᐊᑖᐌᔅᑕᒫᓱᑭᒃ ᐊᓚᑯᓈᐗ: ᐌᓴ ᓇᒪᐎᓚ ᑫᒀᓕᐤ ᐋᔮᐗᒃ ᑭᒋ ᒥᒋᒋᒃ᙮
ᑮ ᓇᔥᑴᐗᔑᐁᐤ ᒫᑲ, ᐁ ᐃᑖᑦ, ᐊᔕᒥᑯᒃ ᑭᓚᐗᐤ᙮ᑮ ᐃᑌᐗᒃ ᒫᑲ, ᓂ ᑳ ᐃᑐᑖᓈᓐ ᓈ ᑭᒋ ᐊᑖᐌᔮᒃ ᐃᔥᐱᔥ ᓂᔡᐤ ᒥᑖᑐᒥᑕᓇᐤ ᔔᓕᐋᓈᐱᔅᑯᔕᒃ ᐊᓚᑯᓇᐤ, ᐁᑯ ᒫᑲ ᑭᒋ ᐊᔕᒪᑯᒃ?
ᐃᑌᐤ ᒫᑲ, ᑖᓐᑕᑐ ᐊᓚᑯᓈᐗᒃ ᐁᔭᐌᑾᒃ? ᓇᑕᐎ ᐙᐸᒥᑯᒃ᙮ᐃᔅᐱ ᒫᑲ ᑫᔅᑫᓕᑕᑭᒃ, ᐃᑗᐗᒃ, ᓂᔭᓚᓐ, ᓀᔥᑕ ᓂᔓ ᓇᒣᓴᒃ᙮
ᑮ ᐃᑕᔓᐙᑌᐤ ᒫᑲ ᑭᒋ ᑐᑕᐙᓕᒋ ᑭᒋ ᓇᐊᐱᓕᒋ ᐹᐱᔅᑭᒡ ᐅᓵᐎᔅᑯᔑᐗᑳᒃ᙮
ᑮ ᓇᐊᐱᐗᒃ ᒫᑲ ᐹᐱᔅᑭᒡ, ᒫᒥᑖᑐᒥᑕᓇᐤ, ᓀᔥᑕ ᓈᓂᔮᓚᓗᒥᑕᓇᐤ᙮
ᐃᔅᐱ ᒫᑲ ᑳ ᐅᑎᓈᑦ ᐊᓂᐃ ᓂᔮᓚᓐ ᐊᓚᑯᓇᐗ ᓀᔥᑕ ᓂᔓ ᓇᒣᓴ, ᑮ ᐃᑖᐱᐤ ᑭᒋᑭᔑᑯᒃ ᐃᔑ, ᑮ ᒥᓦᒣᐤ ᒫᑲ, ᑮ ᐱᑯᓀᐤ ᒫᑲ ᐊᓚᑯᓇᐗ, ᐁᑯ ᒫᓛᑦ ᐅ ᑭᔅᑭᓄᐊᒪᐙᑲᓇ ᑭᒋ ᐅᓚᔅᑐᐙᓕᒋ; ᓀᔥᑕ ᐊᓂᐃ ᓂᔓ ᓇᒣᓴ ᑮ ᒫᑎᓇᒪᐌᐤ ᒥᓯᐌ ᐁ ᐃᑕᔑᓚᒋ᙮
ᒥᓯᐌ ᐁ ᐃᑕᓯᒋᒃ ᒫᑲ ᑮ ᒥᒋᓱᐗᒃ, ᓀᔥᑕ ᑮ ᑭᔥᐳᐗᒃ᙮
ᑮ ᐅᑎᓂᒶᒃ ᒫᑲ ᓂᔓᔖᑉ ᐗᑕᐱᐗᑕ ᐁ ᓵᑲᔅᑭᓀᓕᑭ ᐃᔅᑾᒋᑲᓇ ᓀᔥᑕ ᓇᒣᓴ᙮
ᐊᓂᑭ ᒫᑲ ᑳ ᑮ ᒧᐙᒋᒃ ᐊᓚᑯᓈᐗ ᓈᓐᑕᐤ ᓂᔮᓚᓦᐤ ᑭᒋᒥᑖᑐᒥᑕᓇᐤ ᑮ ᐃᑕᔑᐗᒃ ᐃᓕᓕᐗᒃ᙮ᒋᓴᔅ ᐱᒧᑌᐤ ᓂᐲᒃ
ᑣᔦᒃ ᒫᑲ ᑮ ᔖᑯᒋᒣᐤ ᐅ ᑭᔅᑭᓄᐊᒪᐙᑲᓇ ᑭᒋ ᐳᓯᓕᒋ ᓈᐱᒀᓂᒃ, ᓀᔥᑕ ᓂᑳᓐ ᑭᒋ ᐊᔓᐗᐊᒥᓕᒋ ᐯᑦᓭᑕᐃᒃ ᐃᔑ, ᒣᒀᒡ ᐁ ᑭᒋᑎᔕᐙᑦ ᐃᓕᓕᐗ᙮
ᐃᔅᐱ ᒫᑲ ᑳ ᑭᒋᑎᔕᐙᑦ, ᐗᒌᒃ ᑮ ᐃᑐᑌᐤ ᑭᒋ ᐋᔭᒥᐋᑦ᙮
ᐃᔅᐱ ᒫᑲ ᐌᑖᑯᔑᒃ, ᓈᐱᒀᓐ ᑌᑖᐗᑳᒻ ᑭᒋᑲᒦᒃ ᑮ ᐃᑕᑾᓐ, ᐎᓚ ᒫᑲ ᑮ ᐯᔭᑯ ᒧᔅᑕᔅᑲᒥᒃ᙮
ᑮ ᐙᐸᒣᐤ ᒫᑲ ᐁᓕᑯᒃ ᐁ ᐊᑑᔅᑫᓕᒋ ᐁ ᐱᒥᔥᑳᓕᒋ; ᐌᓴ ᑮ ᓇᑳᔮᔑᐗᒃ: ᓈᓐᑕᐤ ᒫᑲ ᓀᐤ ᓂᐯᐱᐎᓂᒃ ᐁ ᑎᐱᔅᑳᒃ ᑮ ᐯᒋ ᓈᑌᐤ, ᐁ ᐱᒧᑌᑦ ᑭᒋᑲᒦᒃ, ᓀᔥᑕ ᑲᑕ ᑮ ᒥᔮᔥᑲᐌᐸᓐ᙮
ᐃᔅᐱ ᒫᑲ ᐎᐋᐸᒫᒋᒃ ᐁ ᐱᒧᑌᓕᒋ ᑭᒋᑲᒦᒃ, ᑮ ᐃᑌᓕᑕᒶᒃ ᐊᒑᑯᐎᑐᑫ, ᑮ ᑌᐺᐗᒃ ᒫᑲ;
ᐌᓴ ᒥᓯᐌ ᐁ ᐃᑕᓯᒋᒃ ᑮ ᐙᐸᒣᐗᒃ, ᓀᔥᑕ ᑮ ᒥᑯᔥᑳᑌᓕᑕᒶᒃ; ᑣᔦᒃ ᒫᑲ ᑮ ᐋᔭᒥᐁᐤ, ᐃᑌᐤ ᒫᑲ, ᑳᔭᒣᓕᑕᒧᒃ: ᓂᓚ ᐅ; ᐁᑳᐎᓚ ᓭᑭᓰᒃ᙮
ᑮ ᓈᑌᐤ ᒫᑲ ᓈᐱᒀᓂᒃ; ᑮ ᐳᓂᓗᐌᐤ ᒫᑲ: ᓈᔅᐱᒡ ᒫᑲ ᑮ ᑯᔥᑴᓕᑕᒶᒃ ᓀᔥᑕ ᐋᓕᐙᒃ ᑮ ᒫᒪᔅᑳᑕᒶᒃ᙮
ᐌᓴ ᓇᒪᐎᓚ ᑮ ᒥᑐᓀᓕᑕᒶᒃ ᐊᓂᐁᓕᐤ ᒫᒪᑖᐎ ᐃᓯᒋᐎᓂᓕᐤ ᐊᓚᑯᓇᐗ: ᐌᓴ ᐅᑌᐃᐗᐤ ᑮ ᒪᔥᑲᐙᓕᐤ᙮ᒋᓴᔅ ᒥᓇᐙᒋᐁᐤ ᐅᑖᑯᓴ ᑲᓇᓴᕃᑦ
ᐃᔅᐱ ᒫᑲ ᑳ ᐊᔓᐗᐊᑭᒃ, ᑮ ᐅᑎᑕᐊᒶᒃ ᑲᓇᓴᕃᑦ ᐊᔅᑭᓕᐤ, ᑮ ᓈᑕᑳᐊᒶᒃ ᒫᑲ᙮
ᑮ ᐋᔨᔅᐸᑕᐗᒃ ᒫᑲ ᒥᓯᐌ ᐊᓂᒪ ᐊᔅᑮᒃ ᐙᔅᑲ ᓀᔥᑕ ᑮ ᒫᒋ ᐸᐹᒥᐎᓓᐗᒃ ᓂᐯᐎᓂᒃ ᐊᓂᐃ ᑳ ᐋᑯᓯᓕᒋ ᐃᑕ ᐁ ᐯᑕᑭᒃ ᐁ ᐃᑖᓕᒋ᙮
ᐱᑯ ᐃᑕ ᒫᑲ ᐁ ᐹᐱᑐᑫᑦ, ᐃᑖᐎᓂᔑᒃ, ᓀᔥᑕᐱᑯ ᐃᑖᐎᓂᒃ, ᓀᔥᑕᐱᑯ ᐊᔅᑮᒃ, ᑮ ᐸᐱᒥᔑᒣᐗᒃ ᐊᓂᐃ ᑳ ᐋᑯᓯᓕᒋ ᐱᒧᑌᔅᑲᓈᒃ, ᑮ ᓇᑐᑕᒪᐌᐗᒃ ᒫᑲ ᑭᒋ ᓵᒥᓇᒸᒋᒃ ᐱᑯ ᐅᑦ ᐊᑯᐅᓂᓕᐤ ᑎᑎᐱᔅᑕᐃᑲᓂᒃ; ᒥᓯᐌ ᒫᑲ ᑳ ᓵᒥᓂᑭᒃ ᑮ ᒥᓇᐙᒋᐋᐗᒃ᙮
ᐅᑭᔅᑭᒪᓄᐊᒫᑫᐎᓂᐙᐤ ᐋᓂᔅᑫ ᐅᑖᐎᒫᐗᒃ
ᐁᑯ ᐱᐁᒋ ᒪᐗᓴᑯᓈᑎᑯᑦ ᐸᕋᓯᔭ ᓀᔥᑕ ᐋᑎᑦ ᐅᒪᓯᓇᐃᑫᐗ, ᒋᕉᓴᓚᒥᒃ ᑳ ᐯᒋ ᐅᑐᑌᓕᒋ᙮
ᐃᔅᐱ ᒫᑲ ᐎᐋᐸᒥᒫᒋᒃ ᐋᑎᑦ ᐅ ᑭᔅᑭᓄᐊᒪᐙᑲᓇ ᐁ ᒧᐙᓕᒋ ᐊᓚᑰᓈᐗ ᐁᑳ ᐁ ᐹᔦᑭᒋᒉᓕᒋ ᐁᐗᑯ ᐁᑳ ᐁ ᑳᓯᒋᒉᓕᒋ, ᑮ ᐗᔭᔥ ᐃᑗᐗᒃ᙮
ᐌᓴ ᐸᕋᓯᔭᒃ, ᓀᔥᑕ ᒥᓯᐌ ᒎᐗᒃ, ᑮᔥᐱᓐ ᐁᑳ ᑳᓯᒋᒉᒋᒃ ᒥᒉᑡᐤ, ᓇᒪᐎᓚ ᒥᒋᓱᐗᒃ, ᐁ ᐱᔑᒋᑕᒸᒋᒃ ᐅ ᑭᔅᑭᓄᐊᒫᑫᐎᓂᓕᐤ ᑳ ᓂᑳᓀᓕᑖᑯᓯᓕᒋ᙮
ᐃᔅᐱ ᒫᑲ ᑌᑯᔑᑾᐎ ᐃᑕ ᐁ ᐊᑖᒥᑐᓈᓂᐗᒃ ᐅᒋ, ᑮᔥᐱᓐ ᐁᑳ ᑭᒋᔅᑖᐸᐗᓗᒋᒃ, ᓇᒪᐎᓚ ᒥᒋᓱᐗᒃ᙮ ᓀᔥᑕ ᒥᒉᑦ ᑯᑕᑭᔭ ᑫᒀᓇ ᐃᑕᑾᓋ ᑳ ᑮ ᐅᑎᓇᑭᒃ ᑭᒋ ᐱᔑᒋᑕᑭᒃ, ᐁ ᑭᒋᔅᑖᐸᐗᑖᓂᐗᑭ ᒥᓂᒀᑲᓇ ᐅᑎ, ᓀᔥᑕ ᐅᓛᑲᓂᔕ, ᐅᓵᐙᐱᔉ ᐊᓱᐗᒋᑲᓇ, ᓀᔥᑕ ᒥᒋᓱᓈᑎᑾ᙮
ᐁᑯ ᐹᕋᓯᔦᒃ ᓀᔥᑕ ᐅᒪᓯᓇᐃᑫᐗᒃ ᑫᑴᒋᒫᒋᒃ, ᑖᓀᑭ ᐌᒋ ᑭ ᑭᔅᑭᓄᐊᒪᐙᑲᓇᒃ ᐁᑳ ᐱᒧᑌᒋᒃ ᑳ ᐃᔑ ᑭᔅᑭᓄᐊᒫᑫᒋᒃ ᑳ ᓂᑳᓀᓕᑖᑯᓯᒋᒃ, ᒫᑲ ᐁ ᒧᐙᒋᒃ ᐊᓚᑯᓇᐗ ᐁᑳ ᐁ ᑳᓯᒋᒉᒋᒃ?
ᑮ ᓇᔥᑴᐗᔑᐁᐤ ᒫᑲ, ᐁ ᐃᑖᑦ, ᑖᔑᑆ ᐋᐃᓭᔭ ᐁ ᑭᔅᑭᐙᐃᑫᑦ ᑮ ᐃᑎᑖᒃ ᑳ ᐋᔭᒥᐁᑳᓱᔦᒃ, ᐁ ᐃᑕᓯᓇᐃᑳᑌᒃ, ᐅᑯ ᐃᓕᓕᐗᒃ ᓂ ᑭᔅᑌᓕᒥᑾᒃ ᐅᑐᓂᐙᒃ ᐅᒋ, ᒫᑲ ᐅᑌᐃᐗᐤ ᓂ ᓚᐙᐸᒥᑯᐙᓐ᙮
ᒫᑲ ᐸᑾᓐᑕᐤ ᓂ ᓇᐗᑮᔅᑖᑾᒃ, ᐁ ᑭᔅᑭᓄᐊᒫᑫᒋᒃ ᐃᓕᓕᐗᒃ ᐅ ᑲᑫᔅᑴᐎᓂᐗᐗ ᒦᔅᑯᒡ ᒀᔭᔉ ᑭᔅᑭᓄᐊᒫᑫᐎᓐ᙮
ᐌᓴ, ᐁ ᐃᑲᑌᔅᑖᐌᒃ ᐅ ᑲᑫᔅᑴᐎᓐ ᑭᒋᒪᓂᑐ, ᑭ ᐱᔑᒋᑖᒸᓇᐗᐤ ᐃᓕᓕᐗᒃ ᐅ ᑭᔅᑭᓄᐊᒫᑫᐎᓂᐗᐤ, ᐁ ᑭᒋᔅᑖᐸᐗᑖᓂᐗᑭ ᐅᓚᑲᓇ ᐅᑎ ᓀᔥᑕ ᒥᓂᒀᑲᓇ: ᒥᒉᑦ ᑯᑕᑭᔭ ᐅᒪ ᑐᐎ ᑫᒀᓇ ᓀᔥᑕ ᑭ ᑐᑌᓇᐗᐤ᙮
ᑮ ᐃᑌᐤ ᒫᑲ, ᒥᑐᓂ ᑭᑦ ᐋᑕᐌᓕᑕᒸᓇᐗᐤ ᐅ ᑲᑫᔅᑴᐎᓐ ᑭᒋᒪᓂᑐ, ᑭᒋ ᑮ ᑲᓇᐌᓕᑕᒣᒃ ᑎᐱᓚᐌ ᑮ ᑭᔅᑭᓄᐊᒫᑫᐎᓂᐗᐤ᙮
ᐌᓴ ᒧᓯᔅ ᑮ ᐃᑗᐤ, ᑭᔅᑌᓕᒻ ᑯᑖᐎ ᓀᔥᑕ ᑭᑳᐎ; ᓀᔥᑕ ᒫᑲ, ᐊᐌᓇ ᒣᒐᑭᒫᑴ ᐅᑖᐎᔭ ᓀᔥᑕᐱᑯ ᐅᑳᐎᔭ, ᐁᑯᔑ ᑲᑕ ᓂᐸᐊᐤ᙮
ᒫᑲ ᑭᓚᐗᐤ ᑭᑦ ᐃᑣᓇᐗᐤ, ᑮᔥᐱᓐ ᐊᐌᓇ ᑫ ᐃᑖᑴ ᐅᑖᐎᔭ ᓀᔥᑕᐱᑯ ᐅᑳᐎᔭ, ᑯᕐᐹᓐ, ᐁᐗᑾᓂᒪ ᐁ ᐃᑗᒪᑲᒃ, ᒥᓕᐌᐎᓐ, ᐊᓂᒪ ᑫ ᐃᔑ ᑭᔅᑖᐸᒋᐃᑳᐎᔭᓐ ᓂᓚ ᐅᒋ; ᓇᒪᐎᓚ ᑲᑕ ᐋᓉᓕᑖᑯᓯᐤ᙮
ᓇᒪᐎᓚ ᒫᑲ ᑭᑦ ᐃᓕᓇᐙᐗᐤ ᐙᔦᔥ ᑭᒋ ᑐᑕᒪᐙᑦ ᐅᑖᐎᔭ ᓀᔥᑕᐱᑯ ᐅᑳᐎᔭ;
ᐁ ᐃᔑᑖᐌᒃ ᑭᒋᒪᓂᑐ ᐅᑦ ᐋᔭᒥᐎᓐ ᐁᑳ ᐙᔦᔥ ᑭᒋ ᐃᑖᐸᑕᓂᓕᒃ ᑭ ᑭᔅᑭᓄᐊᒫᑫᐎᓂᐗᐤ ᐅᒋ, ᑳ ᑮ ᒥᓕᐌᔦᒃ: ᓀᔥᑕ ᒥᒉᑦ ᑯᑕᑭᔭ ᐅᒪ ᑐᐎ ᑫᒀᓇ ᑭ ᑐᑌᓈᐗᐤ᙮ᐊᓂᐃ ᑫᒀᓇ ᑳ ᐎᓕᐱᐃᑯᑦ ᐊᐌᓇ
ᐃᔅᐱ ᒫᑲ ᑳ ᑮ ᓇᑐᒫᑦ ᒥᓯᐌ ᐃᓕᓕᐗ, ᑮ ᐃᑌᐤ, ᓇᑐᑕᐎᒃ ᒥᓯᐌ ᐁ ᐃᑕᔑᔦᒃ ᓂᓯᑐᑕᒧᒃ ᒫᑲ:
ᓇᒪᐎᓚ ᐃᑕᑾᓐ ᑫᒀᓐ ᐗᔅᑮᒡ ᐃᓕᓕᐤ, ᐁ ᐱᑐᑫᒪᑲᓂᓕᒃ ᐎᔭᐎᒃ ᑫ ᑮ ᐎᓕᐱᐃᑯᑦ: ᒫᑲ ᐊᓂᐃ ᑫᒀᓇ ᑳ ᐯᒋ ᐗᓚᐎᔅᑳᑯᑦ ᐁᐗᑾᓂᐃ ᑳ ᐎᓕᐱᐃᑯᑦ ᐃᓕᓕᐤ᙮
ᑮᔥᐱᓐ ᐊᐌᓇ ᐌᑖᐗᑳᑴ ᑭᒋ ᐯᑕᒃ, ᐁᑯᔑ ᑭᑕ ᐯᑕᒻ᙮
ᐃᔅᐱ ᒫᑲ ᑳ ᐱᑐᑫᑦ ᐙᔅᑳᔨᑲᓂᒃ ᐁ ᑮ ᓇᑲᑖᑦ ᐃᓕᓕᐗ, ᑮ ᑲᑴᒋᒥᑯ ᐅ ᑭᔅᑭᓇᐊᒪᐙᑲᓇ ᐅᒣᓕᐤ ᓇᔅᐱᑐᐌᐎ ᐗᑕᓗᑳᓂᓕᐤ᙮
ᐃᑌᐤ ᒫᑲ, ᑭᓚᐗᐤ ᓈ ᓀᔥᑕ ᓇᒪ ᐅᒪ ᐃᔥᐱᔥ ᑭᑦ ᐅᓂᓯᑐᑕᒧᐎᓂᓇᐗᐤ? ᓇᒪ ᓈ ᑭ ᓂᓯᑐᑌᓇᐗᐤ ᐱᑯ ᑫᒀᓐ ᐗᔅᑮᒡ ᐅᒋ ᐁ ᐱᑐᑫᔥᑳᑯᑦ ᐃᓕᓕᐤ, ᓇᒪᐎᓚ ᑲᑕ ᑮ ᐎᓕᐱᐃᑯ:
ᐌᓴ ᓇᒪᐎᓚ ᐱᑐᑫᒪᑲᓂᓕᐤ ᐅᑌᐃᒃ, ᒫᑲ ᐗᑖᒃ, ᒥᓇ ᒫᑲ ᐗᓚᐎᐸᓕᐤ, ᐁ ᐹᔦᑭᑖᒪᑲᒃ ᒥᓯᐌ ᒥᒋᒻ?
ᑮ ᐃᑗᐤ ᒫᑲ, ᐊᓂᒪ ᑳ ᐗᓚᐎᔅᑳᑯᑦ ᐃᓕᓕᐤ ᐁᐗᑺᓕᐤ ᑳ ᐎᓕᐱᐃᑯᑦ ᐃᓕᓕᐤ᙮
ᐌᓴ ᐱᒋ ᐅᒋ, ᐃᓕᓕᐗᒃ ᐅᑌᐃᐙᒃ, ᐅᒋᐸᓕᐗ ᒪᒋ ᒥᑐᓀᓕᒋᑫᐎᓇ, ᒫᒪᐎᐃᑐᐎᓇ, ᐯᔑᑾᑎᓯᐎᓇ, ᓂᐹᔭᐌᐎᓇ,
ᑭᒧᑎᐎᓇ, ᒧᔅᑌᓇᒫᑫᐎᓐ, ᒪᒑᑎᓯᐎᓐ, ᑲᑳᔦᓕᓯᐎᓐ, ᐱᔑᒀᒋᐃᑖᑎᓯᐎᓐ, ᒪᒋᒥᔅᑭᔑᒃ, ᐹᔅᑕᒧᐎᓐ, ᑭᔅᑌᓕᒧᐎᓐ, ᑲᑫᐹᑎᓯᐎᓐ:
ᒥᓯᐌ ᐅᐅ ᒪᒋ ᑫᒀᓇ ᐱᒋ ᐅᒋᐸᓕᐗ, ᓀᔥᑕ ᐎᓕᐱᐃᑯ ᐃᓕᓕᐤ᙮ᐃᔅᑫᐤ ᐊᔅᐯᓕᒧᑐᑕᐌᐤ ᒋᓴᓴ
ᐊᓐᑕ ᒫᑲ ᑮ ᐅᒋ ᐸᓯᑯ, ᓀᔥᑕ ᑮ ᐃᑐᑌᐤ ᑖᐃᕐ ᓀᔥᑕ ᓵᐃᑕᓐ ᐊᔅᑮᒃ, ᑮ ᐱᑐᑫᐤ ᒫᑲ ᐙᔅᑳᔨᑲᓂᒃ, ᓇᒪᐎᓚ ᑮ ᓇᑕᐌᓕᑕᒻ ᒫᑲ ᐊᐌᓕᐗ ᑭᒋ ᑭᔅᑫᓕᑕᒥᓕᒋ: ᒫᑲ ᓇᒪᐎᓚ ᑮ ᑳᓱ᙮
ᐌᓴ ᐯᔭᒃ ᐃᐧᔅᑫᐤ, ᐅᑖᓂᓴ ᐁ ᐋᔭᐙᓕᒋ ᐎᓕᐱ ᐊᒑᑾ, ᑮ ᐯᑕᒻ, ᑮ ᐯᒋ ᐃᑐᑌᐤ ᒫᑲ, ᓀᔥᑕ ᑮ ᐸᑭᔑᓐ ᐅᓯᑎᓕᒃ:
ᐊᓇ ᐃᔅᑴᐤ ᑮ ᒉᓐᑖᐃᓕᐎᐤ ᐁ ᓵᐃᕈᐸᓂᔑᔮᓂᐎᑦ ᐃᑕ ᐁ ᐅᒌᑦ ᐅᒋ; ᑮ ᓇᑐᑕᒪᐌᐤ ᒫᑲ ᑭᒋ ᐗᓚᐎᐌᐱᓈᓕᒋ ᒪᒋ ᐊᒑᑾ ᐅᑖᓇᓴ ᐎᔮᐎᓕᒃ ᐅᒋ᙮
ᑮ ᓇᔥᑴᐗᔑᐁᐤ ᒫᑲ, ᐁ ᐃᑖᑦ, ᐁᐁ, ᑌᐯᓕᒋᑫᔭᓐ: ᐁᓕᐌᒃ ᒫᑲ ᐊᑎᒶᒃ ᔑᐹ ᒥᒋᓱᓈᑎᑯᒃ ᒥᒋᐌᐗᒃ ᐊᐙᔑᔓ ᐅ ᐱᐗᒋᑲᓂᓕᐗ᙮
ᑮ ᐃᑌᐤ ᒫᑲ, ᐅᒪ ᐃᑗᐎᓐ ᐅᒋ ᑭᐌ; ᒪᒋ ᐊᒑᒃ ᑮ ᐗᓚᐎᔅᑲᐌᐤ ᑭᑖᓂᓴ᙮
ᐃᔅᐱ ᒫᑲ ᐌᑎᑕᒃ ᐎᑭ, ᑮ ᒥᔅᑲᐙᑕᐤ ᒪᒋ ᐊᒑᑾ ᐁ ᑮ ᐗᓚᐎᓕᒋ, ᓀᔥᑕ ᐅᑖᓂᓴ ᐁ ᐱᒥᔑᓂᓕᒋ ᓇᐯᐎᓂᒃ᙮ᒋᓴᔅ ᒥᓇᐙᒋᐁᐤ ᐅᑭᐱᑌᐗ
ᒥᓇ ᒫᑲ, ᐁ ᐊᒋ ᑭᑐᑌᑦ ᑖᐃᕐ ᓀᔥᑕ ᓵᐃᑕᓐ ᐊᔅᑮᒃ, ᑮ ᐯᒋ ᐃᑐᑌᐤ ᑳᓕᓕ ᑭᒋᑲᒦᒃ, ᐁ ᔖᐳᑕᐌᔥᑲᒃ ᑎᑳᐳᓕᔅ ᐊᔅᑭᓕᐤ᙮
ᑮ ᐯᑐᐌᐌᒃ ᒫᑲ ᐯᔭᒃ ᐁ ᑲᑫᐱᑌᓕᒋ ᓀᔥᑕ ᐁᑳ ᐁ ᓂᑕᐌᓕᒋ; ᑮ ᓇᑐᑕᒪᐌᐗᒃ ᒫᑲ ᑭᒋ ᓵᒥᓈᓕᒋ᙮
ᐅᐱᒣ ᒫᑲ ᑮ ᐃᑐᑕᐁᐤ ᒥᔮᒪᐎᒥᒉᑎᓕᒋ ᐃᓕᓕᐗ ᐅᒋ, ᑮ ᐳᒋᑖᐙᑲᔦᓀᐤ ᒫᑲ, ᓀᔥᑕ ᐁ ᓯᑯᑦ, ᑮ ᓵᒥᓇᒬᐤ ᐅᑌᓕᓕᓕᐤ;
ᓀᔥᑕ ᑭᒋᑭᔑᑯᒃ ᐁ ᐃᑖᐱᑦ, ᑮ ᓇᐊᑖᒧ, ᐃᑌᐤ ᒫᑲ, ᐁᐸᑕ, ᐁᐗᑾᓂᒪ, ᐹᔅᑭᑌᐸᓕ᙮
ᑣᔦᒃ ᒫᑲ ᐅᑖᐗᑳᔭ ᑮ ᐹᔅᑭᑌᐸᓕᓕᐗ, ᐅᑌᓕᓕᐋᐱ ᒫᑲ ᑮ ᐋᐱᑯᐸᓕᓕᐤ, ᑮ ᐹᔦᑎ ᐋᔭᒥᐤ ᒫᑲ᙮
ᑮ ᐃᑕᔓᒣᐤ ᒫᑲ ᐁᑳ ᑭᒋ ᐎᑕᒪᐙᓕᒋ ᐊᐌᓕᐗ: ᒫᑲ ᐊᐙᓯᑌ ᐁ ᐃᑕᔓᒫᑦ, ᐊᐙᓯᑌ ᓈᔅᐱᒡ ᒥᔅᑕᐃ ᑮ ᐙᐎᑕᒶᒃ,
ᓈᔅᐱᒡ ᐋᓕᐙᒃ ᒫᑲ ᑮ ᒫᒪᔅᑳᑕᒥᓕᐗ, ᐁ ᐃᑗᓕᒋ, ᒥᓯᐌ ᑫᒀᓇ ᑮ ᒥᓗ ᑐᑕᒻ: ᑐᑕᐌᐤ ᐅᑲᑫᐱᑌᐗ ᑭᒋ ᐯᑕᒥᓕᒋ, ᓀᔥᑕ ᐁᑳ ᑳ ᓂᑕᐌᓕᒋ ᑭᒋ ᐋᔭᒥᓕᒋ᙮
ᒋᓴᔅ ᐊᔕᒣᐤ ᓀᐤ ᑭᒋᒥᑖᑐᒥᑕᓇ (4000) ᐃᓕᓕᐗ
ᒣᒀᒡ ᐊᓂᐃ ᑭᔑᑳᐗ ᐊᓂᑭ ᑳ ᒫᒪᐎᔭᑎᒋᒃ ᐃᓕᓕᐗᒃ ᓈᔅᐱᒡ ᐁ ᒥᒉᑎᒋᒃ, ᐁᑳ ᓀᔥᑕ ᑫᒀᓕᐤ ᐁ ᐋᔮᒋᒃ ᑭᒋ ᒥᒋᒋᒃ, ᒋᓴᔅ ᑮ ᓇᑐᒣᐤ ᐅ ᑭᔅᑭᓄᐊᒪᐙᑲᓇ, ᓀᔥᑕ ᐃᑌᐤ,
ᓂ ᑭᑎᒪᑫᓕᒪᐗᒃ ᒥᔭᒫᐎᒥᒉᑎᒋᒃ ᐃᓕᓕᐗᒃ, ᐌᓴ ᐋᔕᔾ ᓂᔅᑐ ᑭᔑᑳᐗ ᓂ ᑮ ᐎᒉᐎᑾᒃ, ᓇᒪ ᓀᔥᑕ ᑫᒀᓕᐤ ᐋᔭᐗᒃ ᑭᒋ ᒥᒋᒋᒃ:
ᑮᔥᐱᓐ ᒫᑲ ᑭᒋᑎᔕᐗᑾᐌ ᑎᐱᓚᐌ ᐎᑭᐙᒃ ᐁᑳ ᐁ ᒥᒋᓱᒋᒃ, ᑲᑕ ᐊᑎ ᓄᑌᔑᓋᒃ ᐁ ᐃᑐᑌᒋᒃ; ᐌᓴ ᒥᒉᑦ ᐁ ᐃᑕᓯᒋᒃ ᐙᓚᐤ ᑮ ᐯᒋ ᐅᑐᑌᐗᒃ᙮
ᑮ ᓇᔥᑴᐗᔑᐃᑯ ᒫᑲ ᐅ ᑭᔅᑭᓄᐊᒪᐙᑲᓇ, ᑖᓐᑌ ᐊᐌᓇ ᑫ ᑮ ᐅᒋ ᑮᔥᐳᐋᑦ ᐅᐅ ᐃᓕᓕᐗ ᐅᑕ ᐸᑾᑕᔅᑲᒥᑳᒃ?
ᑮ ᑲᑴᒋᒣᐤ ᒫᑲ, ᑖᓐᑕᑐ ᐊᓚᑯᓇᐗᒃ ᐁᔮᐌᑾᒃ?ᑮ ᐃᑗᐗᓐ ᒫᑲ, ᓂᔂᔅ᙮
ᑮ ᐃᑕᔓᐙᑌᐤ ᒫᑲ ᐃᓕᓕᐗ ᑭᒋ ᓇᐊᐱᓕᒋ ᒧᒌᒃ; ᑮ ᐅᑎᓀᐤ ᒫᑲ ᐊᓂᐃ ᓂᔂᔅ ᐊᓚᑯᓈᐗ, ᑮ ᓇᓈᔅᑯᒧ ᒫᑲ, ᓀᔥᑕ ᑮ ᐱᑯᓀᐤ, ᐁᑯ ᒫᑲ ᒫᓛᑦ ᐅ ᑭᔅᑭᓄᐊᒪᐙᑲᓇ ᑭᒋ ᐅᓚᔅᑐᐗᓕᒋ; ᑮ ᐅᓚᔅᑐᐌᓕᐗ ᒫᑲ ᐃᓕᓕᐗ᙮
ᑮ ᐋᔭᐌᐗᒃ ᓀᔥᑕ ᐋᑎᑦ ᓇᒣᓯᔕ: ᑮ ᒥᓦᑭᒣᐤ ᒫᑲ, ᐁᑯ ᐁᑕᔓᐌᑦ ᐊᓂᐃ ᐊᓯᒋ ᑭᒋ ᐅᓚᔅᑐᐙᓕᒋ᙮
ᑮ ᒥᒋᓱᐗᒃ ᒫᑲ, ᓀᔥᑕ ᑮ ᑮᔥᐳᐗᒃ: ᑮ ᐅᑎᓇᒶᒃ ᒫᑲ ᐱᐗᒋᑲᓇ ᑳ ᐃᔅᑾᔅᒋᑳᑌᓕᒋ ᓂᔂᔅ ᐗᑕᐱᐗᑕ ᓵᑲᔅᑭᓐ᙮
ᐊᓂᑭ ᒫᑲ ᑳ ᑮ ᒥᒋᓯᒋᒃ ᓈᓐᑕᐤ ᓀᐗᐤ ᑭᒋᒥᑖᑐᒥᑕᓇᐤ ᑮ ᐃᑕᔑᐗᒃ: ᑮ ᑭᒋᑎᔕᐌᐤ ᒫᑲ᙮
ᑣᔦᒃ ᒫᑲ ᑮ ᐳᓯᐤ ᓈᐱᒀᓂᒃ ᐊᓯᒋ ᐅ ᑭᔅᑭᓄᐊᒪᐙᑲᓇ, ᑮ ᐯᒋ ᐃᑐᑌᐤ ᒫᑲ ᐊᓐᑕ ᑖᓪᒪᓄᑕ ᐃᑌᑫ᙮ᐸᕋᓯᔭᒃ ᓇᑐᑕᒫᐌᐗᒃ ᒋᓴᓴ ᒋ ᑐᑕᒥᓕᒋ ᒫᒪᔅᑳᒋ ᐃᔑᒋᑫᐎᓂᓕᐤ
ᐸᕋᓯᔭᒃ ᒫᑲ ᑮ ᐯᒋ ᐃᑐᑌᐗᒃ, ᑮ ᒫᒋ ᑲᑴᒋᒣᐗᒃ ᒫᑲ, ᐁ ᓇᑕᐌᓕᑕᒪᐙᒋᒃ ᑭᔅᑭᓄᐙᒋ ᐙᐸᑎᓕᐌᐄᓂᓕᐤ ᑭᒋᑭᔑᑯᒃ ᐅᒋ, ᐁ ᑲᑴᒋᐋᒋᒃ᙮
ᑮ ᒥᔅᑕᐃ ᓇᐊᑖᒧ ᒫᑲ ᐅᑦ ᐊᒑᑯᒃ, ᐃᑗᐤ ᒫᑲ, ᑖᓀᑭ ᐌᒋ ᐅᑯ ᐊᓄᒡ ᑳ ᐱᒫᑎᓯᒋᒃ ᓈᓇᑕᐌᓕᑕᑭᒃ ᑭᔅᑭᓄᐙᒋ ᐙᐸᑎᓕᐌᐎᓂᓕᐤ? ᑖᐺ ᑭᑦ ᐃᑎᓇᐗᐤ, ᓇᒪᐎᓚ ᑲᑕ ᒥᓛᐗᒃ ᐅᑯ ᐊᓄᒡ ᑳ ᐱᒫᑎᓯᒋᒃ ᑭᔅᑭᓄᐙᒋ ᐙᐸᑎᓕᐌᐎᓂᓕᐤ᙮
ᑮ ᓇᑲᑌᐗᒃ ᒫᑲ, ᓀᔥᑕ ᒥᓇ ᐁ ᐳᓯᑦ ᓈᐱᒀᓂᒃ ᑴᔅᑲᑳᒻ ᑮ ᐃᔑᒋᒣᐤ᙮ᐅᑐᐱᓯᑲᓂᐙᐤ ᐸᕋᓯᔭᒃ ᓀᔥᑕ ᐦᐁᕋᑦ
ᑭᔅᑭᓄᐊᒪᐙᑲᓇᒃ ᒫᑲ ᑮ ᐗᓂᑭᔅᑭᓯᐗᒃ ᑭᒋ ᐯᔑᐙᒋᒃ ᐊᓚᑯᓈᐗ, ᓇᒪ ᓀᔥᑕ ᑮ ᐋᔮᐌᐗᒃ ᓈᐱᒀᓂᒃ ᐊᐙᓯᑌ ᐃᔥᐱᔥ ᐯᔭᒃ ᐊᓚᑯᓇᐗ᙮
ᑮ ᐋᔨᒋᒣᐤ ᒫᑲ ᐁ ᐃᑗᑦ, ᔮᒀᒥᓰᒃ, ᔮᒀᒥᔅᑕᒸᒃ ᐅᐱᓯᑲᓂᐗᐤ ᐸᕋᓯᔭᒃ, ᓀᔥᑕ ᐅᐱᓯᑲᓐ ᐦᐁᕋᑦ᙮
ᑮ ᐋᔭᔭᒥᐃᑐᐗᒃ ᒫᑲ, ᐁ ᐃᑗᒋᒃ, ᐅᒪ ᐃᑗᐤ, ᐁᑳ ᐁ ᐋᔭᐗᒃ ᐊᓚᑯᓇᐤ᙮
ᐃᔅᐱ ᒫᑲ ᒋᓴᔅ ᑫᔅᑫᓕᑕᒃ᙮ ᐃᑌᐤ, ᑖᓀᑭ ᐌᒋ ᐋᔭᔭᒥᐃᑐᔦᒃ ᐁᑳ ᐁ ᐋᔭᐌᒃ ᐊᓚᑯᓇᐤ? ᓇᒪ ᓈ ᐁᔥᒀ ᑭ ᑭᔅᑫᓕᑌᓇᐗᐤ, ᓇᒪ ᓈ ᓀᔥᑕ ᑭ ᓂᓯᑐᑌᓇᐗᐤ? ᑫᔮᐸᒡ ᓈ ᑭ ᒪᔥᑲᐎᑌᐁᓇᐗᐤ?
ᐁ ᐅᔅᑭᔑᑯᔦᒃ, ᓇᒪ ᓈ ᑭ ᐙᐱᓇᐗᐤ? ᓀᔥᑕ ᐁ ᐅᑕᐗᑳᔦᒃ, ᓇᒪ ᓈ ᑭ ᐯᑌᓇᐗᐤ? ᓇᒪ ᓈ ᓀᔥᑕ ᑭ ᑭᔅᑭᓯᓇᐗᐤ?
ᐃᔅᐱ ᓀᔥᑕ ᓂᔂᔅ ᑳ ᒫᑎᓇᒪᐗᑭᒃ ᓀᐗᐤ ᑭᒋᒥᑖᑐᒥᑕᓇᐤ, ᑖᓐᑕᑐ ᐗᑕᐱᐗᑕ ᓵᑲᔅᑭᓐ ᐱᐗᒋᑲᓇ ᑳ ᒧᔕᑭᓇᒣᒃ?ᑮ ᐃᑗᐗᒃ ᒫᑲ, ᓂᔂᔅ᙮
ᑮ ᐃᑌᐤ ᒫᑲ, ᑖᓀᑭ ᐌᒋ ᐁᑳ ᓂᓯᑐᑕᒣᒃ?ᒋᓴᔅ ᒥᓇᐙᒋᐁᐤ ᐁᑳ ᐙᐱᒋ ᓈᐯᐗ ᐊᓐᑕ ᐯᑦᓭᑕᐃᒃ
ᐯᒋ ᐃᑐᑌᐤ ᒫᑲ ᐯᑦᓭᑕᐃᒃ; ᑮ ᐯᑐᐌᐗᒃ ᒫᑲ ᐃᓕᓕᐗ ᐁᑳ ᐁ ᐙᐱᓕᒋ, ᓀᔥᑕ ᑮ ᓇᑐᑕᒪᐌᐗᒃ ᑭᒋ ᓵᒥᓈᓕᒋ᙮
ᑮ ᓴᑭᒋᒉᓀᐤ ᒫᑲ ᐃᓕᓕᐗ ᐁᑳ ᑳ ᐙᐱᓕᒋ, ᓀᔥᑕ ᐃᑖᐎᓂᒃ ᑮ ᐅᒋ ᑭᑐᑕᐁᐤ; ᐃᔅᐱ ᒫᑲ ᑳ ᑮ ᓯᒀᑕᒸᑦ ᐅᔅᑭᔑᑯᓕᐗ, ᓀᔥᑕ ᑳ ᑮ ᓵᒥᓈᑦ, ᑮ ᑲᑴᒋᒣᐤ ᑮᔥᐱᓐ ᑫᒀᓕᐤ ᐎᐋᐸᑕᒥᓕᑴ᙮
ᑮ ᑕᔅᑕᓵᐱᐤ ᒫᑲ, ᓀᔥᑕ ᑮ ᐃᑗᐤ, ᓂ ᐙᐸᒪᐗᒃ ᐃᓕᓕᐗᒃ ᑖᐱᔅᑯᒡ ᒥᔅᑎᑾᒃ, ᐁ ᐱᒧᑌᒋᒃ᙮
ᐹᑎᒫ ᐅᒪ, ᒥᓇ ᑮ ᓵᒥᓇᒬᐤ ᐅᔅᑭᔑᑯᓕᐗ, ᓀᔥᑕ ᑮ ᑕᔅᑕᓵᐱᐁᐤ: ᑮ ᒥᓇᐙᒋᐊᐤ ᒫᑲ, ᓀᔥᑕ ᑮ ᐹᔭᑌᔮᐸᒣᐤ ᒥᓯᐌ ᐊᐌᓕᐗ᙮
ᑮ ᐃᔑᑎᔕᐌᐤ ᒫᑲ ᐎᑭᓕᒃ, ᐁ ᐃᑗᑦ, ᐁᑳᐎᓚ ᐃᑐᑌ ᐃᑖᐎᓂᒃ, ᐁᑳᐎᓚ ᓀᔥᑕ ᐊᐌᓇ ᐎᑕᒪᐤ ᐃᑖᐎᓂᒃ᙮ᐲᑕᕐ ᐐᑕᒫᑫᐤ ᐊᐌᓇ ᐁ ᐊᐎᓕᒋ ᒋᓴᓴ
ᒋᓴᔅ ᒫᑲ ᑮ ᐗᓚᐎᐤ, ᐊᓯᒋ ᐅ ᑭᔅᑭᓄᐊᒪᐙᑲᓇ, ᑭᒋ ᐃᑐᑌᒋᒃ ᐃᑖᐎᓂᒃ ᓭᓴᕆᐊ ᐱᓕᐹᐃᐃᒃ: ᐁ ᐊᑎ ᐃᑐᑌᒋᑳ ᒫᑲ, ᑮ ᑲᑴᒋᒣᐤ ᐅ ᑭᔅᑭᓄᐊᒪᐙᑲᓇ, ᐁ ᐃᑖᑦ, ᐊᐌᓇ ᐁ ᐃᑗᒋᒃ ᐃᓕᓕᐗᒃ ᐁ ᐋᐎᔮᓐ?
ᑮ ᓇᔥᑴᐗᔑᐁᐗᒃ ᒫᑲ, ᒑᓐ ᐅᓯᑲᐋᑖᑫᐤ: ᒫᑲ ᐋᑎᑦ ᐃᑗᐗᒃ, ᐃᓛᐃᒐ; ᑯᑕᑭᔭᒃ ᒫᑲ, ᐯᔭᒃ ᐁ ᐃᑕᓯᒋᒃ ᐅᑭᔅᑭᐙᐃᑫᐗᒃ᙮
ᐃᑌᐤ ᒫᑲ, ᒫᑲ ᐊᐌᓇ ᑭᓚᐗᐤ ᐁᑗᔦᒃ ᐁ ᐋᐎᔮᓐ?ᐱᑕᕐ ᒫᑲ ᐁ ᓇᔥᑴᐗᔑᐋᑦ, ᐃᑌᐤ, ᑭᓚ ᐁᐗᒀᓇ ᙭᙮
ᑮ ᐋᔨᒋᒣᐤ ᒫᑲ ᐁᑳ ᐊᐌᓕᐗ ᑭᒋ ᐎᑕᒪᐙᓕᒋ ᐊᐌᓇ ᐁ ᐋᐎᑦ᙮ᒋᓴᔅ ᓃᑳᓂᐐᑕᒻ ᑖᓂ ᑫ ᐃᔑ ᐐᓴᑫᓕᑕᒃ ᓀᔥᑕ ᓂᐱᑦ
ᑮ ᒫᒋ ᑭᔅᑭᓄᐊᒪᐌᐤ ᒫᑲ, ᐃᓕᓕᐎᑯᓯᓵᓐ ᑭᒋ ᐙᐎᓴᑫᓕᑕᒃ ᒥᒉᑦ ᑫᒀᓇ ᓀᔥᑕ ᑭᒋ ᐋᑕᐌᓕᒥᑯᑦ ᐊᓂᐃ ᑳ ᓂᑳᓀᓕᑖᑯᓯᓕᒋ, ᓀᔥᑕ ᑭᒋ ᓵᓵᑭᐎᓕᐌᐎᓕᓕᐗ, ᓀᔥᑕ ᐅᒪᓯᓇᐃᑫᐗ, ᓀᔥᑕ ᑭᒋ ᓂᐸᐋᑲᓂᐎᑦ; ᒥᓇ ᒫᑲ ᑭᒋ ᐗᓂᔥᑳᑦ ᑮ ᓂᔅᑐ ᑭᔑᑳᓕᑫ᙮
ᐊᓂᐁᓕᐤ ᐃᑗᐎᓂᓕᐤ ᒫᑲ ᒧᔑᔐ ᑮ ᐃᑗᐤ᙮ ᐱᑕᕐ ᒫᑲ ᑮ ᐅᑎᓀᐤ, ᑮ ᒫᒋ ᑭᑕᐊᒪᐌᐤ ᒫᑲ᙮
ᒫᑲ ᐃᔅᐱ ᑳ ᑴᔅᑭᑳᐸᐎᑦ, ᑳ ᑲᓇᐙᐸᒫᑦ ᒫᑲ ᐅ ᑭᔅᑭᓄᐊᒪᐙᑲᓇ, ᑮ ᑭᑕᐊᒪᐌᐤ ᐱᑕᕋ, ᐁ ᐃᑗᑦ, ᓂᔅᐱᔅᑾᓂᒃ ᐃᔑ ᐃᑐᑌ, ᓭᑖᓐ: ᐌᓴ ᓇᒪᐎᓚ ᑭᒋᒪᓂᑐ ᐅᑦ ᐋᔮᓇ ᑭ ᒫᒥᑐᓀᓕᑕᒸᓐ, ᒫᑲ ᐊᓂᐃ ᐃᓕᓕᐗᒃ ᑳ ᐅᑦ ᐋᔮᓂᒋᒃ᙮
ᐃᔅᐱ ᒫᑲ ᑳ ᑮ ᓇᑐᒫᑦ ᐃᓕᓕᐗ, ᐊᓯᒋ ᐅ ᑭᔅᑭᓄᐊᒪᐙᑲᓇ ᓀᔥᑕ, ᑮ ᐃᑌᐤ, ᐊᐌᓇ ᐙ ᓄᔅᐱᓇᔑᑴ, ᐁᑯᔑ ᑲᑕ ᐋᓉᑖᑎᓱ, ᑲᑕ ᐅᑎᓇᒻ ᓀᔥᑕ ᐅᑦ ᐋᔑᑌᐋᑎᓇᒻ, ᓂ ᑳ ᓄᔅᐱᓇᑎᒃ ᒫᑲ᙮
ᐌᓴ ᐊᐌᓇ ᐙ ᐱᒫᒋᑖᑴ ᐅ ᐱᒫᑎᓯᐎᓐ ᑲᑕ ᐗᓂᑕᐤ; ᒫᑲ ᐊᐌᓇ ᑫ ᐗᓂᑖᑴ ᐅ ᐱᒫᑎᓯᐎᓐ ᓂᓚ ᐅᒋ, ᓀᔥᑕ ᒥᓗᐋᒋᒧᐎᓂᓕᐤ, ᐁᐗᒀᓇ ᑫ ᐱᒫᒋᑖᑦ᙮
ᐌᓴ ᑫᒀᓕᐤ ᑫ ᐅᑎᓵᑦ ᐃᓕᓕᐤ, ᐋᑕ ᒥᓯᐌ ᐊᔅᑭᓕᐤ ᑫ ᑲᔥᑭᑖᑴ, ᑮᔥᐱᓐ ᑫ ᐗᓂᐋᑴ ᐅᑦ ᐊᒑᑾ?
ᓀᔥᑕᐱᑯ ᑫᒀᓕᐤ ᑫ ᒥᓕᐌᑦ ᐃᓕᓕᐤ, ᒦᔅᑯᒡ ᐅᑦ ᐊᒑᑾ?
ᐁᐗᑯ ᐅᒋ ᐊᐌᓇ ᑫ ᓇᓀᐯᐎᓯᑴ ᓂᓚ ᐅᒋ ᓀᔥᑕ ᓂᑦ ᐋᔭᒥᐎᓇ ᐅᒋ, ᐊᓄᒡ ᒣᒀᒡ ᐁ ᐱᔑᒀᑎᓱᐎ ᓀᔥᑕ ᒪᒋᑡᐎ ᐱᒫᑎᓯᓈᓂᐗᒃ, ᐁᐗᑾᓂᐃ ᓀᔥᑕ ᐃᓕᓕᐎᑯᓯᓵᓐ ᑫ ᐅᒋ ᓇᓀᐯᐎᓰᑦ, ᐃᔅᐱ ᐯᒋ ᐃᑐᑌᑌ ᐅ ᑭᔅᑌᓕᑖᑯᓯᐎᓂᓕᒃ ᐅᑖᐎᔭ, ᐊᓯᒋ ᐸᓓᑭ ᐁᓐᒐᓚᒃ᙮
ᑮ ᐃᑌᐤ ᒫᑲ, ᑖᐺ ᑭᑦ ᐃᑎᓈᐗᐤ, ᐋᑎᑦ ᐅᑯ ᐅᑕ ᑳ ᓂᐹᐎᒋᒃ, ᓇᒪᐎᓚ ᑲᑕ ᑯᒋᔅᑕᒶᒃ ᓂᐱᐎᓂᓕᐤ, ᐹᑎᒫ ᑭ ᐙᐸᑕᒸᑣᐌ ᑭᒋᒪᓂᑐᐗ ᐅᑦ ᐅᑭᒫᐎᐎᓂᓕᐤ ᑭᒋ ᐅᑎᒋᐸᓕᓕᒃ ᑲᔥᑭᐅᐎᓂᒃ᙮ᒋᓴᔅ ᑴᔅᑭᓈᑯᑕᐤ ᐅᑎᔑᓈᑯᓯᐎᓐ ᐊᓐᑕ ᐗᒋᒃ
ᑳ ᐳᓂᐸᓕᑭ ᒫᑲ ᓂᑯᑣᓱ ᑭᔑᑲᐗ, ᒋᓴᔅ ᐅᑎᓀᐤ ᐱᑕᕋ, ᓀᔥᑕ ᒉᒻᓴ, ᓀᔥᑕ ᒑᓇ, ᑮ ᐃᑐᑕᐁᐤ ᒫᑲ ᐁ ᐃᔅᐸᑎᓈᓕᒃ ᐗᒌᒃ ᐁᑯᑕ ᐁ ᐯᔭᑯᒋᒃ: ᑮ ᑴᔅᑭᓈᑯᓯᐤ ᒫᑲ ᐁ ᑲᓇᐙᐸᒥᑯᑦ᙮
ᐅ ᐎᓛᒋᑲᓇ ᒫᑲ ᑮ ᐙᓯᑌᓕᐗ, ᓈᔅᐱᒡ ᐁ ᐙᐹᓕᑭ ᑖᐱᔅᑯᒡ ᑰᓇ; ᐃᓕᑯᒃ ᐁᑳ ᐅᑭᒋᔅᑌᑲᐃᑫᐤ ᐅᑕ ᐊᔅᑮᒃ ᑭᒋ ᑮ ᐃᔅᐱᒋ ᐙᐱᑖᑦ᙮
ᑮ ᓄᑯᓰᔅᑖᑯᐗᒃ ᒫᑲ ᐃᓛᐃᒐᐗ ᓀᔥᑕ ᒧᓯᓴ; ᑮ ᐎᒋᐋᔭᒥᒣᐗᒃ ᒫᑲ ᒋᓴᓴ᙮
ᐱᑕᕐ ᒫᑲ ᐁ ᓇᔥᑴᐗᔑᐃᐌᑦ, ᑮ ᐃᑌᐤ ᒋᓴᓴ, ᐅᑭᒪᐤ, ᒥᓨᔑᓐ ᐅᑕ ᐁ ᐃᑖᔮᒃ: ᐁᑯᔑ ᓂ ᑳ ᐅᔑᑖᓈᓐ ᓂᔅᑐ ᒥᑭᐙᒪ; ᐯᔭᒃ ᑭᓚ ᑭᒋ ᐋᔮᔭᓐ, ᐯᔭᒃ ᓀᔥᑕ ᒧᓯᔅ, ᐯᔭᒃ ᓀᔥᑕ ᐃᓛᐃᒐ᙮
ᐌᓴ ᓇᒪᐎᓚ ᑮ ᑭᔅᑫᓕᑕᒻ ᑖᓂ ᑫ ᐃᑗᑦ; ᐌᓴ ᓈᔅᐱᒡ ᑮ ᓭᑭᓯᐗᒃ᙮
ᑮ ᐃᑕᑾᓐ ᒫᑲ ᐗᔅᑯ ᑳ ᐊᑲᐙᔅᑌᐅᑯᒋᒃ: ᓀᔥᑕ ᐯᑖᑯᓯᐎᓐ ᐗᔅᑯᒃ ᑮ ᐅᒋᐸᓕᐤ, ᑳ ᐃᑗᒪᑲᒃ, ᐊᐗ ᐁᐗᑯ ᓂᑯᓯᔅ ᑳ ᓵᑭᐊᒃ; ᓇᑐᑖᐎᒃ᙮
ᓴᔅᒋᑯᒡ ᒫᑲ, ᐃᔅᐱ ᐙᔅᑲ ᑳ ᑮ ᐃᑖᐱᒋᒃ, ᓇᒪᐎᓚ ᐊᐌᓕᐗ ᑫᔮᐸᒡ ᑮ ᐙᐸᒣᐗᒃ, ᐱᑯ ᒋᓴᓴ ᐊᓯᒋ ᐎᓚᐗᐤ ᑫᒋᐙᒃ᙮
ᒣᒀᒡ ᒫᑲ ᐁ ᓂᑖᒪᒋᐌᒋᒃ ᐗᒌᒃ ᐅᒋ, ᑮ ᐋᔨᒋᒣᐤ ᐁᑳᐎᓚ ᐊᐌᓕᐗ ᑭᒋ ᐎᑕᒪᐗᓕᒋ ᑫᑯ ᑫᒀᓇ ᑳ ᑮ ᐙᐸᑕᒥᓕᒋ ᐹᑎᒫ ᐃᓕᓕᐎᑯᓯᓵᓐ ᑮ ᐗᓂᔥᑳᑌ ᐅᓂᐱᐗ ᐅᒋ᙮
ᑮ ᑲᓇᐌᓕᑕᒫᓱᐗᒃ ᒫᑲ ᐊᓂᐁᓕᐤ ᐃᑗᐎᓂᓕᐤ, ᐁ ᑲᑴᒋᒥᑐᒋᒃ ᑫᒀᓐ ᐁ ᐃᑗᒪᑲᒃ ᐗᓂᔥᑳᐎᓐ ᐅᓂᐱᐗᒃ ᐅᒋ᙮
ᑮ ᓇᔥᑴᐗᔑᐁᐤ ᒫᑲ, ᐁ ᐎᑕᒪᐙᑦ, ᐃᓛᐃᒐ ᑖᐺ ᓃᔥᑕᒻ ᑕᑯᔑᓐ, ᓀᔥᑕ ᒥᓗᑕᐤ ᒥᓯᐌ ᑫᒀᓇ; ᓀᔥᑕ ᐁ ᐃᑕᓯᓇᐃᑳᑌᓕᒃ ᐃᓕᓕᐎᑯᓯᓵᓐ ᐅᒋ, ᑭᒋ ᐙᐎᓴᑫᓕᑕᒃ ᒥᒉᑦ ᑫᒀᓇ, ᓀᔥᑕ ᑭᒋ ᐋᑕᐌᓕᒫᑲᓂᐎᑦ᙮
ᒫᑲ ᑭᑦ ᐃᑎᓇᐗᐤ, ᐋᔕᔾ ᑖᐺ ᐃᓛᐃᒐ ᑕᑯᔑᓐ, ᑮ ᑐᑕᐌᐗᒃ ᒫᑲ ᐱᑯ ᑳ ᐃᑌᓕᑕᑭᒃ, ᑳ ᐃᑕᓯᓇᐃᑳᑌᓕᒃ ᐎᓚ ᐅᒋ᙮ᒋᓴᔅ ᒥᓇᐙᒋᐁᐤ ᓈᐯᔑᔕ ᒪᒋ ᐊᒑᑯ ᐁ ᐊᔭᐗᓕᒋ
ᐃᔅᐱ ᒫᑲ ᐌᑎᑖᑦ ᐅ ᑭᔅᑭᓄᐊᒪᐙᑲᓇ, ᑮ ᐙᐸᒣᐤ ᐁ ᐎᒋᑳᐸᐎᔅᑖᑯᓕᒋ ᒥᔭᒪᐎᒥᒉᑎᓕᒋ ᐃᓕᓕᐗ, ᓀᔥᑕ ᐁ ᑲᑴᒋᒥᑯᓕᒋ ᐅᒪᓯᓇᐃᑫᐗ᙮
ᑣᔦᒃ ᒫᑲ ᒥᓯᐌ ᐃᓕᓕᐗᒃ, ᐃᔅᐱ ᐎᐋᐸᒫᒋᒃ, ᓈᔅᐱᒡ ᑮ ᒫᒪᔅᑳᑕᒶᒃ, ᓀᔥᑕ ᐁ ᒋᒋᓈᒋᒃ ᑮ ᐊᑖᒥᔅᑲᐌᐗᒃ᙮
ᑮ ᑲᑴᒋᒣᐤ ᒫᑲ ᐅᒪᓯᓇᐃᑫᐗ, ᑫᒀᓐ ᑫᑴᒋᒥᑐᔦᒃ?
ᐯᔭᒃ ᒫᑲ ᐊᓂᑭ ᒥᔮᒪᐎᒥᒉᑎᒋᒃ ᐅᒋ ᐁ ᓇᔥᑴᐗᔑᐋᑦ, ᑮ ᐃᑌᐤ, ᑫᔅᑭᓄᐊᒫᑫᔭᓐ, ᑭ ᑮ ᐯᑣᑎᓐ ᓂᑯᓯᔅ, ᑳ ᐋᔮᐙᑦ ᐁᑳ ᑳ ᓂᑕᐌᓕᒋ ᐊᒑᑾ:
ᐱᑯ ᐃᑕ ᒫᑲ ᐌᑎᓂᑯᒋ, ᑖᑐᐱᑌᑯ; ᐱᔅᑌᐙᑖᒧ ᒫᑲ, ᓀᔥᑕ ᒫᑗᐋᐱᑌᔑᓐ, ᐊᑎ ᓈᔦᔖᐎᓯᐤ ᒫᑲ; ᓂ ᑮ ᐋᔭᒥᐋᐗᒃ ᒫᑲ ᑭ ᑭᔅᑭᓄᐊᒪᐙᑲᓇᒃ ᑭᒋ ᐗᓚᐎᐌᐱᓈᒋᒃ, ᓇᒪᐎᓚ ᒫᑲ ᑮ ᑲᔥᑭᑖᐗᒃ᙮
ᑮ ᓇᔥᑴᐗᔑᐁᐤ ᒫᑲ, ᐁ ᐃᑖᑦ, ᐅ ᐁᑳ ᐌᑖᐺᑕᒧᐎᓂᔦᒃ ᑳ ᐋᓂᔅᑫᐱᒫᑎᓯᔦᒃ! ᑖᓀᓕᑯᒃ ᑫ ᐄᒉᐎᑕᑾᒃ? ᑖᓀᓕᑯᒃ ᑫ ᐯᐃᑖᑾᒃ? ᐯᑐᐎᓐ ᓂᓚ᙮
ᑮ ᐯᑐᐌᐗᒃ ᒫᑲ:ᐃᔅᐱ ᒫᑲ ᐎᐋᐸᒥᑯᑦ ᑣᔦᒃ ᐊᒑᑾ ᑖᑐᐱᑎᑯᓕᐗ, ᓀᔥᑕ ᐊᔅᑮᒃ ᑮ ᐸᑭᔑᓂᓕᐗ, ᓀᔥᑕ ᑮ ᑴᑴᑎᐱᐸᓕᐗ ᐁ ᐲᔅᑌᑄᑖᒧᓕᒋ᙮
ᑮ ᑲᑴᒋᒥᒣᐤ ᒫᑲ ᐅᑖᐎᔭ, ᑖᓀᓕᑯᒃ ᐊᔅᐱᓐ ᐅᒣᓕᐤ ᑳ ᐅᑎᑎᑯᑦ?ᑮ ᐃᑗᐤ ᒫᑲ, ᐁ ᐊᐙᔑᔑᐎᑦ ᐅᒋ᙮
ᒥᒉᑡᐤ ᒫᑲ ᑮ ᒪᒍᔅᑌᐌᐱᓂᑯ, ᓀᔥᑕ ᐸᑲᔅᑕᐌᐌᐱᓂᑯ᙮ ᑭᒋ ᓂᔑᐗᓃᒋᐃᑯᑦ: ᒫᑲ ᑮᔥᐱᓐ ᑫᒀᓐ ᑫ ᑮ ᑐᑕᒧᐗᓀ, ᑭᑎᒪᑫᓕᒥᓈᓐ, ᓀᔥᑕ ᐎᒋᐃᓈᓐ᙮
ᒋᓴᔅ ᑮ ᐃᑌᐤ, ᑮᔥᐱᓐ ᑫ ᑮ ᑖᐺᑕᒧᐗᓀ, ᒥᓯᐌ ᑫᒀᓐ ᐌᒋᐸᓕᓕᐤ ᐊᓇ ᑳ ᑖᐺᑕᒃ᙮
ᑣᔦᒃ ᒫᑲ ᐅᑖᐎᔭ ᐊᓇ ᐊᐙᔑᔥ ᑮ ᑌᐺᓕᐗ, ᓀᔥᑕ ᑮ ᐃᑗᓕᐗ ᐁ ᐅᒋᑲᐙᐱᓕᒋ, ᑌᐯᓕᒋᑫᔭᓐ, ᓂ ᑖᐺᑌᓐ; ᐎᒋᑕ ᓂᑦ ᐋᓉᑕᒧᐎᓐ᙮
ᐃᔅᐱ ᒋᓴᔅ ᐎᐋᐸᑕᒃ ᐃᓕᓕᐗ ᐁ ᐯᒋ ᒫᒪᐎᐸᑖᓕᒋ, ᑮ ᑭᑐᑌᐤ ᐊᓂᐃ ᐎᓕᐱ ᐊᒑᑾ, ᐁ ᐃᑖᑦ, ᑭᓚ ᐁᑳ ᓀᑕᐌᔭᓐ ᓀᔥᑕ ᑫᑫᐱᑌᔭᓐ ᐊᒑᒃ, ᑭᑦ ᐃᑕᔔᐙᑎᑎᓐ ᑭᒋ ᐯᒋ ᐗᓚᐎᔅᑲᐗᑦ, ᐁᑳ ᒥᓇ ᓀᔥᑕ ᑭᒋ ᐱᑐᑫᔅᑲᐗᑦ᙮
ᐊᒑᒃ ᒫᑲ ᑮ ᑌᐺᐤ, ᓀᔥᑕ ᑮ ᐎᓴᑭ ᑖᑐᐱᑌᐤ, ᐁᑯ ᐌᓚᐎᔅᑲᐙᑦ: ᑮ ᐃᔑᓈᑯᓯᓕᐗ ᒫᑲ ᑖᐱᔅᑯᒡ ᐊᐌᓇ ᐁ ᓂᐱᑦ; ᑳ ᐅᒋ ᐃᑗᒋᒃ ᒥᒉᑦ, ᓂᐱᐤ᙮
ᒫᑲ ᒋᓴᔅ ᑮ ᓴᑭᒋᒉᓀᐤ, ᓀᔥᑕ ᑮ ᐅᐱᓀᐤ, ᐁᑯ ᐌᓂᔥᑳᓕᒋ᙮
ᐃᔅᐱ ᒫᑲ ᑳ ᐱᑐᑫᑦ ᐙᔅᑳᔨᑲᓂᒃ, ᑮᒧᒡ ᑮ ᑲᑴᒋᒥᑯ ᐅ ᑭᔅᑭᓄᐊᒪᐙᑲᓇ, ᑖᓀᑭ ᐌᒋ ᐁᑳ ᓂᓚᓈᓐ ᑳ ᑲᔥᑭᑖᔮᒃ ᑭᒋ ᐗᓚᐎᐌᐱᓇᑭᑦ?
ᑮ ᐃᑌᐤ ᒫᑲ, ᐅᒪ ᑐᐎ ᓇᒪᐎᓚ ᑯᑕᒃ ᑫᒀᓐ ᑲᑕ ᐅᒋ ᐗᓚᐎᐸᓕᐤ, ᐱᑯ ᐋᔭᒥᐋᐎᓐ ᓀᔥᑕ ᓂᑲᓱᐎᓐ ᐅᒋ᙮ᒋᓴᔅ ᒥᓇ ᐋᓕᒧᑕᒻ ᐅᓂᐱᐎᓐ
ᐊᓐᑕ ᒫᑲ ᑮ ᐅᒋ ᑭᑐᑌᐗᒃ, ᓀᔥᑕ ᑮ ᔖᐳᑕᐌᔥᑲᒻ ᑳᓕᓕ; ᓇᒪ ᒫᑲ ᑮ ᓇᑕᐌᓕᑕᒻ ᐊᐌᓕᐗ ᑭᒋ ᑭᔅᑫᓕᑕᒥᓕᒋ᙮
ᐌᓴ ᑮ ᑭᔅᑭᓄᐊᒪᐌᐤ ᐅ ᑭᔅᑭᓄᐊᒪᐙᑲᓇ, ᓀᔥᑕ ᑮ ᐃᑌᐤ, ᐃᓕᓕᐎᑯᓯᓵᓐ ᐸᑭᑎᓇᐤ ᐅᒋᒋᓕᒃ ᐃᓕᓕᐗ, ᑲᑕ ᓂᐸᔨᑯ ᒫᑲ, ᐃᔅᐱ ᒫᑲ ᑮ ᓂᐸᐋᑲᓂᐎᑌ, ᑲᑕ ᐗᓂᔥᑲᐤ ᓂᔅᑐ ᑭᔑᑳᓕᑫ᙮
ᒫᑲ ᓇᒪᐎᓚ ᑮ ᓂᓯᑐᑕᒶᒃ ᐊᓂᐁᓕᐤ ᐃᑗᐎᓂᓕᐤ, ᓀᔥᑕ ᑮ ᑯᔅᑖᒋᐗᒃ ᑭᒋ ᑲᑴᒋᒫᒋᒃ᙮ᐊᐌᓇ ᒫᐗᒡ ᑭᔅᑎᓯᑦ
ᑮ ᐯᒋ ᐃᑐᑌᐤ ᒫᑲ ᑲᐸᕐᓀᔭᒥᒃ, ᓀᔥᑕ ᐱᒋ ᐙᔅᑳᔨᑲᓂᒃ ᐁ ᐃᑕᑦ, ᑮ ᑲᑴᒋᒣᐗᒃ, ᑫᒀᓐ ᐊᓂᒪ ᑳ ᐅᒋ ᐋᔑᑌᒥᑐᔦᒃ ᐁ ᐯᒋ ᐱᒧᑌᔦᒃ?
ᒫᑲ ᓇᒪᐎᓚ ᐅᒋ ᑭᑐᐗᒃ; ᐌᓴ ᐁ ᐯᒋ ᐱᒧᑌᒋᒃ, ᑮ ᐅᒋ ᐋᔑᑌᒥᑐᐗᒃ ᐊᐌᓇ ᐁ ᐃᑕᓯᒋᒃ ᑫ ᒫᐗᒋ ᑭᔅᑌᓕᑖᑯᓯᑦ᙮
ᑮ ᓇᐊᐱᐤ ᒫᑲ, ᓀᔥᑕ ᐁ ᑮ ᓇᑐᒫᑦ ᐊᓂᐃ ᓂᔓᔖᑉ, ᐃᑌᐤ, ᑮᔥᐱᓐ ᐊᐌᓇ ᓀᑕᐌᓕᑕᒧᑴ ᑭᒋ ᓃᔥᑕᒻ ᐃᑌᓕᑖᑯᓯᑦ, ᐁᐗᒀᓇ ᒫᐗᒋ ᒫᒋᒡ ᑫ ᐃᑌᓕᑖᑯᓯᑦ, ᒥᓯᐌ ᓀᔥᑕ ᑲᑕ ᐊᑑᔅᑲᐌᐤ᙮
ᑮ ᐅᑎᓀᐤ ᒫᑲ ᐊᐙᔑᔕ, ᓀᔥᑕ ᑌᑖᐎᒡ ᐁ ᐃᑕᓯᓕᒋ ᑮ ᐊᓓᐤ: ᐃᔅᐱ ᒫᑲ ᑳ ᑮ ᐅᑎᓈᑦ ᐅᔅᐱᑐᓂᒃ, ᑮ ᐃᑌᐤ,
ᐊᐌᓇ ᑫ ᐅᑎᓈᑴ ᐯᔭᒃ ᐅᐅ ᑐᐎ ᐊᐱᔅᑕᐙᔑᔕ ᓂᑦ ᐃᔑᓂᑳᓱᐎᓂᒃ ᓂᓚ ᓂᑦ ᐅᑎᓇᒃ: ᐊᐌᓇ ᒫᑲ ᑫ ᐅᑎᓂᑴ, ᓇᒪᐎᓚ ᓂᓚ ᓂᑦ ᐅᑎᓂᒃ, ᒫᑲ ᐊᓂᐃ ᑳ ᑮ ᐯᒋᑎᔕᐅᓕᒋ᙮ᐊᐌᓇ ᐁᑳ ᑳ ᓇᔅᑯᔅᑖᑕᒃ ᑭᐐᒋᐃᑯᓇᐤ
ᒑᓐ ᒫᑲ ᐁ ᓇᔥᑴᐗᔑᐋᑦ, ᑮ ᐃᑌᐤ, ᑫᔅᑭᓀᐊᒫᑫᔭᓐ, ᓂ ᑮ ᐙᐸᒫᓈᓐ ᐊᐌᓇ ᐁ ᐗᓚᐎᐌᐱᓈᑦ ᒪᒋ ᐅᒑᑾ ᑭᑦ ᐃᔑᓂᑳᓱᐎᓂᒃ, ᓇᒪᐎᓚ ᒫᑲ ᑭ ᓄᔅᐱᓇᑎᑯᓇᐤ; ᓂ ᑮ ᑭᑕᐊᒪᐙᓈᓐ ᒫᑲ, ᐁᑳ ᐁ ᓄᔅᐱᓈᑎᑕᒃ᙮
ᒫᑲ ᒋᓴᔅ ᑮ ᐃᑗᐤ, ᐁᑳᐎᓚ ᑭᑕᐊᒫᒃ: ᐌᓴ ᓇᒪᐎᓚ ᐊᐌᓇ ᐃᑕᐤ ᑫ ᒫᒪᑖᐎ ᐃᔑᒋᑫᑦ ᓂᑦ ᐃᔑᓂᑳᓱᐎᓂᒃ, ᔐᔥᒀᑦ ᑫ ᑮ ᒪᒋ ᐋᓕᒧᒥᑦ᙮
ᐌᓴ ᐊᓇ ᐁᑳ ᑳ ᓇᔅᑯᔅᑖᑕᒃ, ᑭ ᐎᒋᐃᑯᓇᐤ᙮
ᐊᐌᓇ ᒫᑲ ᑫ ᐗᓂᑐᑕᐙᑴ ᐯᔭᒃ ᐅᐅ ᑳ ᐋᐱᔑᔑᓕᒋ ᑳ ᑖᐺᔦᓕᒥᓕᒋ, ᐊᐙᓯᑌ ᑲᑕ ᒥᓨᔑᓂᓕᐸᓐ ᐱᓂᐳᒋᑲᓐ ᐊᓯᓂᔭ ᑭᒋ ᐊᑯᓛᑲᓂᐎᓕᒋ ᐅᒀᔮᒃ, ᓀᔥᑕ ᑭᒋ ᐸᑲᔅᑕᐌᐙᑲᓂᐎᑦ ᑭᒋᑲᒦᒃ᙮
ᑮᔥᐱᓐ ᒫᑲ ᑭᒋᒋ ᓈᔦᑕᐌᓕᑕᒥᐃᑯᔭᓀ, ᒪᓂᔕ: ᐊᐙᓯᑌ ᒥᓨᔑᓐ ᑭᒋ ᐱᑐᑫᔭᓐ ᐱᒫᑎᓯᐎᓂᒃ ᐁ ᒫᔅᑭᓯᔭᓐ, ᐃᔥᐱᔥ ᐁ ᐋᔮᔭᓐ ᓂᔓ ᒥᒋᒋᔭ ᑭᒋ ᐃᑐᑌᔭᓐ ᒪᒋ ᐃᔥᑯᑌᒃ, ᐊᓂᒪ ᐃᔥᑯᑌᒃ ᐁᑳ ᐎᔅᑳᑦ ᑫ ᐋᔅᑕᐌᒃ;
ᐃᑕ ᐅ ᒪᓂᒍᔑᒥᐙᐗ ᐁᑳ ᑫ ᓂᐱᓕᒋ, ᓀᔥᑕ ᐃᔥᑯᑌᐤ ᐁᑳ ᑫ ᐋᔅᑕᐌᒃ᙮
ᑮᔥᐱᓐ ᒫᑲ ᑭᓯᑦ ᓈᔦᑕᐌᓕᑕᒥᐃᑲᐎᔭᓀ, ᒪᓂᔕ: ᐊᐗᔑᑌ ᒥᓨᔑᓐ ᑭᒋ ᐱᑐᑫᔭᓐ ᐱᒫᑎᓯᐎᓂᒃ ᐁ ᒫᔅᑭᐸᓕᔭᓐ, ᐃᔥᐱᔥ ᐁ ᐋᔮᔭᓐ ᓂᔓ ᒥᓯᑕ ᑭᒋ ᐃᔑ ᐌᐱᓂᑳᐎᔭᓐ ᒪᒋ ᐃᔥᑯᑌᒃ, ᐊᓂᒪ ᐃᔥᑯᑌᒃ ᐁᑳ ᐎᔅᑳᑦ ᑫ ᐋᔅᑕᐌᒃ;
ᐃᑕ ᐅ ᒪᓂᒍᔑᒥᐙᐗ ᐁᑳ ᑫ ᓂᐱᓕᒋ, ᓀᔥᑕ ᐃᔥᑯᑌᐤ ᐁᑳ ᑫ ᐋᔅᑕᐌᒃ᙮
ᑮᔥᐱᓐ ᒫᑲ ᑮᔅᑭᔑᒃ ᓈᔦᑕᐌᓕᑕᒥᐃᑯᔨᓀ, ᐗᓚᐎᐱᑕ: ᐊᐗᓯᑌ ᒥᓨᔑᓐ ᑭᒋ ᐱᑐᑫᐗᑦ ᑭᒋᒪᓂᑐ ᐅᑦ ᐅᑭᒫᐎᐎᓂᒃ ᐁ ᐯᔭᑾᒃ ᑮᔅᑭᔑᒃ, ᐃᔥᐱᔥ ᐁ ᐋᔮᔭᓐ ᓂᔓ ᒥᔅᑭᔑᑾ ᑭᒋ ᐃᔑ ᐌᐱᓂᑳᐎᔭᓐ ᒪᒋ ᐃᔥᑯᑌᒃ;
ᐃᑕ ᐅ ᒪᓂᒍᔑᒥᐙᐗ ᐁᑳ ᑫ ᓂᐱᓕᒋ, ᓀᔥᑕ ᐃᔥᑯᑌᐤ ᐁᑳ ᑫ ᐋᔅᑕᐌᒃ᙮
ᐌᓴ ᒥᓯᐌ ᑕᑐ ᐊᐌᓇ ᑲᑕ ᔑᐎᐊᐤ ᐃᔥᑯᑌᓕᐤ ᐅᒋ, ᓀᔥᑕ ᒥᓯᐌ ᑕᑐ ᓵᓵᑭᐎᓕᐌᐎᓐ ᑲᑕ ᔑᐎᑖᑲᓂᐗᓐ ᔑᐎᑖᑲᓐ ᐅᒋ᙮
ᔑᐎᑖᑲᓐ ᒥᓨᔑᓐ: ᒫᑲ ᑮᔥᐱᓐ ᔑᐎᑖᑲᓐ ᐱᐃᓵᑭ, ᑫᒀᓐ ᑫ ᐅᒋ ᔑᐎᑖᑲᓇᐊᒣᒃ?ᐋᔮᒃ ᔑᐎᑖᑲᓐ ᑭᒋ ᐱᒋᔅᑳᑯᔦᒃ, ᓀᔥᑕ ᒥᓗ ᐅᑐᑌᒥᒥᑐᒃ᙮
ᒋᓴᔅ ᑭᒋᑎᔕᐌᐤ ᐊᓂᐃ ᓂᔂᓱᒥᑕᓇᐤ
ᑳ ᐳᓂᐸᓕᑭ ᒫᑲ ᐅᐅ ᑫᒀᓇ ᐅᑎᐯᓕᒋᑫᐤ ᑮ ᐹᑳᓂᐁᐤ ᑯᑕᑭᔭ ᓂᔂᓱᒥᑕᓇᐤ ᐊᓯᒋ, ᓀᔥᑕ ᑮ ᐃᔑᑎᔕᐌᐤ ᓈᓂᔓ ᑭᒋ ᓂᑳᓄᑖᑯᑦ ᒥᓯᐌ ᐅᑌᓈᒃ ᓀᔥᑕ ᐃᑖᐎᓂᒃ ᐃᑕ ᐎᓚ ᑫᒋᐙᒃ ᐙ ᐃᑐᑌᑦ᙮
ᐁᐗᑯ ᐌᒋ ᐃᑖᑦ, ᑖᐺ ᐊᓂᒪ ᑫ ᒫᐗᒋᒋᑳᑌᒃ ᒥᒉᑎᓐ, ᒫᑲ ᐅᑕᑑᔅᑫᐗᒃ ᒐᑲᐙᔑᔑᐗᒃ: ᐁᐗᑯ ᐅᒋ ᓇᑐᑕᒫᒃ ᑳ ᑎᐯᓕᑕᒃ ᑫ ᒫᐗᒋᒋᑳᑌᓕᒃ ᑭᒋ ᐃᔑᑎᔕᐙᑦ ᐅᑕᑐᔅᑫᐗ ᐃᑕ ᑫ ᐃᔑ ᒪᐗᒋᒋᑳᓂᐗᓂᓕᒃ᙮
ᑭᑐᑌᒃ: ᒫᑎᑲ, ᑭᑦ ᐃᔑᑎᔕᐅᑎᓇᐗᐤ ᑖᐱᔅᑯᒡ ᒫᓂᔥᒑᓂᔑᔕᒃ ᐃᑕ ᐁ ᐃᑖᓕᒋ ᒫᐃᑲᓇ᙮
ᐁᑳᐎᓚ ᑭᑐᑖᑖᒃ ᔔᓕᐋᐗᑦ, ᐁᑳ ᓀᔥᑕ ᒥᒋᒥᐗᑦ, ᐁᑳ ᓀᔥᑕ ᒪᔅᑭᓯᓇ: ᐁᑳᐎᓚ ᓀᔥᑕ ᐊᐌᓇ ᐊᑖᒥᔅᑳᒃ ᓇᔅᑲᐌ᙮
ᐊᓂᒪ ᐱᑯ ᐙᔅᑳᔨᑲᓐ ᑫ ᐃᔑ ᐱᑐᑫᐌᑴ, ᓃᔥᑕᒻ ᐃᑗᒃ, ᑳᔮᒣᓕᑕᒧᐎᓐ ᑲᑕ ᐎ ᐃᑕᑾᓐ ᐅᑕ ᐙᔅᑳᔨᑲᓂᒃ᙮
ᑮᔥᐱᓐ ᒫᑲ ᐊᓐᑕ ᐁᑖᑴ ᐊᓇ ᐌᑯᓯᓯᒥᑯᑦ ᑳᔮᒣᓕᑕᒧᐎᓂᓕᐤ, ᑭ ᑳᔮᒣᓕᑕᒧᐎᓂᐗᐤ ᐁᑯᑕ ᑫ ᐃᑕᑾᒃ: ᑮᔥᐱᓐ ᐁᑳ, ᒥᓇ ᑭ ᑳ ᑭᐌᑐᑖᑯᓇᐗᐤ᙮
ᑫᔮᐸᒡ ᐁᑯᑕ ᐙᔅᑳᔨᑲᓂᒃ ᒫᑲ ᑕᔑᑫᒃ, ᐁ ᒥᒋᔦᒃ ᓀᔥᑕ ᐁ ᒥᓂᑴᔦᒃ ᐊᓂᐃ ᑫᒀᓇᐧ ᐁ ᒥᓕᐌᒋᒃ: ᐌᓴ ᐅᑕᑑᔅᑫᐤ ᑌᐸᑫᓕᑖᑯᓯᐤ ᑭᒋ ᐋᔮᑦ ᐅ ᑌᐸᐊᒫᑯᓯᐎᓐ᙮
ᐱᑯ ᐊᓂᒪ ᐃᑖᐎᓐ ᑫ ᐃᔑ ᐱᑐᑫᐌᑴ, ᓀᔥᑕ ᐱᑐᑳᐃᑖᑾᐌ, ᒥᒋᒃ ᐊᓂᐃ ᑫᒀᓇ ᑫ ᐅᓚᔅᑣᑖᑾᒃ;
ᒥᓇᐙᒋᐃᑯᒃ ᒫᑲ ᐊᓂᑭ ᑳ ᐋᑯᓯᒋᒃ ᐁᑯᑕ ᑳ ᐃᑖᒋᒃ; ᐃᑎᑯᒃ ᒫᑲ, ᑭᒋᒪᓂᑐ ᐅᑦ ᐅᑭᒫᐎᐎᓐ ᐯᔓᒡ ᑭᑦ ᐅᑎᑎᑯᐙᓇᐗᐤ᙮
ᐱᑯ ᐊᓂᒪ ᐃᑖᐎᓐ ᒫᑲ ᑫ ᐃᔑ ᐱᑐᑫᐌᑴ, ᐁᑳ ᒫᑲ ᐱᑐᑳᐃᑖᑾᐌ, ᐗᓚᐐᒃ ᐁ ᐃᑐᑌᔦᒃ ᐱᒧᑌᔅᑲᓇᒃ ᐊᓐᑕ ᑳ ᐃᑕᑾᑭ, ᐃᑗᒃ ᒫᑲ,
ᐙᐙᒡ ᒪᒋᑾᓛᔕ ᑭᑦ ᐃᑖᐎᓂᐙᒃ ᑳ ᐅᒋ ᔑᐱᑯᔑᔮᒃ ᓂ ᑳᓯᐌᐯᓀᓈᓐ ᑭᒋ ᒫᒥᔑᒥᑯᔦᒃ: ᐁᓕᐌᒃ ᒫᑲ, ᑫᒋᓇᐅᒃ ᐅᒪ, ᑭᒋᒪᓂᑐ ᐅᑦ ᐅᑭᒫᐎᐎᓐ ᐯᔓᒡ ᑭᑦ ᐅᑎᑎᑯᐙᓇᐗᐤ᙮
ᒫᑲ ᑭᑦ ᐃᑎᓇᐗᐤ, ᐊᐙᓯᑌ ᑲᑕ ᒥᓗᐃᑌᓕᑖᑾᓐ ᓴᑕᒻ ᐊᓂᒪ ᑭᔑᑳᑫ ᐃᔥᐱᔥ ᐊᓂᒪ ᐃᑖᐎᓐ᙮ᑖᓂ ᑳ ᐃᔑ ᒪᒋᐸᓕᒋᒃ ᑳ ᑕᔑᑫᒋᒃ  ᐃᑖᐎᓇ ᐃᑕ ᐁᑳ ᑳ ᐃᔑ ᑖᐺᑕᑭᒃ
ᑭ ᑳ ᑲᒀᑕᑭᓰᓐ, ᑭᓚ ᑯᕃᓯᓐ! ᑭ ᑳ ᑲᒀᑕᑭ, ᑭᓚ ᐯᑦᓭᑕ! ᐌᓴ ᑮᔥᐱᓐ ᐊᓂᐃ ᒫᒪᔅᑳᒋ ᐊᑐᔅᑫᐎᓇ ᑳ ᑮ ᑐᒋᑳᑌᑭ ᐃᑕ ᐁ ᐃᑖᔦᒃ, ᑮ ᐃᑐᒋᑲᑌᐗᐋᑯᐸᓀ ᑖᐃᕆᒃ ᓀᔥᑕ ᓵᐃᑕᓂᒃ, ᑳᔮᔥ ᑲᑕ ᑮ ᑴᔅᑳᑎᓯᐸᓇᒃ ᐁ ᐊᐱᒋᒃ ᐁ ᐎᓛᑕᑭᒃ ᓱᑫᑭᓂᓕᐤ ᓀᔥᑕ ᐱᑯᑎᓕᐤ᙮
ᒫᑲ ᐊᐙᓯᑌ ᑲᑕ ᒥᓗᐃᑌᓕᑖᑯᓯᐗᒃ ᑖᐃᕐ ᓀᔥᑕ ᓵᐃᑕᓐ ᐃᔅᐱ ᑎᐹᔅᑯᓂᑳᓂᐗᑫ ᐃᔥᐱᔥ ᑭᓚᐗᐤ᙮
ᑭᓚ ᒫᑲ ᑲᐸᕐᓀᔭᒻ, ᑭᒋᑭᔑᑯᒃ ᑳ ᐃᔑ ᐅᐱᓂᑳᐎᔭᓐ, ᒪᒋᐃᔥᑯᑌᒃ ᑭ ᑳ ᐃᔑ ᓂᒋᐌᐱᓂᑳᐎᓐ᙮
ᐊᓇ ᑳ ᓇᑐᑖᑖᒃ ᓂᓚ ᓂ ᓇᑐᑖᒃ; ᐊᓇ ᓀᔥᑕ ᑳ ᐋᑕᐌᓕᒥᑖᒃ ᓂᓚ ᓂᑦ ᐋᑕᐌᓕᒥᒃ; ᐊᓇ ᒫᑲ ᑳ ᐋᑕᐌᓕᒥᑦ, ᐋᑕᐌᓕᒣᐤ ᐊᓂᐃ ᑳ ᐯᒋᑎᔕᐅᓕᒋ᙮ᑳ ᐯᒋ ᑮᐌᒋᒃ ᐊᓂᑭ ᓂᔂᓱᒥᑕᓇᐤ
ᐊᓂᑭ ᓂᔂᓱᒥᑕᓇᐤ ᒫᑲ ᑮ ᐯᒋ ᑭᐌᐗᒃ ᐁ ᒥᓚᐙᑕᑭᒃ, ᐁ ᐃᑗᒋᒃ, ᑌᐯᓕᒋᑫᔭᓐ, ᐋᐙᒡ ᒪᒋ ᐊᒑᑾᒃ ᓂ ᐱᔑᒋᐃᑯᓈᓇᒃ ᑭᑦ ᐃᔑᓂᑳᓱᐎᓂᓕᐤ ᐅᒋ᙮
ᑮ ᐃᑌᐤ ᒫᑲ, ᓂ ᑮ ᐙᐸᒪᐤ ᓭᑖᓐ ᑖᐱᔅᑯᒡ ᐁ ᐙᔅᑌᐸᓕᒃ ᑭᒋᑭᔑᑯᒃ ᐁ ᐅᒋ ᐸᑭᔑᒃ᙮
ᒫᑎᑲ ᑭ ᒥᓕᑎᓇᐗᐤ ᑲᔥᑭᐅᐎᓐ ᑭᒋ ᑕᑕᑯᔅᑳᑌᑾᒃ ᒥᔑᑭᓀᐱᑾᒃ ᓀᔥᑕ ᔅᑲᕐᐱᔭᓇᒃ, ᓀᔥᑕ ᐅᐸᒀᔑᐌᐤ ᒥᓯᐌ ᐅ ᑲᔥᑭᐅᐎᓂᓕᐤ; ᓇᒪ ᓀᔥᑕ ᑫᒀᓐ ᐙᔦᔥ ᑭ ᑳ ᐃᔑ ᐋᑯᐃᑯᓇᐗᐤ᙮
ᐁᐗᑯ ᑎᐹᔨᑲᓂᒃ ᐱᓯᒧᑳᓂᒃ ᒋᓴᔅ ᑮ ᒥᓚᐙᑕᒻ ᐅᑦ ᐊᒑᑯᒃ, ᑮ ᐃᑗᐤ ᒫᑲ, ᑭ ᓇᓈᔅᑯᒥᑎᓐ, ᐅ ᐌᐅᑖᐎᒪᐎᔭᓐ ᑌᐯᓕᒋᑫᔭᓐ ᑭᒋᑭᔑᑯᒃ, ᓀᔥᑕ ᐊᔅᑭᒃ, ᐅᐅ ᑫᒀᓇ ᐁ ᑮ ᑳᑕᐗᒋᒃ ᐅᑲᑫᑕᐌᓕᑕᒶᒃ ᓀᔥᑕ ᐅᓕᑆᑳᐗᒃ, ᐁ ᑮ ᐙᐸᑎᓚᒋᒃ ᒫᑲ ᐅᔥᑲᐙᔑᔕᒃ: ᐁᑯᔑ ᐁᑯ ᑫ ᐃᑭᒃ, ᓄᑖ; ᐌᓴ ᐁᐗᑯ ᐁᔑ ᒥᓗ ᐃᑌᓕᑕᒪᓐ᙮
ᒥᓯᐌ ᑫᒀᓇ ᓂ ᐸᑭᑎᓇᒫᒃ ᓄᑖᐎ: ᓇᒪᐎᓚ ᐊᐌᓇ ᓀᔥᑕ ᑭᔅᑫᓕᒣᐤ ᐅᑯᓯᓯᒫᐗ ᐊᐌᓕᐗ ᐃᐋᐎᓕᒋ, ᐱᑯ ᐅᑖᐎᒪᐤ; ᓀᔥᑕ ᐊᐌᓕᐗ ᐃᐋᐎᓕᒋ ᐅᑖᐎᒫᐗ ᐱᑯ ᐅᑯᓯᓯᒫᐤ, ᓀᔥᑕ ᐊᓇ ᑫ ᑭᔅᑫᓕᑕᒥᐃᑯᑦ ᐅᑯᓯᓯᒫᐗ᙮
ᑮ ᑴᔅᑭᑳᐸᐎᔅᑕᐌᐤ ᒫᑲ ᐅ ᑭᔅᑭᓄᐊᒪᐙᑲᓇ, ᓀᔥᑕ ᑭᒧᒡ ᑮ ᐃᑗᐤ, ᔕᐌᓕᑖᑾᓋ ᐊᓂᐃ ᒥᔅᑭᔑᑾ ᑳ ᐙᐸᑕᒧᒪᑲᑭ ᐊᓂᐃ ᑫᒀᓇ ᑭᓚᐗᐤ ᑳ ᐙᐸᑕᒣᒃ:
ᐌᓴ ᑭᑦ ᐃᑎᓇᐗᐤ, ᒥᒉᑦ ᐅᑭᔅᑭᐙᐃᑫᐗᒃ ᓀᔥᑕ ᑭᒋᐅᑭᒫᐗᒃ ᑭ ᓇᑕᐌᓕᑕᒶᒃ ᑭᒋ ᐙᐸᑕᑭᒃ ᐊᓂᐃ ᑫᒀᓇ ᑭᓚᐗᐤ ᑳ ᐙᐸᑕᒣᒃ, ᓇᒪᐎᓚ ᒫᑲ ᐅᒋ ᐙᐸᑕᒶᒃ; ᓀᔥᑕ ᑭᒋ ᐯᑕᑭᒃ ᐊᓂᐃ ᑫᒀᓇ ᑭᓚᐗᐤ ᑳ ᐯᑕᒣᒃ, ᓇᒪᐎᓚ ᒫᑲ ᐅᒋ ᐯᑕᒶᒃ᙮ᓇᔅᐱᑐᐌᐎ ᐋᑕᓗᑲᓐ ᒥᓗ ᓴᒫᕆᑕᓐ ᐅᒋ
ᒫᑎᑲ, ᒫᑲ, ᐯᔭᒃ ᐅᓚᔓᐌᐎᓕᓕᐤ ᑮ ᓂᐸᐎᐤ, ᓀᔥᑕ ᑮ ᑲᑴᒋᐁᐤ, ᐁ ᐃᑗᑦ, ᑫᔅᑭᓄᐊᒫᑫᔭᓐ, ᑫᒀᓐ ᑫ ᑐᑕᒫᓐ ᑭᒋ ᐋᔮᔮᓐ ᑳᑭᑫ ᐱᒫᑎᓯᐎᓐ?
ᑮ ᐃᑌᐤ ᒫᑲ, ᑫᒀᓐ ᒣᓯᓇᐃᑳᑌᒃ ᐅᓚᔓᐌᐎᓂᒃ? ᑖᑦ ᐁᔑ ᐋᔭᒥᑖᔭᓐ?
ᐁ ᓇᔥᑴᐗᔑᐋᑦ ᒫᑲ, ᑮ ᐃᑗᐤ, ᑭ ᑳ ᓵᐊᑭᐤ ᐅᑎᐯᓕᒋᑫᐤ ᑭ ᑭᒋᒪᓂᑐᒻ ᒥᓯᐌ ᑭᑌᐃᒃ, ᓀᔥᑕ ᒥᓯᐌ ᑭᑦ ᐊᒑᑯᒃ, ᓀᔥᑕ ᒥᓯᐌ ᑭ ᒪᔥᑲᐎᓯᐎᓂᒃ, ᓀᔥᑕ ᒥᓯᐌ ᑭ ᒥᑐᓄᓕᒋᑲᓂᒃ; ᓀᔥᑕ ᑭᒋᐃᓕᓕᐤ ᑖᐱᔅᑯᒡ ᐁ ᐃᔑ ᓵᑭᐃᑎᓱᔭᓐ᙮
ᑮ ᐃᑌᐤ ᒫᑲ, ᒀᔭᔉ ᑭ ᑮ ᓇᔥᑴᐗᔑᐃᐙᓐ: ᐅᒪ ᑐᑕ, ᐁᑯ ᒫᑲ ᑫ ᐱᒫᑎᓯᔭᓐ᙮
ᒫᑲ ᐎᓚ, ᐁ ᐎ ᒀᔭᔅᑭᑌᓕᑖᑯᐃᑎᓱᑦ, ᑮ ᐃᑌᐤ ᒋᓴᓴ, ᐊᐌᓇ ᒫᑲ ᓂᒋᐃᓕᓕᐤ?
ᒋᓴᔅ ᒫᑲ ᐁ ᓇᔥᑴᐗᔑᐋᑦ, ᑭ ᐃᑗᐤ, ᐯᔭᒃ ᐃᓕᓕᐤ ᑮ ᐅᑐᑌᐤ ᒋᕉᓴᓚᒥᒃ ᐁ ᐃᑐᑌᑦ ᒉᕆᑯᐃᒃ, ᑮ ᐅᑎᑎᓂᑯ ᒫᑲ ᑭᒧᑎᔅᑾ, ᑳ ᒪᔅᑲᒥᑯᑦ ᐅ ᐎᓛᒋᑲᓇ, ᓀᔥᑕ ᑳ ᒥᔣᑲᓂᑳᑎᑯᑦ, ᐁᑯ ᑫᑐᑌᓕᒋ, ᐁ ᓇᑲᑎᑯᑦ ᐋᐱᑕᐤ ᐁ ᓂᐱᑦ᙮
ᒦᔅᑲᐤ ᒫᑲ ᐯᔭᒃ ᓵᓵᑭᐎᓕᐌᐎᓕᓕᐤ ᐊᓐᑕ ᑮ ᐱᒧᑌᐤ; ᐃᔅᐱ ᒫᑲ ᐎᐋᐸᒫᑦ, ᑮ ᒥᔭᔥᑲᐌᐤ ᑴᔅᑭᑌ ᐃᑌᑫ᙮
ᑖᐱᔅᑯᒡ ᓀᔥᑕ ᐯᔭᒃ ᓕᐸᐃᑦ, ᐃᔅᐱ ᐊᓐᑕ ᐁᑖᑦ, ᑮ ᐯᒋ ᑲᓇᐙᐸᒣᐤ, ᑮ ᒥᔮᔥᑲᐌᐤ ᒫᑲ ᑴᔅᑭᑌ ᐃᑌᑫ᙮
ᒫᑲ ᐯᔭᒃ ᓴᒫᕆᑖᓐ ᒣᒀᒡ ᐁ ᐱᒥᐱᒋᑦ, ᑮ ᐯᒋ ᐅᑎᑕᒻ ᐃᑕ ᐁ ᐃᑖᓕᒋ: ᐃᔅᐱ ᒫᑲ ᐎᐋᐸᒫᑦ, ᑮ ᑭᑎᒫᑫᓕᒣᐤ,
ᑮ ᓈᑌᐤ ᒫᑲ, ᓀᔥᑕ ᑮ ᒫᑯᐱᑕᒬᐤ ᐅ ᒥᔣᑲᓂᑳᑎᑯᐎᓂᓕᐗ, ᐁ ᐸᐎᓇᒸᑦ ᒥᔅᑎᑯᐱᒥᓕᐤ ᓀᔥᑕ ᔓᒥᓈᐳᓕᐤ; ᓀᔥᑕ ᑮ ᑌᑕᓓᐤ ᑎᐱᓚᐌ ᐅᑦ ᐊᐗᑳᓂᒥᒃ, ᑮ ᐯᔑᐌᐤ ᒫᑲ ᐃᑖᐎᑲᒥᑯᒃ, ᓀᔥᑕ ᑮ ᑲᓇᐌᓕᒣᐤ᙮
ᐎᐋᐸᓂᓕᒃ ᒫᑲ, ᐃᔅᐱ ᑫᑐᑌᑦ ᑮ ᒧᔅᑭᓇᒻ ᓂᔓ ᔖᓕᐋᓈᐱᔅᑯᔕ, ᓀᔥᑕ ᑮ ᒥᓓᐤ ᐃᑖᐎᑲᒥᑯᑭᒫᐗ, ᓀᔥᑕ ᑮ ᐃᑌᐤ, ᑲᓇᐌᓕᒻ: ᐱᑯ ᐊᓂᒪ ᒫᑲ ᐊᐙᓯᑌ ᑫ ᒣᔅᑎᓇᒧᐗᓀ, ᒥᓇ ᐯᒋ ᑕᑯᔑᓂᔮᓀ ᑭ ᑳ ᑎᐸᐊᒫᑎᓐ᙮
ᑖᓐ ᐊᓇ ᐅᑯ ᐁ ᓂᔅᑎᒋᒃ ᐙᒋᐃᓂᓕᒫᑦ, ᑭᑦ ᐃᑌᓕᑌᓐ, ᐊᓂᐃ ᑳ ᐅᑎᑎᓂᑯᓕᒋ ᑭᒧᑎᔅᑾ?
ᑮ ᐃᑗᐤ ᒫᑲ, ᐊᓇ ᑳ ᑭᔐᐙᑐᑕᐙᑦ᙮ᐁᑯ ᒋᓴᔅ ᐁᑖᑦ, ᑭᑕᑌ, ᐁᑯ ᓀᔥᑕ ᑭᓚ ᑐᑕ᙮ᒋᓴᔅ ᒪᐗᑎᑗᐤ ᒫᕐᑕ ᓀᔥᑕ ᒣᕇ
ᑮ ᐃᑭᓐ ᒫᑲ, ᐁ ᐊᑎ ᐃᑐᑌᒋᒃ, ᑮ ᐱᑐᑫᐤ ᐯᔭᒃ ᐃᑖᐎᓂᔑᒃ: ᑮ ᐱᑐᑲᐃᑯ ᒫᑲ ᐅ ᐙᔅᑳᔨᑲᓂᒥᓕᒃ ᐯᔭᒃ ᐃᔅᑴᐗ ᒫᕐᑕ ᐁ ᐃᔑᓂᑳᓱᓕᒋ᙮
ᑮ ᐅᐎᒋᔖᓂᔅᑴᒥᐤ ᒫᑲ ᒣᕆ ᐁ ᐃᔑᓂᑳᓱᓕᒋ, ᑳ ᐊᐱᓕᒋ ᓀᔥᑕ ᒋᓴᓴ ᐅᓯᑎᓕᒃ, ᓀᔥᑕ ᑳ ᐯᑕᒸᓕᒋ ᐅᑦ ᐋᔭᒥᐎᓂᓕᐤ᙮
ᒫᑲ ᒫᕐᑕ ᑮ ᐅᑕᒣᓕᑕᒥᐃᑯ ᒥᔅᑕᐃ ᐁ ᐊᑑᔅᑫᔅᑖᑫᑦ, ᑮ ᐯᒋ ᓈᑌᐤ ᒫᑲ, ᓀᔥᑕ ᑮ ᐃᑗᐤ, ᑌᐯᓕᒋᑫᔭᓐ, ᓇᒪ ᓈ ᐙᔦᔥ ᑭᑦ ᐃᑌᓕᑌᓐ ᐁ ᑮ ᓇᑲᔑᑦ ᓇᒋᔖᓂᔅᑴᒻ ᑭᒋ ᐯᔭᑯ ᐊᑑᔅᑫᔅᑖᑫᔮᓐ? ᐎᑕᒪᐤ ᒫᑲ ᑭᒋ ᐎᒋᐃᑦ᙮
ᒋᓴᔅ ᒫᑲ ᐁ ᓇᔥᑴᐗᔑᐋᑦ ᑮ ᐃᑌᐤ, ᒫᕐᑕ, ᒫᕐᑕ, ᑭᑦ ᐊᓕᒥᐃᑎᓱᓐ ᓀᔥᑕ ᑭᑦ ᐋᓕᒣᓕᑕᒥᐃᑯᓐ ᒥᒉᑦ ᑫᒀᓇ;
ᒫᑲ ᐯᔭᒃ ᑫᒀᓐ ᓇᑕᐌᓕᑖᑾᓐ: ᒣᕆ ᒫᑲ ᑮ ᐙᐌᓛᐸᑕᒫᓱ ᐊᓂᐁᓕᐤ ᑳ ᒥᓨᔑᓂᓕᒃ ᐁᑳ ᑫ ᒪᔅᑲᒫᑲᓂᐎᑦ᙮
ᒋᓴᔅ ᑭᔅᑭᓄᐊᒫᑫᐤ ᐊᔭᒥᐊᐎᓂᓕᐤ
ᑮ ᐃᑭᓐ ᒫᑲ ᐯᔭᑾᐤ ᑳ ᐋᔭᒥᐋᑦ ᐙᔦᔥ, ᐃᔅᐱ ᑳ ᐳᓂᑦ, ᑮ ᐃᑎᑯ ᐯᔭᒃ ᐅ ᑭᔅᑭᓄᐊᒪᐙᑲᓇ, ᑌᐯᓕᒋᑫᔭᓐ, ᑭᔅᑭᓄᐊᒪᐎᓈᓐ ᑭᒋ ᐋᔭᒥᐋᔮᒃ, ᑖᐱᔅᑯᒡ ᒑᓐ ᓀᔥᑕ ᑳ ᐃᔑ ᑭᔅᑭᓄᐊᒪᐙᑦ ᐅ ᑭᔅᑭᓄᐊᒪᐙᑲᓇ᙮
ᑮ ᐃᑌᐤ ᒫᑲ, ᐃᔅᐱ ᐃᐋᔭᒥᐋᔦᑯ, ᐃᑗᒃ, ᓄᑖᐎᓈᓐ, ᑭᒋᑭᔑᑯᒃ ᑳ ᐃᑖᔭᓐ, ᑲᑕ ᐎ ᐸᓓᑫᓕᒋᑳᑌᐤ ᑭᑦ ᐃᔑᓂᑳᓱᐎᓐ᙮ ᑭᑦ ᐅᑭᒫᐎᐎᓐ ᑲᑕ ᐎ ᐅᑎᒋᐸᓕᐤ᙮ ᐁ ᐃᑌᓕᑕᒪᓐ ᑲᑕ ᐎ ᑐᒋᑳᑌᐤ, ᑖᐱᔅᑯᒡ ᑭᒋᑭᔑᑯᒃ, ᐁᑯ ᓀᔥᑕ ᐊᔅᑮᒃ᙮
ᒥᓕᓈᓐ ᑕᑡᐤ ᐁ ᑭᔑᑳᒃ ᑫ ᐅᒋ ᐱᒫᑎᓯᔮᒃ᙮
ᐌᐯᓕᑕᒪᐎᓈᓐ ᒫᑲ ᓂ ᒪᒋᑐᑕᒧᐎᓂᓈᓇ; ᐌᓴ ᓂᓚᓈᓐ ᓀᔥᑕ ᓂ ᐌᐯᓕᑕᒪᐙᓈᓐ ᒥᓯᐌ ᑕᑐ ᐊᐌᓇ ᑳ ᒪᓯᓇᐃᑫᑐᑕᐎᔭᒥᑦ᙮ ᐁᑳᐎᓚ ᒫᑲ ᐃᑐᑕᐃᓈᓐ ᑫ ᐃᔑ ᑲᑴᒋᐃᑲᐎᔮᒃ; ᒫᑲ ᒥᑖᑴᓇᒪᐎᓈᓐ ᒪᒋ ᑫᒀᓇ᙮
ᑮ ᐃᑌᐤ ᒫᑲ, ᐊᐌᓇ ᐁ ᐃᑕᔑᔦᒃ ᐁ ᐅᑐᑌᒥᑦ ᑫ ᓇᑕᐙᐸᒫᑦ ᐁ ᐋᐱᑕ ᑎᐱᔅᑳᓕᒃ, ᓀᔥᑕ ᑫ ᐃᑖᑦ, ᓂᑐᑌᒻ, ᐋᐎᐃᓐ ᓂᔅᑐ ᐊᓚᑯᓇᐗᒃ;
ᐌᓴ ᓂ ᑮ ᐯᒋ ᐅᑎᑎᒃ ᐯᔭᒃ ᓂᑐᑌᒻ ᐁ ᐱᒥᐱᒋᑦ, ᓇᒪᐎᓇ ᑫᒀᓐ ᒫᑲ ᓂᑦ ᐋᔮᓐ ᑭᒋ ᐅᓚᔅᑐᐗᒃ?
ᑭᑦ ᐃᑎᓇᐗᐤ, ᐋᑕ ᐁᑳ ᐁ ᐎ ᐗᓂᔥᑳᑦ ᑭᒋ ᒥᓛᑦ ᐁ ᐅᑐᑌᒥᒫᑦ; ᐁᓕᐌᒃ ᒫᑲ, ᒥᒉᑡᐤ ᐁ ᓇᑐᑕᒫᑯᑦ, ᑲᑕ ᐗᓂᔥᑲᐤ, ᓀᔥᑕ ᑲᑕ ᒥᓓᐤ ᑕᑐ ᑳ ᓇᑕᐌᓕᒫᓕᒋ᙮
ᑭᑦ ᐃᑎᓇᐗᐤ ᒫᑲ, ᓇᑐᑕᒫᑫᒃ, ᑭ ᑳ ᒥᓕᑲᐎᓇᐗᐤ; ᓈᓇᑕᐌᓕᑕᒧᒃ, ᑭ ᑳ ᒥᔅᑫᓇᐗᐤ ᒫᑲ; ᐹᐹᐙᔨᑫᒃ, ᑭ ᑳ ᐹᔅᑭᑌᓇᒫᑲᐎᓇᐗᐤ ᒫᑲ᙮
ᐌᓴ ᒥᓯᐌ ᑕᑐ ᐊᐌᓇ ᑳ ᓇᑐᑕᒫᑦ, ᒥᓛᑲᓂᐎᐤ; ᐊᓇ ᒫᑲ ᑳ ᓈᓇᑕᐌᓕᑕᒃ, ᒥᔅᑲᒻ; ᐊᓇ ᒫᑲ ᑳ ᐸᐹᐙᔨᑫᑦ ᐹᔅᑭᑌᓇᒪᐗᐤ᙮
ᑮᔥᐱᓐ ᐊᐌᓇ ᐁ ᐃᑕᔑᔦᒃ ᐁ ᐅᑖᐎᒫᐎᑦ ᐊᓚᑯᓇᐗ ᑫ ᓇᑐᑕᒫᑯᑦ ᐅᑯᓯᓴ, ᐅᓯᓂᔭ ᓈ ᑲᑕ ᒥᓓᐤ? ᓀᔥᑕᐱᑯ ᑮᔥᐱᓐ ᓇᒣᓴ ᑫ ᓇᑐᑕᒫᑯᑦ, ᒦᒃᓱᒡ ᓇᒣᓴ ᓈ ᑲᑕ ᒥᓓᐤ ᑭᓀᐱᑾ?
ᓀᔥᑕᐱᑯ ᑮᔥᐱᓐ ᐙᐎᓕᐤ ᑫ ᓇᑐᑕᒫᑯᑦ, ᑲᑕ ᒥᓓᐤ ᓈ ᔅᑲᕐᐱᔭᓇ?
ᑮᔥᐱᓐ ᒫᑲ ᑭᓚᐗᐤ ᐁ ᐋᑕ ᒪᒋᑣᔦᒃ ᑫᔅᑫᓕᑕᒧᐌᑴ ᑭᒋ ᐃᔑ ᒥᓓᑾᒃ ᒥᓗ ᒥᓕᐌᐎᓇ ᑭᑦ ᐊᐙᔑᒥᔑᐙᐗᒃ, ᑖᓂ ᒫᑲ ᐊᐙᓯᑌ ᐃᔥᐱᔥ ᑯᑖᐎᐗᐤ ᑭᒋᑭᔑᑯᒃ ᑳ ᐃᑖᑦ ᐸᓓᑭ ᐊᒑᑾ ᑫ ᒥᓛᑦ ᐊᓂᐃ ᑳ ᓇᑐᑕᒫᑯᑦ?ᒋᓴᔅ ᓀᔥᑕ ᐯᓪᓯᐸᑉ
ᑮ ᐗᓚᐎᐌᐱᓀᐸᓐ ᒫᑲ ᒥᒋ ᐊᒑᑾ, ᓇᒪ ᒫᑲ ᑮ ᓂᑕᐌᓕᐗ᙮ ᑮ ᐃᑭᓐ ᒫᑲ, ᐃᔅᐱ ᑳ ᐗᓚᐐᑦ ᒪᒋ ᐊᒑᒃ, ᐁᑳ ᑳ ᓂᑕᐌᑦ ᑮ ᐋᔭᒥᐤ; ᐃᓕᓕᐗᒃ ᒫᑲ ᑮ ᒫᒪᔅᑳᑕᒶᒃ᙮
ᒫᑲ ᐋᑎᑦ ᐁ ᐃᑕᓯᒋᒃ ᑮ ᐃᑗᐗᒃ, ᐗᓚᐎᐌᐯᓀᐤ ᒪᒋ ᐊᒑᑾ ᐁ ᐎᒋᐃᑯ ᐲᓪᓯᐸᓚ ᒪᒋ ᐊᒑᑾᒃ ᐅᑦ ᐅᑭᒫᒥᐙᐗ᙮
ᑯᑕᑭᔭᒃ ᒫᑲ, ᐁ ᑲᑴᒋᐋᒋᒃ, ᑮ ᓇᑕᐌᓕᑕᒪᐌᐗᒃ ᑭᔅᑭᓄᐙᒋ ᐙᐸᑎᓕᐌᐎᓂᓕᐤ ᑭᒋᑭᔑᑯᒃ ᐅᒋ᙮
ᒫᑲ ᐎᓚ, ᐁ ᑭᔅᑫᓕᑕᒸᑦ ᐅ ᒥᑐᓀᓕᒋᑫᐎᓂᓕᐗ, ᑮ ᐃᑌᐤ, ᒥᓯᐌ ᑕᑐ ᐅᑭᒫᐎᐎᓐ ᑳ ᓄᑎᓂᑎᓱᒪᑲᒃ ᐅᒋᑕᐤ ᑲᑕ ᓂᔑᐗᓈᑕᓐ; ᓀᔥᑕ ᐙᔅᑳᔨᑲᓐ ᑳ ᓄᑎᓂᑎᓱᒪᑲᒃ ᐸᑭᑎᓐ᙮
ᑮᔥᐱᓐ ᓀᔥᑕ ᓭᑖᓐ ᓂᐅᑎᓂᑎᓱᑴ, ᑖᓂ ᑫ ᐃᔑ ᐃᑕᔅᑭᑌᓕᒃ ᐅᑦ ᐅᑭᒫᐎᐎᓐ? ᐌᓴ ᑭᑦ ᐃᑣᓇᐗᐤ ᐁ ᐗᓚᐎᐌᐱᓇᑭᒃ ᒪᒋ ᐊᒑᑾᒃ ᐁ ᐎᒋᐃᑦ ᐲᓪᓯᐸᓪ᙮
ᑮᔥᐱᓐ ᒫᑲ ᐲᓪᓯᐸᓪ ᐅᒋ ᐌᓚᐎᐌᐱᓈᓈᑫᓇᒃ ᒪᒋ ᐊᒑᑾᒃ, ᐊᐌᓇ ᐊᓇ ᑳ ᐅᒋ ᐗᓚᐎᐌᐱᓈᒋᒃ ᑭᑯᓯᓯᐙᐗᒃ? ᐁᐗᑯ ᐅᒋ ᐎᓚᐗᐤ ᑭ ᑳ ᑎᐹᔅᑯᓂᑯᐙᐗᒃ᙮
ᒫᑲ ᑮᔥᐱᓐ ᓂᓚ ᑭᒋᒪᓂᑐ ᐅ ᓕᓕᑭᒋᒑᓐ ᐅᒋ ᐗᓚᐎᐌᐱᓇᑭᒃ ᒪᒋ ᐊᒑᑾᒃ, ᐁᑯ ᑫᒋᓈᔥ ᐌᑎᑎᑯᐌᒃ ᑭᒋᒪᓂᑐ ᐅᑦ ᐅᑭᒫᐎᐎᓐ᙮
ᐃᔅᐱ ᐁ ᒪᔥᑲᐎᓯᑦ ᐃᓕᓕᐤ ᐁ ᓇᑐᐸᓕᐎᐅᑦ ᑫᓇᐌᓕᑕᑭ ᐅ ᑭᒋᐙᔅᑳᔨᑲᓐ, ᐅᑦ ᐋᔮᓇ ᑲᔭᒻ ᐃᑕᑾᓂᓕᐗ:
ᒫᑲ ᐃᔅᐱ ᐅᑎᑎᑯᑌ ᐊᐙᓯᑌ ᐁ ᒪᔥᑲᐎᓯᓕᒋ ᐃᓕᓕᐗ, ᓀᔥᑕ ᔖᑯᒋᐃᑯᑌ, ᒪᔅᑲᒥᑯ ᒥᓯᐌ ᐅ ᓇᑐᐸᓕᐎ ᐋᐸᒋᑖᑲᓇ ᑳ ᑮ ᒪᒥᔑᑐᑕᒃ, ᓀᔥᑕ ᓈᓂᔓᑖᓕᐗ ᐅ ᒪᔅᑲᑗᐎᓂᓕᐗ᙮
ᐊᓇ ᐁᑳ ᑳ ᐎᒋᐃᑦ ᓂ ᓇᔅᑯᔅᑖᒃ: ᐊᓇ ᓀᔥᑕ ᐁᑳ ᑳ ᐎᒋᐃᑦ ᐁ ᒧᔕᑭᓂᑫᐗᒃ, ᐗᓴᓶᐱᓂᑫᐤ᙮ᑳ ᐯᒋ ᑮᐌᑦ ᒪᒋ ᐊᒑᒃ
ᐃᔅᐱ ᐎᓕᐱ ᐊᒑᒃ ᑳ ᐗᓚᐎᒋ ᐃᓕᓕᒃ ᐅᒋ, ᐹᐱᒧᑌᐤ ᐃᑕ ᐁ ᐹᒀᓕᒃ, ᐁ ᓈᓇᑕᐙᐸᑕᒃ ᑫ ᐃᔑ ᐋᓜᐱᑦ: ᐁᑳ ᒫᑲ ᐁ ᒥᔅᑲᒃ, ᐃᑗᐤ, ᓂ ᑳ ᑭᐙᓐ ᓂ ᐙᔅᑳᔨᑲᓂᒥᒃ ᐃᑕ ᑳ ᑮ ᐅᒋ ᐙᓚᐎᔮᓐ᙮
ᐃᔅᐱ ᒫᑲ ᑌᑯᔑᒃ, ᒥᔅᑲᒻ ᐁ ᐌᐸᐃᑳᑌᓕᒃ ᓀᔥᑕ ᐁ ᐙᐌᔑᒋᑳᑌᓕᒃ᙮
ᐁᑯ ᐁᑐᑌᑦ, ᐅᑎᓇᒫᓱ ᒫᑲ ᓂᔂᔅ ᑯᑕᑭᔭ ᐊᒑᑾ ᐊᐙᓯᑌ ᒣᒋᑣᓕᒋ ᐃᔥᐱᔥ ᐎᓚ ᑫᒋᐙᒃ; ᐱᑐᑫᐗᒃ ᒫᑲ, ᐁᑯᑕ ᓀᔥᑕ ᐙᑭᒋᒃ: ᒫᒋᒡ ᐅᑦ ᐃᔑᐋᔭᐎᓐ ᒫᑲ ᐊᓇ ᐃᓕᓕᐤ ᐊᐙᓯᑌ ᒫᓛᑕᓂᓕᐤ ᐃᔥᐱᔥ ᓃᔥᑕᒻ᙮ᑖᐺ ᒥᓜᓕᒧᐎᓐ
ᑮ ᐃᑭᓐ ᒫᑲ, ᒣᒀᒡ ᐁ ᐋᔭᒥᑦ ᐅᐅ ᑫᒀᓇ, ᐯᔭᒃ ᐃᔅᑴᐤ ᐁ ᒪᐗᒋᐃᑐᓕᒋ ᐃᓕᓕᐗ ᐅᒋ ᑮ ᑌᐺᐤ, ᓀᔥᑕ ᑮ ᐃᑌᐤ, ᔕᐌᓕᑖᑾᓐ ᐊᓂᒪ ᒥᔅᐹᔭᐤ ᑳ ᐱᒥᐎᓕᑯᔭᓐ, ᓀᔥᑕ ᒥᒍᒍᔑᒪᒃ ᑳ ᐅᒋ ᓄᔖᓂᔭᓐ᙮
ᒫᑲ ᑮ ᐃᑗᐤ, ᐁᐁ, ᐊᐙᓯᑌ ᔕᐌᓕᑖᑯᓯᐗᒃ ᐊᓂᑭ ᑳ ᐯᑕᒸᒋᒃ ᑭᒋᒪᓂᑐᐗ ᐅᑦ ᐋᔭᒥᐎᓂᓕᐤ, ᓀᔥᑕ ᑳ ᐱᔑᒋᑕᒀᒋᒃ᙮ᓇᑐᒫᐗᒃ ᒪᒫᑕᐎ ᐃᔑᒋᑫᐎᓐ
ᐃᔅᐱ ᒫᑲ ᐃᓕᓕᐗᒃ ᐁ ᒥᒉᑌᒋᒃ ᒥᔭᒪᐎ ᒪᐗᒋᐃᑐᒋᒃ, ᑮ ᒫᒋ ᐃᑗᐤ, ᐅᑯ ᒪᒋ ᐋᓂᔅᑫ ᐃᓕᓕᐎᐗᒃ; ᓈᓇᑕᐌᓕᑕᒶᒃ ᑭᔅᑭᓄᐙᒋ ᐙᐸᑎᓕᐌᐎᓂᓕᐤ, ᓇᒪᐎᓚ ᒫᑲ ᑲᑕ ᒥᓛᐗᒃ ᐱᑯ ᒍᓇ ᐅᑭᔅᑭᐙᐃᑫᐤ ᐅ ᑭᔅᑭᓄᐙᒋ ᐙᐸᑎᓕᐌᐎᓐ᙮
ᐌᓴ ᑖᐱᔅᑯᒡ ᐁ ᑮ ᑭᔅᑭᓄᐙᒋ ᐙᐸᑎᓕᐌᐎᓂᐎᑦ ᒍᓇ ᑭᒋ ᐙᐸᒥᑯᑦ ᓂᓂᐱ, ᐃᓕᓕᐗ, ᐁᑯ ᓀᔥᑕ ᑫ ᐃᑎᑦ ᐃᓕᓕᐎᑯᓯᓵᓐ ᑭᒋ ᐙᐸᒥᑯᑦ ᐅᐅ ᐋᓂᔅᑫ ᐃᓕᓕᐗ᙮
ᑭᒋᐅᑭᒫᔅᑴᐤ ᔖᐗᓄᑖᒃ ᑳ ᑎᐯᓕᒋᑫᑦ ᑲᑕ ᐎᒋᑳᐸᐎᔅᑕᐌᓐ ᑎᐹᔅᑯᓂᑫᐎᓂᒃ ᐅᐅ ᐃᓕᓕᐗ ᐊᓄᒡ ᑳ ᐱᒫᑎᓯᓕᒋ, ᓀᔥᑕ ᑲᑕ ᓂᔑᐗᓈᒋᒣᐤ: ᐌᓴ ᐎᓚ ᐃᔅᒀᔮᒃ ᐊᔅᑮᒡ ᑮ ᐯᒋ ᐅᑐᑌᐤ ᑭᒋ ᐯᑕᒸᑦ ᓴᓚᒪᓇ ᐅ ᑲᑫᑕᐌᓕᑕᒧᐎᓂᓕᐤ; ᒫᑎᑲ, ᒫᑲ, ᐊᐌᓇ ᐊᐙᓯᑌ ᐁ ᐃᔅᐯᓕᑖᑯᓯᑦ ᐃᔥᐱᔥ ᓴᓚᒪᓐ ᐅᑕ ᐃᑖᐤ᙮
ᓂᓂᐱ ᐃᓕᓕᐗᒃ ᑲᑕ ᐎᒋᑳᐸᐎᔅᑕᐌᐗᒃ ᐅᐅ ᐊᓄᒡ ᑳ ᐱᒫᑎᓯᓕᒋ, ᑲᑕ ᓂᔑᐗᓇᒋᒣᐗᒃ ᒫᑲ: ᐌᓴ ᑮ ᒥᒋᓇᐌᔦᓕᑕᒶᒃ ᐁ ᑮ ᑲᑫᔅᑭᒥᑯᒋᒃ ᒍᓇᐗ; ᒫᑎᑲ, ᒫᑲ, ᐊᐌᓇ ᐊᐙᓯᑌ ᐁ ᐃᔅᐯᓕᑖᑯᓯᑕ ᐃᔥᐱᔥ ᒍᓇ ᐅᑕ ᐃᑖᐤ᙮ᐙᓭᔮᓯᐎᓐ
ᓇᒪᐎᓚ ᐊᐌᓇ, ᑳ ᓴᔅᑲᐊᑭ ᐙᔅᑌᓇᒫᑲᓂᓕᐤ, ᑳᑕᓄᒃ ᐊᔅᑕᐤ, ᓇᒪ ᓀᔥᑕ ᔑᐹ ᐙᐎᐋᑖᑲᓂᒃ, ᒫᑲ ᐙᔅᑌᓇᒫᑲᓈᑎᑯᒃ, ᐊᓂᑭ ᑳ ᐱᑐᑫᒋᒃ ᑭᒋ ᐙᐸᑕᑭᒃ ᐙᔅᑌᐎᓂᓕᐤ᙮
ᒦᔅᑭᔑᒃ ᐌᒋ ᐙᓭᔮᒃ ᒥᔭᐤ: ᑮᔥᐱᓐ ᒫᑲ ᑮᔅᑭᔑᒃ ᐯᓓᑲᓄᑴ, ᒥᓯᐌ ᑭᔭᐤ ᑲᑕ ᐅᒋ ᓵᑲᔅᑭᓀᐤ ᐙᓭᔮᓯᐎᓐ; ᒫᑲ ᐃᔅᐱ ᒥᔭᓛᑕᓄᑴ ᑭᔅᑭᔑᒃ, ᑭᔭᐤ ᓀᔥᑕ ᑲᑕ ᐅᒋ ᓵᑲᔅᑭᓀᐤ ᐗᓂᑎᐱᔅᑭᓯᐎᓐ᙮
ᐁᐗᑯ ᐅᒋ ᔮᒀᒥᓰ ᐊᓂᒪ ᐙᓭᔮᓯᐎᓐ ᑳ ᐱᒋᔅᑳᑯᔭᓐ ᐁᑳ ᑭᒋ ᐗᓂᑎᐱᔅᑭᓯᐃᓂᐗᒃ᙮
ᑮᔥᐱᓐ ᒫᑲ ᒥᓯᐌ ᑭᔭᐤ ᓯᐋᑲᔅᑭᓀᑴ ᐙᓭᔮᓯᐎᓐ, ᐁᑳ ᐙᔦᔥ ᐃᑕ ᐁ ᑎᐱᔅᑭᓯᒪᑲᒃ, ᒥᓯᐌ ᑲᑕ ᐅᒋ ᓵᑲᔅᑭᓀᐤ ᐙᓭᔮᓯᐎᓐ, ᑖᐱᔅᑯᒡ ᐁ ᐙᔅᑌᓇᒫᑯᔭᓐ ᐙᔅᑌᓇᒫᑲᓐ ᐁ ᐙᔅᑌᒃ᙮ᒋᓴᔅ ᐋᑕᐌᓂᒣᐤ ᐸᕋᓰᔭ ᓀᔥᑕ ᐊᓂᐃ ᑳ ᑭᔅᑭᓄᐊᒫᑫᒋᒃ  ᐅᓚᔓᐌᐎᓂᓕᐤ
ᐃᔅᐱ ᒫᑲ ᐊᓇ ᐸᕋᓯ ᐎᐋᐸᑕᒃ, ᑮ ᒫᒪᔅᑳᑕᒻ ᐁᑳ ᐱᑕᒫ ᐁ ᐅᒋ ᑭᒋᔅᑖᐸᐗᓗᓕᒋ ᐸᒧᔑ ᒥᒋᓱᓈᓂᐗᒃ᙮
ᐅᑎᐯᓕᒋᑫᐤ ᒫᑲ ᑮ ᐃᑌᐤ, ᑭᓚᐗᐤ ᐁ ᐸᕋᓯᐎᔦᒃ ᑭ ᑳᓯᓀᓇᐗᐤ ᐗᔅᑭᒡ ᒥᓂᒀᑲᓐ ᓀᔥᑕ ᓇᐸᑯᓛᑲᓐ; ᒫᑲ ᐱᒋ ᑭ ᓵᑲᔅᑭᓀᓇᐗᐤ ᒪᔅᑲᑗᐎᓐ ᓀᔥᑕ ᒪᒑᑎᓯᐎᓐ᙮
ᑭᓚᐗᐤ ᑲᑫᐹᑎᓯᑐᒃ! ᓇᒪ ᓈ ᐊᓇ ᑳ ᑮ ᐅᔑᑖᑦ ᐊᓂᐁᓕᐤ ᐗᔅᑮᒡ, ᑮ ᐅᔑᑕᐤ ᓀᔥᑕ ᐊᓂᐁᓕᐤ ᐱᒋ ᑳ ᐃᑕᑾᓂᓕᒃ?
ᒫᑲ ᓇᐗᒡ ᒥᓕᐌᒃ ᐊᓂᐃ ᑫᒀᓇ ᑳ ᐋᔮᔦᒃ ᐅᒋ, ᐁᑯ ᒥᓯᐌ ᑫᒀᓇ ᑫ ᐹᔦᑭᑣᑯᔦᒃ᙮
ᒫᑲ ᑭ ᑳ ᑲᒀᑕᑭᓯᓇᐗᐤ, ᐸᕋᓯᐃᑐᒃ! ᐌᓴ ᑭ ᐸᑭᑎᓀᓇᐗᐤ ᐯᔭᒃ ᐃᔥᐱᔥ ᐁ ᑮ ᒥᑖᑐᑖᓂᐗᑭ ᒥᓐᑦ ᓀᔥᑕ ᕉ, ᓀᔥᑕ ᒥᓯᐌ ᓇᓈᑲᐤ ᓂᑖᐎᑭᑖᑲᓂᔕ, ᑭᑦ ᐋᔗᐁᓇᐗᐤ ᑎᐹᔅᑯᓂᑫᐎᓐ ᓀᔥᑕ ᑭᒋᒪᓂᑐ ᐅ ᓵᑭᐃᑯᓯᐎᓐ: ᐅᐅ ᑭ ᑳ ᑮ ᑐᑌᑕᐗᐤ, ᐁᑳ ᒫᑲ ᑭ ᑳ ᐋᔗᐁᑕᐗᐤ ᐊᓂᒪ ᑯᑕᒃ᙮
ᑭ ᑳ ᑲᒀᑐᑭᓯᓇᐗᐤ, ᐸᕋᓯᐃᑐᒃ! ᐌᓴ ᑭ ᓵᑭᑖᓇᐗᐤ ᑭᒋ ᑌᑕᐱᐎᓇ ᐋᔭᒥᐁᐎᑲᒥᑯᒃ, ᓀᔥᑕ ᐊᑕᒥᔅᑳᑯᓯᐎᓇ ᐃᑕ ᐁ ᐊᑖᒥᑐᓈᓂᐗᒃ᙮
ᑭ ᑳ ᑲᒀᑕᑭᓯᓇᐗᐤ, ᐅᒪᓯᓇᐃᑫᑐᒃ ᓀᔥᑕ ᐸᕋᓯᐃᑐᒃ: ᐅᑕᔭᒥᐁᑳᓱᑐᒃ! ᐌᓴ ᑖᐱᔅᑯᒡ ᓕᑾᐊᔅᑳᓇ ᐁᑳ ᐁ ᓄᑾᑭ ᑭᑦ ᐃᔑᓈᑯᓯᓇᐗᐤ, ᐃᓕᓕᐗᒃ ᒫᑲ ᑕᑯᒡ ᑳ ᐱᒧᑌᒋᒃ ᓇᒪᐎᓚ ᑭᔅᑫᓕᑕᒶᒃ᙮
ᐁᑯ ᓀᔥᑴᐗᔑᐃᐌᑦ ᐯᔭᒃ ᐊᓂᑭ ᐅᓚᔓᐌᐎᓕᓕᐙᒃ, ᓀᔥᑕ ᑮ ᐃᑌᐤ, ᑫᔅᑭᓄᐊᒫᑫᔭᓐ, ᐅᒪ ᐁ ᐃᑗᔭᓐ, ᓂᓚᓈᓐ ᓀᔥᑕ ᑭ ᒫᓓᓕᒥᓇᓐ᙮
ᑮ ᐃᑗᐤ ᒫᑲ, ᑭ ᑳ ᑲᒀᑕᑭᓯᓇᐗᐤ ᓀᔥᑕ ᐅᓚᔓᐌᐎᓕᓕᑐᒃ! ᐌᓴ ᑭ ᐳᔅᒋᐗᑕᐊᐙᐗᒃ ᐃᓕᓕᐗᒃ ᐎᐗᔑᐎᓇ ᐁ ᐋᓕᒪᑭ ᑭᒋ ᐎᐗᔑᓈᓂᐗᑭ, ᑭᓚᐗᐤ ᒫᑲ ᓇᒪᐎᓚ ᑭ ᓵᒥᓀᓇᐗᐤ ᐎᐗᔑᐎᓇ ᐯᔭᒃ ᑭ ᓕᓕᑭᒋᒑᓂᐗᐤ ᐅᒋ᙮
ᑭ ᑳ ᑲᒀᑕᑭᓯᓇᐗᐤ! ᐌᓴ ᑭᑦ ᐅᔑᑕᒸᓇᐗᐤ ᐅ ᒋᐹᔨᑲᒥᑯᐙᐗ ᐅᑭᔅᑭᐙᐃᑫᐗ ᑯᑖᐎᐙᐗᒃ ᒫᑲ ᑭ ᓂᐸᐁᐗᐤ᙮
ᑖᐺ ᑭ ᓄᑯᑖᓇᐗᐤ ᐁ ᒥᓜᓕᑕᒬᒃ ᑯᑖᐎᐙᐗᒃ ᐅᑦ ᐋᔨᑎᐎᓂᐙᐗ: ᐌᓴ ᐎᓚᐗᐤ ᑖᐺ ᑮ ᓂᐸᐁᐗᒃ, ᑭᓚᐗᐤ ᒫᑲ ᑭ ᐅᔑᑕᒸᓇᐗᐤ ᐅ ᒋᐹᔨᑲᒥᑯᐙᐗ᙮
ᐁᐗᑯ ᐌᒋ ᐃᑗᒪᑲᓂᓕᒃ ᑭᒋᒪᓂᑐ ᐅ ᑲᑫᑕᐌᓕᑕᒧᐎᓐ, ᓂ ᑳ ᐃᔑᑎᔕᐊᒪᐙᐗᒃ ᐅᑭᔅᑭᐙᐃᑫᐗ ᓀᔥᑕ ᐊᐸᔅᑕᓚ, ᐋᑎᑦ ᒫᑲ ᐁ ᐃᑕᓯᓕᒋ ᑲᑕ ᓂᐸᐁᐗᒃ ᓀᔥᑕ ᑲᑕ ᑲᒀᑕᑭᐁᐗᒃ;
ᑭᒋ ᐅᒋ ᓇᑕᐌᓕᑕᒫᒋᒃ ᐅᑯ ᐊᓄᒡ ᑳ ᐱᒫᑎᓯᒋᒃ ᒥᓯᐌ ᐅᑭᔅᑭᐙᐃᑫᐗ ᐅᒥᑯᓕᐤ, ᑳ ᑮ ᓯᑭᓂᑳᑌᓕᒃ ᐊᔅᐱᓐ ᑳ ᐯᒋ ᐊᔅᑭᐗᒃ;
ᐁᐱᓪ ᐅᒥᑯ ᐅᒋ, ᐱᓕᔥ ᐅᒥᑯ ᓵᑲᕌᔭ, ᑳ ᑮ ᓂᐸᐋᑲᓂᐎᑦ ᑕᔅᑕᐎᒡ ᐸᑭᒋᑲᓈᐱᔅᑯᒃ ᓀᔥᑕ ᑭᒋᐋᔭᒥᐁᐎᑲᒥᑯᒃ: ᑖᐺ ᑭᑦ ᐃᑎᓇᐗᐤ, ᐅᑯ ᐊᓄᒡ ᑳ ᐱᒫᑎᓯᒋᒃ ᑲᑕ ᓇᑕᐌᓕᑕᒪᐙᐗᒃ᙮
ᑭ ᑳ ᑲᒀᑕᑭᓯᓇᐗᐤ, ᐅᓚᔓᐌᐎᓕᓕᑐᒃ! ᐌᓴ ᑭ ᑮ ᐅᑎᓀᓇᐗᐤ ᑭᔅᑫᓕᑕᒧᐎᓂ ᐎᑯᑖᔨᑲᓐ: ᓇᒪᐎᓚ ᑭ ᐅᒋ ᐱᑐᑳᓇᐗᐤ ᑭᓚᐗᐤ, ᐊᓂᑭ ᓀᔥᑕ ᑳ ᐊᑎ ᐱᑐᑫᒋᒃ ᑮ ᑭᐱᒋᐋᐙᐗᒃ᙮
ᒣᒀᒡ ᒫᑲ ᐁ ᐃᑖᑦ ᐅᐅ ᑫᒀᓇ, ᐅᒪᓯᓇᐃᑫᐗᒃ ᓀᔥᑕ ᐸᕋᓯᔭᒃ ᓱᑳ ᑭ ᑯᒋ ᑭᔑᐙᐁᐗᒃ, ᓀᔥᑕ ᑮ ᓇᓈᑐᑯᒣᐗᒃ ᒥᒉᑦ ᑫᒀᓇ ᑭᒋ ᐊᔨᑗᓕᒋ;
ᐁ ᐊᔅᑲᒪᐙᒋᒃ, ᓀᔥᑕ ᐁ ᑯᒋ ᒫᑯᓇᒸᒋᒃ ᑫᒀᓕᐤ ᐅᑐᓂᓕᒃ ᐅᒋ, ᑭᒋ ᐅᒋ ᒫᒥᔑᒫᒋᒃ᙮
ᔮᑾᒥᒣᐤ ᐅᑕᔭᒥᐁᑳᓱᐎᓐ ᐅᒋ
ᐁᑯ ᒣᒀᒡ, ᐃᔅᐱ ᑮ ᒪᐗᒋᐃᑐᒋᒃ ᐃᓕᓕᐗᒃ ᐃᔥᐱᔥ ᐁᑳ ᐁ ᑮ ᐊᑭᒫᑲᓂᐎᒋᒃ, ᐙᐙᒡ ᐁ ᑕᑯᔅᑳᑎᑐᒋᒃ, ᑮ ᒫᒋ ᐃᑌᐤ ᐅ ᑭᔅᑭᓄᐊᒪᐙᑲᓇ ᓃᔥᑕᒻ, ᔮᒀᒦᔅᑕᒸᒃ ᐸᕋᓯᔭᒃ ᐅ ᐱᓯᑲᓂᐗᐤ, ᐁᐗᑯ ᐋᔭᒥᐁᑳᓱᐎᓐ᙮
ᐌᓴ ᓇᒪᐎᓚ ᑫᒀᓐ ᐃᑕᑾᓐ ᐁ ᐊᑾᓇᐃᑳᑌᒃ, ᐁᑳ ᑫ ᑭᔅᑫᓕᑖᑯᑖᓂᐗᒃ; ᓇᒪ ᓀᔥᑕ ᑫᒀᓐ ᑳᑖᓂᐗᓐ, ᐁᑳ ᑫ ᑭᔅᑫᓕᑖᑾᒃ᙮
ᐁᐗᑯ ᐅᒋ ᐱᑯ ᑫᒀᓐ ᑳ ᑮ ᐃᑗᔦᒃ ᐃᑕ ᐁ ᑎᐱᔅᑳᒃ, ᑲᑕ ᐯᑖᑾᓐ ᐃᑕ ᐁ ᐙᓭᔮᒃ; ᐊᓂᒪ ᒫᑲ ᑳ ᑮ ᐃᑗᔦᒃ ᒥᑖᐗᑳᒃ ᐱᔅᑭᒑᑭ ᐙᔅᑳᔨᑲᓂᒃ, ᑲᑕ ᐙᐎᒋᑳᑌᐤ ᑕᑯᒡ ᐙᔅᑳᔨᑲᓂᒃ᙮ᐊᐌᓇ ᑫ ᑯᔅᑌᒃ
ᑭᑦ ᐃᑎᓇᐗᐤ ᒫᑲ, ᓂᑐᑌᒥᑐᒃ, ᐁᑳᐎᓚ ᑯᔅᑎᑯᒃ ᐊᓂᑭ ᑳ ᓂᐸᑖᒋᒃ ᒥᔭᐎᓕᐤ, ᐹᑎᒫ ᐊᓂᐁᓕᐤ ᒫᑲ ᐁᑳ ᑳ ᐋᔮᒋᒃ ᑫᒀᓕᐤ ᑫ ᑮ ᑐᑕᑭᒃ᙮
ᒫᑲ ᓂᑳᓐ ᑭ ᔮᑾᒥᐃᑎᓇᐗᐤ ᐊᐌᓇ ᑫ ᑯᔅᑌᒃ: ᑯᔅᑎᒃ ᐊᓇ, ᑳ ᓂᐹᔨᐌᒋ, ᑳ ᐋᔮᑦ ᑲᔥᑭᐅᐎᓂᓕᐤ ᑭᒋ ᒪᒎᔅᑌᐅᐌᑦ ᒪᒋ ᐃᔥᑯᑌ; ᐁᐁ, ᑭᑦ ᐃᑎᓇᐗᐤ, ᐁᐗᑯ ᑯᔅᑎᒃ᙮
ᓇᒪ ᓈ ᓂᔮᓚᓐ ᒥᒋᔥᑯᔑᔕᒃ ᓂᔓ ᔔᓕᐋᓇᐱᔅᑯᔑᔕ ᐃᑕᑭᒫᐗᒃ? ᓇᒪᐎᓚ ᐙᐙᒡ ᐯᔭᒃ ᐁ ᐃᑕᓯᒋᒃ ᒫᑲ ᐗᓂᑭᔅᑭᓯᑐᑖᑯ ᑭᒋᒪᓂᑐᐗ᙮
ᒫᑲ ᐙᐙᒡ ᒥᓯᐌ ᑭᔅᑎᒀᓂᐱᐙᔨᐙᐗ ᐊᑭᒋᑳᑌᐗ᙮ ᐁᐗᑯ ᐅᒋ ᐁᑳᐎᓚ ᓭᑭᓰᒃ: ᐊᐙᓯᑌ ᑭ ᑭᔅᑕᑭᒥᑲᐎᓇᐗᐤ ᐃᔥᐱᔥ ᒥᒉᑦ ᒥᒋᔥᑯᔑᔕᒃ᙮ᐁ ᐎᒋᑳᑌᒃ ᓀᔥᑕ ᐁ ᐋᑕᐌᓂᒥᑦ ᙭
ᐊᓯᒋ ᓀᔥᑕ ᑭᑦ ᐃᑎᓇᐗᐤ, ᐊᐌᓇ ᑫ ᑎᐹᒋᒥᑴ ᐃᑕ ᐁ ᐃᑖᓕᒋ ᐃᓕᓕᐗ, ᐁᐗᒀᓇ ᓀᔥᑕ ᑫ ᑎᐹᒋᒫᑦ ᐃᓕᓕᐎᑯᓯᓵᓐ ᐅᑎᔥᑳᐤ ᑭᒋᒪᓂᑐ ᐅᑦ ᐁᓐᒐᓕᒪ᙮
ᒫᑲ ᐊᓇ ᑳ ᐋᓉᑕᐎᑦ ᐃᑕ ᐁ ᐃᑖᓕᒋ ᐃᓕᓕᐗ, ᑲᑕ ᐊᓉᑕᐗᐤ ᐅᑎᔥᑳᐤ ᐅᑦ ᐁᓐᒐᓕᒪ ᑭᑭᒪᓂᑐ᙮
ᐊᐌᓇ ᒫᑲ ᑫ ᒪᒋ ᐃᑖᑴ ᐃᓕᓕᐎᑯᓯᓵᓇ, ᑲᑕ ᐌᐯᓕᑕᒪᐗᐤ: ᒫᑲ ᐊᓇ ᑳ ᐸᐹᔅᑕᒫᑦ ᐸᓓᑭ ᐊᒑᑾ, ᓇᒪᐎᓚ ᑲᑕ ᐌᐯᓕᑕᒪᐗᐤ᙮
ᐃᔅᐱ ᒫᑲ ᐯᒋ ᐃᑐᑕᐃᑖᑾᐌ ᐋᔭᒥᐁᐎᑲᒥᑯᒃ, ᓀᔥᑕ ᐅᑎᔥᑳᐤ ᐅᑎᐹᔅᑯᓂᑫᐗᒃ ᓀᔥᑕ ᐅᑭᒫᐗᒃ, ᐁᑳᐎᓚ ᒪᒥᑐᓀᓕᑕᒧᒃ ᑖᓂ ᑫ ᐃᔑ ᓀᔥᑕ ᑫᒀᓐ ᑫ ᓇᔥᑴᐗᔑᐃᐌᔦᒃ, ᓀᔥᑕᐱᑯ ᑫᒀᓐ ᑫ ᐃᑗᔦᒃ᙮
ᐊᐌᓇ ᒫᑲ ᐁ ᒪᐗᒋᐃᑐᓕᒋ ᐃᓕᓕᐗ ᐅᒋ ᑮ ᐃᑌᐤ, ᑫᔅᑭᓄᐊᒫᑫᔭᓐ, ᐋᔭᒥ ᓂᒋᔖᓐ ᑭᒋ ᓂᔓᑖᑦ ᑎᐱᓚᐌᐎᓯᐎᓂᓕᐤ ᐋᐱᑕᐤ ᓂᓚ ᑭᒋ ᐋᔮᔮᓐ᙮
ᑮ ᐃᑌᐤ ᒫᑲ, ᐃᓕᓕᐤ, ᐊᐌᓇ ᑳ ᑎᐹᔅᑯᓂᑫᐎᓕᓕᑳᔑᑦ ᓀᔥᑕ ᒫᑎᓇᒫᑫᐎᓕᓕᑳᔑᑦ ᑭᒋ ᑎᐯᓕᒥᑖᑾᒃ?
ᑮ ᐃᑌᐤ ᒫᑲ, ᔮᒀᒦᔅᑕᒧᒃ ᓀᔥᑕ ᑯᔅᐸᓂᔅᑕᒧᒃ ᒧᔅᑌᓇᒫᑫᐎᓐ: ᐌᓴ ᐃᓕᓕᐤ ᐅ ᐱᒫᑎᓯᐎᓐ ᓇᒪᐎᓚ ᐁᐗᑴᓕᐤ ᑳ ᐃᔅᐱᒋ ᐌᓗᑎᓰᑦ᙮
ᑮ ᐃᑌᐤ ᒫᑳ ᓇᔅᐱᑐᐌᐎ ᐋᑕᓗᑳᓂᓕᐤ, ᐁ ᐃᑗᑦ, ᐯᔭᒃ ᐁ ᒥᔕᑭᓯᑦ ᐃᓕᓕᐤ ᐅᑦ ᐊᔅᑭ ᒥᔅᑕᐃ ᑮ ᓂᑖᐎᑭᑖᒪᑲᓂᓕᐤ᙮
ᑮ ᒥᑐᓀᓕᑕᒻ ᒫᑲ ᐅᑌᐃᒃ, ᐁ ᐃᑗᑦ, ᑖᓂ ᑫ ᐃᑎᔮᓐ, ᐁᑳ ᐁ ᐋᔮᔮᓐ ᐃᑕ ᑫ ᐊᔅᑖᔮᓐ ᓂ ᓂᑖᐎᑭᑖᑲᓇ?
ᑮ ᐃᑗᐤ ᒫᑲ, ᐅᒪ ᓂ ᑳ ᑐᑌᓐ: ᓂ ᑳ ᓂᒋᐱᑌᓐ ᓂ ᑕᑾᐃᑫᐎᑲᒥᑾ, ᓀᔥᑕ ᓂ ᑳ ᐅᔑᑖᓐ ᐊᐙᓯᑌ ᐁ ᒥᔖᑭ; ᐁᑯᑕ ᒫᑲ ᑫ ᓇᐊᔅᑖᔮᓐ ᒥᓯᐌ ᓂ ᓂᑖᐎᑭᑖᑲᓇ ᓀᔥᑕ ᓂᑦ ᐋᔮᓇ᙮
ᓂ ᑳ ᐃᑕᐤ ᒫᑲ ᓂᑦ ᐊᒑᒃ, ᐊᒑᒃ, ᑭᑦ ᐋᔮᓐ ᒥᔅᑕᐃ ᐋᐸᒋᑖᐎᓇ ᐁ ᓇᐊᔅᑌᑭ ᑫ ᐃᔅᐸᓕᑭ ᒥᒉᑦ ᐱᐴᓋ; ᐋᓜᓯ, ᒥᒋᓱ, ᒥᓂᑴ, ᓀᔥᑕ ᒧᒋᑫᓕᑕ᙮
ᒫᑲ ᑮᒋᒪᓂᑐ ᑮ ᐃᑌᐤ, ᑭᓚ ᑮᔥᑴᑳᓐ, ᐊᓄᒡ ᑫ ᑎᐱᔅᑳᒃ ᑭᑦ ᐊᒑᒃ ᑭ ᑳ ᓇᑕᐌᓕᑕᒫᑲᐎᓐ: ᐁᑯ ᒫᑲ ᐊᐌᓇ ᑫ ᑎᐱᓚᐌᐎᓰᑦ ᐊᓂᐃ ᑫᒀᓇ ᑳ ᑮ ᓇᐃᑕᔅᑖᔭᓐ?
ᐁᑯ ᑖᐱᔅᑯᒡ ᐁᑎᑦ ᐊᓇ ᑳ ᓇᐊᔅᑣᓱᑦ ᒥᔕᑭᓯᐎᓇ, ᐁᑳ ᒫᑲ ᑳ ᒥᔕᑭᓰᑦ ᐁ ᐃᑌᓕᒥᑯᑦ ᑭᒋᒪᓂᑐᐗ᙮ᐊᔅᐯᓕᒧᑐᑕᐤ ᑭᒋᒪᓂᑐ
ᑮ ᐃᑌᐤ ᒫᑲ ᐅ ᑭᔅᑭᓄᐊᒪᐙᑲᓇ, ᐁᐗᑯ ᐌᒋ ᐃᑎᑖᑾᒃ, ᐁᑳᐎᓚ ᒫᒥᑐᓀᓕᑕᒧᒃ ᑭ ᐱᒫᑎᓯᐎᓂᐗᐤ, ᑫᒀᓐ ᑫ ᒥᒋᔦᒃ; ᐁᑳ ᓀᔥᑕ ᑭᔭᐙᐗ ᑫᒀᓐ ᑫ ᐳᔅᑎᔥᑲᒣᒃ᙮
ᐊᐙᓯᑌ ᐃᑌᓕᑖᑾᓐ ᐱᒫᑎᓯᐎᓐ ᐃᔥᐱᔥ ᒥᒋᒻ, ᓀᔥᑕ ᒥᔭᐤ ᐃᔥᐱᔥ ᐎᓛᒋᑲᓐ᙮
ᒫᒥᑐᓀᓕᒥᑯᒃ ᑳᑳᑭᐗᒃ: ᐌᓴ ᓇᒪᐎᓚ ᐗᓭᓶᐱᓂᑫᐗᒃ, ᓇᒪ ᓀᔥᑕ ᒪᓂᔑᑫᐗᒃ; ᐁᑳ ᑳ ᐅᑦ ᐊᔅᑖᓱᐎᑲᒥᑯᒋᒃ, ᐁᑳ ᓀᔥᑕ ᑳ ᐅ ᑕᒀᐃᑫᐎᑲᒥᑯᒋᒃ; ᐊᔕᒥᑯᐗᒃ ᒫᑲ ᑭᒋᒪᓂᑐᐗ᙮ ᑖᓐ ᐁᔅᐱᒋ ᐊᐙᓯᑌ ᐁᑌᓕᑖᑯᓯᔦᒃ ᐃᔥᐱᔥ ᐱᓓᓯᐗᒃ?
ᐊᐌᓇ ᐁ ᐃᑕᔑᔦᒃ ᒫᑲ, ᐁ ᒧᒋ ᒫᒥᑐᓀᓕᑕᒃ, ᑫ ᑮ ᑕᑯᑖᑦ ᐯᔭᒃ ᑭᐤᐱᑦ ᐁ ᐃᔅᑯᑳᐸᐎᑦ?
ᑮᔥᐱᓐ ᒫᑲ ᐁᑳ ᑮ ᑐᑕᒧᐌᑴ ᐊᓂᒪ ᑳ ᒫᐗᒋ ᐋᐱᔅᑌᓕᑖᑾᒃ, ᑖᓀᑭ ᐌᒋ ᒪᒥᑐᓀᓕᑕᒣᒃ ᐊᓂᐃ ᑯᑕᑭᔭ?
ᒫᒥᑐᓀᓕᒥᑯᒃ ᐅᔅᑭᑌᐸᑾᒃ ᐁ ᐃᔑ ᐅᐱᑭᒋᒃ: ᓇᒪᐎᓚ ᐊᑑᔅᑫᐗᒃ, ᓇᒪ ᓀᔥᑕ ᐱᒫᐃᑫᐗᒃ; ᐁᓕᐌᒃ ᒫᑲ ᑭᑦ ᐃᑎᓇᐗᐤ, ᓇᒪᐎᓚ ᓴᓚᒪᓐ ᐋᑕ ᐁ ᐃᔑ ᑭᔅᑌᓕᑖᑯᓯᑦ ᑮ ᐃᔑᐅ ᑖᐱᔅᑯᒡ ᐯᔭᒃ ᐅᑯ᙮
ᑮᔥᐱᓐ ᒫᑲ ᑭᒋᒪᓂᑐ ᐅᒪ ᐃᔑ ᐁᑾᓇᐊᒧᑴ ᒪᔅᑯᔑᔭ, ᐊᓄᒡ ᐁ ᑭᔑᑳᒃ ᑳ ᐃᑕᑾᑭ ᓂᑖᐎᑭᒋᑲᓂᒃ, ᐙᐸᑫ ᒫᑲ ᐃᔥᑯᑌᐎᑲᒥᑯᒃ ᐃᔑᐌᐱᓂᑳᑌᒃ; ᑖᓐ ᐁᔅᐱᒋ ᐊᐙᓯᑌ ᑫ ᐎᓛᑕᐃᑖᒃ, ᐅ ᑭᓚᐗᐤ ᐋᐱᔑᔥ ᐱᑯ ᑎᐋᐺᔦᓕᑕᒣᒃ?
ᐁᑳᐎᓚ ᒫᑲ ᓈᓇᑕᐌᓕᑕᒧᒃ ᑫ ᒥᒋᔦᒃ ᓀᔥᑕ ᑫ ᒥᓂᑴᔦᒃ, ᐁᑳ ᓀᔥᑕ ᑶᑕᐎᐃᑌᓕᑕᒧᒃ᙮
ᐌᓴ ᒥᓯᐌ ᐅᐅ ᑫᒀᓇ ᐁ ᑕᑐᔅᑳᓀᓯᒋᒃ ᐃᓕᓕᐗᒃ ᐊᔅᑮᒃ ᓈᓇᑕᐌᓕᑕᒶᒃ; ᑯᑖᐎᐗᐤ ᒫᑲ ᑭᔅᑫᓕᑕᒻ ᐁ ᓇᑕᐌᓕᑕᒣᒃ ᐅᐅ ᑫᒀᓇ᙮
ᒫᑲ ᐊᐙᓯᑌ ᓈᓇᑕᐌᓕᑕᒸᒃ ᑭᒋᒪᓂᑐ ᐅᑦ ᐅᑭᒫᐎᐎᓐ; ᒥᓯᐌ ᐅᐅ ᑫᒀᓇ ᒫᑲ ᑭ ᑳ ᐊᓯᒋ ᒥᓕᑲᐎᓇᐗᐤ᙮ᒥᔕᑭᓯᐎᓐ ᑭᒋᑭᔑᑯᒃ
ᐁᑳᐎᓚ ᓭᑭᓯᒃ, ᐁ ᒐᑲᐙᔑᔑᔦᒃ ᒫᓂᔥᒑᓂᔑᑐᒃ; ᐌᓴ ᑰᑖᐎᐗᐤ ᒥᓜᓕᑕᒻ ᑭᒋ ᒥᓕᑖᒃ ᐊᓂᐁᓕᐤ ᐅᑭᒫᐎᐎᓂᓕᐤ᙮
ᐊᑖᐙᑫᒃ ᐊᓂᒪ ᑳ ᐋᔮᔦᒃ, ᒥᓕᐌᒃ ᒫᑲ; ᐅᑎᓇᒫᓱᒃ ᒫᑲ ᒥᐗᑕ ᐁᑳ ᑳ ᐊᑎ ᑳᔮᔑᐗᑭ, ᒥᔕᑭᓯᐎᓐ ᑭᒋᑭᔑᑯᒃ ᐁᑳ ᑫ ᑮ ᒣᔅᑎᓂᑳᑌᒃ, ᐃᑕ ᑭᒧᑎᔉ ᐁᑳ ᐁ ᐯᔣᐸᑕᒃ, ᐁᑳ ᓀᔥᑕ ᒪᓂᒍᔥ ᐁ ᓂᔑᐗᓈᒋᑖᑦ᙮
ᐌᓴ ᐃᑕ ᐁ ᐃᔑ ᑕᑾᒃ ᑭ ᒥᔕᑭᓯᐎᓂᐗᐤ, ᐁᑯᑕ ᓀᔥᑕ ᑫ ᐃᑕᑾᒃ ᑭᑌᐃᐗᐤ᙮ᑳ ᐊᔕᐙᐱᒋᒃ ᐊᑐᔅᑫᓚᑲᓇᒃ
ᐁᑯᔑ ᐸᑾᑌᐅᒃ ᐃᑕ ᐁ ᑭᑲᔭᐌᔦᒃ, ᐁᑯᔑ ᓀᔥᑕ ᑭ ᐙᔅᑌᓇᒫᑲᓂᐙᐗ ᐁ ᓴᔅᑲᐃᑳᑌᑭ᙮
ᑭᓚᐗᐤ ᒫᑲ ᓇᔅᐱᑖᑯᒃ ᐃᓕᓕᐗᒃ ᐁ ᐯᔗᓕᒫᒋᒃ ᐅᑦ ᐅᑭᒫᒥᐙᐗ, ᑭᐌᓕᑌ ᐎᑭᑐᐎᓂᒃ ᐅᒋ; ᐃᔅᐱ ᐯᒋ ᑕᑯᔑᓂᓕᑌ ᓀᔥᑕ ᐸᐹᐙᐃᑫᓕᑌ, ᑣᔦᒃ ᑭᒋ ᐋᐸᐊᒪᐙᒋᒃ᙮
ᔕᐌᓕᑖᑯᓯᐗᒃ ᐊᓂᑭ ᐊᑑᔅᑫᓛᑲᓇᒃ, ᐅᑭᒪᐗ ᑕᑯᔑᓂᓕᑌ, ᑮ ᒥᔅᑳᑯᒋᒃ ᐁ ᐊᔕᐙᐱᒋᒃ: ᑖᐺ ᑭᑦ ᐃᑎᓇᐗᐤ, ᑲᑕ ᐸᑾᑌᐅᓱ, ᓀᔥᑕ ᑲᑕ ᓇᐊᐱᐁᐤ ᑭᒋ ᒥᒋᓱᓕᒋ, ᓀᔥᑕ ᑲᑕ ᐯᒋ ᐱᒥᐁᐤ᙮
ᑮᔥᐱᓐ ᒫᑲ ᑕᑯᔑᑫ ᓂᔓ ᓂᐯᐱᐎᓂᒃ, ᓀᔥᑕᐱᑯ ᑕᑯᔑᑫ ᓂᔅᑐ ᓂᐯᐱᐎᓂᒃ, ᐁᑯ ᐃᔑ ᓀᔥᑕ ᒥᔅᑲᐙᑌ, ᔕᐌᓕᑖᑯᓯᐗᒃ ᐊᓂᑭ ᐊᑑᔅᑫᓛᑲᓇᒃ᙮
ᐅᒪ ᒫᑲ ᑭᔅᑫᓕᑕᒧᒃ ᑮᔥᐱᓐ ᐊᓇ ᑳ ᑎᐯᓕᑕᒃ ᐙᔅᑳᔨᑲᓂᓕᐤ ᑮ ᑭᔅᑫᓕᑕᒧᑯᐸᓀ ᑫᑯ ᑎᐹᔨᑲᓐ ᐱᓯᒧᑳᓂᒃ ᑭᒧᑎᔅᑲ ᑫ ᑕᑯᔑᓂᓕᒋ, ᑲᑕ ᑮ ᐊᔕᐙᐱᐸᓐ, ᐁᑯ ᐅ ᐙᔅᑳᔨᑲᓂᒻ ᐁᑳ ᑫ ᑮ ᐸᔅᐱᐱᑯᓂᑳᑌᓕᔅᐸᓐ᙮
ᐁᐗᑯ ᐅᒋ ᑭᓚᐗᐤ ᓀᔥᑕ ᐋᔦᔅᑲᐎᓰᒃ: ᐌᓴ ᐃᓕᓕᐎᑯᓯᓵᓐ ᐯᒋ ᑕᑯᔑᓐ ᑎᐹᔨᑲᓂᒃ ᐱᓯᒧᑳᓂᒃ ᒣᒀᒡ ᐁᑳ ᐁ ᐃᑌᓕᑕᒣᒃ᙮ᑳ ᑖᐺᔦᓕᑕᒃ ᓀᔥᑕ ᐱᑯ ᐁᑳ ᑳ ᑖᐺᔦᓕᑕᒃ ᐊᑐᔅᑫᓚᑲᓐ
ᐁᑯ ᐱᑕᕐ ᐁᑖᑦ, ᑌᐯᓕᒋᑫᔭᓐ, ᓂᓚᓈᓐ ᓈ ᑭᑦ ᐃᔑᓈᓐ ᐅᒪ ᓇᔅᐱᑐᐌᐎ ᐋᑕᓗᑳᓐ, ᓀᔥᑕᐱᑯ ᒥᓯᐌ ᓈ ᑭᑦ ᐃᑖᐗᒃ?
ᔕᐌᓕᑖᑯᓯᐤ ᐊᓇ ᐊᑑᔅᑫᓛᑲᓐ, ᐅᑦ ᐅᑭᒫᒪ, ᑕᑯᔑᓂᓕᑌ, ᑫ ᒥᔅᑳᑯᑦ ᐅᒪ ᐁ ᐃᔑ ᑐᑕᒃ᙮
ᑖᐺ ᑭᑦ ᐃᑎᓇᐗᐤ, ᑲᑕ ᑎᐯᓕᑕᒥᐃᑯ ᒥᓯᐌ ᑳ ᐋᔮᓕᒋ᙮
ᒫᑲ ᑮᔥᐱᓐ ᐊᓇ ᐊᑑᔅᑫᓛᑲᓐ ᐃᑗᑌ ᐅᑌᐃᒃ, ᓂᑦ ᐅᑭᒫᒻ ᑆᔅᑕᐎ ᑕᑯᔑᓐ: ᓀᔥᑕ ᒫᒋ ᐅᑖᒪᐙᑌ ᓈᐯᐎ ᐊᑑᔅᑫᓛᑲᓇ ᓀᔥᑕ ᐊᑑᔅᑫᓛᑲᓂᔅᑴᐗ, ᓀᔥᑕ ᒥᒋᓱᑌ, ᓀᔥᑕ ᒥᓂᑴᑌ, ᓀᔥᑕ ᑮᔥᑴᐯᑌ;
ᐊᓇ ᐊᑑᔅᑫᓛᑲᓐ ᐅᑦ ᐅᑭᒫᒪ ᑲᑕ ᑕᑯᔑᓂᓕᐗ ᑭᔑᑳᓕᑫ ᐃᔅᐱ ᐁᑳ ᐁ ᐊᔕᐙᐸᒫᑦ, ᓀᔥᑕ ᑎᐹᔨᑲᓂᒃ ᐱᓯᒧᑳᓂᒃ ᐁᑳ ᐁ ᑭᔅᑫᓕᑕᒃ, ᑲᑕ ᑮᔥᑭᔓᑯ ᒫᑲ, ᓀᔥᑕ ᑳᑕ ᐃᑎᔕᐅᑯ ᑭᒋ ᐎᒉᐙᑦ ᐁᑳ ᑳ ᑖᐺᑕᒥᓕᒋ᙮
ᐊᓇ ᒫᑲ ᐊᑑᔅᑫᓛᑲᓐ ᑳ ᑭᔅᑫᓕᑕᒸᑦ ᐅᑦ ᐅᑭᒫᒪ ᐅᑦ ᐃᑌᓕᑕᒧᐎᓂᓕᐤ, ᐁᑳ ᒫᑲ ᑳ ᐋᔦᔅᑲᐎᐃᑎᓱᑦ, ᐁᑳ ᓀᔥᑕ ᑳ ᑐᑕᒸᑦ ᑳ ᐃᑌᓕᑕᒥᓕᒋ ᒥᔅᑕᐃ ᑲᑕ ᐸᐸᓴᔅᑌᐗᐤ᙮
ᒫᑲ ᐊᓇ ᐁᑳ ᑳ ᑭᔅᑫᓕᑕᒃ, ᑳ ᑐᑕᒃ ᒫᑲ ᑫᒀᓇ ᑳ ᐅᒋ ᐃᑌᓕᑖᑯᓯᑦ ᑭᒋ ᐸᐸᓭᔅᑌᐙᑲᓂᐎᑦ, ᐋᐱᔑᔥ ᑲᑕ ᐸᐸᓴᔅᑌᐗᐤ᙮ ᐌᓴ ᐊᓇ ᒥᔅᑕᐃ ᑳ ᒥᓛᑲᓂᐎᑦ, ᒥᔅᑕᐃ ᑲᑕ ᓇᑕᐌᓕᑕᒪᐗᐤ; ᐊᓇ ᒫᑲ ᒥᔅᑕᐃ ᑳ ᑎᐯᓕᑕᒥᐃᑯᑦ ᐃᓕᓕᐗ, ᐁᐗᑯ ᐊᐙᓯᑌ ᑫ ᐸᑯᓭᓕᒥᑯᑦ᙮ᒋᓴᔅ ᑫ ᐅᒋ ᐸᑳᓂᐃᑐᓈᓂᐗᒃ
ᓂ ᑮ ᐯᒋ ᑕᑯᔑᓂᓐ ᑭᒋ ᐃᑎᔕᐊᒫᓐ ᐃᔥᑯᑌᐤ ᐊᔅᑮᒃ, ᑫᒀᓐ ᒫᑲ ᑫ ᐃᑌᔮᓐ ᑮᔥᐱᓐ ᐋᔕᔾ ᑳ ᓴᔅᑲᐃᑳᑌᑴ᙮
ᒫᑲ ᓂᑦ ᐋᔮᓐ ᓯᑲᐋᑖᑫᐎᓐ ᑫ ᐅᒋ ᓯᑲᐋᑖᑲᐎᔮᓐ; ᐙ ᒫᑲ ᒥᑯᔥᑳᑌᓕᑕᒫᓐ ᐹᑎᒫ ᑮ ᑎᐱᐸᓕᑫ!
ᐯᒋ ᑕᑯᔑᓐ ᑭᒋ ᐃᑎᔕᐊᒃ ᑳᔮᒣᓕᑕᒧᐎᓂᓕᐤ ᐊᔅᑮᒃ ᑭᑦ ᐃᑌᓕᒥᓇᐗᐤ ᓇ? ᑭ ᐐᑕᒫᑎᓇᐗᐤ, ᓇᒪᐎᓚ; ᒫᑲ ᐹᐱᑐᔥ ᐃᑌᓕᑕᒧᐎᓐ᙮
ᐌᓴ ᐊᓄᒡ ᐅᒋ ᓂᔮᓚᓐ ᑲᑕ ᐃᑖᐗᒃ ᐯᔭᒃ ᐙᔅᑳᔨᑲᓂᒃ ᐁ ᐹᐱᑐᔥ ᐃᑌᓕᑕᑭᒃ, ᓂᔅᑐ ᐁ ᐗᑳᑖᒋᒃ ᓂᔓ, ᓀᔥᑕ ᓂᔓ ᐁ ᐗᑳᑖᒋᒃ ᓂᔅᑐ᙮
ᐅᑖᐎᒪᐤ ᑲᑕ ᐗᑳᑌᐤ ᐅᑯᓯᓴ, ᓀᔥᑕ ᐅᑯᓯᓯᒫᐤ ᑲᑕ ᐗᑳᑌᐤ ᐅᑖᐎᔭ; ᐅᑳᐎᒪᐤ ᑲᑕ ᐗᑳᑌᐤ ᐅᑖᓂᔅ, ᓀᔥᑕ ᐅᑖᓂᓯᒪᐤ ᑲᑕ ᐗᑳᑌᐤ ᐅᑳᐎᔭ; ᐅᓯᑯᓯᒫᐤ ᑲᑕ ᐗᑳᑌᐤ ᐅ ᓇᐋᑲᓂᔅᑴᒪ, ᐅᓇᐋᑲᓂᔅᑴᒥᒪᐤ ᒫᑲ ᑲᑕ ᐗᑳᑌᐤ ᐅᓯᑯᓴ᙮ᑭᒋ ᑭ ᓂᓯᑐᒋᑳᑌᒃ ᓂᑳᓐ
ᑮ ᐃᑌᐤ ᒫᑲ ᐃᓕᓕᐗ, ᐃᔅᐱ ᐎᐋᐸᑕᒣᑯ ᐗᔅᑯ ᓇᑲᐯᐊᓄᑖᒃ ᐁ ᐅᐱᐸᓕᒃ, ᑣᔦᒃ ᑭᑦ ᐃᑣᓇᐗᐤ, ᐯᒋ ᑭᒥᐗᓐ; ᐁᑯ ᓀᔥᑕ ᐁᑭᒃ᙮
ᐃᔅᐱ ᒫᑲ ᐎᐋᐸᑕᒣᑯ ᐁ ᔖᐗᓂᓗᐌᒃ, ᑭᑦ ᐃᑣᓇᐗᐤ, ᑲᑕ ᑭᔑᑌᐤ; ᐃᑭᓐ ᒫᑲ᙮
ᑭᓚᐗᐤ ᐅᑖᔭᒥᐁᑳᓱᑐᒃ, ᑭ ᓂᓯᑖᐎᓀᓇᐗᐤ ᐁ ᐃᔑᓈᑾᒃ ᑭᔑᒃ, ᓀᔥᑕ ᐊᔅᑭ; ᒫᑲ ᑖᓀᑭ ᐌᒋ ᐁᑳ ᓂᓯᑖᐎᓇᒣᒃ ᐅᐅ ᑭᔑᑳᐗ?ᑭᓕᐱ ᐐᒋ ᐃᑌᓕᑕᒧᒃ ᐊᓇ ᑳ ᓈᔦᑕᐌᓕᒥᔉ
ᐁᐁ, ᑖᓀᑭ ᒫᑲ ᐌᒋ ᐁᑳ ᑭᓚᐗᐤ ᑎᐹᔅᑯᓀᓕᑕᒣᒃ ᑳ ᒀᔭᔅᑾᒃ?
ᐃᔅᐱ ᐙᒉᐗᒋ ᐊᓇ ᑳ ᓈᔦᑕᐌᓕᒥᔉ, ᐁ ᓇᑕᐙᐸᒣᒃ ᐅᑎᐹᔅᑯᓂᑫᐤ, ᒣᒀᒡ ᐁ ᐃᑐᑌᔭᓐ, ᔮᒀᒥᓯ ᑭᒋ ᐎᑾᒋᐃᑳᐎᔭᓐ ᐅᒋᒌᒃ ᐅᒋ; ᐁᑳ ᑭᒋ ᐃᑐᑕᐃᔉ ᐅᑎᔥᑳᐤ ᐅᑎᐹᔅᑯᓂᑫᐤ, ᐅᑎᐹᔅᑯᓂᑫᐤ ᒫᑲ ᑭᒋ ᐸᑭᑎᓂᔉ ᐊᑑᔅᑫᓛᑲᓇ ᐅᒋᒋᓕᒃ, ᐊᑑᔅᑫᓛᑲᓐ ᒫᑲ ᑭᒋ ᐃᑎᔑᓂᔉ ᑭᐸᐅᑐᐎᑲᒥᑯᒃ᙮
ᑭ ᐎᑕᒫᑎᓐ, ᓇᒪᐎᓚ ᐊᓐᑕ ᑭ ᑳ ᐅᒋ ᐗᓚᐐᓐ, ᐹᑎᒫ ᑭ ᑎᐸᐊᒪᓀ ᐙᐙᒡ ᒫᒋᒡ ᔔᓕᐊᓈᐱᔅᑯᔑᔥ᙮
ᑴᔅᑭ ᑭᒪᒋᐃᑎᐎᓂᐙᐤ ᐅᒋ ᓀᔥᑕᐱᑯ ᓂᔑᐗᓈᑎᓯᒃ
ᑮ ᐃᑖᐗᒃ ᐁᑯ ᒣᒀᒡ ᐋᑎᑦ ᐊᐌᓂᑭ ᑳ ᐋᓕᒧᑕᒪᐙᒋᒃ ᑳᓕᓕᐎᓕᓕᐗ, ᐅᒥᑯᓕᐤ ᐹᐃᓚᑦ ᑳ ᑭ ᐊᓯᑎᓇᒸᑦ ᐅ ᓵᓵᑭᐎᓕᐌᐎᓂᐙᒃ
ᒋᓴᔅ ᒫᑲ ᐁ ᓇᔥᑴᐗᔑᐋᑦ, ᑮ ᐃᑌᐤ, ᑭᑦ ᐃᑌᓕᒪᐙᐗᒃ ᓈ ᐅᑯ ᑳᓕᓕᐎᓕᓕᐗᒃ ᐊᐙᓯᑌ ᐁ ᑮ ᒪᒋᑣᒋᒃ ᐃᔥᐱᔥ ᒥᓯᐌ ᑳᓕᓕᐎᓕᓕᐗᒃ ᐅᒪ ᐁ ᑮ ᐃᔑ ᐎᓴᑫᓕᑕᑭᒃ?
ᑭ ᐎᑕᒫᑎᓇᐗᐤ, ᓇᒪᐎᓚ: ᒫᑲ, ᑮᔥᐱᓐ ᐁᑳ ᑴᔅᑳᑎᓯᔦᑴ, ᒥᓯᐌ ᑭᓚᐗᐤ ᓀᔥᑕ ᑭ ᑳ ᓂᔑᐗᓈᑎᓯᓇᐗᐤ᙮
ᓀᔥᑕᐱᑯ ᐊᓂᑭ ᔭᓇᓀᐅᔖᑉ ᑳ ᒫᑕᑲᐅᑯᒋᒃ ᐊᔕᐙᐱᐎᑲᒥᑯᓕᐤ ᓴᐃᓗᐊᒥᒃ, ᓀᔥᑕ ᑳ ᓂᐹᐃᑯᒋᒃ, ᑭᑦ ᐃᑌᓕᒫᐙᐗᒃ ᓈ ᐊᐙᓯᑌ ᐁ ᑮ ᒪᒋᑣᒋᒃ ᐃᔥᐱᔥ ᒥᓯᐌ ᐃᓕᓕᐗ ᑳ ᐃᑖᓕᒋ ᒋᕉᓴᓚᒥᒃ?
ᑭ ᐎᑕᒫᑎᓇᐗᐤ, ᓇᒪᐎᓚ: ᒫᑲ, ᑮᔥᐱᓐ ᐁᑳ ᑴᔅᑳᑎᓯᔦᑴ, ᒥᓯᐌ ᑭᓚᐗᐤ ᓀᔥᑕ ᑭ ᑳ ᓂᔑᐗᓈᑎᓯᓇᐗᐤ᙮ᓈᔅᐱᑐᐌᐎ ᐋᑕᓗᑳᓐ ᐁᑳ ᑳ ᒥᓂᔑᐎᑦ ᐸᑫᓵᓂᒥᓈᑎᒃ
ᑮ ᐃᑗᐤ ᓀᔥᑕ ᐅᒣᓕᐤ ᓇᔅᐱᑐᐌᐎ ᐋᑕᓗᑳᓂᓕᐤ: ᐯᔭᒃ ᐃᓕᓕᐤ ᑮ ᐋᔭᐌᐤ ᐸᑫᓵᓂᒥᓈᑎᑾ ᐁ ᓂᑖᐎᑭᐋᑲᓂᐎᓕᒋ ᐅ ᔓᒥᓈᑎᑯ ᓂᑖᐎᑭᒋᑲᓂᒃ: ᑮ ᐯᒋ ᓇᑕᐙᐸᑕᒻ ᒫᑲ ᒥᓂᔕ ᐊᓐᑕ, ᓇᒪ ᒫᑲ ᐅᒋ ᒥᔅᑲᒻ᙮
ᐁᑯ ᐁᑖᑦ ᐊᓂᐃ ᑳ ᑲᓇᐌᓕᑕᒥᓕᒋ ᔓᒥᓈᑎᑯ ᓂᑖᐎᑭᒋᑲᓂᓕᐤ, ᒫᑎᑲ, ᐅᐅ ᓂᔅᑐ ᐱᐴᓋ ᓂ ᐯᒋ ᓈᓇᑕᐙᐸᑌᓐ ᒥᓂᔕ ᐊᐗ ᐸᑫᓵᓂᒥᓈᑎᑯᒃ, ᓇᒪ ᒫᑲ ᓂ ᒥᔅᑫᓐ; ᑳᐗᐤ; ᑖᓀᑭ ᐌᒋ ᐅᑕᒥᔅᑲᒃ ᐊᔅᑭᓕᐤ?
ᐁ ᓇᔥᑴᐗᔑᐋᑦ ᒫᑲ, ᑮ ᐃᑌᐤ, ᐅᑭᒪᐤ, ᐁᑯᔑ ᐁᑳᐎᓚ ᑐᑕᐤ ᐊᓄᒡ ᐁ ᐱᐴᒃ ᓀᔥᑕ, ᐹᑎᒫ ᐙᔅᑲ ᑮ ᒧᓇᐃᑫᔮᓀ, ᓀᔥᑕ ᑮ ᐊᔅᑖᔭᓀ ᑳ ᐌᐸᐃᑳᑌᒃ ᐊᐗᑳᓂᑲᒥᑯᒃ ᐅᒋ:
ᑮᔥᐱᓐ ᒫᑲ ᒥᓂᔑᐎᑌ, ᑲᑕ ᒥᓨᔑᓐ, ᑮᔥᐱᓐ ᒫᑲ ᐁᑳ, ᐁᑯ ᐹᑎᒫ ᑫ ᑲᐙᐗᑦ᙮ᒋᓴᔅ ᒥᓇᐙᒋᐁᐤ ᐁ ᒫᔅᑭᓯᓕᒋ ᐃᔅᑴᐗ ᐁ ᐋᔭᒥᐁᐎᑭᔑᑳᓕᒃ
ᑮ ᑭᔅᑭᓄᐊᒫᑫᐤ ᒫᑲ ᐯᔭᒃ ᐋᔭᒥᐁᐎᑲᒥᑯᒃ ᐁ ᐋᔭᒥᐁᑭᔑᑳᓕᒃ:
ᒫᑎᑲ ᒫᑲ, ᐁᑯᑕ ᐁᑖᑦ ᐃᔅᑴᐤ ᐁ ᐋᔮᐙᑦ ᐊᓕᒥᓯᐎ ᐊᒑᑾ ᔮᓈᓀᐁᔕᑉ ᐱᐴᓋ, ᓈᔅᐱᒡ ᓀᔥᑕ ᐁ ᐙᑭᓯᑦ, ᓇᒪᐎᓚ ᒫᑲ ᑮ ᑕᔕᑳᐸᐎᐤ᙮
ᑮ ᓵᒥᓀᐤ ᒫᑲ: ᑣᔦᒃ ᒫᑲ ᑮ ᑕᔓᑳᐸᐎᐊᐤ, ᓀᔥᑕ ᑮ ᑭᔅᑖᒋᒣᐤ ᑭᒋᒪᓂᑐᐗ᙮
ᐊᓇ ᒫᑲ ᑳ ᑎᐯᓕᑕᒃ ᐋᔭᒥᐁᐎᑲᒥᑯᓕᐤ ᑮ ᓇᔥᑴᐗᔑᐃᐌᐤ ᐁ ᑭᓯᐙᓯᑦ, ᐁ ᑮ ᒥᓇᐙᒋᐃᐌᓕᒋ ᒋᓴᓴ ᐁ ᐋᔭᒥᐁᑭᔑᑳᓕᒃ, ᑮ ᐃᑌᐤ ᒫᑲ ᐃᓕᓕᐗ, ᓂᑯᑣᔅ ᐃᑕᑎᓋ ᑭᔑᐗ ᐃᓕᓕᐗᒃ ᑫ ᐊᑑᔅᑫᐙᔅᐸᓐ: ᒣᒀᒡ ᐊᓂᐃ ᒫᑲ ᐯᒋ ᐃᑐᑌᒃ ᑭᒋ ᒥᓇᐙᒋᐃᑲᐎᔦᒃ, ᐁᑳ ᒫᑲ ᐁ ᐋᔭᒥᐁᑭᔑᑳᒃ᙮
ᐅᑎᐯᓕᒋᑫᐤ ᐁᑯ ᓀᔥᑴᐗᔑᐋᑦ, ᐁ ᐃᑖᑦ, ᑭᓚ ᐅᑖᔭᒥᐁᑳᓱᔉ, ᓇᒪ ᓈ ᑕᑐ ᐁ ᐃᑕᔑᔦᒃ ᐁ ᐋᔭᒥᐁᑭᔑᑳᓕᒃ ᐋᐸᐌᐤ ᐅ ᒥᔅᑐᓱᒪ ᓀᔥᑕ ᐅᑦ ᐋᓯᒪ ᐊᐗᑳᓂᑲᒥᑯᒃ ᐅᒋ, ᓀᔥᑕ ᐃᑐᑕᐁᐤ ᑭᒋ ᒥᓂᑴᓕᒋ?
ᐊᐗ ᐃᔅᑴᐤ ᒫᑲ, ᐁ ᐅᑖᓂᓯᒥᑯᑦ ᐁᑉᕃᐊᒪ, ᑳ ᒫᒫᒋᑯᐱᑎᑯᑦ ᓭᑕᓇ, ᒫᑎᑲ, ᐃᔥᐱᔥ ᔭᓈᓀᐅᔖᑉ ᐱᐴᓋ, ᓇᒪ ᓈ ᑲᑕ ᐋᐸᐙᑲᓂᐎᐸᓐ ᐅᒣᓕᐤ ᒫᒫᒋᑯᐱᒋᑲᓂᓕᐤ ᐅᒋ ᐁ ᐋᔭᒥᐁᑭᔑᑳᓕᒃ?
ᐃᔅᐱ ᒫᑲ ᐅᐅ ᑫᒀᓇ ᑳ ᐃᑗᑦ, ᒥᓯᐌ ᐊᓂᐃ ᓇ ᓈᔦᑕᐌᓕᒥᑯᑦ ᑮ ᓇᓀᐯᐎᓯᓕᐗ: ᓀᔥᑕ ᒥᓯᐌ ᐃᓕᓕᐗᒃ ᑮ ᒥᓚᐙᑕᒶᒃ ᒥᓯᐌ ᐊᓂᐃ ᑭᒋ ᑫᒀᓇ ᐅᒋ ᑳ ᑮ ᑐᑕᒥᓕᒋ᙮ᓈᔅᐱᑐᐌᐎ ᐋᑕᓗᑳᓐ ᒪᔅᑕᕐᑦ ᓯᒥᓐ ᐅᒋ
ᐁᑯ ᐁᑗᑦ, ᑫᒀᓕᐤ ᓀᔅᐱᑕᒧᒪᑲᓂᓕᒃ ᑭᒋᒪᓂᑐ ᐅᑦ ᐅᑭᒫᐎᐎᓐ? ᑫᒀᓐ ᒫᑲ ᑖᐱᔅᑯᒡ ᐃᔑᓈᑾᓂᓕᐤ ᑫ ᐃᑗᔮᓐ?
ᐃᑌᓕᑖᑾᓐ ᑖᐱᔅᑯᒡ ᐯᔭᑯᒥᓐ ᒪᔅᑕᑦ ᓯᒥᓇ, ᑳ ᐅᑎᓇᒃ ᐃᓕᓕᐤ, ᓀᔥᑕ ᑳ ᐸᑭᑎᓇᒃ ᐅ ᓂᑖᐎᑭᒋᑲᓂᒃ; ᑮ ᓂᑖᐎᑭᓐ ᒫᑲ, ᓀᔥᑕ ᑮ ᐊᑎ ᒥᔑᒥᔅᑎᑯᐒᓐ; ᐱᓓᓯᐗᒃ ᒫᑲ ᑳ ᐸᐸᒥᓛᒋᒃ ᑮ ᑕᔑᑫᐗᒃ ᐗᑎᑾᓂᒃ᙮ᓈᔅᐱᑐᐌᐎ ᐋᑕᓗᑳᓐ ᐅᐱᓯᑲᓐ ᐅᒋ
ᒥᓇ ᒫᑲ ᑮ ᐃᑗᐤ, ᑫᒀᓐ ᑖᐱᔅᑯᒡ ᑭᒋᒪᓂᑐ ᐅᑦ ᐅᑭᒫᐎᐎᓐ ᐃᔑᓈᑾᓂᓕᐤ ᑫ ᐃᑗᔮᓐ?
ᐃᑌᓕᑖᑾᓐ ᑖᐱᔅᑯᒡ ᐅᐱᓯᑲᓐ ᑳ ᐅᑎᓇᒃ ᐃᔅᑴᐤ, ᓀᔥᑕ ᑳ ᑳᑖᑦ ᓂᔅᑐ ᑎᐹᔨᑲᓇ ᐸᑴᔑᑲᓂᒃ ᐱᓕᔥ ᒥᓯᐌ ᑳ ᐅᐱᓯᐸᓕᒃ᙮ᑳ ᔖᑯᐗᒃ ᐃᔥᒀᑌᒻ
ᑮ ᔖᐳᑕᐌᔥᑲᒻ ᒫᑲ ᐃᑖᐎᓇ ᓀᔥᑕ ᐃᑖᐎᓂᔕ ᐁ ᑭᔅᑭᓄᐊᒫᑫᑦ, ᓀᔥᑕ ᐁ ᐱᒧᑌᑦ ᒋᕉᓴᓚᒥᒃ ᐁ ᐃᑐᑌᑦ᙮
ᐁᑯ ᐁᑎᑯᑦ ᐊᐌᓕᐗ, ᑌᐯᓕᒋᑫᔭᓐ, ᒐᑲᐙᔑᔑᐗᒃ ᓈ ᐊᓂᑭ ᑫ ᐱᒫᒋᐋᑲᓂᐎᒋᒃ?ᑮ ᐎᑌᐤ ᒫᑲ,
ᑯᒋ ᐱᑐᑫᒃ ᑳ ᔖᑲᐙᒃ ᐃᔥᒀᑌᒻ; ᐌᓴ ᒥᒉᑦ, ᑭᑦ ᐃᑎᓇᐗᐤ, ᑲᑕ ᐎ ᐱᑐᑫᐗᒃ ᓇᒪᐎᓚ ᒫᑲ ᑲᑕ ᑮ ᑐᑕᒶᒃ᙮
ᐃᔅᐱ ᑳ ᑎᐯᓕᑕᒃ ᐙᔅᑳᔨᑲᓂᓕᐤ ᐯᔭᑾᐤ ᑮ ᐸᓯᑯᒋ, ᓀᔥᑕ ᑮ ᑭᐸᐊᑭ ᐃᔥᒀᑌᒥᓕᐤ, ᑭᓚᐗᐤ ᒫᑲ ᒫᒋ ᓂᐹᐎᔦᑴ ᐗᓚᐎᑎᒥᒃ, ᓀᔥᑕ ᐹᐸᐎᐃᑫᔦᑴ ᐃᔥᒀᑌᒥᒃ, ᐁ ᐃᑗᔦᒃ, ᑌᐯᓕᒋᑫᔭᓐ, ᑌᐯᓕᒋᑫᔭᓐ, ᐋᐸᐊᒫᐎᓈᓐ; ᓇᔥᑴᐗᔑᐃᐌᑌ ᒫᑲ ᐁ ᐃᑎᑖᒃ, ᓇᒪᐎᓚ ᑭ ᑭᔅᑫᓕᒥᑎᓇᐗᐤ ᑖᓐᑌ ᐌᒋᔦᒃ;
ᐁᑯ ᑫ ᒫᒋ ᐃᑗᔦᒃ, ᓂ ᑮ ᒥᒋᓱᓈᓐ ᓀᔥᑕ ᓂ ᑮ ᒥᓂᒀᓈᓐ ᐁ ᐙᐸᒥᔮᒃ, ᑭ ᑮ ᑭᔅᑭᓄᐊᒫᑳᓐ ᓀᔥᑕ ᓂ ᐱᒧᑌᔅᑲᓈᓈᒃ᙮
ᒫᑲ ᑲᑕ ᐃᑗᐤ, ᑭ ᐎᑕᒫᑎᓇᐗᐤ, ᓇᒪᐎᓚ ᓂ ᑭᔅᑫᓕᑌᓐ ᑖᓐᑌ ᐌᒋᔦᒃ: ᐊᐗᓯᒃ ᒥᓯᐌ ᑭᓚᐗᐤ ᑳ ᒪᒋᑐᑕᒣᒃ᙮
ᐁᑯ ᑫ ᐃᑕᑾᒃ ᒫᑐᐎᓐ, ᓀᔥᑕ ᐁ ᒫᑗᐋᐱᑌᔑᓂᓈᓂᐗᒃ, ᐃᔅᐱ ᐙᐸᒣᑾᐌ ᐁᑉᕃᐋᒻ, ᓀᔥᑕ ᐋᐃᓯᒃ, ᓀᔥᑕ ᒉᑲᑉ, ᓀᔥᑕ ᒥᓯᐌ ᐅᑭᔅᑭᐙᐃᑫᐗᒃ, ᑭᒋᒪᓂᑐᐗ ᐅᑦ ᐅᑭᒫᐎᐎᓂᓕᒃ, ᓀᔥᑕ ᑭᓚᐗᐤ ᑫᒋᐙᒃ ᐁ ᐗᓚᐎᑎᔑᓂᑲᐎᔦᒃ᙮
ᑲᑕ ᐯᒋ ᐅᑐᑌᐗᒃ ᒫᑲ ᐙᐸᓄᒃ ᓀᔥᑕ ᓂᑳᐯᐊᓄᒃ, ᓀᔥᑕ ᑭᐌᑎᓄᒃ, ᓀᔥᑕ ᔖᐗᓄᒃ, ᑲᑕ ᓇᐊᐱᐗᒃ ᒫᑲ ᑭᒋᒪᓂᑐᐗ ᐅᑦ ᐅᑭᒫᐎᐎᓂᓕᒃ᙮
ᒫᑎᑲ, ᒫᑲ, ᐃᑖᐗᒃ ᑳ ᒫᒋᒡ ᐃᑌᓕᑖᑯᓯᒋᒃ ᑫ ᓃᔥᑕᒻ ᐃᑌᓕᑖᑯᓯᒋᒃ, ᓀᔥᑕ ᑳ ᓃᔥᑕᒻ ᐃᑌᓕᑖᑯᓯᒋᒃ ᑫ ᒫᒋᒡ ᐃᑌᓕᑖᑯᓯᒋᒃ᙮ᒋᓴᔅ ᐁ ᐃᔑ ᓵᑭᑖᑦ ᒋᕉᓴᓚᒻ
ᐁᐗᑯ ᑫᔮᐸᒡ ᐁ ᑭᔑᑳᓕᒃ ᑮ ᐯᒋ ᐃᑐᑌᐗᒃ ᐋᑎᑦ ᐸᕋᓯᔭᒃ, ᐁ ᐃᑖᒋᒃ, ᐗᓚᐎ, ᑭᑐᑌ ᒫᑲ: ᐌᓴ ᐦᐁᕋᑦ ᑭ ᑳ ᓂᐸᐃᒃ᙮
ᑮ ᐃᑌᐤ ᒫᑲ, ᓇᑕᐎ ᐎᑕᒫᒃ ᐊᓇ ᒪᑫᓯᐤ, ᒫᑎᑲ, ᓂ ᐗᓚᐎᐌᐱᓈᐗᒃ ᒪᒋ ᐊᒑᑾᒃ, ᓀᔥᑕ ᓂ ᒥᓇᐙᒋᐃᐙᓐ ᐊᓄᒡ ᐁ ᑭᔑᑳᒃ ᓀᔥᑕ ᑫ ᐙᐸᒃ, ᓂᔅᑐ ᑭᔑᑳᑫ ᒫᑲ ᓂ ᑳ ᒥᑐᓂᐎᐃᑳᐎᓐ᙮
ᐁᓕᐌᒃ ᒫᑲ, ᓂ ᑳ ᐱᒧᑖᓐ ᐊᓄᒡ ᐁ ᑭᔑᑳᒃ ᓀᔥᑕ ᑫ ᐙᐸᒃ, ᓀᔥᑕ ᒥᓇ ᐊᑎ ᑭᔑᑳᑫ: ᐌᓴ ᓇᒪᐎᓚ ᑲᑕ ᑮ ᐃᑭᓐ ᑭᒋ ᓂᔑᐗᓈᑎᓰᑦ ᐅᑭᔅᑭᐙᐃᑫᐤ ᐱᑯ ᒋᕉᓴᓚᒥᒃ᙮
ᐅ ᒋᕉᓴᓚᒻ, ᒋᕉᓴᓚᒻ, ᑳ ᓂᐸᐊᒋᒃ ᐅᑭᔅᑭᐙᐃᑫᐗᒃ, ᓀᔥᑕ ᑳ ᐱᒶᓯᓈᑕᐗᒋᒃ ᐊᓂᑭ ᑳ ᐃᑎᔕᐊᒫᑲᐎᔭᓐ: ᑖᓐ ᐁᔅᐱᒋ ᒥᒉᑡᐤ ᑫ ᐎ ᒪᐗᓴᑯᓇᒀᐸᓐ ᑭᑦ ᐊᐙᔑᒥᔕᒃ ᑖᐱᔅᑯᒡ ᐹᑲᐋᒀᓐ ᐁ ᒪᐗᓴᑯᓈᑦ ᐅ ᐹᑲᐋᑾᓂᔑᔑᒪ ᔑᐹ ᐅᑕᑲᑾᓂᒃ, ᓇᒪᐎᓚ ᒫᑲ ᑭ ᐅᒋ ᐯᑌᓈᐗᐤ!
ᒫᑎᑲ, ᑭ ᐙᔅᑳᔨᑲᓂᒥᐗᐤ ᑭ ᓇᑲᑕᒫᑲᐎᓇᐗᐤ ᐁ ᓂᔑᐗᓈᑕᒃ: ᑖᐺ ᒫᑲ ᑭᑦ ᐃᑎᓇᐗᐤ, ᓇᒪᐎᓚ ᑭ ᑳ ᐙᐸᒥᓇᐗᐤ ᐹᑎᒫ ᐅᑎᒋᐸᓕᑫ ᑭᒋ ᐃᑗᔨᒃ, ᔕᐌᓕᑖᑯᓯᐤ ᐊᓇ ᑳ ᐯᒋ ᐃᑐᑌᑦ ᐅᑎᐯᓕᒋᑫᐗ ᐅᑦ ᐃᔑᓂᑳᓱᐎᓂᓕᒃ᙮
ᒋᓴᔅ ᒥᓇᐙᒋᐁᐤ ᐁ ᐋᑯᓯᓕᒋ ᓈᐯᐗ
ᑮ ᐃᑭᓐ ᒫᑲ, ᐁ ᐱᑐᑫᐙᑦ ᐅ ᐙᔅᑳᔨᑲᓂᒥᓕᒃ ᐯᔭᒃ ᐊᓂᐃ ᑳ ᓂᑳᓀᓕᑖᑯᓯᓕᒋ ᐸᕋᓯᔭ, ᑭᒋ ᒧᐙᑦ ᐊᓚᑯᓇᐗ ᐁ ᐋᔭᒥᐁᑭᔑᑳᓕᒃ ᑮ ᓇᓈᑲᒋᐃᑯ᙮
ᒫᑎᑲ, ᒫᑲ, ᑮ ᐃᑖᓕᐗ ᐯᔭᒃ ᐃᓕᓕᐗ ᐁ ᐅᑎᔥᑲᐙᐱᔅᑖᑯᑦ, ᐁ ᐋᔮᓕᒋ ᐹᑭᓯᐎ ᐃᑖᔅᐱᓀᐎᓂᓕᐤ᙮
ᒋᓴᔅ ᒫᑲ ᐁ ᓇᔥᑴᐗᔑᐃᐌᑦ, ᑮ ᐋᔭᒥᐁᐤ ᐅᓚᔓᐌᐎᓕᓕᐗ ᓀᔥᑕ ᐸᕋᓯᔭ, ᐁ ᐃᑗᑦ, ᐅᓚᔓᐌᓕᑖᑾᓐ ᓈ ᑭᒋ ᒥᓇᐙᒋᐃᐙᓂᐗᒃ ᐁ ᐋᔭᒥᐁᑭᔑᑳᒃ?
ᓇᒪ ᒫᑲ ᐅᒋ ᑭᑐᓕᐗ᙮ ᑮ ᐅᑎᓀᐤ ᒫᑲ, ᓀᔥᑕ ᐁ ᑮ ᒥᓇᐙᒋᐋᑦ, ᑮ ᐸᑭᑎᓀᐤ;
ᐁᑯ ᓀᔥᑴᐗᔑᐋᑦ ᐊᓂᐃ, ᐁ ᐃᑗᑦ, ᐊᐌᓇ ᐁ ᐃᑕᔑᔦᒃ ᐁ ᐋᔭᐙᑦ ᐋᓴ ᓀᔥᑕᐱᑯ ᒥᔅᑐᓴ ᐁ ᐳᒋᐸᓕᓕᒋ ᐙᑎᑳᓂᒃ, ᐁᑳ ᑣᔦᒃ ᑫ ᐗᓚᐎᐱᑖᑦ ᐁ ᐋᔭᒥᐁᑭᔑᑳᓕᒃ?
ᑮ ᐃᑌᐤ ᒫᑲ ᓇᔅᐱᑐᐌᐎ ᐋᑕᓗᑳᓂᓕᐤ ᐊᓂᐃ ᑳ ᐎᑯᒫᑲᓂᐎᓕᒋ, ᐁ ᐙᐸᑕᒃ ᐁ ᐃᔑ ᓇᐗᓱᓇᒥᓕᒋ ᑭᒋ ᐊᐱᐎᓇ; ᐁ ᐃᑖᑦ,
ᐃᔅᐱ ᐎᑯᒥᔅᑴ ᐊᐌᓇ ᐎᑭᑐᐎᓂᒃ, ᐁᑳ ᓇᐊᐱ ᑭᒋ ᐊᐱᐎᓂᒃ; ᑫᑳ ᑮ ᓇᑐᒫᒋ ᐃᓕᓕᐗ ᐊᐙᓯᑌ ᐁ ᐃᔅᐯᓕᑖᑯᓯᓕᒋ ᐃᔥᐱᔥ ᑭᓚ;
ᐊᓇ ᒫᑲ ᑖᐱᔅᑯᒡ ᑳ ᐎᑯᒥᑖᒃ ᑫ ᐯᒋ ᐃᑎᔉ, ᑕᐎᔅᑕᐤ ᐊᐗ ᐃᓕᓕᐤ; ᐁᑯ ᐁ ᓇᓀᐯᐎᓯᔭᓐ ᑫ ᐊᑎ ᓈᑕᒪᓐ ᐁ ᐋᐱᔅᑌᓕᑖᑾᒃ ᐊᐱᐎᓐ᙮
ᐃᔅᐱ ᒫᑲ ᐐᑯᒥᑲᐎᔭᓀ, ᓇᑕᐎ ᓇᐊᐱ ᑳ ᐋᐱᔅᑌᓕᑖᑾᒃ ᐊᐱᐎᓂᒃ; ᑕᑯᔑᑫ ᐊᓇ ᑳ ᐃᑯᒥᔉ, ᑭᒋ ᐃᑎᔉ, ᓂᑐᑌᒻ, ᐃᑕ ᐊᐙᓯᑌ ᐁ ᑭᔅᑌᓕᑖᑾᒃ ᐃᑐᑕ: ᐁᑯ ᑫ ᐋᔮᔭᓐ ᑭᔅᑌᓕᑖᑯᓯᐎᓐ ᐁ ᐙᐸᒥᔅᑭᒃ ᐊᓂᑭ ᑳ ᐎᑕᐱᒥᔅᑭᒃ ᐁ ᐎᒋᒥᒋᓱᒥᔅᑭᒃ᙮
ᐌᓴ ᐊᐌᓇ ᑫ ᑭᔅᑌᓕᒥᑎᓱᑴ ᑲᑕ ᒪᒉᓕᒪᐤ᙮ ᐊᓇ ᒫᑲ ᑳ ᑕᐸᑌᓕᒥᑎᓱᑦ ᑲᑕ ᑭᔅᑌᓕᒪᐤ᙮
ᐁᑯ ᐁᑖᑦ ᓀᔥᑕ ᐊᓂᐃ ᑳ ᐎᑯᒥᑯᑦ, ᐃᐋᐱᑖᑭᔑᑳᓂᒥᒋᓱᑫᔭᓂ, ᓀᔥᑕᐱᑯ ᓈᐯᑴᑫᔭᓂ, ᐁᑳᐎᓚ ᓇᑐᒥᒃ ᑭ ᑐᑌᒪᒃ᙮ ᐁᑳ ᓀᔥᑕ ᑭᒋᔖᓇᒃ, ᐁᑳ ᓀᔥᑕ ᑭ ᐙᑯᒫᑲᓇᒃ, ᐁᑳ ᓀᔥᑕ ᑳ ᒥᔕᑭᓯᒋᒃ ᑮᒋᐃᓕᓕᐗᒃ; ᑫᑲ ᒥᓇ ᓇᑐᒥᔅᑾᐌ, ᐁᑯ ᑫ ᑭᐌ ᑎᐸᐊᒫᑲᐎᔭᓐ᙮
ᒫᑲ ᒣᑯᔐᔭᓂ, ᓇᑐᒥᒃ ᑳ ᑭᑎᒫᑭᓯᒋᒃ, ᑳ ᒫᔅᑭᓯᒋᒃ, ᐁᑳ ᑳ ᓂᑕᐅᑌᒋᒃ, ᐁᑳ ᑳ ᐋᐱᒋᒃ:
ᐁᑯ ᑫ ᔕᐌᓕᑖᑯᓯᔭᓐ; ᐌᓴ ᐎᓚᐗᐤ ᓇᒪᐎᓚ ᑭ ᑳ ᑮ ᑭᐌ ᑎᐸᐊᒫᑾᒃ: ᐌᓴ ᑭ ᑳ ᑭᐌ ᑎᐸᐊᒫᑲᐎᓐ ᐗᓂᔥᑳᑣᐌ ᑳ ᒀᔭᔅᑭᑎᒋᒃ᙮ᓈᔅᐱᑐᐌᐎ ᐋᑕᓗᑳᓐ ᑭᒋ ᒪᑯᔐᐎᓐ ᐅᒋ
ᐃᔅᐱ ᒫᑲ ᐯᔭᒃ ᐊᓂᐃ ᑳ ᐎᑕᐱᒥᑯᑦ ᐁ ᒥᒋᓱᑦ ᐱᐁᑕᒃ ᐅᐅ ᑫᒀᓇ, ᑮ ᐃᑌᐤ, ᔕᐌᓕᑖᑯᓯᐤ ᐊᓇ ᑫ ᒧᐙᑦ ᐊᓚᑯᓈᐗ ᑭᒋᒪᓂᑐᐗ ᐅᑦ ᐅᑭᒫᐎᐎᓂᓕᒃ᙮
ᐁᑯ ᐁᑖᑦ, ᐯᔭᒃ ᐃᓕᓕᐤ ᑮ ᐅᔑᑖᐤ ᑭᒋ ᓂᐯᑴᐎᓂᓕᐤ, ᒥᒉᑦ ᒫᑲ ᑮ ᐎᑯᒣᐤ;
ᑮ ᐃᔑᑎᔕᐌᐤ ᒫᑲ ᐅᑦ ᐊᑑᔅᑫᓛᑲᓂᒪ ᐃᔅᐱ ᐌᑎᒋᐸᓕᒃ ᑭᒋ ᓂᐯᒀᓂᐗᒃ ᑭᒋ ᐃᑖᓕᒋ ᐊᓂᐃ ᑳ ᐎᑯᒫᑲᓂᐎᓕᒋ, ᐯᒋ ᐃᑐᑌᒃ: ᐌᓴ ᒥᓯᐌ ᑫᒀᓇ ᐋᔕᔾ ᐋᔦᔅᑲᐎᑖᓂᐗᓋ᙮
ᒥᓯᐌ ᐁ ᐃᑌᓯᒋᒃ ᒫᑲ, ᐁ ᐯᔭᑯ ᐃᑌᓕᑕᑭᒃ, ᑮ ᒫᒋ ᑲᑶᑕᐎ ᐃᑗᐗᒃ᙮ ᐊᓇ ᓃᔥᑕᒻ ᑮ ᐃᑗᐤ, ᓂ ᑮ ᐊᑖᐙᓐ ᓂᑖᐎᑭᒋᑲᓐ, ᔮᓕᑌᓪ ᒫᑲ ᓂ ᑳ ᓇᑕᐎ ᐙᐸᑌᓐ: ᑭ ᓇᑐᑕᒫᑎᓐ, ᒫᒥᓄᒥᓐ᙮
ᑯᑕᒃ ᒫᑲ ᑮ ᐃᑗᐤ, ᓂ ᑮ ᐊᑖᐙᓐ ᓂᔮᓚᓪ ᐁ ᓂᔓᐱᓱᒋᒃ ᒥᔅᑐᓴᒃ, ᓂ ᓇᑕᐎ ᑯᒋᐋᐗᒃ ᒫᑲ: ᑭ ᓇᑐᑕᒫᑎᓐ, ᒫᒥᓄᒥᓐ᙮
ᑯᑕᒃ ᒫᑲ ᑮ ᐃᑗᐤ, ᓂ ᑮ ᐎᐎᓐ; ᐁᐗᑯ ᐌᒋ ᐁᑳ ᑮ ᐯᒋ ᐃᑐᑌᔮᓐ᙮
ᐁᑯ ᐊᓇ ᐊᑑᔅᑫᓛᑲᓐ ᐱᐁᒋ ᐙᐸᑎᓛᑦ ᐅᑦ ᐅᑭᒫᒪ ᐅᐅ ᑫᒀᓇ᙮ ᐁᑯ ᒫᑲ ᐊᓇ ᑳ ᑎᐯᓕᑕᒃ ᐙᔅᑳᔨᑲᓂᓕᐤ, ᐁ ᑭᓯᐙᓯᑦ, ᑮ ᐃᑌᐤ ᐅᑦ ᐊᑑᔅᑫᓛᑲᓂᒪ, ᑭᓕᐱ ᐃᑐᑌ ᐱᒧᑌᔅᑲᓈᒃ ᓀᔥᑕ ᐱᒧᑌᔅᑲᓈᔑᒃ ᐃᑖᐎᓂᒃ ᑳ ᐃᑕᑾᑭ, ᐯᒋ ᐱᑐᑳᐃᒃ ᐅᑕ ᒫᑲ ᑳ ᑭᑎᒫᑭᓯᒋᒃ ᓀᔥᑕ ᑳ ᒫᔅᑭᓯᒋᒃ, ᓀᔥᑕ ᐁᑳ ᑳ ᓂᑖᐅᑌᒋᒃ, ᓀᔥᑕ ᐁᑳ ᑳ ᐙᐱᒋᒃ᙮
ᐊᑑᔅᑫᓛᑲᓐ ᒫᑲ ᑮ ᐃᑗᐤ, ᐅᑭᒪᐤ, ᑮ ᐃᑐᒋᑳᑌᐤ ᑖᐱᔅᑯᒡ ᐁ ᑮ ᐃᑕᔓᐌᔭᓐ, ᑫᔮᐸᒡ ᒫᑲ ᑕᐗᐤ᙮
ᐅᑭᒪᐤ ᒫᑲ ᑮ ᐃᑌᐤ ᐊᑖᔅᑫᓛᑲᓇ, ᐗᓚᐎ ᐃᑐᑌ ᑭᒋ ᒣᔅᑲᓈᒃ, ᓀᔥᑕ ᒣᓂᔅᑳᑎᑯᒃ, ᔖᑯᒋᒥᒃ ᒫᑲ ᑭᒋ ᐯᒋ ᐱᑐᑫᒋᒃ, ᑭᒋ ᓵᑲᔅᑭᓀᒃ ᓂ ᐙᔅᑳᔨᑲᓂᒻ᙮
ᐌᓴ ᑭᑦ ᐃᑎᓇᐗᐤ, ᓇᒪᐎᓚ ᐊᐌᓇ ᐁ ᐃᑕᓯᒋᒃ ᐊᓂᑭ ᐃᓕᓕᐗᒃ ᑳ ᑭ ᐎᑯᒫᑲᓂᐎᒋᒃ ᑲᑕ ᑯᒋᔅᑕᒻ ᓂ ᓂᐯᑴᐎᓂᓕᐤ᙮ᐁ ᐃᔑ ᐸᑭᑎᓂᓱᑦ ᑭᔅᑭᓄᐊᒪᐙᑲᓐ
ᑮ ᐎᒉᐎᑯ ᒫᑲ ᓈᔅᐱᒡ ᒥᔮᒪᐎᒥᒉᑎᓕᒋ ᐃᓕᓕᐗ; ᐁ ᑴᔅᑭᑳᐸᐎᑦ ᒫᑲ, ᑮ ᐃᑌᐤ,
ᑮᔥᐱᓐ ᐊᐌᓇ ᐯᒋ ᓈᔑᑌ, ᐁᑳ ᒫᑲ ᐁ ᐸᒀᑖᑦ ᐅᑖᐎᔭ, ᓀᔥᑕ ᐅᑳᐎᔭ, ᓀᔥᑕ ᐅᑦ ᐊᐙᔑᒥᔕ, ᓀᔥᑕ ᐎᒋᔖᓇ, ᓀᔥᑕ ᐎᒋᔖᓂᔅᑴᒪ, ᐁᐁ, ᓀᔥᑕ ᑎᐱᓚᐌ ᐅ ᐱᒫᑎᓯᐎᓐ ᐊᓯᒋ, ᓇᒪᐎᓚ ᓂ ᑳ ᑮ ᐅᑭᔅᑭᓄᐊᒪᐙᑲᓂᒪᐤ᙮
ᐊᐌᓇ ᒫᑲ ᐁᑳ ᐯᒥᐎᑖᑴ ᐅᑦ ᐋᔑᑌᐋᑎᑯᒻ, ᓀᔥᑕ ᐯᒋ ᓄᔅᐱᓇᔑᑦ, ᓇᒪᐎᓚ ᓂ ᑲ ᑮ ᐅᑭᔅᑭᓄᐊᒪᐙᑲᓂᒪᐤ᙮
ᐌᓴ ᐊᐌᓇ ᐁ ᐃᑕᔑᔦᒃ ᐁ ᐎ ᐅᔑᑖᑦ ᐊᔕᐙᐱᐎᑲᒥᑯᓕᐤ, ᐁᑳ ᓃᔥᑕᒻ ᓀᐊᐱᑦ ᑭᒋ ᐊᑭᒫᑦ ᑫ ᐃᔥᐱᔑ ᒣᔅᑎᓈᑲᓂᐎᓕᒋ ᔔᓕᐋᓇ, ᑭᒋ ᑭᔅᑫᓕᑕᒃ ᐁᔭᐙᑴ ᐃᔥᐱᔥ ᑭᒋ ᐅᒋ ᑭᔑᑖᑦ?
ᑫᑲ ᒫᔅᑯᒡ ᐹᑎᒫ ᑳ ᒫᒋ ᐅᔑᑖᒋ, ᐁᑳ ᒫᑲ ᐁ ᑲᔥᑭᑖᑦ ᑭᒋ ᑭᔑᑖᑦ, ᒥᓯᐌ ᑳ ᐙᐸᑕᒥᓕᒋ ᒫᒋ ᐹᐱᐃᑯᑦ,
ᐁ ᐃᑗᓕᒋ, ᐊᐗ ᐃᓕᓕᐤ ᑮ ᒫᒋ ᐅᔑᑕᐤ, ᓇᒪᐎᓚ ᒫᑲ ᑮ ᑲᔥᑭᑕᐤ ᑭᒋ ᑭᔑᑖᑦ᙮
ᓀᔥᑕᐱᑯ ᑫᑯ ᑭᒋᐅᑭᒪᐤ, ᐁ ᐎ ᓇᑐᐸᓖᔅᑕᐙᑦ ᑯᑕᑭᔭ ᑭᒋᐅᑭᒫᐗ, ᐁᑳ ᓃᔥᑕᒻ ᓀᐊᐱᑦ, ᓀᔥᑕ ᒥᐋᒥᑐᓀᓕᑕᒃ ᑭᒋ ᑭᔅᑫᓕᑕᒃ ᐁ ᐋᔭᐙᑦ ᒥᑖᑡᐤ ᑭᒋᒥᑖᑐᒥᑕᓇᐤ ᑫ ᑮ ᓇᑭᔥᑲᐙᑴ ᐊᓂᐃ ᑳ ᐯᒋ ᓇᑐᐸᓖᔅᑖᑯᑦ ᐁ ᐋᔭᐙᓕᒋ ᓂᔑᑕᓇᐤ ᑭᒋᒥᑖᑐᒥᑕᓇᐤ?
ᓀᔥᑕᐱᑯ, ᒣᒀᒡ ᑯᑕᑭᔭ ᑫᔮᐸᒡ ᐁ ᓛᐎᓈᑯᓯᓕᒋ, ᐃᔑᑎᔕᐌᐤ ᐃᔑᑎᔕᐙᑲᓇ, ᐁ ᓇᑕᐌᓕᑕᒃ ᓇᐁᓕᑐᐎᓂᓕᐤ᙮
ᐁᑯ ᑖᐱᔅᑯᒡ ᓀᔥᑕ, ᐊᐌᓇ ᐁ ᐃᑕᔑᔦᒃ ᐁᑳ ᑳ ᓇᑲᑕᒃ ᒥᓯᐌ ᑳ ᐋᔮᑦ, ᓇᒪᐎᓚ ᓂ ᑳ ᑮ ᐅᑭᔅᑭᓄᐊᒪᐙᑲᓂᒪᐤ᙮ᐁᑳ ᑭ ᐋᐸᑕᒃ ᔑᐎᑖᑲᓐ
ᔑᐎᑖᑲᓐ ᒥᓨᔑᓐ: ᒫᑲ ᑮᔥᐱᓐ ᔑᐎᑖᑲᓐ ᑳ ᐗᓂᑖᒪᑲᑭ ᐁ ᐃᔅᐸᑾᒃ, ᑫᒀᓐ ᑫ ᐅᒋ ᔑᐎᑖᑲᓂᐗᒃ?
ᓇᒪᐎᓚ ᐙᔦᔥ ᐃᑖᐸᑕᓐ ᐊᔅᑮᒃ, ᓇᒪ ᓀᔥᑕ ᑭᒋ ᐌᐱᓂᑳᑌᒃ ᐃᑕ ᐁ ᐱᔅᑾᔅᑌᒃ ᐊᓂᒪ ᑳ ᐌᐸᐃᑳᑌᒃ ᐊᐗᑳᓂᑲᒥᑯᒃ ᐅᒋ; ᒫᑲ ᐃᓕᓕᐗᒃ ᐗᓚᐎᐌᐱᓇᒶᒃ᙮ ᐊᓇ ᑳᐅᑖᐗᑳᑦ ᑭᒋ ᐯᑕᒃ, ᐁᑯᔑ ᑲᑕ ᐯᑕᒻ᙮
ᐁᑯ ᐱᐁᒋ ᓈᑎᑯᑦ ᒥᓯᐌ ᐸᑉᓕᑳᓇ ᓀᔥᑕ ᐅᒪᒋᑣᐗ ᑭᒋ ᐯᑖᑯᑦ᙮
ᐸᕋᓯᔭᒃ ᒫᑲ ᓀᔥᑕ ᐅᒪᓯᓇᐃᑫᐗᒃ ᑮ ᐗᔑᔥᑕᐌᓕᑕᒶᒃ, ᐁ ᐃᑗᒋᒃ, ᐊᐗ ᐃᓕᓕᐤ ᐅᑎᓀᐤ ᐅᒪᒋᑣᐗ, ᓀᔥᑕ ᐎᒋᒥᒋᓱᒣᐤ᙮
ᑮ ᐃᑌᐤ ᒫᑲ ᐅᒣᓕᐤ ᓇᔅᐱᑐᐌᐎ ᐋᑕᓗᑳᓂᓕᐤ, ᐁ ᐃᑗᑦ,
ᑫᑯ ᐃᓕᓕᐤ ᐁ ᐃᑕᔑᔦᒃ, ᐁ ᐋᔭᐙᑦ ᒥᑖᑐᒥᑕᓇᐤ ᒫᓂᔥᒑᓂᔕ, ᑮᔥᐱᓐ ᒫᑲ ᐗᓂᐋᑦ ᐯᔭᒃ, ᓇᒪ ᓈ ᓇᑲᑌᐤ ᐊᓂᐃ ᔖᑭᑖᑐᒥᑕᓇᐤ ᔖᑭᑖᑐᔖᑉ ᓀᔥᑕ ᐸᑾᑕᔅᑲᒥᑳᒃ, ᑭᒋ ᓇᑕᐙᐸᒫᑦ ᐊᓂᐃ ᑳ ᐗᓂᔑᓂᓕᒋ ᐹᑎᒫ ᒥᔅᑲᐙᑌ?
ᐃᔅᐱ ᒫᑲ ᑳ ᒥᔅᑲᐙᑦ, ᐊᓓᐤ ᐅᑎᑎᒪᓂᒃ ᐁ ᒥᓚᐙᑕᒃ᙮
ᐃᔅᐱ ᒫᑲ ᐱᐁᒋ ᑕᑯᔑᑭ ᐎᑭᒃ, ᒫᒪᐎ ᓇᑐᒣᐤ ᐅ ᑐᑌᒪ ᓀᔥᑕ ᐎᒋᐃᓕᓕᐗ, ᐁ ᐃᑗᑦ, ᐎᒋᒥᓚᐙᑕᒧᒥᒃ; ᐌᓴ ᓂ ᑮ ᒥᔅᑲᐗᐤ ᓂ ᒫᓂᔥᒑᓂᔒᒻ ᑳ ᑮ ᐗᓂᔑᒃ᙮
ᑭᑦ ᐃᑎᓇᐗᐤ, ᐁᑯ ᑖᐱᔅᑯᒡ ᓀᔥᑕ ᑫ ᐃᑕᑾᒃ ᒥᓚᐙᑕᒧᐎᓐ ᑭᒋᑭᔑᑯᒃ ᐯᔭᒃ ᐅᒪᒋᑣᐤ ᐅᒋ ᐁ ᑴᔅᑳᑎᓰᑦ, ᐊᐙᓯᑌ ᐃᔥᐱᔥ ᔖᑭᑖᑐᒥᑕᓇᐤ ᔖᑭᑖᑐᔖᑉ ᓀᔥᑕ ᑳ ᒀᔭᔅᑭᑎᒋᒃ ᐃᓕᓕᐗᒃ ᐅᒋ, ᐁᑳ ᑳ ᓇᑕᐌᓕᑕᑭᒃ ᑴᔅᑳᑎᓯᐎᓂᓕᐤ᙮ᑳ ᐗᓂᐋᑲᓂᐎᑦ ᔓᓕᔭᓈᐱᔉ
ᓀᔥᑕᐱᑯ ᑫᑯ ᐃᔅᑴᐤ ᐁ ᐋᔭᐙᑦ ᒥᑖᑦ ᐙᐱᓯ ᔔᓕᐊᓈᐱᔅᑾ, ᑮᔥᐱᓐ ᐗᓂᐋᑦ ᐯᔭᒃ, ᓇᒪ ᓈ ᓴᔅᑲᐊᒻ ᐙᔅᑌᓇᒫᑲᓂᓕᐤ, ᓀᔥᑕ ᐁ ᐌᐹᐃᑫᑦ ᐙᔅᑳᔨᑲᓂᒃ, ᓱᑲ ᓈᓇᑕᐙᐸᒣᐤ ᐹᑎᒫ ᒥᔅᑲᐙᑌ?
ᐃᔅᐱ ᒫᑲ ᑳ ᒥᔅᑲᐙᑦ, ᒫᒪᐎ ᓇᑐᒣᐤ ᐅ ᑐᑌᒪ ᓀᔥᑕ ᐎᒋᐃᓕᓕᐗ, ᐁ ᐃᑗᑦ, ᐎᒋᒥᓚᐙᑕᒧᒥᒃ; ᐌᓴ ᓂ ᑮ ᒥᔅᑲᐗᐤ ᐊᓇ ᑳ ᑮ ᐗᓂᐊᒃ᙮
ᐁᑯ ᑖᐱᔅᑯᒡ, ᑭᑦ ᐃᑎᓇᐗᐤ, ᐃᑕᑾᓐ ᒥᓚᐙᑕᒧᐎᓐ ᐃᑕ ᐁ ᐃᑖᓕᒋ ᑭᒋᒪᓂᑐ ᐁᓐᒐᓕᒪ ᐯᔭᒃ ᐅᒪᒋᑣᐤ ᐅᒋ ᐁ ᑴᔅᑳᑎᓯᑦ᙮ᑳ ᐗᓂᔑᒃ ᐅᑯᓯᓯᒫᐤ
ᑮ ᐃᑗᐤ ᒫᑲ, ᐯᔭᒃ ᐃᓕᓕᐤ ᑮ ᓂᔑᓕᐗ ᐅᑯᓯᓴ:
ᐊᓇ ᒫᑲ ᐌᔑᒥᒫᐎᑦ ᑮ ᐃᑌᐤ ᐅᑖᐎᔭ, ᓄᑖ, ᒥᓕᓐ ᐊᓂᐃ ᑫᒀᓇ ᑫ ᐋᓂᔅᑫ ᑎᐱᓚᐌᐎᓯᔮᓐ᙮ ᑮ ᓂᔓᑐᐌᐤ ᒫᑲ ᐅ ᑎᐱᓚᐌᐎᓯᐎᓐ᙮
ᓇᒪᐎᓚ ᒫᑲ ᒥᒉᑐ ᑭᔑᑳᐗ ᐃᓕᑯᒃ, ᐊᓇ ᐌᔑᒥᒫᐎᑦ ᑮ ᒫᒪᐎ ᒪᐗᒋᑕᐤ ᒥᓯᐌ, ᓀᔥᑕ ᑮ ᑭᑐᑌᐤ ᐊᔅᑭᒃ ᐗᓚᐤ ᐁ ᐃᑐᑌᑦ, ᐁᑯᑕ ᒫᑲ ᒥᐁᔅᑎᓇᒃ ᐅ ᑎᐱᓚᐌᐎᓯᐎᓐ ᐁ ᑮᔥᑴᐎ ᐱᒪᑎᓰᑦ᙮
ᐃᔅᐱ ᒫᑲ ᑳ ᒣᔅᑎᓇᒃ ᒥᓯᐌ, ᑮ ᐊᑎ ᑭᒋ ᑲᐗᑲᑖᓂᐗᓐ ᐊᓂᒪ ᐊᔅᑮᒃ; ᑮ ᐊᑎ ᐙᐙᓂᓯᐤ ᒫᑲ᙮
ᑮ ᓇᑕᐎ ᐎᒋᑕᔑᑫᒣᐤ ᒫᑲ ᐯᔭᒃ ᐊᓂᐃ ᑳ ᐃᑖᓕᒋ ᐊᓂᒪ ᐊᔅᑮᒃ; ᑮ ᐃᔑᑎᔕᐅᑯ ᒫᑲ ᐅ ᓂᑖᐎᑭᒋᑲᓂᓕᒃ ᑭᒋ ᐊᔕᒫᑦ ᑯᑯᔕ᙮
ᑮ ᐎ ᑮᔥᐳᐃᑎᓱ ᒫᑲ ᐸᑾᓐᑕᐤ ᒥᓂᔕ ᐅᒋ ᑳ ᒥᒋᓕᒋ ᑯᑯᔕ: ᓇᒪᐎᓚ ᐊᐌᓕᐗ ᒫᑲ ᐅᒋ ᒥᓕᑯ ᑫᒀᓕᐤ᙮
ᐃᔅᐱ ᒫᑲ ᑳᐌᔦᓕᑕᒃ, ᑮ ᐃᑗᐤ, ᐙ ᒥᒉᑎᒋᒃ ᐊᑑᔅᑫᓛᑲᓇᒃ ᑳ ᐋᐸᒋᐃᑯᒋᒃ ᓄᑖᐎᔭ ᐁ ᑌᐱ ᐋᔭᐙᒋᒃ ᐊᓚᑲᓇᐗ, ᓀᔥᑕ ᐊᐙᓯᑌ, ᓂᓚ ᒫᑲ ᓂ ᓂᔑᐗᓈᑎᓰᓐ ᐁ ᑲᐗᑲᑌᔮᓐ!
ᓂ ᑳ ᐸᓯᑯᓐ, ᓀᔥᑕ ᓂ ᑳ ᓇᑕᐙᐸᒪᐤ ᓄᑖᐎ, ᓂ ᑳ ᐃᑕᐤ ᒫᑲ, ᓄᑖ, ᓂ ᑮ ᒪᒋᑐᑕᐗᐤ ᐊᓇ ᑭᒋᑭᔑᑯᒃ ᑳ ᐃᑖᑦ, ᓀᔥᑕ ᑭᓚ ᐁ ᐃᔑ ᐙᐸᒥᔭᓐ,
ᓇᒪᐎᓚ ᒫᑲ ᑫᔮᐸᒡ ᓂ ᑌᐸᑫᓕᑖᑯᓯᓐ ᑭᑯᓯᔅ ᑭᒋ ᐃᑎᑳᐃᔮᓐ: ᐃᔑᐃᓐ ᑖᐱᔅᑯᒡ ᐯᔭᒃ ᑭᑦ ᐊᑑᔅᑫᓛᑲᓇᒃ ᑳ ᐋᐸᒋᐊᒋᒃ᙮
ᑮ ᐸᓯᑯ ᒫᑲ, ᓀᔥᑕ ᑮ ᐯᒋ ᓈᑌᐤ ᐅᑖᐎᔭ᙮ᒫᑲ ᒣᒀᒡ ᐃᔥᑾ ᐁ ᓛᐎᓈᑯᓯᑦ, ᑮ ᐙᐸᒥᑯ ᐅᑖᐎᔭ, ᑮ ᑭᑎᒫᑫᓕᒥᑯ ᒫᑲ, ᓀᔥᑕ ᑮ ᐸᑭᔑᓂᓕᐗ ᐅᒀᔮᒃ ᓀᔥᑕᑮ ᐅᒉᒥᑯ᙮
ᐅᑯᓯᓯᒫᐤ ᒫᑲ ᑮ ᐃᑌᐤ, ᓄᑖ, ᓂ ᑮ ᒪᒋᑐᑕᐗᐤ ᐊᓇ ᑭᒋᑭᔑᑯᒃ ᑳ ᐃᑖᑦ ᓀᔥᑕ ᑭᓚ ᐁ ᐃᔑ ᐙᐸᒥᔭᓐ, ᓇᒪ ᓀᔥᑕ ᑫᔮᐸᒡ ᓂ ᑌᐸᑫᓕᑖᑯᓯᓐ ᑭᑯᓯᔅ ᑭᒋ ᐃᑎᑳᐎᔮᓐ᙮
ᒫᑲ ᐅᑖᐎᒪᐤ ᑮ ᐃᑌᐤ ᐅᑦ ᐊᑐᔅᑫᓛᑲᓇ, ᐅᑕ ᐯᑖᒃ ᒥᔭᐗᒋ ᒥᓨᔑᒃ ᐊᑯᐅᓐ, ᐳᔅᑎᔥᑲᒧᑎᓕᒃ ᒫᑲ; ᑭᑲᒧᐃᒃ ᒫᑲ ᐅᒋᒌᒃ ᑖᐱᒋᒉᐱᓱᓐ, ᓀᔥᑕ ᐳᔅᑕᔅᑭᓯᓇᐃᒃ ᐅᓯᑎᒃ:
ᐅᑕ ᓀᔥᑕ ᐯᔑᒃ ᒥᔅᑐᔑᔥ ᑳ ᑖᒋᐳᐋᑲᓂᐎᑦ, ᓂᐸᐃᒃ ᒫᑲ; ᐁᑯᔑ ᒫᑲ ᒥᒋᓱᑕᐤ, ᓀᔥᑕ ᒧᒋᑫᓕᑖᑕᐤ᙮
ᐌᓴ ᐊᐗ ᓂᑲᓯᔅ ᑮ ᓂᐱᐤ, ᒥᓇ ᒫᑲ ᐱᒫᑎᓯᐤ; ᑮ ᐗᓂᐊᐤ, ᒥᔅᑲᐗᐤ ᒫᑲ᙮ ᐁᑯ ᒥᐋᒋ ᒧᒋᑫᓕᑕᑭᒃ᙮
ᐅᑯᓯᓴ ᒫᑲ ᑳ ᐅᔅᑌᓯᒪᐎᓕᒋ ᑮ ᐃᑖᓕᐗ ᓂᑖᐎᑭᒋᑲᓂᒃ: ᐁ ᐯᒋ ᐯᔣᐸᑕᒃ ᒫᑲ ᐙᔅᑳᔨᑲᓂᓕᐤ, ᑮ ᐯᑕᒻ ᐁ ᑭᑐᒋᑳᓂᐗᓂᓕᒃ ᓀᔥᑕ ᐁ ᓂᒥᓈᓂᐗᓂᓕᒃ᙮
ᑮ ᓇᑐᒣᐤ ᒫᑲ ᐯᔭᒃ ᐊᑑᔅᑫᓛᑲᓇ, ᑮ ᑲᑴᒋᑫᒧ ᒫᑲ ᑫᒀᓐ ᐌᒋ ᐅᒪ ᐃᔑ ᐋᔨᑎᓈᓂᐗᒃ᙮
ᑮ ᐃᑎᑯ ᒫᑲ, ᑭᔒᒻ ᑕᑯᔑᓐ: ᑯᑖᐎ ᒫᑲ, ᐁ ᑮ ᐅᑎᓈᑦ ᐁ ᐱᒫᒋᐅᓕᒋ ᓀᔥᑕ ᐁ ᒥᓗᒪᒋᐅᓕᒋ, ᑮ ᓂᐸᐁᐤ ᒥᔅᑐᔑᔕ ᑳ ᑖᒋᐳᐋᑲᓂᐎᓕᒋ᙮
ᑮ ᑭᓯᐙᓯᐤ ᒫᑲ, ᓇᒪᐎᓚ ᓀᔥᑕ ᐎ ᐱᑐᑫᐤ: ᐁᐗᑯ ᐌᒋ ᐯᒋ ᐗᓚᐎᓕᒋ ᐅᑖᐎᔭ, ᓀᔥᑕ ᑮ ᐋᔨᑲᒥᒥᑯ᙮
ᐁ ᓇᔥᑴᐗᔑᐋᑦ ᒫᑲ ᐅᑖᐎᔭ ᑮ ᐃᑌᐤ, ᒫᑎᑲ, ᐅᐅ ᒥᒉᑦ ᐱᐴᓋ ᑭᑦ ᐊᑑᔅᑳᑎᓐ, ᓇᒪᐎᔅᑳᑦ ᓀᔥᑕ ᓂ ᑮ ᐗᓂᑐᑌᓐ ᑳ ᐃᑕᔓᐌᔭᓐ: ᐁᓕᐌᒃ ᒫᑲ ᓇᒪᐎᔅᑳᑦ ᑭ ᐅᒋ ᒥᓕᓐ ᐃᔥᐱᔥ ᐯᔭᒃ ᑯᑎᔑᔥ ᑭᒋ ᐎᒋᒧᒋᑫᓕᑕᒥᒪᑭᒃ ᓂ ᑐᑌᒪᒃ;
ᑮ ᐃᑎᑯ ᒫᑲ, ᓂᑯᓯᔅ, ᒧᔕᒃ ᑭ ᐎᒋᑕᔑᑫᒥᓐ, ᓀᔥᑕ ᒥᓯᐌ ᑳ ᐋᔮᔮᓐ ᑭᓚ ᑭ ᑎᐱᓚᐌᐎᓰᓐ᙮
ᑮ ᑌᐱᐃᔑᓈᑾᓐ ᒫᑲ ᑭᒋ ᒧᒋᑫᓕᑕᒫᒃ, ᓀᔥᑕ ᑭᒋ ᓯᑭᓓᓯᔮᒃ: ᐌᓴ ᐊᐗ ᑭᔑᒻ ᑮ ᓂᐱᐤ, ᒥᓇ ᒫᑲ ᐱᒫᑎᓯᐤ; ᓀᔥᑕ ᑮ ᐗᓂᐊᐤ ᒥᔅᑲᐗᐤ ᒫᑲ᙮
ᑳ ᓇᑲᒋᑖᑦ ᐅᑭᒪᐤ
ᑮ ᐃᑌᐤ ᒫᑲ ᐅ ᑭᔅᑭᓄᐊᒪᐗᑲᓇ, ᑮ ᐃᑖᐤ ᐯᔭᒃ ᐁ ᒥᔕᑭᓰᑦ ᐃᓕᓕᐤ, ᑳ ᐋᔭᐙᑦ ᑲᓇᐌᓕᑎᓛᑲᓇ; ᑮ ᐎᑕᒪᐗᐤ ᒫᑲ ᐊᓂᐃ ᐁ ᒫᒥᔑᒫᑲᓂᐎᓕᒋ ᐁ ᑮ ᓂᔑᐗᓈᒋᑖᓕᒋ ᐅᑦ ᐋᔮᓇ᙮
ᑮ ᓇᑐᒣᐤ ᒫᑲ, ᓀᔥᑕ ᑮ ᐃᑌᐤ, ᑖᓀᑭ ᐌᒋ ᐯᑕᒫᓐ ᐅᒪ ᐁ ᐃᑖᒋᒥᑲᐎᔭᓐ? ᒧᔐ ᐎᑕᒫᐎᓐ ᑳ ᐃᔑ ᑲᓇᐌᓕᑕᒥᔭᓐ ᓂᑦ ᐋᔮᓇ; ᐌᓴ ᓇᒪᐎᓚ ᑫᔮᐸᒡ ᑭ ᑳ ᑲᓇᐌᓕᑎᓛᑲᓂᐎᓐ᙮
ᐁᑯ ᑲᓇᐌᓕᑎᓛᑲᓐ ᐁᑗᑦ ᐅᑌᐃᒃ, ᑖᓂ ᑫ ᑐᑕᒫᓐ? ᐌᓴ ᓂᑦ ᐅᑫᒫᒻ ᓂ ᒪᔅᑲᒥᒃ ᑲᓇᐌᓕᑎᓛᑲᓂᐌᐎᓂᓕᐤ: ᓇᒪᐎᓚ ᓂ ᑮ ᒧᓇᐃᑳᓐ; ᑭᒋ ᐸᑯᔑᐃᐌᔮᓐ ᓂ ᓇᓀᐯᐎᓰᓐ᙮
ᒥᑐᓂ ᓂ ᑭᔅᑫᓕᑌᓐ ᑫ ᑐᑕᒫᓐ, ᑭᒋ ᐱᑐᑲᐃᒋᒃ ᐅ ᐙᔅᑳᔨᑲᓂᒥᐙᒃ ᐃᔅᐱ ᐊᔐᔮᔅᑯᓂᑳᐎᔮᓀ ᑲᓇᐌᓕᑎᓛᑲᓂᐌᐎᓕᒃ ᐅᒋ᙮
ᐁᑯ ᓀᑐᒫᑦ ᒥᓯᐌ ᐊᓂᐃ ᑳ ᒪᓯᓇᐃᑫᔅᑕᐙᓕᒋ ᐅᑦ ᐅᑭᒫᒪ, ᑮ ᐃᑌᐤ ᒫᑲ ᐊᓂᐃ ᓃᔥᑕᒻ, ᑖᓐ ᐃᔥᐱᔥ ᑳ ᒪᓯᓇᐃᑫᔅᑕᐗᑦ ᓂᑦ ᐅᑭᒫᒻ?
ᑮ ᐃᑗᐤ ᒫᑲ, ᒥᑖᑐᒥᑐᓇᐤ ᑎᐹᔨᑲᓇ ᒥᔅᑎᑯᐱᒥ᙮ ᑮ ᐃᑌᐤ ᒫᑲ, ᐅᑎᓇ ᑭ ᒪᓯᓇᐃᑲᓐ, ᑭᓕᐱ ᓇᐊᐱ ᒫᑲ, ᓀᔥᑕ ᓂᔮᓚᓗᒥᑕᓇᐤ ᒪᓯᓇᐊ᙮
ᐁᑯ ᐁᑖᑦ ᑯᑕᑭᔭ, ᑖᓐ ᐃᔥᐱᔥ ᒫᑲ ᑳ ᒪᓯᓇᐃᑫᔭᓐ ᑭᓚ? ᑮ ᐃᑗᐤ ᒫᑲ, ᒥᑖᑐᒥᑕᓇᐤ ᑎᐸᔨᑲᓇ ᐸᑴᔑᑲᓇᒥᓇ᙮ ᑮ ᐃᑌᐤ ᒫᑲ, ᐅᑎᓇ ᑭ ᒪᓯᓇᐃᑲᓐ, ᔮᓇᓀᒥᑕᓇᐤ ᒫᑲ ᒪᓯᓇᐊ᙮
ᐅᑭᒪᐤ ᒫᑲ ᑮ ᑲᑫᑕᔦᓕᒣᐤ ᐊᓂᐃ ᐁᑳ ᑳ ᒀᔭᔅᑭᑎᓕᒋ ᑲᓇᐌᓕᑎᓛᑲᓇ, ᐁ ᑭ ᑲᑫᑕᐎ ᑐᑕᒥᓕᒋ: ᐌᓴ ᐊᓂᑭ ᑳ ᐅᑕᐙᔑᒥᔑᒥᑯᒋᒃ ᐅᒣᓕᐤ ᐊᔅᑭᓕᐤ ᐊᐙᓯᑌ ᑲᑫᑕᐌᓕᑕᒶᒃ ᐁ ᐋᔮᓂᔅᑫ ᐱᒫᑎᓯᒋᒃ ᐃᔥᐱᔥ ᐊᓂᑭ ᑳ ᐅᑕᐙᔑᒥᔑᒥᑯᒋᒃ ᐙᓭᔮᓯᐎᓂᓕᐤ᙮
ᑭᑦ ᐃᑎᓇᐗᐤ ᒫᑲ, ᐅᔑᑕᒪᓱᒃ ᐊᐌᓂᑭ ᑭᒋ ᐅᑐᑌᒥᒥᑖᑾᒃ ᒥᔭᓛᑕᒃ ᒥᔕᑭᓯᐎᓐ ᐅᒋ; ᓄᑌᐸᓕᔦᑴ ᑭᒋ ᐱᑐᑲᐃᑖᑾᒃ ᑳᑭᑫ ᑫ ᐃᔑ ᐎᑭᔦᒃ᙮
ᐊᓇ ᑳ ᒀᔭᔅᑭᑎᑦ ᐊᓂᐁᓕᐤ ᑳ ᒫᐗᒋ ᐋᐱᔖᔑᓂᓕᒃ ᐅᒋ, ᑲᑕ ᒀᔭᔅᑭᑎᐤ ᓀᔥᑕ ᒥᔅᑕᐃ ᐅᒋ: ᐊᓇ ᒫᑲ ᐁᑳ ᑳ ᒀᔭᔅᑭᑎᑦ ᐊᓂᐁᓕᐤ ᑳ ᒫᐗᒋ ᐋᐱᔖᔑᓂᓕᒃ ᐅᒋ, ᓇᒪᐎᓚ ᒀᔭᔅᑭᑎᐤ ᒥᔅᑕᐃ ᐅᒋ᙮
ᑮᔥᐱᓐ ᒫᑲ ᐁᑳ ᑳ ᒀᔭᔅᑭᑎᐌᑴ ᒥᔭᓛᑕᑭ ᒥᔕᑭᓯᐎᓇ ᐅᒋ, ᐊᐌᓇ ᑫ ᑲᓇᐌᓕᑎᓕᑖᒃ ᑖᐺ ᒥᔕᑭᓯᐎᓇ?
ᑮᔥᐱᓐ ᒫᑲ ᐁᑳ ᑳ ᒀᔭᔅᑭᑎᐌᑴ ᐊᓂᒪ ᑳ ᐅᑦ ᐋᔮᓂᑦ ᑯᑕᒃ ᐃᓕᓕᐤ, ᐊᐌᓇ ᑫ ᒥᓕᑖᒃ ᐊᓂᒪ ᑳ ᑎᐱᓚᐌᐎᓯᔦᒃ?
ᓇᒪᐎᓚ ᐊᐌᓇ ᐁ ᐊᑑᔅᑫᓛᑲᓂᐎᑦ ᑲᑕ ᑮ ᐊᑐᔅᑲᐌᐤ ᓂᔓ ᐅᑭᒫᐗ: ᐌᓴ ᐯᔭᒃ ᑲᑕ ᐸᒀᑌᐤ, ᓀᔥᑕ ᑯᑕᑭᔭ ᑲᑕ ᓵᑭᐁᐤ; ᓀᔥᑕᐱᑯ ᐯᔭᒃ ᑲᑕ ᑭᔅᑌᓕᒣᐤ, ᑯᑕᑭᔭ ᒫᑲ ᑲᑕ ᐋᑕᐌᓕᒣᐤ, ᓇᒪᐎᓚ ᑭ ᑳ ᑮ ᐊᑐᔅᑫᔅᑕᐙᐗᐤ ᑭᒋᒪᓂᑐ ᓀᔥᑕ ᒥᔕᑭᓯᐎᓐ᙮ᐋᑎᑦ ᐅᑎᑗᐎᓇ ᒋᓴᔅ
ᐹᕋᓯᔭᒃ ᒫᑲ, ᑳ ᒧᔅᑌᓇᒫᑫᒋᒃ, ᑭ ᐯᑕᒶᒃ ᒥᓯᐌ ᐅᐅ ᑫᒀᓇ; ᑮ ᐅᔑᓇᐌᐗᒃ ᒫᑲ᙮
ᑮ ᐃᑌᐤ ᒫᑲ, ᑭᓚᐗᐤ ᐁᐗᒀᓂᑭ ᑳ ᒥᓗᑡᐌᓕᑖᑯᐃᑎᓱᔦᒃ ᐅᑎᔥᑳᐤ ᐃᓕᓕᐗᒃ, ᒫᑲ ᑭᒋᒪᓂᑐ ᑭᔅᑫᓕᑕᒻ ᑭᑌᐃᐙᐗ: ᐌᓴ ᐊᓂᐁᓕᐤ ᓈᔅᐱᒡ ᑳ ᑭᔅᑌᓕᑕᑭᒃ ᐃᓕᓕᐗᒃ ᒪᒑᐸᑕᒻ ᑭᒋᒪᓂᑐ᙮
ᐅᓚᔓᐌᐎᓐ ᓀᔥᑕ ᐅᑭᔅᑭᐙᐃᑫᐗᒃ ᑮ ᐃᑖᐗᒃ ᐱᓕᔥ ᒑᓐ: ᐊᔅᐱᓐ ᐁᑯᔅᐱ ᒫᑲ ᑭᒋᒪᓂᑐ ᐅᑦ ᐅᑭᒫᐎᐎᓐ ᐙᐎᒋᑳᑌᓕᐤ, ᒥᓯᐌ ᑕᑐ ᐊᐌᓇ ᒫᑲ ᐎᑳ ᑲᑴ ᐱᑐᑫᐤ᙮
ᐊᐙᓯᑌ ᐌᑕᓐ ᑭᔑᒃ ᓀᔥᑕ ᐊᔥᑭ ᑭᒋ ᐳᓂᐸᓕᑭ, ᐃᔥᐱᔥ ᐯᔭᒃ ᒐᑲᐯᐃᑲᓐ ᐅᓚᔓᐌᐎᓂᒃ ᐁᑳ ᑭᒋ ᑎᐱᐸᓕᒃ᙮
ᐊᐌᓇ ᑫ ᐌᐱᓈᑴ ᐎᐗ, ᓀᔥᑕ ᑯᑕᑭᔭ ᑫ ᐎᑭᒫᑴ, ᑐᑕᒻ ᐱᔑᒀᑎᓯᐎᓂᓕᐤ: ᐊᐌᓇ ᒫᑲ ᑫ ᐎᑭᒫᑴ ᐊᓂᐃ ᑳ ᐌᐱᓂᑯᓕᒋ ᐅ ᓈᐯᒥᓕᐗ, ᑐᑕᒻ ᐱᔑᒀᑎᓯᐎᓂᓕᐤ᙮ᑳ ᒥᔕᑭᓯᑦ ᓈᐯᐤ ᓀᔥᑕ ᓛᓴᕋᔅ
ᑮ ᐃᑖᐤ ᐯᔭᒃ ᐁ ᒥᔕᑭᓰᑦ ᐃᓕᓕᐤ, ᑳ ᑭᑭᔥᑲᒃ ᒥᑴᑭᓂᓕᐤ ᓀᔥᑕ ᑳ ᒥᓨᔑᓂᓕᒃ ᐸᐸᑭᐙᔮᓀᑭᓂᓕᐤ, ᓀᔥᑕ ᑮ ᒥᓗᐳ ᑕᑡᐤ ᑳᔑᑳᓕᑭ᙮
ᑮ ᐃᑖᐤ ᓀᔥᑕ ᐯᔭᒃ ᐅᐸᑯᔑᐃᐌᐤ ᓛᓴᕋᔅ ᐁ ᐃᔑᓂᑳᓱᑦ, ᑳ ᐱᒥᔑᒫᑲᓂᐎᑦ ᐅᑦ ᐃᔥᒀᑌᒥᓕᒃ ᒥᓯᐌ ᐁᔅᐱᔑᓚᐌᑦ ᐁ ᐅᒥᑭᑦ,
ᐁ ᓇᑕᐌᓕᑕᒃ ᒫᑲ ᑭᒋ ᐊᔕᒫᑲᓂᐎᑦ ᐱᐗᒋᑲᓇ ᑳ ᐸᑭᑎᓂᓕᑭ ᐁ ᒥᔕᑭᓯᓕᒋ ᐃᓕᓕᐗ ᐅ ᒥᒋᓱᓈᑎᑯᓕᒃ ᐅᒋ; ᐊᑎᒶᒃ ᓀᔥᑕ ᑮ ᐯᒋ ᓄᒀᑕᒬᐗᒃ ᐁ ᐅᒥᑭᓕᒋ᙮
ᑮ ᐃᑭᓐ ᒫᑲ, ᐁ ᑮ ᓂᐱᑦ ᐅᐸᑯᔑᐃᐌᐤ, ᐁᓐᒐᓚ ᒫᑲ ᑮ ᐃᔑᐎᓕᑯ ᐁᑉᕃᐊᒪ ᐅ ᐱᓗᒧᐎᓂᓕᒃ: ᑳ ᒥᔕᑭᓯᑦ ᐃᓕᓕᐤ ᓀᔥᑕ ᑮ ᓂᐱᐤ, ᓀᔥᑕ ᑮ ᓇᐃᑲᐗᐤ;
ᒪᒋ ᐃᔥᑯᑌᒃ ᒫᑲ, ᑮ ᐅᐹᐱᐤ ᓈᔅᐱᒡ ᐁ ᐎᓴᑳᑭᓱᑦ, ᐙᐸᒣᐤ ᒫᑲ ᐁᑉᕃᐊᒪ ᐁ ᓚᐎᓈᑯᓯᓕᒋ, ᓀᔥᑕ ᓛᓴᕋᓴ ᐅ ᐱᓗᒧᐎᓂᓕᒃ᙮
ᑮ ᑌᐺᐤ ᒫᑲ, ᐁ ᐃᑗᑦ, ᓄᑖ ᐁᑉᕃᐋᒻ, ᔕᐌᓕᒥᓐ: ᐯᒋᑎᔕᐤ ᒫᑲ ᓛᓴᕋᔅ, ᑭᒋ ᑭᑖᓇᒃ ᐅ ᓕᓕᑭᒋᒑᓐ ᐁ ᐗᓇᔅᒀᓕᒃ ᓂᐱᒃ, ᓀᔥᑕ ᑭᒋ ᑕᑲᐹᐗᑖᑦ ᓂᑌᓚᓕᓕᐤ; ᐌᓴ ᓂ ᐎᓴᑫᓕᑕᒥᐃᑳᐎᓐ ᐅᑕ ᐁ ᐗᓚᑌᒃ᙮
ᒫᑲ ᐁᑉᕃᐋᒻ ᑮ ᐃᑗᐤ, ᓂᑯᓯᔅ, ᑭᔅᑭᓯ, ᑭᓚ ᒣᒀᒡ ᑳ ᐱᒫᑎᓯᔭᓐ ᑭ ᑮ ᒥᓕᑳᐎᓐ ᒥᓗ ᑫᒀᓇ, ᓀᔥᑕ ᓛᓴᕋᔅ ᒪᒋ ᑫᒀᓇ: ᐊᓄᒡ ᒫᑲ ᐎᓚ ᒥᓜᓕᒧᐋᑲᓂᐎᐤ, ᑭᓚ ᒫᑲ ᑭ ᐎᓴᑫᓕᑕᒥᐃᑲᐎᓐ᙮
ᑫᔮᐸᒡ ᒫᑲ ᐊᐙᓯᑌ ᒥᓯᐌ ᐅᒪ ᑕᔅᑕᐎᒡ ᓂᓚᓈᓐ ᓀᔥᑕ ᑭᓚ ᐃᑕᑾᓐ ᐁ ᒥᔖᒃ ᐋᑕᑳᒣᔑᓄᐎᓐ: ᐁᐗᑯ ᐅᒋ ᐊᓂᑭ ᐅᑕ ᑳ ᐎ ᐅᑐᑌᒋᒃ ᑭᒋ ᓈᑎᑖᑾᒃ ᓇᒪᐎᓚ ᑮ ᑐᑕᒶᒃ; ᓇᒪ ᓀᔥᑕ ᓂ ᑮ ᓈᑎᑯᓈᓇᒃ ᐊᓂᑭ ᐊᓐᑕ ᑳ ᐎ ᐯᒋ ᐅᑐᑌᒋᒃ᙮
ᐌᓴ ᓂᔮᓚᓕᐗᒃ ᓂᒋᔖᓇᒃ; ᑭᒋ ᐃᑖᒋᒧᔅᑕᐙᑦ, ᐁᑳ ᐎᓚᐗᐤ ᐊᓯᒋ ᐅᑕ ᑭᒋ ᐯᒋ ᐃᑐᑌᒋᒃ ᐃᑕ ᐁ ᐙᐎᓴᑫᓕᒋᑳᑌᒃ᙮
ᐁᑉᕃᐋᒻ ᐃᑌᐤ, ᐋᔭᐌᐗᒃ ᒧᓯᓴ ᓀᔥᑕ ᐅᑭᔅᑭᐙᐃᑴᐊ: ᑳᔮᒻ ᐊᓂᐃ ᑲᑕ ᓇᑐᑕᐌᐗᒃ᙮
ᑮ ᐃᑗᐤ ᒫᑲ, ᓇᒪᐎᓚ, ᓄᑖ ᐁᑉᕃᐋᒻ: ᑮᔥᐱᓐ ᒫᑲ ᓇᑕᐙᐸᒥᑯᑣᐌ ᐊᐌᓕᐗ ᑳ ᓂᐱᓕᒋ ᐅᒋ, ᑲᑕ ᑴᔅᑳᑎᓯᐗᒃ᙮
ᑮ ᐃᑌᐤ ᒫᑲ, ᑮᔥᐱᓐ ᐁᑳ ᓇᑐᑕᐙᑡᐌ ᒧᓯᓴ ᓀᔥᑕ ᐅᑭᔅᑭᐙᐃᑫᐗ, ᓇᒪᐎᓚ ᓀᔥᑕ ᑲᑕ ᔖᑯᒋᒫᐗᒃ ᐋᑕ ᐁ ᑮ ᐗᓂᔥᑳᓕᒋ ᐊᐌᓕᐗ ᐅᓂᐱᐗ ᐅᒋ᙮
ᒪᒋ ᐋᔨᑎᐎᓐ
ᐁᑯ ᐁᑖᑦ ᑭᔅᑭᓄᐊᒪᐙᑲᓇ, ᓇᒪᐎᓚ ᑲᑕ ᑮ ᐃᑭᓐ ᐁᑳ ᑭᒋ ᐅᑎᒋᐸᓕᑭ ᒪᒋ ᐋᔨᑎᐎᓇ; ᒫᑲ ᑲᑕ ᑲᒀᑕᑭᓯᐤ ᐊᓇ ᑫ ᐅᒋ ᐅᑎᒋᐸᓕᑭ᙮
ᐊᐙᓯᑌ ᑲᑕ ᒥᓨᔑᓂᓕᐸᓐ ᐱᓂᐳᒋᑲᓐ ᐊᓯᓂᔭ ᑭᒋ ᐊᑯᓛᑲᓂᐎᓕᒋ ᐅᒀᔮᒃ, ᓀᔥᑕ ᑭᒋᑲᒦᒃ ᑭᒋ ᐃᔑ ᐌᐱᓈᑲᓂᐎᑦ, ᐃᔥᐱᔥ ᑭᒋ ᐗᓂᑐᑕᐙᑦ ᐯᔭᒃ ᐅᐅ ᑳ ᐋᐱᔑᔑᓕᒋ᙮
ᔮᒀᒥᓰᒃ:ᑮᔥᐱᓐ ᑭᒋᔖᓐ ᐗᓂᑐᑖᔅᑫ, ᑭᑕᐊᒪᐤ: ᑮᔥᐱᓐ ᒫᑲ ᒥᒋᓚᐌᔦᓕᑕᑫ, ᐌᐯᓕᑕᒪᐤ᙮
ᑮᔥᐱᓐ ᒫᑲ ᓂᔀᔀᐤ ᐗᓂᑐᑖᔅᑫ ᐯᔭᑾᐤ ᐁ ᑭᔑᑳᒃ, ᓀᔥᑕ ᓂᔂᔀᐤ ᑴᔅᑮᔅᑖᔅᑫ ᐯᔭᑾᐤ ᐁ ᑭᔑᑳᒃ, ᐁ ᐃᑗᑦ, ᓂ ᒥᒋᓚᐌᔦᓕᑌᓐ; ᑭ ᑳ ᐌᐯᓕᑕᒪᐗᐤ᙮ᑖᐺᔦᓕᑕᒧᐎᓐ
ᐊᐸᔅᑕᓚᒃ ᒫᑲ ᑮ ᐃᑌᐗᒃ ᐅᑎᐯᓕᒋᑫᐗ, ᓚᑭᑖ ᓂ ᑖᐺᔦᓕᑦᒧᐎᓂᓈᓐ᙮
ᐅᑎᐯᓕᒋᑫᐤ ᒫᑲ ᑮ ᐃᑗᐤ, ᑮᔥᐱᓐ ᐁᔭᐌᑴ ᑖᐺᔦᓕᑕᒧᐎᓐ ᑖᐱᔅᑯᒡ ᐯᔭᒃ ᒪᔅᑕᑦ ᓯᒥᓐ, ᑭ ᑳ ᐃᑖᑕᐗᐤ ᐊᐗ ᓯᑭᒪᐃᓈᑎᒃ, ᑭ ᑳ ᐸᑾᒋᐱᑎᑳᐎᓐ ᑭᑭ ᐅᒉᐱᒃ, ᒋᒪᓕᑌᓱ ᒫᑲ ᑭᒋᑲᒦᒃ, ᑭ ᑳ ᐱᔑᒋᐃᑯᐗᐤ ᒫᑲ᙮ᐊᑐᔅᑫᓛᑲᓐ ᐅᑎᐹᑎᓯᐎᓐ
ᒫᑲ ᐊᐌᓇ ᐁ ᐃᑕᔑᔦᒃ, ᐁ ᐋᔭᐙᑦ ᐊᑑᔅᑫᓛᑲᓇ ᐁ ᐅᐺᐱᒋᑫᓕᒋ ᓀᔥᑕᐱᑯ ᐁ ᐊᔕᒫᓕᒋ ᒥᔅᑐᓴ, ᑫ ᐃᑖᑦ ᐹᑎᒫ ᑕᑯᔑᓂᓕᑌ ᓂᑖᐎᑭᒋᑲᓂᒃ ᐅᒋ, ᓇᑕᐎ ᓇᐊᐱ ᑭᒋ ᒥᒋᓱᔭᓐ?
ᓇᒪ ᓈ ᒫᑲ ᓇᐗᒡ ᑲᑕ ᐃᑌᐤ, ᐋᔦᔅᑲᐎᑕ ᑫ ᐅᒋ ᓂᐯᑴᔮᓐ, ᐸᑾᑌᐅ ᒫᑲ, ᓀᔥᑕ ᐸᒥᐃᓐ, ᐹᑎᒫ ᑭ ᒥᒋᓱᔮᓀ ᓀᔥᑕ ᑭ ᒥᓂᑴᔮᓀ; ᐹᑎᒫ ᒫᑲ ᑭᓚ ᑭ ᑳ ᒥᒋᓱᓐ ᓀᔥᑕ ᑭ ᑳ ᒥᓂᒀᓐ?
ᓇᓈᔅᑯᒣᐤ ᓇ ᐊᓂᐃ ᐊᑑᔅᑫᓛᑲᓇ ᐁ ᑐᑕᒥᓕᒋ ᑫᒀᓕᐤ ᑳ ᐃᑕᔓᐙᑖᑲᓂᐎᓕᒋ? ᐃᔥᑫᑲ᙮
ᐁᑯ ᑖᐱᔅᑯᒡ ᑭᓚᐗᐤ, ᐃᔅᐱ ᑭ ᑐᑕᒣᑴ ᒥᓯᐌ ᐊᓂᐃ ᑫᒀᓇ ᑳ ᐃᑕᔓᐙᑎᑲᐎᔦᒃ, ᐃᑗᒃ, ᓇᒪᐎᓚ ᓂᑦ ᐋᐸᑌᓕᑖᑯᓯᓈᓐ ᐁ ᐊᑑᔅᑫᓛᑲᓂᐎᔮᒃ: ᓂ ᑮ ᑐᑌᓈᓐ ᐊᓂᒪ ᑳ ᐃᑌᓕᑖᑯᓯᔮᒃ ᑭᒋ ᑐᑕᒫᒃ᙮ᒋᓴᔅ ᒥᓇᐙᒋᐁᐤ ᒥᑖᑦ ᓈᐯᐗ
ᑮ ᐃᑭᓐ ᒫᑲ ᐁ ᐊᑎ ᐃᑐᑌᑦ ᒋᕉᓴᓚᒥᒃ, ᑮ ᔖᐳᑕᐌᔥᑲᒻ ᑌᑖᐎᒡ ᓴᒣᕆᐊ ᓀᔥᑕ ᑳᓕᓕ᙮
ᐁ ᐊᑎ ᐱᑐᑫᑦ ᒫᑲ ᐯᔭᒃ ᐃᑖᐎᓂᔑᒃ, ᑮ ᓇᑭᔥᑳᑯ ᒥᑖᑦ ᐃᓕᓕᐗ ᐁ ᓓᑉᕈᓯᐃᑖᔅᐱᓀᓕᒋ, ᐙᓚᐤ ᑳ ᓂᐸᐎᓕᒋ:
ᑮ ᑌᐺᐗᒃ ᒫᑲ, ᐁ ᐃᑗᒋᒃ, ᒋᓴᔅ, ᑫᔅᑭᓄᐊᒫᑫᔭᓐ, ᔕᐌᓕᒥᓈᓐ᙮
ᐃᔅᐱ ᒫᑲ ᐎᐋᐸᒫᑦ ᑮ ᐃᑌᐤ, ᓇᑕᐎ ᐙᐸᑎᓕᑯᒃ ᑭᔭᐎᐙᐗ ᓵᓵᑭᐎᓕᐌᐎᓕᓕᐗᒃ᙮ᑮ ᐃᑭᓐ ᒫᑲ, ᒣᒀᒡ ᐁ ᐃᑐᑌᒋᒃ, ᑮ ᐹᔦᑭᐋᐗᒃ᙮
ᐯᔭᒃ ᐁ ᐃᑕᓯᒋᒃ ᒫᑲ, ᐃᔅᐱ ᐎᐋᐸᑕᒃ ᐁ ᒥᓇᐙᒋᐋᑲᓂᐎᑦ, ᑮ ᑭᐌᐤ, ᓀᔥᑕ ᐁ ᑭᔗᐌᑦ, ᑮ ᑭᔅᑖᒋᒣᐤ ᑭᒋᒪᓂᑐᐗ;
ᓀᔥᑕ ᑮ ᐅᑎᑖᒧᐗᓂᐸᑭᔑᓐ ᐅᓯᑎᓕᒃ ᐁ ᓇᓈᔅᑯᒫᑦ; ᐎᓚ ᒫᑲ ᑮ ᓴᒣᕆᐊᐃᓕᓕᐎᐤ᙮
ᒋᓴᔅ ᒫᑲ ᐁ ᓇᔥᑴᐗᔑᐃᐌᑦ, ᑮ ᐃᑗᐤ, ᓇᒪ ᓈ ᒥᑖᑦ ᑮ ᐃᑕᓯᐗᒃ ᑳ ᐹᔦᑭᐋᑲᓂᐃᒋᒃ? ᒫᑲ ᑖᓐᑌ ᐁᑖᒋᒃ ᐊᓂᑭ ᔖᑭᑖᑦ?
ᓇᒪᐎᓚ ᒥᔅᑲᐙᐗᒃ ᐁ ᑭᐌᒋᒃ ᑭᒋ ᑭᔅᑖᒋᒫᒋᒃ ᑭᒋᒪᓂᑐᐗ, ᐱᑯ ᐊᐗ ᒫᓐᑌᐤ᙮
ᑮ ᐃᑌᐤ ᒫᑲ, ᐗᓂᔥᑳ, ᑭᑐᑌ: ᑭ ᑖᐺᔦᓕᑕᒧᐎᓐ ᑭ ᑮ ᒥᓇᐙᒋᐃᑯᓐ᙮ᐁ ᐯᔓᓈᑾᒃ ᐅᑭᒫᐎᐎᓐ
ᐃᔅᐱ ᒫᑲ ᑫᑴᒋᒥᑯᑦ ᐸᕋᓯᔭ ᐃᔅᐱ ᑫ ᐅᑎᒋᐸᓕᓕᒃ ᑭᒋᒪᓂᑐ ᐅᑦ ᐅᑭᒫᐎᐎᓐ; ᑮ ᓇᔥᑴᐗᔑᐁᐤ, ᐁ ᐃᑗᑦ, ᑭᒋᒪᓂᑐ ᐅᑦ ᐅᑭᒫᐎᐎᓐ ᓇᒪᐎᓚ ᐅᑎᒋᐸᓕᓕᐤ ᒧᔑᔐ ᐁ ᓂᓯᑕᐎᓈᑾᓂᓕᒃ᙮
ᓇᒪ ᓀᔥᑕ ᑲᑕ ᐃᑗᐗᒃ, ᒫᑎᑲ, ᐅᑕ! ᓀᔥᑕᐱᑯ, ᒫᑎᑲ ᐊᓐᑕ! ᐌᓴ, ᒫᑎᑲ, ᑭᒋᒪᓂᑐ ᐅᑦ ᐅᑭᒫᐎᐎᓐ ᑭ ᐱᒋᔅᑳᑯᐙᓇᐗᐤ᙮
ᑮ ᐃᑌᐤ ᒫᑲ ᑭᔅᑭᓄᐊᒪᐙᑲᓇ, ᑭᔑᑳᐗ ᑲᑕ ᐅᑎᒋᐸᓕᐗ, ᐃᔅᐱ ᑫ ᐎ ᐙᐸᑕᒣᐤ ᐯᔭᒃ ᐅ ᑭᔑᑳᒪ ᐃᓕᓕᐎᑯᓯᓵᓐ, ᓇᒪᐎᓚ ᒫᑲ ᑭ ᑳ ᐙᐸᑕᒸᓇᐗᐤ᙮
ᑭ ᑳ ᐃᑎᑯᐙᐗᒃ ᒫᑲ, ᒫᑎᑲ, ᐅᑕ, ᓀᔥᑕᐱᑯ, ᒫᑎᑲ ᐊᓐᑕ: ᐁᑳᐎᓚ ᓄᔥᐱᓈᑎᑯᒃ, ᐁᑳ ᓀᔥᑕ ᓄᔓᔥᑳᑯᒃ᙮
ᐌᓴ ᑖᐱᔅᑯᒡ ᐁ ᐙᔅᑌᐸᓕᒃ, ᓇᐸᑌ ᑭᔑᑯᒃ ᐅᒋ ᑳ ᐙᔅᑌᐸᓕᒃ, ᑴᔅᑭᑌ ᑭᔑᑯᒃ ᐁ ᐅᑎᑖᔅᑌᐸᓕᒃ, ᐁᑯ ᓀᔥᑕ ᑫ ᐃᑌᓕᑖᑯᓯᑦ ᐃᓕᓕᐎᑯᓯᓵᓐ ᐅ ᑭᔑᑳᒻ ᐅᑎᒋᐸᓕᓕᑫ᙮
ᑖᐱᔅᑯᒡ ᒫᑲ ᑳ ᐃᑭᓂᓕᒃ ᒣᒀᒡ ᓄᐊ ᐁ ᑭᔑᑳᒥᑦ, ᐁᑯ ᓀᔥᑕ ᑫ ᐃᑭᓂᓕᒃ ᐃᓕᓕᐎᑯᓯᓵᓐ ᐅ ᑭᔑᑳᒻ ᐅᑎᒋᐸᓕᓕᑫ᙮
ᑮ ᒥᒋᓱᐸᓇᒃ, ᑮ ᒥᓂᑴᐸᓇᒃ, ᑮ ᐎᐎᐸᓇᒃ, ᑮ ᐸᑭᑎᓈᐸᓇᒃ ᑭᒋ ᐎᑭᑐᐋᑲᓂᐃᒋᒃ, ᐱᓕᔥ ᐊᓂᒪ ᐁ ᑭᔑᑳᒃ ᐃᔅᐱ ᓄᐊ ᑳ ᐳᓯᑦ ᐋᕐᑯᒃ; ᑮ ᐯᒋ ᐅᑎᒋᐸᓕᓕᐤ ᒫᑲ ᓕᔅᑭᐳᑌᐎᓂᓕᐤ, ᓀᔥᑕ ᑮ ᓂᔑᐗᓈᒋᐃᑯᐗᒃ ᒥᓯᐌ ᐁ ᐃᑕᓯᒋᒃ᙮
ᑖᐱᔅᑯᒡ ᓀᔥᑕ ᑳ ᐃᑭᓂᓕᒃ ᒣᒀᒡ ᑳ ᐅᑭᔑᑳᒥᑦ ᓚᑦ; ᑮ ᒥᒋᓱᐸᓇᒃ, ᑮ ᒥᓂᑴᐸᓇᒃ, ᑮ ᐅᑎᓂᑫᐸᓇᒃ, ᑮ ᐊᑖᐌᐸᓇᒃ, ᑮ ᓂᑖᐎᑭᒋᑫᐸᓇᒃ, ᑮ ᐙᔅᑳᔨᑲᓂᑫᐸᓇᒃ:
ᒫᑲ ᐊᓂᐁᓕᐤ ᐁ ᑭᔑᑳᓕᒃ ᑳ ᐙᓚᐎᑦ ᓚᑦ ᓴᑕᒥᒃ ᐅᒋ, ᑭ ᑭᒥᐗᓂᐸᑭᑎᓐ ᐃᔥᑯᑌᐤ ᓀᔥᑕ ᐅᓵᐙᐱᔅᑯᓯᓂ ᑭᒋᑭᔑᑯᒃ ᐅᒋ, ᑭ ᓂᔑᐗᓈᒋᐃᑯᐗᒃ ᒫᑲ ᒥᓯᐌ ᐁ ᐃᑕᓯᒋᒃ᙮
ᐁᑯ ᑖᐱᔅᑯᒡ ᑫ ᐃᑭᓂᓕᒃ ᐊᓂᐁᓕᐤ ᐁ ᑭᔑᑳᓕᒃ ᐃᔅᐱ ᐃᓕᓕᐎᑯᓯᓵᓐ ᑫ ᓄᑯᓯᑦ᙮
ᐊᓂᒪ ᐁ ᑭᔑᑳᒃ, ᐊᓇ ᑫ ᐃᑖᑦ ᑕᑯᒡ ᐙᔅᑳᔨᑲᓂᒃ, ᐅᑦ ᐋᐸᒋᑖᐎᓇ ᒫᑲ ᐱᒋ ᐙᔅᑲᔨᑲᓂᒃ, ᐁᑳᐎᓚ ᑲᑕ ᓂᔕᑕᐎᐤ ᑭᒋ ᐅᑎᓇᒃ; ᐊᓇ ᓀᔥᑕ ᓂᑖᐎᑭᒋᑲᓂᒃ ᑫ ᐃᑖᑦ ᐁᑳᐎᓚ ᓀᔥᑕ ᑲᑕ ᐯᒋ ᑭᐌᐤ᙮
ᑭᔅᑭᓯᑐᑕᒫᒃ ᓚᑦ ᐎᐗ᙮
ᐊᐌᓇ ᑫ ᐎ ᐱᒫᒋᑖᑴ ᐅ ᐱᒫᑎᓯᐎᓐ ᑲᑕ ᐗᓂᑕᐤ; ᐊᐌᓇ ᒫᑲ ᑫ ᐗᓂᑖᑴ ᐅ ᐱᒫᑎᓯᐎᓐ, ᑲᑕ ᐱᒫᒋᑕᐤ᙮
ᑭ ᐎᑕᒫᑎᓇᐗᐤ, ᐊᓂᒪ ᐁ ᑎᐱᔅᑳᒃ ᓂᔓ ᐃᓕᓕᐗᒃ ᑲᑕ ᐃᑖᐗᒃ ᐯᔭᒃ ᓂᐯᐎᓂᒃ; ᐯᔭᒃ ᑲᑕ ᐅᑎᓇᐤ, ᑯᑕᒃ ᒫᑲ ᑲᑕ ᐃᔥᑯᓇᐤ᙮
ᓂᔓ ᐃᔅᑴᐗᒃ ᑲᑕ ᐎᒋᐱᓂᐳᒋᑫᒥᑐᐗᒃ; ᐯᔭᒃ ᑲᑕ ᐅᑎᓇᐤ, ᑯᑕᒃ ᒫᑲ ᑲᑕ ᐃᔥᑯᓇᐤ᙮
ᓂᔓ ᐃᓕᓕᐗᒃ ᑲᑕ ᐃᑖᐗᒃ ᓂᑖᐎᑭᒋᑲᓂᒃ; ᐯᔭᒃ ᑲᑕ ᐅᑎᓇᐤ, ᑯᑕᒃ ᒫᑲ ᑲᑕ ᐃᔥᑯᓇᐤ᙮
ᑮ ᓇᔥᑴᐗᔑᐁᐗᒃ ᒫᑲ, ᐁ ᐃᑖᒋᒃ, ᑖᓐᑌ, ᑌᐯᓕᒋᑫᔭᓐ?ᑮ ᐃᑌᐤ ᒫᑲ, ᐱᑯ ᐃᑕ ᒥᔭᐤ ᐁ ᐃᑕᑾᒃ, ᐁᑯᑕ ᒥᑭᓯᐗᒃ ᑫ ᒫᒪᐎ ᒪᐗᒋᐃᑐᒋᒃ᙮
ᓈᔅᐱᑐᐌᐎ ᐋᑕᓗᑳᓐ ᑭᑎᒫᑭᔅᑴᐤ ᓀᔥᑕ ᐅᑎᐹᔅᑯᓂᑫᐤ
ᑮ ᐃᑌᐤ ᒫᑲ ᓇᔅᐱᑐᐌᐎ ᐋᑕᓗᑳᓂᓕᐤ ᐅᒪ ᐅᒋ, ᐃᓕᓕᐗᒃ ᒧᔕᒃ ᑭᒋ ᐋᔭᒥᐋᒋᒃ, ᐁᑳ ᒫᑲ ᑭᒋ ᓴᔅᑲᒋᒋᒃ;
ᐁ ᐃᑗᑦ, ᑮ ᐃᑖᐤ ᐯᔭᒃ ᐃᑖᐎᓂᒃ ᐅᑎᐹᔅᑯᓂᑫᐤ ᐁᑳ ᑳ ᓇᓂᒌᔅᑕᐙᑦ ᑭᒋᒪᓂᑐᐗ ᐁᑳ ᓀᔥᑕ ᑳ ᐱᓯᔅᑫᓕᒫᑦ ᐃᓕᓕᐗ:
ᐁᑯᑕ ᒫᑲ ᐃᑖᐎᓂᒃ ᐁᑖᑦ ᑭᑎᒪᑭᔅᑴᐤ, ᑮ ᐯᒋ ᓈᑌᐤ ᒫᑲ, ᐁ ᐃᑗᑦ, ᐎᑾᒋᐃᓐ ᐊᓇ ᑳ ᒪᒋᑐᑖᐎᑦ ᐅᒋ᙮
ᓇᒪᐎᓚ ᒫᑲ ᐎ ᑐᑕᒻ ᒥᔭᐙᒡ: ᐹᑎᒫ ᒫᑲ ᑮ ᐃᑗᐤ ᐅᑌᐃᒃ, ᐋᑕ ᐁᑳ ᐁ ᓇᓂᒌᔅᑕᐗᒃ ᑭᒋᒪᓂᑐ, ᐁᑳ ᓀᔥᑕ ᐁ ᐱᓯᔅᑫᓕᒪᑭᒃ ᐃᓕᓕᐗᒃ;
ᐁᓕᐌᒃ ᒫᑲ ᐁ ᒥᑯᔥᑳᒋᐃᑦ ᐊᐗ ᑭᑎᒫᑭᔅᑴᐤ, ᓂ ᑳ ᐎᑾᒋᐊᐤ, ᑫᑲ ᒧᔕᒃ ᐁ ᐯᒋ ᐃᑐᑌᑦ ᓂ ᑳ ᐋᔦᔅᑯᐃᒃ᙮
ᐅᑎᐯᓕᒋᑫᐤ ᒫᑲ ᑮ ᐃᑗᐤ, ᓇᑐᑕᒸᒃ ᑳ ᐃᑗᑦ ᐁᑳ ᑳ ᒀᔭᔅᑭᑎᑦ ᐅᑎᐹᔅᑯᓂᑫᐤ᙮
ᓇᒪ ᓈ ᒫᑲ ᑭᒋᒪᓂᑐ ᑲᑕ ᐎᑾᒋᐁᐤ ᑎᐱᓚᐌ ᐅ ᐙᐌᓛᐸᒫᑲᓇ, ᑳ ᒪᐎᒧᔅᑕᑯᑦ ᐁ ᑭᔑᑳᓕᒃ ᓀᔥᑕ ᐁ ᑎᐱᔅᑳᓕᒃ, ᐋᑕ ᑭᓉᔥ ᐁ ᔑᐱᑕᐙᑦ?
ᑭ ᐎᑕᒫᑎᓇᐗᐤ, ᑲᑕ ᑭᓕᐱ ᐎᑾᒋᐁᐤ᙮ ᐁᓕᐌᒃ ᒫᑲ, ᐃᔅᐱ ᐯᒋ ᐃᑐᑌᑌ ᐃᓕᓕᐎᑯᓯᓵᓐ, ᑲᑕ ᒥᔅᑲᒻ ᓈ ᑖᐺᔦᓕᑕᒧᐎᓂᓕᐤ ᐅᑕ ᐊᔅᑮᒃ?ᓈᔅᐱᑐᐌᐎ ᐋᑕᓗᑳᓐ ᐸᕋᓰ ᓀᔥᑕ ᔓᓕᔭᓐ ᑳ ᒪᐗᑐᓈᑦ
ᑮ ᐃᑌᐤ ᒫᑲ ᐅᒣᓕᐤ ᓇᔅᐱᑐᐌᐎ ᐋᑕᓗᑳᓂᓕᐤ ᐊᓂᐃ ᑳ ᒪᒥᔑᑐᑖᓱᓕᒋ ᓂ ᒀᔭᔅᑭᑖᑎᓯᓈᓐ ᐁ ᐃᑌᓕᒥᑎᓱᓕᒋ, ᓀᔥᑕ ᑳ ᒪᒉᓕᒫᓕᒋ ᑯᑕᑭᔭ:
ᓂᔕ ᐃᓕᓕᐗᒃ ᑮ ᐃᑐᑌᐗᒃ ᑭᒋᐋᔭᒥᐁᐎᑲᒥᑯᒃ ᑭᒋ ᐋᔭᒥᐋᒋᒃ; ᐯᔭᒃ ᐁ ᐸᕋᓯᐎᑦ, ᑯᑕᒃ ᒫᑲ ᐁ ᐸᑉᓕᑳᓂᐎᑦ᙮
ᐊᓇ ᐸᕋᓯ ᐁ ᐯᔭᑯ ᓂᐸᐎᑦ ᐅᒪ ᑮ ᐃᔑ ᐋᔭᒥᐊᐤ, ᑭᒋᒪᓂᑐ, ᑭ ᓇᓈᔅᑯᒥᑎᓐ, ᐁᑳ ᐁ ᓇᔅᐱᑕᐗᑭᒃ ᑯᑕᑭᔭᒃ ᐃᓕᓕᐗᒃ, ᐅᒪᔅᑲᑗᐗᒃ, ᐁᑳ ᑳ ᒀᔭᔅᑭᑎᒋᒃ, ᐅᐱᔑᒀᑎᓯᐗᒃ, ᐁᑳ ᓀᔥᑕ ᑖᐱᔅᑯᒡ ᐊᐗ ᐸᑉᓕᑳᓐ᙮
ᓂᔡᐤ ᓂ ᓂᑲᓱᓐ ᐯᔭᑾᐤ ᐁ ᑕᐙᔅᑌᒃ, ᓂ ᐸᑭᑎᓀᓐ ᐯᔭᒃ ᐁ ᒥᑖᑐᑖᓂᐗᑭ ᒥᓯᐌ ᑳ ᐋᔮᔮᓐ᙮
ᐊᓇ ᐸᑉᓕᑳᓐ ᒫᑲ, ᐙᓚᐤ ᐁ ᓂᐸᐎᑦ, ᓇᒪᐎᓚ ᐙᐙᒡ ᐎ ᐅᐹᐱᐤ ᑭᒋᑭᔑᑯᒃ, ᑮ ᐅᑖᒫᔅᑭᑲᓀᐅᓱ ᒫᑲ, ᐁ ᐃᑗᑦ, ᑭᒋᒪᓂᑐ, ᔕᐌᓕᒥᓐ, ᐁ ᒪᒋᑣᔮᓐ᙮
ᑭ ᐎᑕᒫᑎᓐ, ᐊᐗ ᐃᓕᓕᐤ ᑮ ᑭᐌᐤ ᐎᑭᒃ ᐊᐙᓯᑌ ᐁ ᒥᓗᑡᐌᓕᒫᑲᓂᐎᑦ ᐃᔥᐱᔥ ᑯᑕᒃ: ᐌᓴ ᒥᓯᐌ ᑕᑐ ᐊᐌᓇ ᑳ ᑭᔅᑌᓕᒥᑎᓱᑦ ᑲᑕ ᒪᒉᓕᒪᐤ; ᐊᓇ ᓀᔥᑕ ᑳ ᑕᐸᑌᓕᒥᑎᓱᑦ ᑲᑕ ᑭᔅᑌᓕᒪᐤ᙮ᒋᓴᔅ ᒥᓦᑭᒣᐤ ᐊᐱᔅᑕᐙᔑᔕ
ᑮ ᐯᑐᐌᐗᒃ ᓀᔥᑕ ᐊᐱᔅᑕᐙᔑᔕ ᑭᒋ ᓵᒥᓈᑦ: ᒫᑲ ᐃᔅᐃ ᐅ ᑭᔅᑭᓄᐊᒪᐙᑲᓇ ᐎᐋᐸᑕᒥᓕᒋ, ᑮ ᑭᑕᐊᒪᐌᓕᐗ᙮
ᒫᑲ ᒋᓴᔅ ᑮ ᓇᑐᒣᐤ, ᓀᔥᑕ ᑮ ᐃᑗᐤ, ᐃᓕᓈᑯᒃ ᐊᐱᔅᑕᐙᔑᔕᒃ ᑭᒋ ᐯᒋ ᓈᔑᒋᒃ, ᐁᑳᐎᓚ ᒫᑲ ᑭᑕᐊᒫᑯᒃ; ᐌᓴ ᐁᑯ ᑐᐎ ᑳ ᐃᑖᒋᒃ ᑭᒋᒪᓂᑐᐗ ᐅᑦ ᐅᑭᒫᐎᐎᓂᓕᒃ᙮
ᐯᔭᒃ ᐅᑭᒪᐤ ᒫᑲ ᑮ ᑲᑴᒋᒣᐤ, ᐁ ᐃᑗᑦ, ᒥᓗ ᑫᔅᑭᓄᐊᒫᑫᔭᓐ, ᑫᒀᓐ ᑫ ᑐᑕᒫᓐ ᑭᒋ ᑮ ᐋᔮᔮᓐ ᑳᑭᑫ ᐱᒫᑎᓯᐎᓐ?
ᒋᓴᔅ ᒫᑲ ᑮ ᐃᑌᐤ, ᑖᓀᑭ ᐌᒋ ᐅᒥᓗᑡᐤ ᑳ ᐃᔑᔭᓐ? ᓇᒪᐎᓚ ᐊᐌᓇ ᒥᓗᑡᐤ, ᐯᔭᒃ ᐱᑯ, ᐁᐗᑯ ᑭᒋᒪᓂᑐ᙮
ᑭ ᑭᔅᑫᓕᑌᓐ ᑲᑫᔅᑴᐎᓇ, ᐁᑳᐎᓚ ᐱᔑᒀᑎᓯ, ᐁᑳᐎᓚ ᓂᐹᔨᐌ, ᐁᑳᐎᓚ ᑭᒧᑎ, ᐁᑳᐎᓚ ᑭᓛᔅᑭ ᑎᐹᒋᒧ, ᑭᔅᑌᓕᒻ ᑯᑖᐎ ᓀᔥᑕ ᑭᑳᐎ᙮
ᑮ ᐃᑗᐤ ᒫᑲ, ᒥᓯᐌ ᐅᐅ ᓂ ᑮ ᑲᓇᐌᓕᑌᓐ ᑳ ᐯᒋ ᐊᐙᔑᔑᐎᔮᓐ᙮
ᐃᔅᐱ ᒫᑲ ᒋᓴᔅ ᐱᐁᑕᒃ ᐅᐅ ᑫᒀᓇ, ᑮ ᐃᑌᐤ, ᐯᔭᒃ ᑫᒀᓇ ᑭ ᓄᑌᐸᓕᓐ: ᐊᑖᐙᑫ ᒥᓯᐌ ᑳ ᐋᔮᔭᓐ, ᒫᑎᓇᒪᐎᒃ ᒫᑲ ᐅᑭᑎᒫᑭᓯᐊᐧᒃ, ᐁᑯ ᒫᑲ ᑫ ᐋᔮᔭᓐ ᐌᓗᑎᓯᐎᓐ ᑭᒋᑭᔑᑯᒃ: ᐯᒋ ᓄᔅᐱᓇᔑᓐ ᒫᑲ᙮
ᐃᔅᐱ ᒫᑲ ᐅᒣᓕᐤ ᐱᐁᑕᒃ, ᓈᔅᐱᒡ ᑮ ᒥᒋᓚᐌᓯᐤ; ᐌᓴ ᓈᔅᐱᒡ ᑭ ᒥᔕᑭᓯᐤ᙮
ᐃᔅᐱ ᒫᑲ ᒋᓴᔅ ᐎᐋᐸᑕᒃ ᓈᔅᐱᒡ ᐁ ᒥᒋᓚᐌᓯᓕᒋ, ᑮ ᐃᑗᐤ, ᐙ ᐋᓕᒪᓂᓕᒃ ᐊᓂᑭ ᑳ ᒥᔕᑭᓯᒋᒃ ᑭᒋ ᐱᑐᑫᐙᒋᒃ ᑭᒋᒪᓂᑐᐗ ᐅᑦ ᐅᑭᒫᐎᐎᓂᓕᒃ!
ᐌᓴ ᐊᐙᓯᑌ ᐌᑕᓂᓕᐤ ᑳᒥᓪ ᑭᒋ ᔖᐳᑕᐌᔥᑲᒃ ᐁ ᐅᔥᑭᔑᑯᐗᓂᓕᒃ ᔖᐴᓂᑲᓂᓕᐤ, ᐃᔥᐱᔥ ᒥᔕᑭᓯᐎᓕᓕᐤ ᑭᒋ ᐱᑐᑫᐙᑦ ᑭᒋᒪᓂᑐᐗ ᐅᑦ ᐅᑭᒫᐎᐎᓂᓕᒃ᙮
ᐊᓂᑭ ᒫᑲ ᑳ ᐯᑕᑭᒃ ᑮ ᐃᑗᐗᒃ, ᐊᐌᓇ ᒫᑲ ᑫ ᑮ ᐱᒫᒋᐅᑦ?
ᑮ ᐃᑗᐤ ᒫᑲ, ᑫᒀᓇ ᐃᓕᓕᐗᒃ ᑳ ᐋᑕᐎᑖᒋᒃ, ᑭᒋᒪᓂᑐ ᐌᒋᑕᐤ᙮
ᐁᑯ ᐱᑕᕐ ᐁᑗᑦ, ᒫᑎᑲ, ᓂ ᑮ ᓇᑲᑌᓈᓐ ᒥᓯᐌ, ᓀᔥᑕ ᑭ ᑮ ᓄᔅᐱᓈᑎᑎᓈᓐ᙮
ᑮ ᐃᑌᐤ ᒫᑲ, ᑖᐺ ᑭᑦ ᐃᑎᓇᐗᐤ, ᓇᒪᐎᓚ ᐊᐌᓇ ᐃᑖᐤ ᑳ ᑮ ᓇᑲᑕᒃ ᐙᔅᑳᔨᑲᓂᓕᐤ, ᓀᔥᑕᐱᑯ ᐅ ᓂᑭᐃᑾ, ᓀᔥᑕᐱᑯ ᐎᒋᔖᓇ, ᓀᔥᑕᐱᑯ ᐎᐗ, ᓀᔥᑕᐱᑯ ᐅᑦ ᐊᐙᔑᒥᔕ, ᑭᒋᒪᓂᑐᐗ ᐅᑦ ᐅᑭᒫᐎᐎᓂᓕᐤ ᐅᒋ,
ᐁᑳ ᐊᓄᒡ ᑫ ᒥᓛᑲᓂᐎᑦ ᒥᒉᑡᐤ ᐃᔥᐱᔥ, ᓀᔥᑕ ᐊᔅᑭᒃ ᑫ ᐅᑎᒋᐸᓕᒃ ᑳᑭᑫ ᐱᒪᑎᓯᐎᓂᓕᐤ᙮ᓂᔅᑡᐤ ᒋᓴᔅ ᐋᓕᒧᑕᒻ ᐅᓂᐱᐎᓐ
ᐁᑯ ᐌᑎᓈᑦ ᐊᓂᐃ ᓂᔓᔖᑉ, ᑮ ᐃᑌᐤ ᒫᑲ, ᒫᑎᑲ, ᑭᑦ ᐃᑐᑖᓈᓇᐤ ᒋᕉᓴᓚᒥᒃ, ᒥᓯᐌ ᑫᒀᓇ ᒫᑲ ᑳ ᒪᓯᓇᐊᑭᒃ ᐅᑭᔅᑭᐙᐃᑫᐗᒃ ᐁ ᑎᐹᒋᒧᔅᑕᐙᒋᒃ ᐃᓕᓕᐎᑯᓯᓵᓇ, ᑲᑕ ᑎᐱᐸᓕᓕᐗ᙮
ᐌᓴ ᑲᑕ ᐸᑭᑎᓇᐤ ᐅᒋᒋᓕᒃ ᒉᓐᑖᐃᓚ, ᓀᔥᑕ ᑲᑕ ᐋᔭᓵᒋᐊᐤ, ᓀᔥᑕ ᑲᑕ ᒫᒪᒋᑐᑕᐗᐤ, ᓀᔥᑕ ᑲᑕ ᓯᒀᑕᐤ:
ᑲᑕ ᐸᐸᓴᔅᑌᐌᐗᒃ ᒫᑲ, ᓀᔥᑕ ᑲᑕ ᓂᐸᐁᐗᒃ; ᓂᔅᑐ ᑭᔑᑳᓕᑫ ᒫᑲ ᒥᓇ ᑲᑕ ᐗᓂᔥᑲᐤ᙮
ᓇᒪᐎᓚ ᒫᑲ ᐅᒋ ᓂᓯᑐᑕᒶᒃ ᐅᐅ ᑫᒀᓇ: ᐅᒣᓕᐤ ᐃᑗᐎᓂᓕᐤ ᒫᑲ ᑮ ᑳᑕᐙᐗᒃ, ᓇᒪ ᓀᔥᑕ ᐅᒋ ᑭᔅᑫᓕᑕᒶᒃ ᑫᒀᓇ ᑳ ᐃᑣᓂᐗᓂᓕᑭ᙮ᒋᓴᔅ ᒥᓇᐙᒋᐁᐤ ᐁᑳ ᑳ ᐙᐱᓕᒋ ᐅᐸᑯᔑᐃᐌᐗ
ᑮ ᐃᑭᓐ ᒫᑲ ᐃᔅᐱ ᐱᐁᔣᐸᑕᒃ ᒉᕆᑯ, ᐯᔭᒃ ᐃᓕᓕᐤ ᐁᑳ ᐁ ᐙᐱᑦ ᑮ ᐊᐱᐤ ᐅᐱᒣᔅᑲᓈᒃ ᐁ ᐸᑯᔑᑣᑦ᙮
ᐁ ᐯᑕᐙᑦ ᒫᑲ ᒥᔮᒪᐎᒥᒉᑎᓕᒋ ᐃᓕᓕᐗ ᐁ ᐱᒧᑌᓕᒋ, ᑮ ᑲᑴᒋᑫᒧ ᑖᓂ ᐋᔭᑎᓈᓂᐗᒃ᙮
ᑮ ᐎᑕᒪᐌᐗᒃ ᒫᑲ ᒋᓴᓴ ᓈᓴᕋᑎᒃ ᑳ ᐅᒋᓕᒋ, ᐊᓐᑕ ᐁ ᐱᒧᑌᓕᒋ᙮
ᑮ ᑌᐺᐤ ᒫᑲ, ᐁ ᐃᑗᑦ, ᒋᓴᔅ, ᑌᐱᑦ ᐌᑯᓯᓯᒥᒃ, ᔕᐌᓕᒥᓐ᙮
ᐊᓂᑭ ᒫᑲ ᑳ ᓂᑳᓄᑌᒋᒃ ᑮ ᑭᑕᐊᒪᐌᐗᒃ ᑭᒋ ᑭᐱᑐᐌᓕᒋ: ᒫᑲ ᐋᒋᐱᑯ ᐋᒋᐱᑯ ᑮ ᑌᐺᐤ, ᑭᓚ ᑌᐱᑦ ᐌᑯᓯᓯᒥᔉ, ᔕᐌᓕᒥᓐ᙮
ᒋᓴᔅ ᒫᑲ ᑮ ᑭᐱᒋᑳᐸᐎᐤ, ᓀᔥᑕ ᑮ ᐃᑕᔓᐌᐤ ᑭᒋ ᐯᑐᐙᑲᓂᐎᑦ; ᐃᔅᐱ ᒫᑲ ᐱᐁᔓᓈᑯᓯᓕᒋ, ᑮ ᑲᑴᒋᒣᐤ,
ᐁ ᐃᑗᑦ, ᑫᒀᓐ ᓀᑕᐌᓕᒥᔭᓐ ᑭᒋ ᑐᑖᑖᓐ?ᑮ ᐃᑗᐤ ᒫᑲ, ᑌᐯᓕᒋᑫᔭᓐ, ᑭᒋ ᐋᐱᔮᓐ᙮
ᒋᓴᔅ ᒫᑲ ᑮ ᐃᑌᐤ, ᐙᐱ: ᑭ ᑖᐺᔦᓕᑕᒧᐎᓐ ᑭ ᑮ ᐱᒫᒋᐃᑯᓐ᙮
ᑣᔦᒃ ᒫᑲ ᑮ ᐙᐱᐤ, ᓀᔥᑕ ᑮ ᓄᔅᐱᓇᑌᐤ, ᐁ ᑭᔅᑖᒋᒫᑦ ᑭᒋᒪᓂᑐᐗ: ᒥᓯᐌ ᐃᓕᓕᐗᒃ ᒫᑲ, ᐃᔅᐱ ᐎᐋᐸᑕᑭᒃ, ᑮ ᒫᒥᒋᒣᐗᒃ ᑭᒋᒪᓂᑐᐗ᙮
ᒋᓴᔅ ᓀᔥᑕ ᓵᑭᐊᔅ
ᒋᓴᔅ ᒫᑲ ᑮ ᐱᑐᑫᐤ ᓀᔥᑕ ᑮ ᔖᐳᑕᐌᔥᑲᒻ ᒉᕆᑯ᙮
ᒫᑎᑲ, ᒫᑲ, ᑮ ᐃᑖᐤ ᐃᓕᓕᐤ ᓵᑭᐊᔅ ᐁ ᐃᔑᓂᑳᓱᑦ, ᑳ ᑭᒋ ᐸᑉᓕᑳᓂᐎᑦ, ᑮ ᒥᔕᑭᓯᐤ ᒫᑲ᙮
ᑮ ᓂᑲᓂᐸᑕᐤ ᒫᑲ, ᓀᔥᑕ ᑮ ᐃᔥᒀᑕᐎᐤ ᓯᑭᒧᕌᑎᑯᒃ: ᐌᓴ ᐁᑯᑕ ᑫ ᐱᒧᑌᓕᒋ᙮
ᐃᔅᐱ ᒫᑲ ᐁᑯᑕ ᑌᑯᔑᒃ ᒋᓴᔅ, ᑮ ᑕᔅᑕᓵᐱᐤ, ᓀᔥᑕ ᑮ ᐙᐸᒣᐤ, ᑮ ᐃᑌᐤ ᒫᑲ, ᓵᑭᐊᔅ, ᑭᓕᐱ ᓂᑖᑕᐎ, ᐌᓴ ᐊᓄᒡ ᐁ ᑭᔑᑳᒃ ᓂ ᑳ ᐃᑖᓐ ᑭᑭᒃ᙮
ᑮ ᑭᓕᐱ ᓂᑖᑕᐎᐤ ᒫᑲ, ᓀᔥᑕ ᐁ ᒥᓚᐙᑕᒃ ᑮ ᐱᑐᑲᐁᐤ᙮
ᐃᔅᐱ ᒫᑲ ᐎᐋᐸᑕᑭᒃ, ᒥᓯᐌ ᑮ ᐙᔦᔥ ᐃᑗᐗᒃ, ᐁ ᐃᑗᒋᒃ, ᓇᑕᐎ ᒪᐗᑎᑌᐤ ᐃᓕᓕᐗ ᑳ ᒪᒋᑣᓕᒋ᙮
ᓵᑭᐊᔅ ᒫᑲ ᑮ ᓂᐸᐎᐤ, ᓀᔥᑕ ᑮ ᐃᑌᐤ ᐅᑎᐯᓕᒋᑫᐗ, ᒫᑎᑲ, ᑌᐯᓕᒋᑫᔭᓐ, ᐋᐱᑕᐤ ᓂᑦ ᐋᔮᓇ ᓂ ᒥᓚᐗᒃ ᐅᑭᑎᒫᑭᓯᐗᒃ; ᑮᔥᐱᓐ ᒫᑲ ᑳ ᒪᔅᑲᒪᑭ ᐊᐌᓇ ᑫᒀᓕᐤ ᐁ ᑭᓛᔅᑭ ᑎᐹᒋᒧᔮᓐ, ᒥᓇ ᓂ ᒥᓚᐤ ᓀᐗᐤ ᐃᔥᐱᔥ᙮
ᒋᓴᔅ ᒫᑲ ᑮ ᐃᑌᐤ, ᐊᓄᒡ ᑳ ᑭᔑᑳᒃ ᐱᒫᒋᐃᐌᐎᓐ ᐱᑐᑫᒪᑲᓐ ᐅᑕ ᐙᔅᑳᔨᑲᓂᒃ, ᐌᓴ ᐎᓚ ᓀᔥᑕ ᐅᑯᓯᓯᒥᑯ ᐁᑉᕃᐊᒪ᙮
ᐌᓴ ᐃᓕᓕᐎᑯᓯᓵᓐ ᐯᒋ ᑕᑯᔑᓐ ᑭᒋ ᓈᓇᑕᐙᐸᒫᑦ ᓀᔥᑕ ᑭᒋ ᐱᒫᒋᐋᑦ ᐊᓂᐃ ᑳ ᐗᓂᔑᓂᓕᒋ᙮ᓈᔅᐱᑐᐌᐎ ᐋᑕᓗᑳᓐ ᐅᓵᐎᔓᓕᔭᓈᐱᔅᑯᔕᒃ ᐅᒋ
ᒣᒀᒡ ᒫᑲ ᐱᐁᑕᒥᓕᒋ ᐅᐅ ᑫᒀᓇ, ᑮ ᑕᑯᑕᐤ ᓀᔥᑕ ᑮ ᐃᑗᐤ ᓇᔅᐱᑐᐌᐎ ᐋᑕᓗᑳᓂᓕᐤ, ᐯᔓᒡ ᒋᕉᓴᓚᒥᒃ ᐁ ᐃᑖᑦ, ᓀᔥᑕ ᐁ ᐃᑌᓕᑕᒥᓕᒋ ᑭᒋᒪᓂᑐ ᐅᑦ ᐅᑭᒫᐎᐎᓐ ᐎᐸᒡ ᑭᒋ ᓄᑾᓂᓕᒃ᙮
ᐁᐗᑯ ᐌᒋ ᐃᑗᑦ, ᐯᔭᒃ ᐅᑭᒪᐤ ᑮ ᐃᑐᑌᐤ ᐙᓚᐤ ᐊᔅᑮᒃ, ᑭᒋ ᐅᑎᓇᒫᓱᑦ ᐅᑭᒫᐎᐎᓂᓕᐤ, ᐁᑯ ᑭᒋ ᑭᐌᑦ᙮
ᑮ ᓇᑐᒣᐤ ᒫᑲ ᐅᑦ ᐊᑑᔅᑫᓛᑲᓂᒪ ᐁ ᒥᑖᑕᓯᓕᒋ, ᑮ ᐸᑭᑎᓇᒪᐌᐤ ᒫᑲ ᒥᑖᑦ ᑭᒋᔔᓕᐋᓇ, ᑮ ᐃᑌᐤ ᒫᑲ, ᐋᐸᑎᓯᒃ ᐹᑎᒪ ᐯᒋ ᑕᑯᔑᓂᔮᓀ᙮
ᐅᑦ ᐃᑖᐎᓂᓕᓕᒪ ᒫᑲ ᑮ ᐸᒀᑎᑯ, ᓀᔥᑕ ᑮ ᐸᑯᓇᐎᐃᑎᑯ, ᐁ ᐃᑗᓕᒋ, ᓇᒪᐎᓚ ᓂ ᓇᑕᐌᓕᒫᓈᓐ ᐊᐗ ᐃᓕᓕᐤ ᑭᒋ ᑎᐯᓕᒥᔭᒥᑦ᙮
ᑮ ᐃᑭᓐ ᒫᑲ, ᐃᔅᐱ ᑳ ᐯᒋ ᑭᐌᑦ, ᐁ ᑮ ᐅᑎᓇᒃ ᐅᑭᒫᐎᐎᓂᓕᐤ, ᐁᑯ ᐁᑕᔓᐌᑦ ᑭᒋ ᓇᑐᒫᑲᓂᐎᓕᒋ ᐊᓂᐃ ᐊᑑᔅᑫᓛᑲᓇ ᑳ ᑮ ᒥᓛᑦ ᔔᓕᐋᓇ, ᑭᒋ ᑭᔅᑫᓕᑕᒃ ᐃᔥᐱᔥ ᑳ ᐅᑎᓯᓕᒋ ᒥᓯᐌ ᑕᑐ ᐃᓕᓕᐗ ᐁ ᐊᑖᒥᐌᓕᒋ,
ᐁᑯ ᐱᐁᒋ ᐃᑐᑌᑦ ᐊᓇ ᓃᔥᑕᒻ, ᐁ ᐃᑗᑦ, ᐅᑭᒪᐤ, ᑭ ᑭᒋᔔᓕᐋᓂᒻ ᑮ ᑕᑯᑲᔥᑭᐁᐤ ᒣᑖᑦ ᑭᒋᔔᓕᐋᓇ᙮
ᑮ ᐃᑌᐤ ᒫᑲ, ᐁᑯᔔᓂ, ᑭᓚ ᒥᓗ ᐊᑑᔅᑫᓛᑲᓐ: ᐁ ᑮ ᒀᔭᔅᑭᑎᔭᓐ ᐊᓂᒪ ᓈᔅᐱᒡ ᐁ ᐋᐱᔖᔑᒃ ᐅᒋ, ᑎᐯᓕᑕ ᒥᑖᑦ ᐃᑖᐎᓇ᙮
ᐊᓇ ᓂᔓ ᓀᔥᑕ ᑮ ᐯᒋ ᐃᑐᑌᐤ, ᐁ ᐃᑗᑦ, ᐅᑭᒪᐤ, ᑭ ᑭᒋᔔᓂᐋᓂᒻ ᑮ ᑕᑯᑲᔥᑭᐁᐤ ᓂᔮᓚᓐ ᑭᒋᔖᓕᐋᓇ᙮
ᑮ ᐃᑌᐤ ᐊᓂᐃ ᓀᔥᑕ, ᑎᐯᓕᑕ ᑭᓚ ᓀᔥᑕ ᓂᔮᓚᓪ ᐃᑖᐎᓇ᙮
ᑯᑕᒃ ᒫᑲ ᑮ ᐯᒋ ᐃᑐᑌᐤ, ᐁ ᐃᑗᑦ, ᐅᑭᒪᐤ, ᒫᑎᑲᐗ ᑭ ᑭᒋᔔᓕᐋᓂᒻ, ᑳ ᑲᓇᐌᓕᒪᒃ ᐁ ᓇᐋᓛᑲᓂᐎᑦ ᐸᐸᑭᐙᔮᓀᑭᓄᒃ᙮
ᐌᓴ ᑭ ᑮ ᑯᔅᑎᑎᓐ, ᐁ ᐊᓕᒥᓯᐎ ᐃᓕᓕᐎᔭᓐ; ᑭᑦ ᐅᑎᓀᓐ ᐊᓂᒪ ᐁᑳ ᑳ ᐅᒋ ᐸᑭᑎᓇᒪᓐ, ᓀᔥᑕ ᑭ ᒪᓂᔐᓐ ᐊᓂᒪ ᐁᑳ ᑳ ᐅᒋ ᐗᓴᓶᐱᓇᒪᓐ᙮
ᐃᑌᐤ ᒫᑲ, ᑎᐱᓚᐌ ᑭᑐᓂᒃ ᐅᒋ ᑭ ᑳ ᑎᐹᔅᑯᓂᑎᓐ, ᑭᓚ ᒪᒋ ᐊᑑᔅᑫᓛᑲᓐ᙮ ᑭ ᑭᔅᑫᓕᑌᑖᔾ ᐁ ᐊᓕᒥᓯᐎ ᐃᓕᓕᐎᔮᓐ, ᐁ ᐅᑎᓇᒫᓐ ᐊᓂᒪ ᐁᑳ ᑳ ᐅᒋ ᐸᑭᑎᓇᒫᓐ, ᓀᔥᑕ ᐁ ᒪᓂᔕᒫᓐ ᐊᓂᒪ ᐁᑳ ᑳ ᐅᒋ ᐌᓴᓶᐱᓇᒫᓐ᙮
ᑖᓀᑭ ᒫᑲ ᐌᒋ ᐁᑳ ᑳ ᐸᑭᑎᓇᑦ ᓂ ᔔᓕᐋᓂᒻ ᔔᓕᐋᐎᑲᒥᑯᒃ, ᐁ ᑕᑯᔑᓂᔮᓐ ᑭᒋ ᐋᔭᐗᒃ ᐊᓇ ᑳ ᑎᐱᓚᐌᐎᓯᔮᓐ ᐊᓯᒋ ᓀᔥᑕ ᐊᓂᐃ ᑳ ᑕᑯᑲᔥᑭᐋᑦ?
ᑮ ᐃᑌᐤ ᒫᑲ ᐊᓂᐃ ᑳ ᓀᐯᒥᑳᐸᐎᓕᒋ, ᒫᔅᑲᒥᒃ ᐊᓂᐃ ᑭᒋᔔᓕᐋᓇ, ᒥᓕᒃ ᒫᑲ ᐊᓇ ᑳ ᐋᔭᐙᑦ ᒥᑖᑦ ᑭᒋᔔᓕᐋᓇ᙮
(ᑮ ᐃᑌᐗᒃ ᒫᑲ, ᐅᑭᒪᐤ, ᐋᔭᐌᐤ ᒥᑖᑦ ᑭᒋᔔᓕᐋᓇ᙮)
ᐌᓴ ᑭᑦ ᐃᑎᓇᐗᐤ, ᒥᓯᐌ ᑕᑐ ᐊᐌᓇ ᑳ ᐋᔮᑦ ᑲᑕ ᒥᓛᑲᓂᐎᐤ: ᐊᓇ ᒫᑲ ᐁᑳ ᑳ ᐋᔮᑦ ᐋᐳᒋᑲ ᐊᓂᐁᓕᐤ ᑳ ᐋᔮᑦ ᑲᑕ ᒪᔅᑲᒫᑲᓂᐎᐤ᙮
ᒫᑲ ᐊᓂᑭ ᑳ ᐸᒀᔑᒋᒃ, ᐁᑳ ᑳ ᐅᒋ ᓇᑕᐌᓕᒥᒋᒃ ᑭᒋ ᑎᐯᓕᒪᑭᒃ, ᐅᑕ ᐯᔑᑯᒃ, ᓂᐹᐃᑯᒃ ᒫᑲ ᐁ ᐙᐸᒪᑭᒃ᙮ᐸᔅᑫᓛᑫᐎ ᓈᑕᒻ ᒋᕉᓴᓚᒻ
ᐃᔅᐱ ᒫᑲ ᐅᒪ ᑳ ᐃᔑ ᐋᔭᒥᑦ, ᑮ ᓂᑳᓄᑌᐤ, ᐁ ᐊᑎ ᐃᑐᑌᑦ ᒋᕉᓴᓚᒥᒃ᙮
ᑮ ᐃᑭᓐ ᒫᑲ ᐃᔅᐱ ᑭᔑᐙᑦ ᐁᑖᑦ ᐯᑦᐯᒋᐃᒃ ᓀᔥᑕ ᐯᑕᓂᐃ, ᐗᒋᐤ ᐊᓕᑉᔅ ᑳ ᐃᔑᓂᑲᑌᒃ, ᑮ ᐃᔑᑎᔕᐌᐤ ᓂᔔ ᐅ ᑭᔅᑭᓄᐊᒪᐙᑲᓇ,
ᐁ ᐃᑗᑦ, ᐃᑐᑌᒃ ᓀᒪ ᐃᑖᐎᓂᔑᒃ ᐅᑎᔥᑳᐤ ᑳ ᐃᑕᑾᒃ; ᐁᑯᑕ ᒫᑲ, ᐱᑐᑫᔦᑴ, ᑭ ᑳ ᒥᔅᑲᐙᐗᐤ ᐋᓯᔑᔥ ᐁ ᒫᑯᐱᓱᑦ, ᐁᑳ ᐎᔅᑳᑦ ᐊᐌᓇ ᑳ ᐅᒋ ᑌᑕᐱᑦ: ᐋᐸᐅᒃ, ᐅᑕ ᒫᑲ ᐯᔑᒃ᙮
ᑮᔥᐱᓐ ᒫᑲ ᐊᐌᓇ ᑲᑴᒋᒥᑖᑴ, ᑖᓀᑭ ᐌᒋ ᐋᐸᐌᒃ? ᐅᒪ ᑭ ᑳ ᐃᑖᐗᐤ, ᐅᑎᐯᓕᒋᑫᐤ ᓇᑕᐌᓕᒣᐤ᙮
ᐊᓂᑭ ᒫᑲ ᑳ ᐃᔑᑎᔕᐙᑲᓂᐎᒋᒃ ᑮ ᑭᑐᑌᐗᒃ, ᑮ ᒥᔅᑲᒶᒃ ᒫᑲ ᑖᐱᔅᑯᒡ ᐁ ᑮ ᐃᑎᑯᒋᒃ᙮
ᑮ ᐃᑗᐗᒃ ᒫᑲ, ᐅᑎᐯᓕᒋᑫᐤ ᓇᑕᐌᓕᒣᐤ᙮
ᑮ ᐯᑐᐌᐗᒃ ᒫᑲ ᒋᓴᓴ: ᑮ ᑌᑕᔅᑖᐗᒃ ᒫᑲ ᐅ ᐎᓛᒋᑲᓂᐙᐗ ᐋᓯᔑᔑᒃ, ᐁᑯ ᒫᑲ ᑎᐁᑕᓛᒋᒃ ᒋᓴᓴ᙮
ᐁ ᐊᑎ ᐱᒧᑌᒋᒃ ᒫᑲ, ᑮ ᑕᔗᑭᑎᑖᐗᒃ ᐅ ᐎᓛᒋᑲᓂᐙᐗ ᒣᔅᑲᓈᒃ᙮
ᐃᔅᐱ ᒫᑲ ᑭᔑᐙᒃ ᑌᑯᔑᒃ ᐃᑕ ᐁ ᐅᒋ ᓵᑲᒋᐌᒃ ᐊᓕᑉᔅ ᐗᒋ, ᒥᓯᐌ ᒥᔭᒪᐎᒥᒉᑎᒋᒃ ᑭᔅᑭᓄᐊᒪᐙᑲᓇᒃ ᑮ ᒫᒋ ᒥᓚᐙᑕᒶᒃ, ᓀᔥᑕ ᒫᒥᒋᒣᐗᒃ ᑭᒋᒪᓂᑐᐗ ᐁ ᑭᔗᐌᒋᒃ, ᒥᓯᐌ ᐊᓂᐃ ᒫᒪᑖᐎ ᐊᑑᔅᑫᐎᓇ ᐅᒋ ᑳ ᑮ ᐙᐸᑕᑭᒃ;
ᐁ ᐃᑗᒋᒃ, ᔕᐌᓕᑖᑯᓯᐤ ᐊᓇ ᑭᒋᐅᑭᒪᐤ ᑳ ᐯᒋ ᐃᑐᑌᑦ ᐅᑎᐯᓕᒋᑫᐗ ᐅᑦ ᐃᔑᓂᑳᓱᐎᓂᓕᒃ; ᑳᔮᒣᓕᑕᒧᐎᓐ ᑭᒋᑭᔑᑯᒃ, ᒫᒥᒋᒥᑯᓯᐎᓐ ᒫᑲ ᒫᐗᒋ ᐃᔥᐱᒥᒃ ᑭᔑᑯᒃ᙮
ᐋᑎᑦ ᒫᑲ ᐸᕋᓯᔭᒃ ᒥᔮᒪᐎᒥᒉᑎᓕᒋ ᐃᓕᓕᐗ ᐅᒋ ᑮ ᐃᑌᐗᒃ, ᑫᔅᑭᓄᐊᒫᑫᔭᓐ, ᑭᑕᐊᒪᐎᒃ ᑭ ᑭᔅᑭᓄᐊᒪᐙᑲᓇᒃ᙮
ᑮ ᓇᔥᑴᐗᔑᐁᐤ ᒫᑲ, ᐁ ᐃᑖᑦ, ᑭ ᐎᑕᒫᑎᓇᐗᐤ, ᑮᔥᐱᓐ ᐅᑯ ᑭᐱᑕᐌᒋᒃ, ᐊᓯᓂᔭᒃ ᑣᔦᒃ ᑲᑕ ᑌᐺᐸᓇᒃ᙮ᒋᓴᔅ ᒫᑐᑐᑕᒻ ᒋᕉᓴᓚᒻ
ᐃᔅᐱ ᒫᑲ ᑭᔑᐙᒃ ᑌᑯᔑᒃ, ᑮ ᑲᓇᐙᐸᑕᒻ ᐃᑖᐎᓂᓕᐤ, ᓀᔥᑕ ᑮ ᒫᑐᑐᑕᒻ,
ᐁ ᐃᑗᑦ, ᑮᔥᐱᓐ ᑭ ᑭᔅᑫᓕᑕᒧᐙᐸᓀ, ᑭᓚ ᐅᑎ, ᒥᑯᒋᑲ ᐊᓄᒡ ᒣᒀᒡ ᐁ ᐅᑭᔑᑳᒥᔭᓐ ᐊᓂᐃ ᑫᒀᓇ ᑫ ᐅᒋ ᑳᔮᒣᓕᑕᒪᓐ! ᐊᓄᒡ ᒫᑲ ᑳᑖᓂᐗᓋ ᑭᔅᑭᔑᑾ ᐅᒋ᙮
ᐌᓴ ᐊᓂᐃ ᑭᔑᑳᐗ ᑭ ᑳ ᐅᑎᑎᑯᓐ, ᐃᔅᐱ ᐊᓂᑭ ᑳ ᐸᒀᑎᔅᑭᒃ ᑫ ᐱᔅᑾᑖᐗᑲᐃᑫᔅᑖᔅᑭᒃ, ᓀᔥᑕ ᒥᑐᓂ ᑫ ᐙᔅᑳᔅᑳᔅᑭᒃ, ᓀᔥᑕ ᑫ ᑭᐸᐅᔅᑭᒃ ᒥᓯᐌ ᐊᓕᑕᐤ,
ᓀᔥᑕ ᑭ ᑳ ᑕᑕᑯᐅᑾᒃ ᒧᔅᑕᔅᑲᒥᒃ, ᓀᔥᑕ ᑭᑦ ᐊᐙᔑᒥᔕ ᑳ ᐱᒋᔅᑳᔅᑭᒃ; ᓇᒪᐎᓚ ᒫᑲ ᑲᑕ ᐃᔥᑯᓀᐗᒃ ᐯᔭᒃ ᑭᑦ ᐊᓯᓂᒪ ᑕᑯᒡ ᑯᑕᑭᔭ, ᐁᑳ ᐁ ᐅᒋ ᑭᔅᑫᓕᑕᒪᓐ ᐃᔅᐱ ᐁ ᒫᐗᑎᑎᑲᐎᔭᓐ᙮ᒋᓴᔅ ᐃᑐᑌᐤ ᑭᒋ ᐊᔭᒥᐁᐎᑲᒥᑯᒃ
ᑮ ᐱᑐᑫᐤ ᒫᑲ ᑭᒋᐋᔭᒥᐁᐎᑲᒥᑯᒃ, ᓀᔥᑕ ᑮ ᒫᒋ ᐗᓚᐎᐌᐱᓀᐤ ᐊᓂᐃ ᐁᑯᑕ ᑳ ᐊᑖᐙᑫᓕᒋ, ᓀᔥᑕ ᐊᓂᐃ ᑳ ᐊᑖᐌᓕᒋ;
ᐁ ᐃᑖᑦ, ᐃᑕᓯᓇᐃᑳᑌᐤ, ᓂ ᐙᔅᑳᔨᑲᓂᒻ ᐁᐗᒀᓂ ᐋᔭᒥᐁᐎᑲᒥᒃ; ᒫᑲ ᑭᓚᐗᐤ ᑭᒧᑎᔥᑲᒃ ᐅ ᐙᑎᐗᐤ ᑭ ᑮ ᐃᔑᑖᓇᐗᐤ᙮
ᒣᔕᒃ ᒫᑲ ᑮ ᑭᔅᑭᓄᐊᒫᑫᐤ ᑭᒋᐋᔭᒥᐁᐎᑲᒥᑯᒃ᙮ ᒫᑲ ᑭᒋ ᓵᓵᑭᐎᓕᐌᐎᓕᓕᐗᒃ ᓀᔥᑕ ᐅᒪᓯᓇᐃᑫᐗᒃ, ᓀᔥᑕ ᑳ ᓂᑳᓀᓕᑖᑯᓯᒋᒃ ᐃᓕᓕᐗᒃ ᑮ ᓈᓇᑕᐌᓕᑕᒶᒃ ᑭᒋ ᓂᔑᐗᓈᒋᐋᒋᒃ;
ᓇᒪᐎᓚ ᒫᑲ ᑮ ᒥᔅᑲᒶᒃ ᑫᒀᓕᐤ ᑫ ᑐᑕᑭᒃ: ᐌᓴ ᒥᓯᐌ ᐃᓕᓕᐗᒃ ᓈᔅᐱᒡ ᑮ ᑯᔥᒀᐙᒋ ᓇᑐᑕᐌᐗᒃ᙮
ᑭᔅᑫᓕᓕᒥᐃᐌᐎᓐ
ᒥᒉᑦ ᐁ ᑮ ᐅᑎᓇᒫᓱᒋᒃ ᒀᔭᔉ ᑭᒋ ᒪᓯᓇᐊᑭᒃ ᐎᑕᒫᑫᐎᓂᓕᐤ ᐁ ᐋᓕᒧᑕᑭᒃ ᐊᓂᐃ ᑫᒀᓇ ᑫᒋᓈᔥ ᑳ ᑖᐺᑕᒫᒃ,
ᒬᒋ ᐁ ᑮ ᐃᔑ ᐎᑕᒪᐎᔭᒥᒋᒃ, ᐊᓂᑭ ᓃᔥᑕᒻ ᑳ ᐙᐸᑕᑭᒃ ᐅᔅᑭᔑᑯᐙᐗ ᐅᒋ, ᓀᔥᑕ ᑳ ᑎᐹᑐᑕᑭᒃ ᐋᔭᒥᐎᓂᓕᐤ;
ᒥᓨᔑᓐ ᓀᔥᑕ ᓂᓚ ᐊᓯᒋ ᓂ ᑮ ᐃᑌᓕᑌᓐ, ᒥᑐᓂ ᐁ ᑮ ᓂᓯᑐᑕᒫᓐ ᒥᓯᐌ ᑫᒀᓇ ᒫᐗᒋ ᓃᔥᑕᒻ ᐅᒋ, ᑭᒋ ᒪᓯᓇᐊᒫᑖᓐ ᐁ ᑮ ᐃᔑ ᐊᑎ ᐃᑭᑭ, ᒫᐗᒡ ᑫᔅᑌᓕᑖᑯᓯᔮᓐ ᑎᐅᐱᓚᔅ,
ᑭᒋ ᑭᔅᑫᓕᑕᒪᓐ ᐁ ᑫᒋᓈᔦᓕᑖᑾᑭ ᐊᓂᐃ ᑫᒀᓇ, ᑳ ᑭ ᐃᔑ ᑭᔅᑭᓄᐊᒫᑲᐎᔭᓐ᙮ᓂᑳᓂᐎᒋᑳᑌᐤ ᒑᓐ ᐅᓯᑲᐋᑖᑫᐤ ᒋ ᓂᑖᐎᑭᑦ
ᑮ ᐃᑖᐤ ᒣᒀᒡ ᑳ ᑎᐯᓕᒋᑫᓕᒋ ᐦᐁᕋᑕ, ᒎᑎᐊ ᑭᒋᐅᑭᒪᐗ, ᐯᔭᒃ ᓵᓵᑭᐎᓕᐌᐎᓕᓕᐤ ᓵᑲᕌᔭ ᑳ ᐃᔑᓂᑳᓱᑦ, ᑳ ᐅᒌᑦ ᐊᐹᔭᐊ ᐅ ᒦᔅᑯᒡ ᐋᐸᑎᓯᐎ ᐃᓕᓕᒥᓕᒃ: ᐎᐗ ᒫᑲ ᑮ ᐅᑖᓂᓯᒥᑯ ᐁᕋᓇ, ᐃᓕᓴᐱᑦ ᒫᑲ ᑮ ᐃᔑᓂᑳᓱᓕᐗ᙮
ᑖᐱᔅᑯᒡ ᒫᑲ ᑮ ᒀᔭᔅᑭᑖᑎᓯᐗᒃ ᐁ ᐙᐸᒥᑯᒋᒃ ᑭᒋᒪᓂᑐᐗ, ᐁ ᐱᒧᑖᑕᒸᒋᒃ ᒥᓯᐌ ᐅ ᑲᑫᔅᑴᐎᓂᓕᐗ ᓀᔥᑕ ᐃᑕᔓᐌᐎᓂᓕᐗ ᐅᑎᐯᓕᒋᑫᐗ ᐁᑳ ᐁ ᐋᓉᓕᑖᑯᓯᒋᒃ᙮
ᓇᒪᐎᓚ ᒫᑲ ᐅᒋ ᐅᑕᐙᔑᒥᔑᐗᒃ, ᐌᓴ ᓇᒪᐎᓚ ᑭ ᓂᑕᐅᔐᐤ ᐃᓕᓴᐱᑦ; ᐋᔕᔾ ᒫᑲ ᑖᐱᔅᑯᒡ ᑭ ᑭᔐᔮᑎᓯᐗᒃ᙮
ᑮ ᐃᑭᓐ ᒫᑲ, ᒣᒀᒡ ᐁ ᑐᑕᒃ ᓵᓵᑭᐎᓕᐌᐎᓕᓕᐎ ᐋᐸᑎᓯᐎᓂᓕᐤ ᐅᑎᔥᑳᐤ ᑭᒋᒪᓂᑐᐗ ᑖᐱᔅᑯᒡ ᒦᔅᑯᒡ ᑫ ᑐᑕᑭᐸᓐ,
ᑖᐱᔅᑯᒡ ᐁ ᐃᑕᔓᐙᑖᑲᓂᐎᒋᒃ ᓵᓵᑭᐎᓕᐌᐎᓕᓕᐗᒃ ᐁᐗᑯ ᐎᓚ ᐅᑦ ᐊᐸᑎᓯᐎᓐ ᑭᒋ ᐃᔅᒀᓴᒃ ᐎᑭᒫᓯᑲᓂᓕᐤ ᐃᔅᐱ ᐹᑐᑫᐙᑦ ᐅᑎᐯᓕᒋᑫᐗ ᐅ ᑭᒋᐋᔭᒥᐁᐎᑲᒥᑯᓕᒃ᙮
ᒥᓯᐌ ᒫᑲ ᒥᔮᒪᐎᒥᒉᑎᒋᒃ ᐃᓕᓕᐗᒃ ᑮ ᐋᔭᒥᐋᐗᒃ ᐗᓚᐎᑎᒥᒃ, ᒣᒀᒡ ᐁ ᐃᔅᒀᓯᑳᑌᓕᒃ ᐎᑭᒫᓯᑲᓂᓕᐤ᙮
ᑭ ᓄᑯᓰᔅᑕᑰᓕᐗ ᒫᑲ ᐅᑎᐯᓕᒋᑫᐤ ᐅᑦ ᐁᓐᒐᓕᒪ ᐁ ᓂᐸᐎᓕᒋ ᑭᒋᓂᔉ ᐃᑌᑫ ᐎᑯᒫᓯᑯᓂᐎ ᐸᑭᒋᑲᓈᐱᔅᑯᒃ᙮
ᐃᔅᐱ ᒫᑲ ᓵᑲᕌᔭ ᐎᐋᐸᒫᑦ, ᑭ ᒥᑯᔥᑳᑌᓕᑕᒻ, ᓀᔥᑕ ᑭ ᐅᑎᑎᑯ ᓭᑭᓯᐎᓂᓕᐤ᙮
ᒫᑲ ᑮ ᐃᑎᑯ ᐁᓐᒐᓚ, ᐁᑳᐎᓚ ᓵᓭᑭᓯ, ᓵᑲᕌᔭ: ᐌᓴ ᐱᔑᒋᒋᑳᑌᐤ ᑭᑦ ᐋᔭᒥᐋᐎᓐ; ᑭᐗ ᐃᓕᓴᐱᑦ ᒫᑲ ᑭ ᑳ ᓂᑖᐎᑭᑕᒫᒃ ᑫ ᐅᑯᓯᓯᔭᓐ, ᒑᓐ ᒫᑲ ᑭ ᑳ ᐃᔑᓂᑳᑕᐤ᙮
ᐌᓴ ᑲᑕ ᑭᔅᑌᓕᑖᑯᓯᐤ ᐅᔅᑭᔑᑯᓕᒃ ᐅᑎᐯᓕᒋᑫᐗ, ᓇᒪᐎᓚ ᓀᔥᑕ ᑲᑕ ᒥᓂᑴᐤ ᔓᒥᓈᐳᓕᐤ ᓇᒪ ᓀᔥᑕ ᑫᒀᓕᐤ ᐁ ᓱᑳᑲᒥᓂᓕᒃ, ᑲᑕ ᓵᑲᔅᑭᓀᔅᑳᑯ ᒫᑲ ᐸᓓᑭ ᐊᒑᑾ ᐙᐙᒡ ᐅᑳᐎᔭ ᐅᔅᐹᔮᓕᒃ ᐅᒋ᙮
ᒥᒉᑦ ᒫᑲ ᐊᓂᐃ ᐃᔅᕃᐃᓪ ᐅᑦ ᐊᐙᔑᒥᔕ ᑲᑕ ᑴᔅᑳᑎᓯᐁᐤ ᑭᒋ ᐊᑑᔅᑲᐙᓕᒋ ᐅᑎᐯᓕᒋᑫᐗ ᐅ ᑭᒋᒪᓂᑐᒥᓕᐗ᙮
ᑲᑕ ᓂᑳᓄᑕᐌᐤ ᒫᑲ ᐃᓛᐃᒐᐗ ᐅᑦ ᐊᒑᑯᓕᒃ ᓀᔥᑕ ᐅ ᑲᔥᑭᐅᐎᓂᓕᒃ, ᑭᒋ ᑴᔅᑭᓇᒸᑦ ᐅᑖᐎᒫᐗ ᐅᑌᐃᓕᐗ ᐊᐙᔑᔕ ᐃᔑ, ᓀᔥᑕ ᐊᓂᐃ ᑳ ᔑᐱᑕᒥᓕᒋ ᑭᒋ ᑲᑫᑕᐌᓕᑕᒥᓕᒋ ᑖᐱᔅᑯᒡ ᑳ ᒀᔭᔅᑭᑎᓕᒋ; ᑭᒋ ᐋᔦᔅᑲᐎᑕᒪᐙᑦ ᐃᓕᓕᐗ ᑳ ᐙᐌᔑᑕᒫᑦ ᐅᑎᐯᓕᒋᑫᐗ᙮
ᓵᑲᕌᔭ ᒫᑲ ᑮ ᐃᑌᐤ ᐁᓐᒐᓚ, ᑖᓐᑌ ᑫ ᐅᒋ ᑭᔅᑫᓕᑕᒫᓐ ᐅᒪ? ᐌᓴ ᓂ ᑭᔐᓕᓕᐎᓐ, ᓂᐗ ᓀᔥᑕ ᐋᔕᔾ ᑭᔐᔮᑎᓯᐤ᙮
ᐁᓐᒐᓪ ᒫᑲ ᐁ ᓇᔥᑴᐗᔑᐋᑦ, ᑮ ᐃᑌᐤ, ᓂᓚ ᐁᐗᑯ ᑫᑉᕆᐃᓪ, ᑳ ᐅᑎᔥᑲᐎᑳᐸᐎᔅᑕᐗᒃ ᑭᒋᒪᓂᑐ; ᓂ ᑭ ᐯᒋᑎᔕᐅᑳᐎᓐ ᒫᑲ ᑭᒋ ᐋᔭᒥᐃᑖᓐ, ᓀᔥᑕ ᑭᒋ ᐙᐸᑎᓕᑖᓐ ᐅᐅ ᒥᓗᐋᒋᒧᐎᓇ᙮
ᒫᑎᑲ ᒫᑲ, ᓇᒪᐎᓚ ᑭ ᑳ ᓂᑕᐙᓐ, ᓇᒪ ᓀᔥᑕ ᑭ ᑳ ᑮ ᐋᔭᒥᓐ, ᐹᑎᒪ ᐊᓂᒪ ᑫ ᑭᔑᑳᒃ ᐃᔅᐱ ᑫ ᐃᑭᑭ ᐅᐅ ᑫᒀᓇ, ᐁᑳ ᐁ ᑖᐺᑕᒪᓐ ᓂᑦ ᐋᔭᒥᐎᓇ, ᑫ ᑎᐱᐸᓕᑭ ᓇᐃᐸᓕᑾᐌ᙮
ᐃᓕᓕᐗᒃ ᒫᑲ ᑮ ᐯᐁᐗᒃ ᓵᑲᕌᔭᐗ, ᓀᔥᑕ ᑮ ᒫᒪᔅᑳᑕᒶᒃ ᐃᔥᐱᔥ ᑭᓉᔥ ᐁ ᐃᑖᓕᒋ ᑭᒋᐋᔭᒦᐁᐎᑲᒥᑯᒃ᙮
ᐃᔅᐱ ᒫᑲ ᐱᐁᒋ ᐗᓚᐎᑦ ᓇᒪᐎᓚ ᑮ ᑲᔥᑭᑕᐤ ᑭᒋ ᐋᔭᒥᐋᑦ: ᑮ ᐊᑎ ᓂᓯᑕᐌᓕᑕᒶᒃ ᒫᑲ ᐁ ᑮ ᐃᔑᓇᒮᓕᒋ ᑭᒋ ᐋᔭᒥᐁᐎᑲᒥᑯᒃ; ᐌᓴ ᑮ ᐙᔅᑎᓇᒪᐌᐤ, ᓇᒪ ᓀᔥᑕ ᐅᒋ ᐋᔭᒥᐤ᙮
ᑮ ᐃᑭᓐ ᒫᑲ, ᐎᐸᒡ ᐁ ᑮ ᑎᐱᐸᓕᓕᑭ ᑭᔑᑳᐗ ᐃᔥᐱᔥ ᑭᒋ ᐋᐸᑎᓯᑦ, ᑮ ᓇᑕᐎ ᐃᑐᑌᐤ ᑎᐱᓚᐌ ᐎᑭᒃ᙮
ᐹᑎᒫ ᒫᑲ ᐊᓂᐃ ᑭᔑᑳᐗ ᐎᐗ ᑮ ᐊᑎ ᑲᓄᔥᑲᑖᐗᓱᓕᐗ, ᓀᔥᑕ ᑮ ᑳᓱᓕᐗ ᓂᔮᓚᓪ ᐱᓯᒶ, ᐁ ᐃᑙᓕᒋ,
ᐁᑯ ᑳ ᐃᔑ ᑐᑕᒪᐎᑦ ᐅᑎᐯᓕᒋᑫᐤ, ᒣᒀᒡ ᐊᓂᐃ ᐁ ᑭᔑᑳᓕᑭ ᑳ ᑲᓇᐙᐸᒥᑦ ᑭᒋ ᐃᑲᑌᓇᒃ ᓂ ᒫᓓᓕᒥᑯᓯᐎᓂᓕᐤ ᐃᓕᓕᓈᒃ᙮ᓂᑳᓂᐎᒋᑳᑌᐤ ᒋᓴᔅ ᒋ ᓂᑖᐎᑭᑦ
ᓂᑯᑣᔅ ᐱᓯᒧᒃ ᒫᑲ ᐊᓇ ᐁᓐᒐᓪ ᑫᑉᕆᐃᓪ ᑮ ᐃᑎᔕᐅᑯ ᑭᒋᒪᓂᑐᐗ ᐃᑖᐎᓂᒃ ᑳᓕᓕᒃ ᑳ ᐃᑕᑾᒃ, ᓇᓴᕋᑦ ᐁ ᐃᔑᓂᑳᑌᒃ,
ᑭᒋ ᓇᑕᐙᐸᒫᑦ ᐅᔥᑭᓂᑭᔅᑴᐗ ᑳ ᑮ ᑭᔅᑭᒫᓕᒋ ᐃᓕᓕᐗ ᒎᓯᑉ ᐁ ᐃᔑᓂᑳᓱᓕᒋ, ᑌᐱᑦ ᐅ ᐯᔭᑯᑌᒥᓕᒃ ᑳ ᐅᒋᓕᒋ; ᐊᓇ ᐅᔥᑭᓂᑭᔅᑴᐤ ᒫᑲ ᑮ ᐃᔑᓂᑳᓱ ᒣᕆ᙮
ᐊᓇ ᐁᓐᒐᓪ ᒫᑲ ᑮ ᐱᑐᑲᐌᐤ, ᓀᔥᑕ ᑮ ᐃᑗᐤ, ᐦᐁᓪ, ᑭᓚ ᓈᔅᐱᒡ ᑳ ᔕᐌᓕᒥᑲᐎᔭᓐ, ᐅᑎᐯᓕᒋᑫᐤ ᑭ ᐎᒉᐎᒃ: ᑭ ᔕᐌᓕᑖᑯᓯᓐ ᐁ ᐃᑕᓯᒋᒃ ᐃᔅᑴᐗᒃ᙮
ᐃᔅᐱ ᒫᑲ ᐎᐋᐸᒫᑦ, ᑮ ᒥᑯᔥᑳᑌᓕᑕᒻ ᐅᑦ ᐃᑗᐎᓂᓕᐤ ᐅᒋ, ᓀᔥᑕ ᑮ ᒫᒥᑐᓀᓕᑕᒻ ᑫ ᐃᑌᓕᑖᑾᓂᓕᒃ ᐅᒪ ᑳ ᐃᔑ ᐊᑕᒥᔅᑳᑯᑦ᙮
ᑮ ᐱᑎᑯ ᒫᑲ ᐁᓐᒐᓚ, ᐁᑳᐎᓚ ᓭᑭᓯ, ᒣᕆ: ᐌᓴ ᑭ ᑮ ᔕᐌᓕᒥᒃ ᑭᒋᒪᓂᑐ᙮
ᒫᑎᑲ, ᒫᑲ, ᑭ ᑳ ᑲᓄᔥᑲᑖᐗᓱᓐ ᑭᔅᐹᔭᒃ, ᓀᔥᑕ ᑭ ᑳ ᐅᑯᓯᓯᓐ, ᑭ ᑳ ᐃᔑᓂᑳᑕᐤ ᒫᑲ ᒋᓴᔅ᙮
ᑲᑕ ᑭᔅᑎᓯᐤ, ᑲᑕ ᐃᔑᓂᑳᑕᐤ ᒫᑲ ᐅᑯᓯᓴ ᒥᔭᐗᒋ ᐃᔅᐯᓕᑖᑯᓯᑦ: ᐅᑎᐯᓕᒋᑫᐗ ᑭᒋᒪᓂᑐᐗ ᒫᑲ ᑲᑕ ᒥᓕᑯ ᐅᑖᐎᔭ ᑌᐱᑦ ᐅ ᑭᒋᐅᑭᒪᐗᐱᐎᓂᓕᐤ:
ᑲᑕ ᑎᐯᓕᑕᒬᐤ ᒫᑲ ᒉᑲᐸ ᐎᑭᓕᐤ ᑳᑭᑫ: ᐅᑦ ᐅᑭᒫᐎᐎᓐ ᒫᑲ ᓇᒪᐙᔅᑳᑦ ᑲᑕ ᐃᔥᒀᐸᓕᓕᐤ᙮
ᐁᑯ ᒣᕆ ᐁᑖᑦ ᐁᓐᒐᓚ, ᑖᓐᑌ ᑫ ᑮ ᐃᑭᒃ ᐅᒪ, ᐁᑳ ᐁ ᐅᒋ ᑭᔅᑫᓕᒪᒃ ᓈᐯᐤ?
ᐁᓐᒐᓪ ᒫᑲ ᑮ ᓇᔥᑴᐗᔑᐁᐤ, ᐁ ᐃᑖᑦ, ᐸᓓᑭ ᐊᒑᒃ ᑭ ᑳ ᐯᒋ ᐅᑎᑎᒃ, ᓀᔥᑕ ᒫᐗᒋ ᐁᔅᐯᓕᑖᑯᓯᑦ ᐅ ᑲᔥᑭᐅᐎᓐ ᑭ ᑳ ᐅᑲᐙᔅᑌᔅᑳᑯᐙᓐ: ᐁᐗᑯ ᐌᒋ ᐊᓂᒪ ᐸᓓᑭ ᑫᒀᓐ ᑫ ᓂᑖᐎᑭᑖᔭᓐ ᑭᒋᒪᓂᑐ ᐅᑯᓯᓴ ᑲᑕ ᐃᔑᓂᑳᑌᐤ᙮
ᒫᑎᑲ ᒫᑲ, ᑭ ᐙᑯᒫᑲᓐ ᐃᓕᓴᐱᑦ, ᐎᓚ ᓀᔥᑕ ᑮ ᑭᑯᔐᐤ ᐅ ᑭᔐᔮᑎᓯᐎᓂᒃ, ᐊᓄᒡ ᒫᑲ ᐁᐗᑯ ᓂᑯᑣᔅ ᐱᓯᒧᒃ ᐁ ᑲᓄᔥᑲᑖᐗᓱᑦ, ᐊᓇ ᑳ ᑭ ᐃᔑᓂᑳᑖᑲᓂᐎᑦ ᐁᑳ ᑳ ᓂᑕᐅᔐᑦ᙮
ᐌᓴ ᑭᒋᒪᓂᑐ ᓇᒪᐎᓚ ᑫᒀᓕᐤ ᑲᑕ ᐊᑖᐎᑕᐤ᙮
ᒣᕆ ᒫᑲ ᑮ ᐃᑗᐤ, ᑲᓇᐙᐸᒥᒻ ᐅᑎᐯᓕᒋᑫᐤ ᐅᑦ ᐊᑑᔅᑫᓛᑲᓂᔅᑴᒪ; ᐁᑯᔑ ᓂ ᑳ ᐃᑎᓐ ᐁ ᐃᔑ ᐃᑗᔭᓐ, ᐁᑯ ᒫᑲ ᓀᑲᑎᑯᑦ ᐁᓐᒐᓚ᙮ᒣᕇ ᒥᐗᑎᑌᐤ ᐃᓕᓴᐯᑕ
ᒣᕆ ᒫᑲ ᑮ ᐸᓯᑯ ᒣᒀᒡ ᐊᓂᐃ ᐁ ᑭᔑᑳᑭ, ᑮ ᑭᓕᐱ ᐃᑐᑌᐤ ᒫᑲ ᐗᒌ ᐊᔅᑮᒃ, ᐯᔭᒃ ᐃᑖᐎᓂᒃ ᒎᑕᐃᒃ;
ᑮ ᐱᑐᑫᐌᐤ ᒫᑲ ᓵᑲᕋᔭᓴ ᐎᑭᓕᒃ, ᓀᔥᑕ ᑮ ᐊᑕᒥᔅᑲᐌᐤ ᐃᓕᓴᐱᑕ᙮
ᑮ ᐃᑭᓐ ᒫᑲ, ᐃᔅᐱ ᐃᓕᓴᐱᑦ ᐱᐁᑕᒸᑦ ᒣᕆᔭ ᐅᑦ ᐊᑕᒥᔅᑲᑫᐎᓂᓕᐤ, ᐊᐙᔑᔕ ᑮ ᑳᔥᑯᑎᓕᐗ ᐅᔅᐹᔮᒃ: ᐃᓕᓴᐱᑦ ᒫᑲ ᑮ ᐊᑎ ᓵᑲᔅᑭᓀᔅᑳᑯ ᐸᓓᑭ ᐊᒑᑾ᙮
ᓀᔥᑕ ᑮ ᐋᔭᒥᐤ ᐁ ᑭᔗᐌᑦ, ᑮ ᐃᑗᐤ ᒫᑲ, ᑭ ᔕᐌᓕᑖᑯᓯᓐ ᐁ ᐃᑕᓯᒋᒃ ᐃᔅᑴᐗᒃ, ᔕᐌᓕᑖᑾᓐ ᒫᑲ ᑭᔅᐹᔮᒃ ᑫ ᐅᒋᐸᓕᒃ᙮
ᑫᒀᓐ ᒫᑲ ᐌᒋ ᑭ ᐃᑐᑖᑲᐎᔮᓐ, ᑭᒋ ᐯᒋ ᓈᔑᓕᒋ ᓂ ᑎᐯᓕᒋᑫᒻ ᐅᑳᐎᔭ?
ᔕᐌᓕᑖᑯᓯᐤ ᒫᑲ ᐊᓇ ᑳ ᑖᐺᑕᒃ: ᐌᓴ ᑲᑕ ᑎᐱᐸᓕᐗ ᐊᓂᐃ ᑫᒀᓇ ᑳ ᑮ ᐎᑕᒫᑯᑦ ᐅᑎᐯᓕᒋᑫᐗ᙮ᒣᕇ ᐅᒫᒥᒋᒥᐁᐎ ᓂᑲᒧᓐ
ᒣᕆ ᒫᑲ ᑮ ᐃᑗᐤ, ᓂ ᒥᑐᓀᓕᒋᑲᓐ ᒫᒥᒋᒣᐤ ᐅᑎᐯᓕᒋᑫᐗ,
ᓂᑦ ᐊᒑᒃ ᓀᔥᑕ ᑮ ᒥᓚᐙᑌᐤ ᑭᒋᒪᓂᑐᐗ ᓂ ᐱᒫᒋᐃᐌᒻ᙮
ᐌᓴ ᑮ ᓈᑲᑕᐙᐸᑕᒬᐤ ᐅᑦ ᐊᑑᔅᑭᓛᑲᓂᔅᑴᒪ ᐅ ᑕᐸᑌᓕᑖᑯᓯᐎᓂᓕᐤ; ᐌᓴ, ᒫᑎᑲ, ᐊᓄᒡ ᐅᒋ ᒥᓯᐌ ᑫ ᐋᓂᔅᑫᐱᒫᑎᓯᒋᒃ ᔕᐌᓕᑭᑖᑯᓯᐤ ᓂ ᑳ ᐃᑎᑾᒃ᙮
ᐌᓴ ᐊᓇ ᑳ ᓯᑳᑎᓰᑦ ᓂ ᑮ ᑐᑕᒫᒃ ᑭᒋ ᑫᒀᓇ; ᐸᓓᑲᓂᓕᐤ ᒫᑲ ᐅᑦ ᐃᔑᓂᑳᓱᐎᓐ᙮
ᐅ ᔕᐌᓕᒋᑫᐎᓐ ᒫᑲ ᐋᔮᓕᐗ ᐊᓂᐃ ᑳ ᓇᓂᒌᔅᑖᑯᑦ ᒧᔕᒃ ᐃᓕᑯᒃ ᑫ ᐋᔮᓂᔅᑫ ᐱᒫᑎᓯᓈᓂᐗᒃ᙮
ᐅᔅᐱᑐᓂᒃ ᑮ ᐅᒋ ᐙᐸᑎᓕᐌᐤ ᒪᔥᑲᐎᓯᐎᓂᓕᐤ: ᑮ ᐗᓴᓶᑎᔕᐌᐤ ᐊᓂᐃ ᑳ ᑭᔅᑌᓕᒧᓕᒋ ᐁ ᐃᔑ ᒥᑐᓀᓕᑕᒥᓕᒋ ᐅᑌᐃᓕᒃ᙮
ᐅᑦ ᐊᐱᐎᓂᓕᒃ ᑮ ᐅᒋ ᓂᑎᓀᐤ ᐊᓂᐃ ᑳ ᓱᑳᑎᓯᓕᒋ, ᓀᔥᑕ ᑮ ᑭᔅᑌᓕᑖᑯᐁᐤ ᐊᓂᐃ ᑳ ᑕᐸᑌᓕᑖᑯᓯᓕᒋ᙮
ᑮ ᑮᔥᐳᐁᐤ ᐊᓂᐃ ᑳ ᓄᑌᑲᑌᓕᒋ ᒥᓗ ᑫᒀᓇ ᐅᒋ; ᒫᑲ ᐊᓂᐃ ᑳ ᒥᔕᑭᓯᓕᒋ ᐱᔑᔑᒃ ᑮ ᑭᒋᑎᔕᐌᐤ᙮
ᑮ ᐎᒋᐁᐤ ᐅᑦ ᐊᑑᔅᑫᓛᑲᓂᒪ ᐃᔅᕃᐃᓚ, ᐁ ᑭᔅᑭᓯᑦ ᐅ ᔕᐌᓕᒋᑫᐎᓐ;
ᒬᒋ ᑳ ᑮ ᐃᑖᑦ ᑯᑖᐎᓇᐗ, ᐁᑉᕃᐊᒪ, ᓀᔥᑕ ᐅᑦ ᐊᐙᔑᒥᔑᓕᐗ ᑳᑭᑫ᙮
ᒣᕆ ᒫᑲ ᑮ ᐎᑭᒣᐤ ᓈᓐᑕᐤ ᓂᔅᑐ ᐱᓯᒶ, ᐁᑯ ᑳᐌᑦ ᑎᐱᓚᐌ ᐎᑭᒃ᙮ᐁ ᐃᔑ ᓂᑖᐎᑭᑦ ᒑᓐ ᐅᓯᑲᐋᑖᑫᐤ
ᐃᓕᓯᐱᑦ ᐅ ᑭᔑᑳᒻ ᒫᑲ ᒥᑐᓂ ᑮ ᑎᐱᐸᓕᓕᐤ ᑭᒋ ᐋᐸᒪᐗᓱᑦ; ᑮ ᐅᑯᓯᓯᐤ ᒫᑲ᙮
ᐎᒋᐃᓕᓕᐗ ᒫᑲ ᓀᔥᑕ ᐅ ᐙᑯᒫᑲᓇ ᑮ ᐯᑕᒥᓕᐗ ᐁ ᑮ ᐃᔑ ᐙᐸᑎᓕᑯᑦ ᐅ ᔕᐌᓕᒋᑫᐎᓐ ᐅᑎᐯᓕᒋᑫᐗ, ᑮ ᐎᒋᒥᓚᐗᑕᒧᒥᑯ ᒫᑲ᙮
ᑮ ᐃᑭᓐ ᒫᑲ, ᐃᔅᐱ ᐁᑎ ᔭᓇᓀᐤ ᑭᔑᑳᓚᒃ, ᑮ ᐯᒋ ᐃᑐᑌᐗᒃ ᑭᒋ ᑭᔅᑭᓄᐙᒋᔣᒋᒃ ᐊᐙᔑᔕ; ᓴᑲᕌᔭᔅ ᒫᑲ ᑮ ᐃᔑᓂᑳᑌᐤ, ᑳ ᐃᔑᓂᑳᓱᓕᒋ ᐅᑖᐎᔭ᙮
ᐅᑳᐎᔭ ᒫᑲ ᑮ ᓇᔥᑴᐗᔑᐃᐌᓕᐗ ᐁ ᐃᑗᓕᒋ, ᓇᒪᐎᓚ; ᒫᑲ ᒑᓐ ᑲᑕ ᐃᔑᓂᑳᑕᐤ᙮
ᑮ ᐃᑎᑯ ᒫᑲ ᓇᒪᑌᐤ ᐊᐌᓇ ᑭ ᐙᑯᒫᑲᓇᒃ ᐁ ᐃᑕᓯᒋᒃ ᐅᒪ ᐁ ᐃᔑᓂᑳᑖᑲᓂᐎᑦ᙮
ᑮ ᐙᔅᑎᓇᒪᐌᐗᒃ ᒫᑲ ᐅᑖᐎᓕᐗ, ᑫ ᐃᔑ ᓇᑕᐌᓕᒫᑴ ᑭᒋ ᐃᔑᓂᑳᑖᑲᓂᐎᓕᒋ᙮
ᑮ ᓇᑐᑕᒪᐤ ᒫᑲ ᒪᓯᓇᐃᑲᓈᑎᑯᓕᐤ, ᐁᑯ ᒣᓯᓇᐃᑫᑦ, ᐁ ᐃᑗᑦ, ᒑᓐ ᐃᔑᓂᑳᓱ᙮ ᒥᓯᐌ ᒫᑲ ᑮ ᒫᒪᔅᑳᑕᒶᒃ᙮
ᑣᔦᒃ ᒫᑲ ᐅᑐᓐ ᑮ ᐹᔅᑭᑌᐸᓕᓕᐤ, ᓀᔥᑕ ᐅᑌᓚᓕ ᑮ ᐊᐱᑯᐸᓕᓕᐤ, ᑮ ᐋᔭᒥᐤ ᒫᑲ, ᓀᔥᑕ ᑮ ᒫᒥᒋᒣᐤ ᑭᒋᒪᓂᑐᐗ᙮
ᑮ ᐅᑎᑎᑯᐗᒃ ᒫᑲ ᓭᑭᓯᐎᓂᓕᐤ ᒥᓯᐌ ᐙᔅᑲ ᑳ ᑕᔑᑫᒋᒃ: ᓀᔥᑕ ᒥᓯᐌ ᐅᐅ ᑫᒀᓇ ᑮ ᐋᔨᐋᓕᒧᒋᑳᑌᐗ ᒥᓯᐌ ᐁᔅᐱᔖᒃ ᐗᒋᐎ ᐊᔅᑮᒃ ᒎᑎᐊᐃᒃ᙮
ᒥᓯᐌ ᐊᓂᑭ ᒫᑲ ᑳ ᐯᑕᑭᒃ, ᑮ ᓇᐊᔅᑕᐗᒃ ᐅᑌᐃᐙᒃ, ᐁ ᐃᑗᒋᒃ, ᑖᓂ ᑫ ᐃᑖᑎᓰᑦ ᐊᐗ ᐊᐙᔑᔥ! ᑮ ᐎᒉᐎᑯᐌᐤ ᒫᑲ ᐅᑎᐯᓕᒋᑫᐗ ᐅᒋᒋᓕᐤ᙮ᓵᑲᕌᔭ ᐅᑭᔅᑭᐙᐃᑫᐎᓐ
ᐅᑖᐎ ᒫᑲ, ᓵᑲᕌᔭᐗ ᑮ ᓵᑲᔅᑭᓀᔅᑳᑯᓕᐗ ᐸᓓᑭ ᐊᒑᑾ, ᑮ ᑭᔅᑭᐙᐃᑫᐎᐋᔭᒥᐤ ᒫᑲ, ᐁ ᐃᑗᑦ,
ᑲᑕ ᐎ ᑭᔅᑖᒋᒪᐤ ᐅᑎᐯᓕᒋᑫᐤ ᐃᔅᕃᐃᓪ ᐅ ᑭᒋᒪᓂᑐᒪ; ᐌᓴ ᑮ ᒪᐗᑎᑌᐤ ᓀᔥᑕ ᑮ ᐱᒫᒋᐁᐤ ᐅᑦ ᐃᓕᓕᒪ᙮
ᓀᔥᑕ ᑭ ᑭ ᐸᓯᑯᓇᒫᑯᓇᐤ ᐱᒫᒋᐃᐌᐎᓂ ᐁᔥᑲᓂᓕᐤ, ᐎᑭᓕᒃ ᐅᑦ ᐊᑑᔅᑫᓛᑲᓂᒪ ᑌᐱᑕ;
ᒬᒋ ᑳ ᑮ ᐃᑗᑦ ᐅ ᑐᓂᓕᒃ ᐅᒋ ᐅ ᐸᓓᑭ ᑭᔅᑭᐙᐃᑫᒪ ᑳ ᑮ ᐃᑖᓕᒋ ᐊᔅᐱᓐ ᑳ ᐯᒋ ᐊᔅᑭᐗᒃ;
ᑭᒋ ᐱᒫᒋᐃᑲᐎᔭᒃ ᐊᓂᑭ ᑳ ᐎ ᒪᒋᑐᑖᑕᑯᒃ, ᓀᔥᑕ ᐅᒋᒋᐙᒃ ᐅᒋ ᒥᓯᐌ ᑳ ᐸᒀᑎᑕᑯᒃ;
ᑭᒋ ᑎᐱᐸᓕᑖᑦ ᐊᓂᐁᓕᐤ ᔖᐌᓕᒋᑫᐎᓂᓕᐤ ᑳ ᑮ ᐃᑖᑦ ᑯᑖᐎᓇᐗ, ᓀᔥᑕ ᑭᒋ ᑲᓄᑭᔅᑭᓯᑦ ᐅ ᐸᓓᑭ ᓇᔅᑯᒥᐌᐎᓐ;
ᐊᓂᐁᓕᐤ ᑭᒋᐃᑗᐎᓂᓕᐤ ᑳ ᑮ ᑭᒋᐃᑖᑦ ᑯᑖᐎᓇᐗ ᐁᑉᕃᐊᒪ,
ᐸᓓᑭᓯᐎᓂᒃ ᓀᔥᑕ ᒀᔭᔅᑭᑖᑎᓯᐎᓂᒃ ᐁ ᑲᓇᐙᐸᒥᑕᒃ ᒥᓯᐌ ᑭᔑᑳᐗ ᑫ ᐱᒫᑎᓯᐗᑴ᙮
ᑭᓚ ᒫᑲ, ᐊᐙᔑᔥ, ᑭ ᑳ ᐃᔑᓂᑳᑎᑳᐎᓐ ᒥᔭᐗᒋ ᐃᔅᐯᓕᑖᑯᓯᑦ ᐅ ᑭᔅᑭᐙᐃᑫᒪ: ᐌᓴ ᑭ ᑳ ᓂᑳᓄᑕᐗᐤ ᐅᑎᐯᓕᒋᑫᐤ ᑭᒋ ᐙᐌᔑᑕᒪᐗᑦ ᐅ ᒣᔅᑲᓇᐗ;
ᑭᒋ ᑭᔅᑫᓕᑕᒧᐃᒪᑦ ᐱᒫᒋᐃᐌᐎᓂᓕᐤ ᐅᑦ ᐃᓕᓕᒪ, ᑭᒋ ᐅᒋ ᐊᔐᓇᒪᐙᑲᓂᐎᓕᒋ ᐅ ᒪᒋᑐᑕᒧᐎᓂᓕᐙ,
ᐅ ᓗᔅᐱᓯᐎ ᔕᐌᓕᒋᑫᐎᓂᒃ ᐅᒋ ᑭ ᑭᒋᒪᓂᑐᒥᓇᐤ; ᑳ ᐅᒋ ᒪᐗᑎᑎᑯᔭᒃ ᐊᓂᒪ ᐙᐸᓐ ᑭᒋᑭᔑᑯᒃ ᐅᒋ,
ᑭᒋ ᐙᔅᑌᓇᒫᑯᒋᒃ ᐊᓂᑭ ᑳ ᐗᓂᑎᐱᔅᑲᐱᒋᒃ, ᓀᔥᑕ ᐊᓐᑕ ᐁ ᑎᑳᔅᑌᔅᑳᑯᒋᒃ ᓂᐱᐎᓂᓕᐤ ᑭᒋ ᑭᔅᑭᓄᑖᑖᑦ ᑭᓯᑎᓇᐗ ᑳᔮᒣᓕᑕᒧᐎᓂᒃ ᐃᔑ᙮
ᐊᓇ ᐊᐙᔑᔥ ᒫᑲ ᑮ ᐊᑎ ᓂᑖᐃᑭᐤ, ᓀᔥᑕ ᐋᒋᐱᑯ ᑮ ᐊᑎ ᓵᐱᐤ ᐅᑦ ᐊᒑᑯᒃ, ᐸᑾᑕᔅᑲᒥᑳᒃ ᒫᑲ ᑮ ᐃᑖᐤ ᐱᓕᔥ ᐊᓂᐁᓕᐤ ᐁ ᑭᔑᑳᓕᒃ ᐁ ᑮ ᐙᐸᒥᑯᑦ ᐃᔅᕃᐃᓚ᙮
ᑲᑴᒋᑫᒧᐎᓐ ᒋᓴᔅ ᐅᓱᑳᑎᓯᐎᓐ ᐅᒋ
ᑮ ᐃᑭᓐ ᒫᑲ ᐯᔭᒃ ᐊᓂᐃ ᐁ ᑭᔑᑳᓕᑭ, ᒣᒀᒡ ᐁ ᑭᔅᑭᓄᐊᒪᐙᑦ ᐃᓕᓕᐗ ᑭᒋᐋᔭᒥᐁᐎᑲᒥᑯᒃ, ᓀᔥᑕ ᐁ ᐙᐎᑕᒃ ᒥᓗ ᐋᒋᒧᐎᓂᓕᐤ, ᑮ ᐯᒋ ᐅᑎᑎᑯ ᑭᒋ ᓵᓵᑭᐎᓕᐌᐎᓕᓕᐗ ᓀᔥᑕ ᐅᒪᓯᓇᐃᑫᐗ, ᐊᓯᒋ ᓀᔥᑕ ᑳ ᓂᑳᓀᓕᑖᑯᓯᓕᒋ,
ᑮ ᐋᔭᒥᐃᑯ ᒫᑲ, ᐁ ᐃᑗᓕᒋ, ᐎᑕᒫᐎᓈᓐ, ᑫᑯ ᑲᔥᑭᐅᐎᓐ ᐌᒋ ᑐᑕᒪᓐ ᐅᐅ ᑫᒀᓇ? ᓀᔥᑕᐱᑯ, ᐊᐌᓇ ᑳ ᒥᓕᔉ ᐅᐅ ᑭᒋ ᑐᑕᒪᓐ?
ᑮ ᓇᔥᑴᐗᔑᐁᐤ ᒫᑲ, ᐁ ᐃᑖᑦ, ᓂᓚ ᓀᔥᑕ ᑭ ᑳ ᑲᑴᒋᒥᑎᓇᐗᐤ ᐯᔭᒃ ᑫᒀᓐ? ᓇᔥᑴᐗᔑᐃᒃ ᒫᑲ᙮
ᒑᓐ ᐅ ᓯᑲᐋᑖᑫᐎᓐ, ᑭᒋᑭᔑᑯᒃ ᓈ ᑮ ᐅᒋᐸᓕᓕᐤ, ᓀᔥᑕᐱᑯ ᐃᓕᓕᓈᒃ?
ᑮ ᐋᔭᔭᒥᐃᑐᐗᒃ ᒫᑲ, ᐁ ᐃᑗᒋᒃ, ᑮᔥᐱᓐ ᐃᑗᔭᑴ, ᑭᒋᑭᔑᑯᒃ ᐅᒋ; ᑲᑕ ᐃᑗᐤ, ᑖᓀᑭ ᒫᑲ ᐌᒋ ᐁᑳ ᑮ ᑖᐺᑕᐌᒃ?
ᒫᑲ ᑮᔥᐱᓐ ᐃᑗᔭᑴ, ᐃᓕᓕᓈᒃ ᐅᒋ; ᒥᓯᐌ ᐃᓕᓕᐗᒃ ᑭ ᑳ ᐱᒶᓯᓈᑕᐅᑯᓇᐗᒃ: ᐌᓴ ᑖᐺᐗᑫᓕᑕᒶᒃ ᐁ ᐅᑭᔅᑭᐙᐃᑫᐎᓕᒋ ᒑᓇ᙮
ᑮ ᓇᔥᑴᐗᔑᐁᐗᒃ ᒫᑲ ᐁᑳ ᐁ ᑭᔅᑫᓕᑕᑭᒃ ᑖᓐᑌ ᐌᒋᐸᓕᓕᒃ᙮
ᒋᓴᔅ ᒫᑲ ᑮ ᐃᑌᐤ, ᓂᓚ ᓀᔥᑕ ᓇᒪᐎᓚ ᑭ ᑳ ᐎᑕᒫᑎᓇᐗᐤ ᑖᓐᑌ ᑳ ᐅᒋ ᑲᔥᑭᑖᔮᓐ ᐅᐅ ᑫᒀᓇ ᑭᒋ ᑐᑕᒫᓐ᙮ᓈᔅᐱᑐᐌᐎ ᐋᑕᓗᑳᓐ  ᔓᒥᓈᑎᑯᐎ ᓂᑖᐎᑭᒋᑲᓐ ᐊᑐᔅᑫᓛᑲᓇᒃ ᐅᒋ
ᐁᑯ ᒥᐋᒋ ᐃᑖᑦ ᐃᓕᓕᐗ ᐅᒣᓕᐤ ᓇᔅᐱᑐᐌᐎ ᐋᑕᓗᑳᓂᓕᐤ; ᐯᔭᒃ ᐃᓕᓕᐤ ᑮ ᐅᔑᑕᐤ ᔓᒥᓈᑎᑯ ᓂᑖᐎᑭᒋᑲᓂᓕᐤ, ᓀᔥᑕ ᑮ ᐋᐎᐁᐤ ᐅᓂᑖᐎᑭᒋᑫᐗ, ᐁᑯ ᒫᑲ ᐊᔅᑮᒃ ᐙᓚᐤ ᐁᑐᑌᑦ ᑭᓉᔥ ᑭᒋ ᐃᑖᐱᒌᑦ᙮
ᐃᔅᐱ ᒫᑲ ᐌᑎᒋᐸᓕᒃ ᐊᑑᔅᑫᓛᑲᓇ ᑮ ᐃᔑᑎᔕᐊᒪᐌᐤ ᐅᓂᑖᐎᑭᒋᑫᐗ, ᑭᒋ ᒥᓛᓕᒋ ᐁ ᐃᔑ ᒥᓂᔑᐗᓂᓕᒃ ᔓᒥᓈᑎᑯ ᓂᑖᐎᑭᒋᑲᓂᓕᐤ: ᒫᑲ ᐅᓂᑖᐎᑭᒋᑫᐗᒃ ᑮ ᐅᑖᒪᐌᐗᒃ, ᓀᔥᑕ ᐱᔑᔑᒃ ᑮ ᑭᒋᑎᔕᐌᐗᒃ᙮
ᒥᓇ ᒫᑲ ᑯᑕᑭᔭ ᐊᑑᔅᑫᓛᑲᓇ ᑮ ᐃᔑᑎᔕᐌᐤ; ᐅᐅ ᓀᔥᑕ ᑮ ᐅᑖᒪᐌᐗᒃ, ᓀᔥᑕ ᓈᔅᐱᒡ ᐁ ᑮ ᒪᒋᑐᑕᐙᒋᒃ, ᐱᔑᔑᒃ ᑮ ᑭᒋᑎᔕᐌᐗᒃ᙮
ᒥᓇ ᒫᑲ ᑯᑕᑭᔭ ᐁᑯ ᓂᔅᑐ ᑮ ᐃᔑᑎᔕᐌᐤ: ᐅᐅ ᓀᔥᑕ ᑮ ᒥᔣᑲᓂᑳᑌᐗᒃ, ᓀᔥᑕ ᑮ ᐗᓚᐎᐌᐱᓀᐗᒃ᙮
ᐁᑯ ᐁᑗᑦ ᐊᓇ ᑳ ᑎᐯᓕᑕᒃ ᔓᒥᓈᑎᑯ ᓂᑖᐎᑭᒋᑲᓂᓕᐤ, ᑫᒀᓐ ᑫ ᑐᑕᒫᓐ? ᓂ ᑳ ᐃᔑᑎᔕᐗᐤ ᓂᑯᓯᔅ ᑳ ᓵᑭᐊᒃ: ᒫᔅᑯᒡ ᑲᑕ ᑭᔅᑌᓕᒣᐗᒃ ᐙᐸᒫᑡᐌ᙮
ᒫᑲ ᐃᔅᐱ ᐅᓂᑖᐎᑭᒋᑫᐗᒃ ᐎᐋᐸᒫᒋᒃ, ᑮ ᐋᔭᔭᒥᐃᑐᐗᒃ, ᐁ ᐃᑗᒋᒃ, ᐊᐗ ᐁᐗᒀᓇ ᑫ ᐋᓂᔅᑫ ᑎᐯᓕᑕᒃ: ᒫᑎ, ᓂᐸᐋᑕᐤ, ᐁᑯ ᑫ ᐋᔭᔭᒃ ᐊᓂᒪ ᑎᐯᓕᒋᑫᐎᓐ᙮
ᐁᑯ ᐌᓚᐎᐌᐱᓈᒋᒃ ᔓᒥᓈᑎᑯ ᓂᑖᐎᑭᒋᑲᓂᒃ ᐅᒋ, ᓇᔥᑕ ᑮ ᓂᐸᐁᐗᒃ᙮ᑖᓂ ᒫᑲ ᑫ ᑐᑕᐙᑦ ᐊᓇ ᑳ ᑎᐯᓕᑕᒃ ᔓᒥᓈᑎᑯ ᓂᑖᐎᑭᒋᑲᓂᓕᐤ?
ᑲᑕ ᐯᒋ ᓂᔑᐗᓈᒋᐁᐤ ᐅᐅ ᐅᓂᑖᐎᑭᒋᑫᐗ, ᓀᔥᑕ ᔓᒥᓈᑎᑯ ᓂᑖᐎᑭᒋᑲᓂᓕᐤ ᑯᑕᑭᔭ ᑲᑕ ᒥᓓᐤ᙮ ᐃᔅᐱ ᒫᑲ ᐱᐁᑕᑭᒃ, ᑮ ᐃᑗᐗᒃ, ᓇᒪᐎᓚ ᑲᑕ ᐎ ᐃᑭᓐ᙮
ᑮ ᑲᓇᐙᐸᒣᐤ ᒫᑲ, ᓀᔥᑕ ᑮ ᐃᑗᐤ, ᑫᒀᓐ ᒫᑲ ᐅᒪ ᑳ ᒥᓯᓇᐃᑳᑌᒃ, ᐊᓇ ᐅᓯᓂ ᑳ ᑮ ᐋᑕᐌᓕᒥᑯᑦ ᐅᐙᔅᑳᔨᑲᓂᑫᐗ, ᐁᐗᑯ ᑫᔅᑕᓛᑲᓂᐎᑦ ᑭᑫᔮᒃ?
ᐊᐌᓇ ᒫᑲ ᑫ ᐸᑭᔑᓄᑴ ᐅᐅ ᐊᓯᓂᒃ, ᑲᑕ ᐱᑯᔑᓐ; ᒫᑲ ᐊᐌᓐ ᑫ ᑕᓱᓱᑴ ᑲᑕ ᐱᓯᐳᓕᑯ᙮ᑲᑴᒋᑫᒧᐎᓐ ᐅᑎᐯᓕᒋᑫᐎ ᔔᓕᐋᓐ ᐅᒋ
ᑭᒋ ᓵᓵᑭᐎᓕᐌᐎᓕᓕᐗᒃ ᒫᑲ ᓀᔥᑕ ᐅᒪᓯᓇᐃᑫᐗᒃ ᐊᓂᒪ ᑫᔮᐸᒡ ᑎᐹᔨᑲᓐ ᐱᓯᒧᑳᓂᒃ, ᑮ ᐎ ᒫᑯᓀᐗᒃ; ᑮ ᑯᔅᑌᐗᒃ ᒫᑲ ᐃᓕᓕᐗ: ᐌᓴ ᑮ ᑭᔅᑫᓕᑕᒶᒃ ᐁ ᑮ ᐃᑗᓕᒋ ᐅᒣᓕᐤ ᓇᔅᐱᑐᐌᐎ ᐋᑕᓗᑳᓂᓕᐤ ᐁ ᐎ ᐋᓉᓕᒥᑯᒋᒃ᙮
ᑮ ᓈᓈᑲᒋᐁᐗᒃ ᒫᑲ, ᓀᔥᑕ ᑮ ᐃᔑᑎᔕᐌᐗᒃ ᐅᓈᓈᑲᒋᐃᐌᐗ, ᑭᒋ ᒀᔭᔅᑭᑎᑳᓱᓕᒋ ᐃᓕᓕᐗ, ᑭᒋ ᑳᒋᑎᓇᒸᓕᒋ ᐅᑦ ᐋᔭᒥᐎᓂᓕᐗ, ᑭᒋ ᐅᒋ ᐸᑭᑎᓈᒋᒃ ᐅ ᑲᔥᑭᐅᐎᓂᓕᒃ ᓀᔥᑕ ᐅ ᑎᐯᓕᒋᑫᐎᓂᓕᒃ ᐅᑭᒪᐗ᙮
ᑮ ᑲᑴᒋᒣᐗᒃ ᒫᑲ, ᐁ ᐃᑗᒋᒃ, ᑫᔅᑭᓄᐊᒫᑫᔭᓐ, ᓂ ᑭᔅᑫᓕᑌᓈᓐ ᒀᔭᔉ ᐁ ᐃᑗᔭᓐ, ᓀᔥᑕ ᒀᔭᔉ ᐁ ᑭᔅᑭᓄᐊᒫᑫᔭᓐ, ᐁᑳ ᓀᔥᑕ ᐁ ᑭᔅᑌᓕᑕᒶᑦ ᐊᐌᓇ ᐅᑦ ᐃᔑᓈᑯᓯᐎᓐ, ᒫᑲ ᑖᐺᐎᓂᒃ ᐁ ᑭᔅᑭᓄᐊᒫᑫᐗᑦ ᑭᒋᒪᓂᑐ ᐅᑦ ᐃᔑᑣᐎᓐ;
ᐅᓚᔓᐌᓕᑖᑾᓐ ᓈ ᑭᒋ ᒥᓚᑭᑦ ᓯᓴᕐ ᑎᐯᓕᒋᑫᐎ ᔔᓕᐋᓇ, ᓀᔥᑕᐱᑯ ᐁᑳ?
ᐙᐸᑎᓕᒃ ᔔᓕᐋᓈᐱᔅᑯᔥ᙮ ᐊᐌᓇ ᐅᑦ ᐃᔑᓈᑯᓯᐎᓐ ᐅᒪ ᓀᔥᑕ ᐊᐌᓇ ᑳ ᒪᓯᓇᐃᑳᓱᑦ ᐅᑕ?ᑮ ᓇᔥᑴᐗᔑᐁᐗᒃ ᒫᑲ, ᐁ ᐃᑖᒋᒃ, ᓯᓴᕐ᙮
ᐁᑯ ᐁᑖᑦ, ᒦᓕᒃ ᓯᓴᕐ ᐊᓂᐃ ᐌᑖᔮᓂᑦ ᓯᓴᕐ, ᓀᔥᑕ ᑭᒋᒪᓂᑐ ᐊᓂᐃ ᐌᑖᔭᓂᑦ ᑭᒋᒪᓂᑐ᙮
ᓇᒪᐎᓚ ᒫᑲ ᑮ ᑳᒋᑎᓇᒬᐗᒃ ᐅᑦ ᐋᔭᒥᐎᓂᓕᐗ ᐁ ᐙᐸᒥᑯᒋᒃ ᐃᓕᓕᐗ; ᑮ ᒫᒪᔅᑳᑕᒬᐗᒃ ᒫᑲ ᐅ ᓇᔥᑴᐗᔑᐃᐌᐎᓂᓕᐤ, ᓀᔥᑕ ᑮ ᑭᐱᑐᐌᐗᒃ᙮ᑲᑴᒋᑫᒧᐎᓐ ᐁ ᐗᓂᔥᑳᓂᐗᒃ ᓂᐱᐎᓂᒃ ᐅᒋ
ᐁᑯ ᐱᐁᒋ ᓈᑎᑯᑦ ᐋᑎᑦ ᓵᑦᔪᑎᓯᔭ, ᓇᒪ ᐃᑕᑾᓐ ᐗᓂᔥᑳᐎᓐ ᑳ ᐃᑗᒋᒃ; ᑮ ᑲᑴᒋᒥᑯ ᒫᑲ,
ᐁ ᐃᑎᑯᑦ, ᑫᔅᑭᓄᐊᒫᑫᔭᓐ, ᒧᓯᔅ ᓂ ᑮ ᒪᓯᓇᐊᒫᑯᓈᓐ, ᑮᔥᐱᓐ ᐃᓕᓕᐤ ᐎᒋᔖᓇ ᓂᐱᓕᑌ, ᐁ ᐎᐎᓕᒋ, ᓂᐱᓕᑌ ᒫᑲ ᐁᑳ ᐁ ᐅᑦ ᐊᐙᔑᒥᔑᓕᒋ, ᐊᓇ ᐃᓕᓕᐤ ᑲᑕ ᐎᑭᒥᒣᐤ ᐎᒋᔖᓇ ᐎᐎᓕᐗ, ᑭᒋ ᓂᑖᐎᑭᑕᒪᐙᑦ ᐊᐙᔑᔕ ᐎᒋᔖᓇ᙮
ᑮ ᐃᑖᐗᒃ ᒫᑲ ᓂᔂᔅ ᐁ ᐎᒋᔖᓂᑐᒋᒃ: ᐊᓇ ᓃᔥᑕᒻ ᒫᑲ ᑮ ᐎᐎᐤ, ᑮ ᓂᐱᐤ ᒫᑲ ᐁᑳ ᐁ ᐅᑦ ᐊᐙᔑᒥᔑᑦ᙮
ᐊᓇ ᓂᔓ ᓀᔥᑕ ᑮ ᐅᑎᓀᐤ ᑭᒋ ᐎᐎᑦ, ᑮ ᓂᐱᐤ ᒫᑲ ᐁᑳ ᐁ ᐅᑦ ᐊᐙᔑᒥᔑᑦ᙮
ᐊᓇ ᓂᔅᑐ ᓀᔥᑕ ᑮ ᐅᑎᓀᐤ; ᐁᑯ ᑖᐱᔅᑯᒡ ᐊᓂᑭ ᓂᔂᔅ ᓀᔥᑕ; ᓇᒪ ᒫᑲ ᐅᒋ ᓇᑲᑌᐗᒃ ᐊᐙᔑᔕ, ᑮ ᓂᐱᐗᒃ ᒫᑲ᙮
ᒫᒋᒡ ᒫᑲ ᐊᓇ ᐃᔅᑴᐤ ᓀᔥᑕ ᑮ ᓂᐱᐤ᙮
ᐁᐗᑯ ᒫᑲ ᐅᒋ ᐃᔅᐱ ᐗᓂᔥᑳᓕᐗᑫ, ᐊᐌᓇ ᐁ ᐃᑕᓯᒋᒃ ᑫ ᐎᐎᑦ ᐅᐅ ᐃᔅᑴᐗ? ᐌᓴ ᓂᔂᔅ ᑮ ᐋᔭᐌᐗᒃ᙮
ᒋᓴᔅ ᒫᑲ ᐁ ᓇᔥᑴᐗᔑᐋᑦ ᑮ ᐃᑌᐤ, ᐊᓂᑭ ᑳ ᐅᑦ ᐊᐙᔑᒥᔑᒥᑯᒋᒃ ᐅᒣᓕᐤ ᐊᔅᑭᓕᐤ ᐎᑭᑐᐗᒃ ᓀᔥᑕ ᐎᑭᑐᐋᑲᓂᐎᐗᒃ:
ᒫᑲ ᐊᓂᑭ ᑫ ᑌᐸᑫᓕᑖᑯᓯᒋᒃ ᑭᒋ ᐋᔮᒋᒃ ᐊᓂᐁᓕᐤ ᐊᔅᑭᓕᐤ, ᓀᔥᑕ ᐗᓂᔥᑳᐎᓂᓕᐤ ᐅᓂᐱᐗ ᐅᒋ, ᓇᒪᐎᓚ ᐎᑭᑐᐗᒃ, ᓇᒪ ᓀᔥᑕ ᐎᑭᑐᐋᑲᓂᐎᐗᒃ:
ᓇᒪᐎᔅᑳᑦ ᒫᑲ ᒥᓇ ᑲᑕ ᑮ ᓂᐱᐗᒃ: ᐌᓴ ᓇᔅᐱᑕᐌᐗᒃ ᐁᓐᒐᓚ: ᓀᔥᑕ ᐅᑦ ᐊᐙᔑᒥᔑᒥᑯᐗᒃ ᑭᒋᒪᓂᑐᐗ, ᐁ ᐅᑦ ᐊᐙᔑᒥᔑᒥᑯᒋᒃ ᐗᓂᔥᑳᐎᓂᓕᐤ᙮
ᑖᐺ ᒫᑲ ᐁ ᐗᓂᔥᑳᓈᑲᓂᐎᒋᒃ ᑳ ᓂᐱᒋᒃ, ᒧᓯᔅ ᑖᐺ ᑮ ᐙᐸᑎᓕᐌᐤ ᐱᔅᑯᑯᐹᒃ, ᐃᔅᐱ ᐁᔑᓂᑳᑖᑦ ᐅᑎᐯᓕᒋᑫᐗ, ᐁᑉᕃᐋᒻ ᐅ ᑭᒋᒪᓂᑐᒪ, ᓀᔥᑕ ᐋᐃᓯᒃ ᐅ ᑭᒋᒪᓂᑐᒪ, ᓀᔥᑕ ᒉᑲᑉ ᐅ ᑭᒋᒪᓂᑐᒪ᙮
ᐌᓴ ᓇᒪᔦᐤ ᐅ ᑭᒋᒪᓂᑐᒥᐙᐗ ᑳ ᓂᐱᒋᒃ, ᒫᑲ ᑳ ᐱᒫᑎᓯᒋᒃ: ᐌᓴ ᒥᓯᐌ ᐱᒫᑎᓰᔅᑖᑯ᙮
ᐁᑯ ᐋᑎᑦ ᐅᒪᓯᓇᐃᑫᐗᒃ ᐁ ᓇᔥᑴᐗᔑᐃᐌᒋᒃ, ᑮ ᐃᑗᐗᒃ, ᑫᔅᑭᓄᐊᒫᑫᔭᓐ, ᒀᔭᔉ ᑭ ᑮ ᐃᑣᓐ᙮
ᐹᑎᒫ ᐊᓂᐁᓕᐤ ᒫᑲ ᓇᒪᐎᓚ ᑮ ᐃᔅᐱᒋ ᓱᑭᑌᐁᐗᒃ ᑫᒀᓕᐤ ᑭᒋ ᑲᑴᒋᒫᒋᒃ᙮ᑲᑴᒋᑫᒧᐎᓐ ᙭ ᐅᒋ
ᑮ ᐃᑌᐤ ᒫᑲ, ᑖᓀᑭ ᐌᒋ ᐃᑣᓂᐗᒃ ᙭ ᐁ ᐅᑯᓯᓯᒥᑯᑦ ᑌᐱᑕ?
ᑌᐱᑦ ᒫᑲ ᑫᒋᐙᒃ ᐃᑗᐤ ᓂᑲᒧᐎ ᒪᓯᓇᐃᑲᓂᒃ, ᐅᑎᐯᓕᒋᑫᐤ ᑮ ᐃᑌᐤ ᓂ ᑎᐱᓕᒋᑫᒪ ᐊᐱ ᑭᓚ ᓂ ᑭᒋᓂᔅᑮᒡ,
ᐹᑎᒫ ᑮ ᑐᑕᒫᓀ ᑭᒋ ᐅ ᑕᑯᔅᑳᒋᑲᓂᔭᓐ ᐊᓂᑭ ᑳ ᐸᒀᑎᔅᑭᒃ᙮
ᐁᐗᑯ ᐅᒋ ᑌᐱᑦ, ᐅᑎᐯᓕᒋᑫᐤ, ᐃᔑᓂᑳᑌᐤ, ᑖᓐᑌ ᒫᑲ ᐌᒋ ᐅᑯᓯᓯᑦ?ᒋᓴᔅ ᔮᑾᒥᒥᐌᐤ ᐅᓚᔓᐌᐎᓂᓕᐤ ᑳ ᑭᔅᑭᓄᐊᒫᑫᒋᒃ ᐅᒋ
ᐁᑯ ᒫᑲ ᐁ ᐯᑖᑯᑦ ᒥᓯᐌ ᐃᓕᓕᐗ, ᑮ ᐃᑌᐤ ᐅ ᑭᔅᑭᓄᐊᒪᐗᑲᓇ,
ᔮᒀᒥᔅᑖᑯᒃ ᐅᒪᓯᓇᐃᑫᐗᒃ, ᑳ ᓇᑕᐌᓕᑕᑭᒃ ᑭᒋ ᐱᒧᑌᒋᒃ ᐁ ᑭᓉᑭᓂᓕᑭ ᐅᑦ ᐊᑯᐅᓂᐙᐗ, ᓀᔥᑕ ᑳ ᓵᑭᑖᒋᒃ ᐊᑕᒥᔅᑳᑯᓯᐎᓇ ᐃᑕ ᐁ ᐊᑖᒥᑐᓈᓂᐗᒃ, ᓀᔥᑕ ᑭᒋ ᑌᑕᐱᐎᓇ ᐋᔭᒥᐁᐎᑲᒥᑯᒃ, ᓀᔥᑕ ᑳ ᑭᔅᑌᓕᑖᑾᓂᓕᑭ ᐊᐱᐎᓇ ᐁ ᒪᑯᔖᓂᐗᒃ;
ᑳ ᒣᔅᑎᓇᒸᒋᒃ ᑭᑎᒫᑭᔅᑴᐗ ᐎᑭᓕᐗ, ᓀᔥᑕ ᑭᒋ ᐅᒋ ᒥᓗᑣᐌᓕᒫᑲᓂᐎᒋᒃ ᑭᓉᔥ ᑳ ᐋᔭᒥᐋᒋᒃ: ᐁᐗᒀᓂᑭ ᐊᐙᓯᑌ ᑫ ᐋᔮᒋᒃ ᓂᔑᐗᓈᒋᒥᑯᓯᐎᓂᓕᐤ᙮
ᑭᑎᒫᔅᑴᐤ ᐅᐸᑭᑎᓂᑫᐎᓐ
ᑮ ᑕᔅᑕᓵᐱᐤ ᒫᑲ, ᑮ ᐙᐸᒣᐤ ᒫᑲ ᐊᓂᐃ ᑳ ᒥᔕᑭᓯᓕᒋ ᐁ ᐱᒋᐌᐱᓇᒥᓕᒋ ᐅ ᒥᓕᐌᐎᓂᓕᐗ ᔔᓕᐋᓇᐎᑲᒥᑯᒃ᙮
ᑮ ᐙᐸᒣᐤ ᓀᔥᑕ ᐯᔭᒃ ᑳ ᒪᓀᓯᓕᒋ ᑭᑎᒫᑭᔅᑴᐗ ᐁᑯᑕ ᐁ ᐱᒋᐌᐱᓈᓕᒋ ᓂᔓ ᒫᐗᒋ ᐊᐱᔅᒋ ᔔᓕᐊᓈᐱᔅᑯᔕ᙮
ᑮ ᐃᑗᐤ ᒫᑲ, ᑖᐺ ᑭᑦ ᐃᑎᓇᐗᐤ, ᐊᐗ ᑳ ᒪᓀᓯᑦ ᑭᑎᒫᑭᔅᑴᐤ ᐊᐙᓯᑌ ᒥᔅᑕᐃ ᑮ ᐱᒋᐌᐱᓀᐤ ᐃᔥᐱᔥ ᒥᓯᐌ ᐁ ᐃᑕᓯᒋᒃ᙮
ᐌᓴ ᒥᓯᐌ ᐅᑯ ᐅ ᐌᓗᑎᓯᐎᓂᐙᒃ ᐅᒋ ᐱᒋᐌᐱᓇᒶᒃ ᐃᑕ ᐁ ᐃᑕᒀᓂᓕᑭ ᑭᒋᒪᓂᑐ ᐅ ᒥᓕᑯᓯᐎᓇ: ᒫᑲ ᐎᓚ, ᐅ ᒪᓀᓯᐎᓂᒃ ᑮ ᐱᒋᐌᐱᓇᒻ ᒥᓯᐌ ᑳ ᐋᔮᑦ ᑭᒋ ᐅᒋ ᐱᒫᑎᓰᑦ᙮ᒋᓴᔅ ᐋᓕᒧᑕᒻ ᒋ ᓂᔑᐗᓈᑕᒃ ᐊᔭᒥᐁᐎᑲᒥᑯᓕᐤ
ᐅᐅ ᑫᒀᓇ ᑳ ᐙᐸᑕᒣᒃ, ᐅᑎᒋᐸᓕᐗ ᑭᔑᑳᐗ, ᐃᔅᐱ ᐁᑳ ᑫ ᐃᔥᑯᓈᑲᓂᐎᑦ ᐯᔭᒃ ᐊᓯᓂ ᐁ ᑌᑕᐱᑦ ᑯᑕᑭᔭ ᐁᑳ ᑫ ᓂᒋᐌᐱᓈᑲᓂᐎᑦ᙮ᐋᓕᒥᓯᐎᓇ ᓀᔥᑕ ᑲᑾᑕᑭᓯᐎᓐ
ᑮ ᑲᑴᒋᒣᐗᒃ ᒫᑲ, ᐁ ᐃᑗᒋᒃ, ᑫᔅᑭᓄᐊᒫᑫᔭᓐ, ᑖᓂᔅᐱ ᑫ ᐃᑭᑭ ᐅᐅ ᑫᒀᓇ? ᑫᒀᓐ ᒫᑲ ᑫ ᑭᔅᑭᓄᐙᒋ ᐙᐸᒋᑳᑌᒃ ᐃᔅᐱ ᐅᐅ ᑫᒀᓇ ᑫ ᐃᑭᑭ?
ᑮ ᐃᑗᐤ ᒫᑲ, ᔮᒀᒥᓯᒃ ᐁᑳ ᑭᒋ ᐙᔦᔑᐃᑲᐎᔦᒃ; ᐌᓴ ᒥᒉᑦ ᑲᑕ ᑕᑯᔑᓋᒃ ᓂᑦ ᐃᔑᓂᑳᓱᐎᓂᒃ, ᐁ ᐃᑗᒋᒃ, ᓂᓚ ᐁᐗᒀᓇ ᙭; ᐹᐸᓕᐤ ᒫᑲ ᐊᓂᒪ ᐁ ᑭᔑᑳᒃ: ᐁᑳᐎᓚ ᒫᑲ ᓄᔅᐱᓈᑎᑯᒃ᙮
ᐃᔅᐱ ᒫᑲ ᐯᑕᒣᑴ ᓇᑐᐸᓕᐎᓇ ᓀᔥᑕ ᑾᓗᑐᑕᑐᐎᓇ, ᐁᑳᐎᓚ ᓭᑭᓯᒃ: ᐌᓴ ᐅᐅ ᑫᒀᓇ ᔮᓕᑌᓪ ᑲᑕ ᐃᑭᓋ ᐱᑕᒪ; ᒫᑲ ᓇᒪᐎᓚ ᐁᔥᑾ ᑲᑕ ᐃᔥᒀᐸᓕᐤ᙮
ᐁᑯ ᐁᑖᑦ, ᐁ ᐯᔭᑯᔅᑳᓀᓯᒋᒃ ᐃᓕᓕᐗᒃ ᑲᑕ ᐸᓯᑯᔅᑕᐌᐗᒃ ᐁ ᐱᑐᔥᐃᔅᑲᓀᓯᓕᒋ ᐃᓕᓕᐗ, ᓀᔥᑕ ᐅᑭᒫᐎᐎᓐ ᑯᑕᒃ ᐅᑭᒫᐎᐎᓐ:
ᓈᔅᐱᒡ ᒫᑲ ᑲᑕ ᑶᑾᓐ ᓇᓈᑐᒃ ᐃᔑ, ᑲᑕ ᑲᐗᑲᑖᓂᐗᓐ ᒫᑲ, ᓀᔥᑕ ᑲᑕ ᐋᑯᐃᑖᔅᐱᓈᓂᐗᓐ; ᓀᔥᑕ ᐁ ᑯᔅᑖᓯᓈᑾᑭ ᑫᒀᓇ, ᓀᔥᑕ ᑭᒋ ᑭᔅᑭᓄᐙᒋ ᐙᐸᑎᓕᐌᐎᓇ ᑲᑕ ᓄᑾᓇ ᑭᔑᑯᒃ ᐅᒋ᙮
ᒫᑲ ᐸᒧᔑ ᒥᓯᐌ ᐅᐅ, ᑭ ᑳ ᒫᑯᓂᑯᐙᐗᒃ, ᓀᔥᑕ ᑭ ᑳ ᑲᒀᑕᑭᐃᑯᐙᐗᒃ, ᐁ ᐸᑭᑎᓂᑖᑾᒃ ᐋᔭᒥᐁᐎᑲᒥᑯᒃ, ᓀᔥᑕ ᑭᐸᐅᑐᐎᑲᒥᑯᒃ, ᐁ ᐃᑐᑕᐃᑲᐎᔦᒃ ᐅᑎᔥᑳᐤ ᑭᒋᐅᑭᒫᐗᒃ ᓀᔥᑕ ᐅᑎᐯᓕᒋᑫᐗᒃ ᓂᑦ ᐃᔑᓂᑳᓱᐎᓐ ᐅᒋ᙮
ᑭ ᑳ ᑭᐌᑐᑖᑯᓇᐗᐤ ᒫᑲ ᑭᒋ ᑎᐹᒋᒥᑯᔦᒃ᙮
ᑮᔖᒡ ᒫᑲ ᐱᑌᓕᑕᒧᒃ ᑭᑌᐃᐙᒃ ᐁᑳ ᓂᔮᑲᓇ ᑭᒋ ᒫᒥᑐᓀᓕᑕᒣᒃ ᑫ ᐃᔑ ᓇᔥᑴᐗᔑᐃᐌᔦᒃ᙮
ᐌᓴ ᓂᓚ ᑭ ᑳ ᒥᓕᑎᓇᐗᐤ ᒥᑐᓐ ᓀᔥᑕ ᑲᑫᑕᐌᓕᑕᒧᐎᓐ ᐁᑳ ᑫ ᑮ ᐋᓉᑕᑭᒃ ᐁᑳ ᓀᔥᑕ ᑫ ᑮ ᔖᑯᒋᑖᒋᒃ ᒥᓯᐌ ᐊᓂᑭ ᑳ ᐸᒀᑎᑖᑾᒃ᙮
ᑭ ᑳ ᐙᔦᔑᐸᑭᑎᓂᑯᐙᐗᒃ ᒫᑲ ᑭ ᓂᑭᐃᑯᐙᐗᒃ, ᓀᔥᑕ ᑭᒋᔖᓂᐙᐗᒃ, ᓀᔥᑕ ᑭ ᐙᑯᒫᑲᓂᐙᐗᒃ, ᓀᔥᑕ ᑭᑐᑌᒥᐙᐗᒃ, ᐋᑎᑦ ᐁ ᐃᑕᔑᔦᒃ ᒫᑲ ᑭ ᑳ ᐃᑐᑖᑯᐙᐗᒃ ᑭᒋ ᓂᐹᐃᑲᐎᔦᒃ᙮
ᑭ ᑳ ᐸᒀᑎᑯᐙᐗᒃ ᒫᑲ ᒥᓯᐌ ᐃᓕᓕᐗᒃ ᓂᑦ ᐃᔑᓂᑳᓱᐎᓐ ᐅᒋ᙮
ᓇᒪᐎᓚ ᒫᑲ ᐙᐙᒡ ᐯᔭᒃ ᑭᔅᑎᒀᓂᐱᐙᔨᐗᐗ ᑲᑕ ᓂᔑᐗᓈᑕᓐ᙮
ᐁ ᔑᐱᓚᐌᓯᔦᒃ ᑲᓇᐌᓕᒥᑯᒃ ᑭᑦ ᐊᒑᑯᐙᐗᒃ᙮ᒋᓴᔅ ᐋᓕᒧᑕᒻ ᒋ ᓂᔑᐗᓈᑕᒃ ᒋᕉᓴᓚᒻ
ᐃᔅᐱ ᒫᑲ ᐙᐸᑕᒣᑴ ᒋᕉᓴᓚᒻ ᐁ ᐙᔅᑳᔅᑲᑭᒃ ᒥᔮᒪᐎᓄᑎᓂᑫᐗᒃ, ᐁᑯ ᑭᔅᑫᓕᑕᒧᒃ ᐁ ᐯᔓᓈᑾᒃ ᑭᒋ ᓂᔑᐗᓈᑕᒃ᙮
ᐁᑯ ᐊᓂᑭ ᒎᑎᐊᐃᒃ ᑳ ᐃᑖᒋᒃ ᑲᑕ ᓈᒋᑎᔑᒧᔅᑕᒶᒃ ᐗᒋᐊ; ᐊᓂᑭ ᓀᔥᑕ ᐁᑯᑕ ᑳ ᐃᑖᒋᒃ ᑲᑕ ᑭᑐᑌᐗᒃ: ᐊᓂᑭ ᓀᔥᑕ ᐊᔅᑮᒃ ᐙᔅᑳ ᑳ ᐃᑖᒋᒃ ᐁᑳᐎᓚ ᐊᓐᑕ ᑲᑕ ᐱᑐᑫᐗᒃ᙮
ᐌᓴ ᐁᐗᒀᓂᐃ ᑲᒀᑕᑭᓯᐎᓂ ᑭᔑᑳᐗ ᒥᓯᐌ ᑫᒀᓇ ᑳ ᒪᓯᓇᐃᑳᑌᑭ ᑭᒋ ᑎᐱᐸᓕᑭ᙮
ᒫᑲ ᑲᑕ ᑲᒀᑕᑭᓯᐗᒃ ᐊᓂᑭ ᑫ ᑲᓄᔥᑲᑖᐗᓱᒋᒃ, ᐊᓂᑭ ᓀᔥᑕ ᑫ ᓄᔖᓂᐃᐌᒋᒃ ᒣᒀᒡ ᐅᐅ ᑫ ᑭᔑᑳᓕᑭ! ᐌᓴ ᓈᔅᐱᒡ ᐊᓕᒥᓯᓈᓂᐗᓐ ᐊᔅᑮᒃ, ᓀᔥᑕ ᐃᓕᓕᐗᒃ ᑲᑕ ᐅᑎᑎᑯᐗᒃ ᐋᑯᓚᐌᓯᐎᓂᓕᐤ᙮
ᑲᑕ ᐅᒋ ᐸᑭᔑᓋᒃ ᒫᑲ ᐁ ᑳᔕᓕᒃ ᔑᒫᑲᓂᓕᐤ, ᓀᔥᑕ ᑲᑕ ᑭᑐᑕᐋᐗᒃ ᑭᒋ ᐊᐗᑳᓂᐎᒋᒃ ᐃᑕ ᐁ ᐃᑖᓕᒋ ᒥᓯᐌ ᐁ ᐃᑕᔅᑳᓀᓯᓕᒋ ᐃᓕᓕᐗ: ᒋᕉᓴᓚᒻ ᒫᑲ ᑲᑕ ᑕᑕᑯᔅᑳᑕᒶᒃ ᒉᓐᑖᐃᓚᒃ, ᐹᑎᒫ ᑎᐱᐸᓕᓕᑾᐌ ᒉᓐᑖᐃᓚᒃ ᐅ ᑭᔑᑳᒥᐙᐗ᙮ᒋ ᑕᑯᔑᒃ ᐃᓕᓕᐎᑯᓯᓵᓐ
ᑲᑕ ᐃᑕᑾᓋ ᒫᑲ ᑭᔅᑭᓄᐗᒋ ᐙᐸᑎᓕᐌᐎᓇ ᐱᓯᒧᒃ, ᓀᔥᑕ ᑎᐱᔅᑭᐱᓯᒧᒃ, ᓀᔥᑕ ᐊᒐᑯᔑᒃ; ᓀᔥᑕ ᐅᑕ ᐊᔅᑮᒃ ᐁ ᐹᐱᑐᔥᐃᔅᑳᓀᓯᒋᒃ ᐃᓕᓕᐗᒃ ᑲᑕ ᒥᑯᔥᑳᑌᓕᑕᒶᒃ, ᐁ ᐙᐙᓀᓕᑕᑭᒃ; ᑭᒋᑲᒥ ᐁ ᑭᔗᐌᒪᑲᒃ, ᓀᔥᑕ ᑲᔅᑲᓇᒃ ᐁ ᑭᔗᐌᔮᑲᒪᐊᑭᒃ;
ᐁ ᔖᑯᑌᐁᒋᒃ ᐃᓕᓕᐗᒃ ᐁ ᓭᑭᓯᒋᒃ, ᓀᔥᑕ ᐁ ᐯᔗᓕᑕᑭᒃ ᐊᓂᐃ ᑫᒀᓇ ᑫ ᐅᑎᒋᐸᓕᓕᑭ ᐅᑕ ᐊᔅᑮᒃ; ᐌᓴ ᑲᔥᑭᐅᐎᓇ ᑭᒋᑭᔑᑯᒃ ᑲᑕ ᓇᓂᑭᐸᓕᐗ᙮
ᐁᑯ ᒫᑲ ᑫ ᐙᐸᒫᒋᒃ ᐃᓕᓕᐎᑯᓯᓵᓇ ᐁ ᐯᒋ ᐃᑐᑌᓕᒋ ᐗᔅᑯᒃ, ᑲᔥᑭᐅᐎᓂᒃ ᓀᔥᑕ ᑭᒋ ᑭᔅᑌᓕᑖᑯᓯᐎᓂᒃ᙮
ᐃᔅᐱ ᒫᑲ ᐅᐅ ᑫᒀᓇ ᒫᒋ ᐃᑭᑾᐌ, ᐁᑯ ᑕᔅᑕᓵᐲᒃ, ᓀᔥᑕ ᐅᐱᔅᑴᓕᒃ; ᐌᓴ ᑭ ᐱᒫᒋᐃᑯᓯᐎᓂᐗᐤ ᑭᔑᐙᒃ ᐯᒋ ᐃᑕᑾᓐ᙮ᐊᓂᒪ ᑭᔅᑭᓄᐊᒫᑫᐎᓐ ᐸᑫᓵᓂᒥᓈᑎᒃ ᐅᒋ
ᑮ ᐃᑌᐤ ᒫᑲ ᓇᔅᐱᑐᐌᐎ ᐋᑕᓗᑳᓂᓕᐤ: ᑲᓇᐙᐸᒥᒃ ᐸᑫᓵᓂᒥᓈᑎᒃ ᓀᔥᑕ ᒥᓯᐌ ᒥᔅᑎᑾᒃ;
ᐃᔅᐱ ᐁ ᓵᑭᐸᑭᑭ, ᑭᓚᐗᐤ ᑫᒋᐙᒃ ᑭ ᐙᐸᑌᓇᐗᐤ ᓀᔥᑕ ᑭ ᑭᔅᑫᓕᑌᓇᐗᐤ ᓂᐱᓐ ᐁ ᐯᔓᓈᑾᒃ᙮
ᐁᑯ ᑖᐱᔅᑯᒡ ᑭᓚᐗᐤ, ᐃᔅᐱ ᐙᐸᑕᒣᑴ ᐅᐅ ᑫᒀᓇ ᐁ ᐃᑭᑭ, ᑭᔅᑫᓕᑕᒧᒃ ᑭᔑᐙᒃ ᐁ ᐃᑕᒀᓂᓕᒃ ᑭᒋᒪᓂᑐ ᐅᑦ ᐅᑭᒫᐎᐎᓐ᙮
ᑖᐺ ᑭᑦ ᐃᑎᓇᐗᐤ, ᐅᑯ ᐃᓕᓕᐗᒃ ᐊᓄᒡ ᑳ ᐱᒫᑎᓯᒋᒃ ᓇᒪᐎᓚ ᑲᑕ ᒣᒋᐸᓕᐗᒃ ᐹᑎᒫ ᒥᓯᐌ ᑮ ᑎᐱᐸᓕᑫ᙮
ᑭᔑᒃ ᓀᔥᑕ ᐊᔅᑭ ᑲᑕ ᐃᔥᒀᐸᓕᐗ; ᒫᑲ ᓂᑦ ᐋᔭᒥᐎᓇ ᓇᒪᐎᓚ ᑲᑕ ᐃᔥᒀᐸᓕᐗ᙮ᓇᑕᐌᓕᑖᑯᒃ ᒋ ᐊᔕᐙᐱᓈᓂᐗᒃ
ᔮᒀᒥᓰᒃ ᒫᑲ ᐁᑳ ᑭᒋ ᒫᑕᑯᔥᑭᑳᑌᑭ ᑭᑌᐃᐙᐗ ᒥᔅᑕᐃ ᐁ ᒥᒋᓱᔦᒃ ᓀᔥᑕ ᐁ ᑭᔥᑴᐯᔦᒃ, ᓀᔥᑕ ᐁ ᐅᑕᒣᓕᑕᒣᒃ ᐅᒪ ᐱᒫᑎᓯᐎᓐ, ᐁᑳ ᐊᓂᒪ ᐁ ᑭᔑᑳᒃ ᑫᑕᑕᐌ ᑭᒋ ᐅᑎᑎᑯᔦᒃ᙮
ᐁᐗᑯ ᐅᒋ ᒫᑲ ᐊᔕᐙᐱᒃ ᓀᔥᑕ ᐋᔭᒥᐋᒃ ᒧᔕᒃ, ᑭᒋ ᐃᑕᑭᒥᑳᐎᔦᒃ ᐁ ᑌᐸᑫᓕᑖᑯᓯᔦᒃ ᐁᑳ ᑭᒋ ᐅᑎᑎᑯᔦᒃ ᒥᓯᐌ ᐅᐅ ᑫᒀᓇ ᑫ ᐃᑭᑭ, ᓀᔥᑕ ᑭᒋ ᐅᑎᔥᑲᐎᑳᐸᐎᔅᑕᐌᒃ ᐃᓕᓕᐎᑯᓯᓵᓐ᙮
ᐁ ᑭᔑᑳᓕᒃ ᒫᑲ ᑮ ᑭᔅᑭᓄᐊᒫᑫᐤ ᑭᒋᐋᔭᒥᐁᐎᑲᒥᑯᒃ; ᐃᔅᐱ ᒫᑲ ᐁᑎ ᑎᐱᔅᑳᓕᒃ ᑮ ᐗᓚᐎᐤ, ᓀᔥᑕ ᑮ ᑕᔑᑫᐤ ᐗᒌᒃ ᐊᓕᑉᔅ ᑳ ᐃᔑᓂᑳᑌᒃ᙮
ᒥᓯᐌ ᒫᑲ ᐃᓕᓕᐗᒃ ᑮ ᐯᒋ ᓈᑌᐗᒃ ᐎᐸᒡ ᐁ ᑭᑭᔐᐹᔮᓕᒃ ᑭᒋᐋᔭᒥᐁᐎᑲᒥᑯᒃ, ᑭᒋ ᐯᑕᐙᒋᒃ᙮
ᑭᒧᒡ ᐁ ᐎ ᐸᑭᑎᓈᒋᒃ ᒋᓴᓴ
ᐁᑳ ᐁ ᐅᐱᓱᑦ ᐊᓚᑯᓇᐤ ᒪᑯᔐᐎᓐ ᒫᑲ ᑮ ᐯᔓᓈᑾᓐ, ᒥᔮᔥᑳᑫᐎᓂ ᒪᑯᔐᐎᓐ, ᑳ ᐃᔑᓂᑳᑌᒃ᙮
ᑭᒋ ᓵᓵᑭᐎᓕᐌᐎᓕᓕᐗᒃ ᒫᑲ ᓀᔥᑕ ᐅᒪᓯᓇᐃᑫᐗᒃ ᑮ ᓈᓇᑕᐌᓕᑕᒶᒃ ᑫ ᐃᔑ ᓂᐸᐋᒋᒃ; ᐌᓴ ᑮ ᑯᔅᑌᐗᒃ ᐃᓕᓕᐗ᙮ᒎᑕᔅ ᓈᔅᑯᒧ ᒋ ᐗᔦᔑ ᐸᑭᑎᓈᑦ ᒋᓴᓴ
ᐁᑯ ᓭᑖᓐ ᐹᑐᑫᔅᑳᑯᐙᑦ ᒎᑕᓴ ᑳ ᐊᔅᐱᓂᑳᓱᓕᒋ ᐃᔅᑳᕆᔭᑦ, ᐁ ᐊᔑᑕᑭᒫᑲᓂᐎᓕᒋ ᐊᓂᐃ ᓂᔓᔖᑉ᙮
ᑮ ᑭᑐᑌᐤ ᒫᑲ, ᑮ ᐙᐎᒋᐋᔭᒥᒣᐤ ᒫᑲ ᑭᒋ ᓵᓵᑭᐎᓕᐌᐎᓕᓕᐗ ᓀᔥᑕ ᓇᑐᐸᓕᐎᑭᒫᐗ, ᑫ ᐃᔑ ᐙᔦᔑᐸᑭᑎᓇᒪᐙᑦ᙮
ᑮ ᓯᑭᓓᓯᐗᒃ ᒫᑲ, ᑮ ᐊᔓᑕᒪᐌᐗᒃ ᒫᑲ ᔔᓕᐋᓇ ᑭᒋ ᒥᓛᒋᒃ᙮
ᑮ ᓇᔅᑯᒧ ᒫᑲ, ᓀᔥᑕ ᑮ ᓈᓇᑕᐌᓕᑕᒻ ᑫ ᐃᔑ ᐙᔦᔑᐸᑭᑎᓇᒪᐙᑦ ᐁᑳ ᐁ ᒫᒪᐎᒥᒉᑎᓕᒋ ᐱᓕᓕᐗ᙮ᒋᓴᔅ ᐙᐌᓕᐤ ᒋ ᒥᒋᑦ ᒥᔭᔅᑳᑫᐎ ᒪᑯᔐᐎᓐ
ᐁᑯ ᐌᑎᒋᐸᓕᒃ ᐁ ᑭᔑᑳᒃ ᐁᑳ ᐁ ᐅᐱᓱᑦ ᐊᓚᑯᓇᐤ ᐁ ᐋᐸᒋᐋᑲᓂᐎᑦ, ᐃᔅᐱ ᔮᓕᑌᓪ ᑫ ᓂᐸᐋᑲᓂᐎᑦ ᒥᔮᔥᑳᑫᐎ ᒫᓂᔥᒑᓂᔑᔥ᙮
ᑮ ᑭᒋᑎᔕᐌᐤ ᒫᑲ ᐱᑕᕋ ᓀᔥᑕ ᒑᓇ, ᐁ ᐃᑗᑦ, ᓇᑕᐎ ᐋᔦᔅᑲᐎᑕᒪᐎᓈᓐ ᒥᔮᔥᑳᑫᐎ ᒪᑯᔐᐎᓐ, ᑭᒋ ᒥᒋᓱᔭᒃ᙮
ᑮ ᐃᑎᑯ ᒫᑲ, ᑖᓐᑌ ᐁᔑ ᓇᑕᐌᓕᒥᔮᒃ ᑭᒋ ᐋᔦᔅᑲᐎᑖᔮᒃ?
ᑮ ᐃᑌᐤ ᒫᑲ, ᒫᑎᑲ, ᐃᔅᐱ ᑮ ᐱᑐᑫᔦᑴ ᐃᑖᐎᓂᒃ, ᑭ ᑳ ᓇᑭᔥᑳᑯᐗᐤ ᐃᓕᓕᐤ ᐁ ᐱᒥᐎᑖᑦ ᒀᐱᑳᑲᓂᓕᐤ ᐁ ᓵᑲᔅᑭᓀᓕᒃ ᓂᐱᓕᐤ: ᓄᔅᐱᓇᑎᒃ ᐱᑯ ᐊᓂᒪ ᐙᔅᑳᔨᑲᓂᒃ ᑫ ᐃᔑ ᐱᑐᑫᑦ᙮
ᑭ ᑳ ᐃᑖᐗᐤ ᒫᑲ ᐊᓇ ᑳ ᑎᐯᓕᑕᒃ ᐙᔅᑳᔨᑲᓂᓕᐤ, ᐅᑭᔅᑭᓄᐊᒫᑫᐤ ᑭᑎᒃ, ᑖᓐᑌ ᒫᓐᑌᐎᑲᒥᒃ ᐃᑕ ᑫ ᒥᒋᔮᓐ ᒥᔮᔥᑳᑫᐎ ᒪᑯᔐᐎᓐ ᐊᓯᒋ ᓂ ᑭᔅᑭᓄᐊᒪᐙᑲᓇᒃ?
ᑭ ᑳ ᐙᐸᑎᓕᑯᐗᐤ ᒫᑲ ᐁ ᒥᔖᓕᒃ ᐱᔅᑭᒋ ᐙᔅᑳᔦᑲᓂᓕᐤ ᐃᔥᐱᒥᒃ, ᐁ ᐙᐌᔑᒋᑳᑌᓕᒃ: ᐁᑯᑕ ᐋᔦᔅᑲᐎᑖᒃ᙮
ᑮ ᐃᑐᑌᐗᒃ ᒫᑲ, ᓀᔥᑕ ᑮ ᒥᔅᑲᒶᒃ ᑖᐱᔅᑯᒡ ᐁ ᑮ ᐃᑎᑯᒋᒃ: ᑮ ᐋᔦᔅᑲᐎᑖᐗᒃ ᒫᑲ ᒥᔮᔥᑳᑫᐎ ᒪᑯᔐᐎᓂᓕᐤ᙮ᐅᑎᐯᓕᒋᑫᐤ ᐅᓂᐯᑴᐎᓐ
ᐃᔅᐱ ᒫᑲ ᐌᑎᒋᐸᓕᒃ ᑎᐹᔨᑲᓐ ᐱᓯᒧᑳᓂᒃ, ᑮ ᓇᐊᐱᐤ, ᐊᓯᒋ ᓀᔥᑕ ᐊᓂᑭ ᓂᔓᔖᑉ ᐊᐸᔅᑕᓚᒃ᙮
ᑮ ᐃᑌᐤ ᒫᑲ, ᓈᔅᐱᒡ ᓂ ᑮ ᓇᑕᐌᓕᑌᓐ ᑭᒋ ᐎᒋᒥᒋᓱᒥᑕᑾᒃ ᐅᒪ ᒥᔮᔥᑳᑫᐎ ᒪᑯᔐᐎᓐ ᐸᒧᔑ ᐎᓴᑫᓕᑕᒫᓐ:
ᐌᓴ ᑭᑦ ᐃᑎᓇᐗᐤ, ᓇᒪᐎᓚ ᒥᓇ ᓂ ᑳ ᐅᒋ ᒥᒋᓐ, ᐹᑎᒪ ᑎᐱᐸᓕᑫ ᑭᒋᒪᓂᑐ ᐅᑦ ᐅᑭᒫᐎᐎᓂᒃ᙮
ᑮ ᐅᑎᓇᒻ ᒫᑲ ᒥᓂᒀᑲᓂᓕᐤ, ᓀᔥᑕ ᑮ ᓇᓈᔅᑯᒧ, ᑮ ᐃᑗᐤ ᒫᑲ, ᐅᑎᓇᒧᒃ ᐅᒪ, ᒫᑎᓇᒫᑐᒃ ᒫᑲ:
ᐌᓴ ᑭᑦ ᐃᑎᓇᐗᐤ, ᓇᒪᐎᓚ ᓂ ᑳ ᐅᒋ ᒥᓂᒀᑐᑕᒸᓐ ᐅ ᒥᓂᔕ ᔓᒥᓈᑎᒃ, ᐹᑎᒫ ᐅᑎᒋᐸᓕᓕᑫ ᑭᒋᒪᓂᑐ ᐅᑦ ᐅᑭᒫᐎᐎᓐ᙮
ᑮ ᐅᑎᓀᐤ ᒫᑲ ᐊᓚᑯᓇᐗ, ᑮ ᓇᓇᔅᑯᒧ ᒫᑲ, ᓀᔥᑕ ᑮ ᐱᑯᓀᐤ, ᐁᑯ ᒫᓛᑦ, ᐁ ᐃᑗᑦ, ᐁᐗᑯ ᐅᒪ ᓂᔭᐤ ᑳ ᒥᓕᐙᓂᐗᒃ ᑭᓚᐗᐤ ᐅᒋ: ᐅᒪ ᑐᑕᒧᒃ ᐁ ᑭᔅᑭᓯᑐᑕᐎᔦᒃ᙮
ᑖᐱᔅᑯᒡ ᓀᔥᑕ ᒥᓂᒀᑲᓂᓕᐤ ᑳ ᓂᐯᑴᒋᒃ, ᐁ ᐃᑗᑦ, ᐅᒪ ᒥᓂᒀᑲᓐ ᐁᐗᑯ ᐅᔥᑭ ᓇᔅᑯᒥᑐᐎᓐ ᓂᒥᑯᒃ, ᑲᓚᐗᐤ ᑳ ᐅᒋ ᓯᑭᓂᑳᑌᒃ᙮
ᒫᑲ, ᒫᑎᑲ, ᐅᑕ ᐁ ᐃᑖᔮᓐ ᐃᑕᑾᓂᓕᐤ ᒥᒋᓱᓈᑎᑯᒃ ᐅᒋᒋ ᐊᓇ ᑳ ᐙᔦᔑᐸᑭᑎᓂᑦ᙮
ᑖᐺ ᒫᑲ ᐃᓕᓕᐎᑯᓯᓵᓐ ᑭᑐᑌᐤ, ᐁ ᑮ ᐃᔑ ᐅᓓᓕᒋᑳᑌᒃ: ᒫᑲ ᑲᑕ ᑲᒀᑕᑭᓯᐤ ᐊᓇ ᐃᓕᓕᐤ ᑫ ᐙᔦᔑᐸᑭᑎᓈᑦ!
ᑮ ᒫᒋ ᑲᑴᒋᒥᑐᐗᒃ ᒫᑲ, ᐊᐌᓇ ᐁ ᐃᑕᓯᒋᒃ ᑫ ᑐᑕᒃ ᐅᒣᓕᐤ᙮ᐊᔭᒥᐃᑎᐎᓐ ᑭᔅᑎᓯᐎᓐ ᐅᒋ
ᑮ ᐋᔑᑌᒥᑐᐗᒃ ᒫᑲ, ᐊᐌᓇ ᐁ ᐃᑕᓯᒋᒃ ᑫ ᒫᐗᒋ ᐃᔅᐯᓕᑖᑯᓯᑦ᙮
ᑮ ᐃᑌᐤ ᒫᑲ, ᒉᓐᑖᐃᓚᒃ ᑎᐯᓕᒥᑯᐗᒃ ᐅ ᑭᒋᐅᑭᒫᒥᐙᐗ; ᐊᓂᐃ ᒫᑲ ᑳ ᑎᐯᓕᒥᑯᒋᒃ ᐃᔑᓂᑳᑖᑲᓂᐎᓕᐗ ᐅᒥᓗᑐᑖᑫᐗᒃ᙮
ᐌᓴ ᐊᐌᓇ ᐊᓇ ᐊᐙᓯᑌ ᑫᔅᑎᓯᑦ, ᐊᓇ ᑳ ᐊᐱᑦ ᐁ ᒥᒋᓱᑦ, ᓀᔥᑕᐱᑯ ᐊᓇ ᑳ ᐱᒥᐃᐌᑦ? ᓇᒪ ᓈ ᐊᓇ ᑳ ᐊᐱᑦ ᐁ ᒥᒋᓱᑦ? ᓂᓚ ᒫᑲ ᑭ ᐎᒉᐎᑎᓇᐗᐤ ᑖᐱᔅᑯᒡ ᐊᓇ ᑳ ᐱᒥᐃᐌᑦ᙮
ᑭᓚᐗᐤ ᐁᐗᒀᓂᑭ ᑳ ᑮ ᐎᒉᐎᔦᒃ ᓂ ᑲᑴᒋᐃᑯᓯᐎᓂᒃ:
ᑭ ᐸᑭᑎᓇᒫᑎᓇᐗᐤ ᒫᑲ ᐅᑭᒫᐎᐎᓐ, ᑖᐱᔅᑯᒡ ᐁ ᑮ ᐸᑭᑎᓇᒪᐎᑦ ᓄᑖᐎ;
ᑭᒋ ᒥᒋᓱᔦᒃ ᓀᔥᑕ ᑭᒋ ᒥᓂᑴᔦᒃ ᓂ ᒥᒋᓱᓈᑎᑯᒃ ᓂᑦ ᐅᑭᒫᐎᐎᓂᒃ, ᓀᔥᑕ ᐅᑭᒪᐗᐱᐎᓂᒃ ᑭᒋ ᐊᐱᔦᒃ, ᐁ ᑎᐹᔅᑯᓀᑾᒃ ᐊᓂᑭ ᐁ ᓂᔓᔖᐳᑌᐎᓯᑦ ᐃᔅᕃᐃᓪ᙮ᒋᓴᔅ ᓂᑳᓂᐎᑕᒻ ᑫ ᐋᑕᐌᓕᒥᑯᑦ ᐱᑕᕋ
ᐅᑎᐯᓕᒋᑫᐤ ᒫᑲ ᑮ ᐃᑗᐤ, ᓵᐃᒪᓐ, ᓵᐃᒪᓐ, ᒫᑎᑲ, ᓭᑖᓐ ᑭ ᑮ ᓇᑕᐌᓕᒥᑯᐗᐤ ᑭᒋ ᓯᑳᐌᐸᓕᐃᑖᒃ ᑖᐱᔅᑯᒡ ᐸᑴᔑᑲᓂᒥᓇ᙮
ᒫᑲ ᑭ ᑮ ᐋᔭᒥᐁᔅᑕᒫᑎᓐ, ᐁᑳ ᑭᒋ ᓄᑌᐸᓕᒃ ᑭ ᑖᐺᔦᓕᑕᒧᐎᓐ᙮ ᐃᔅᐱ ᒫᑲ ᑮ ᑴᔅᑳᑎᓯᔭᓀ, ᓵᐱᐎᐃᒃ ᑭᒋᔖᓇᒃ᙮
ᑮ ᐃᑌᐤ ᒫᑲ, ᑌᐯᓕᒋᑫᔭᓐ, ᓂᑦ ᐋᔦᔅᑲᐎᓰᓐ ᑭᒋ ᐎᒉᐎᑖᓐ, ᑭᐸᐅᑐᐎᑲᒥᑯᒃ, ᓀᔥᑕ ᓂᐱᐎᓂᒃ ᐃᔑ᙮
ᑮ ᐃᑗᐤ ᒫᑲ, ᑭ ᐎᑕᒫᑎᓐ ᐱᑕᕐ, ᓈᐯ ᐸᑲᐋᒀᓐ ᓇᒪᐎᓚ ᑲᑕ ᓄᑖᑯᓯᐤ ᐊᓄᒡ ᐁ ᑭᔑᑳᓕᒃ ᐸᒧᔑ ᓂᔅᑡᐤ ᐋᓉᑕᒪᓐ ᐁ ᑭᔅᑫᓕᒥᔭᓐ᙮ᔔᓕᐋᓂᐗᑦ, ᒥᒋᒥᐗᑦ, ᓀᔥᑕ ᔑᒫᑲᓐ
ᑮ ᐃᑌᐤ ᒫᑲ, ᐃᔅᐱ ᑳ ᑭᒋᑎᔕᐅᑕᑾᒃ ᐁᑳ ᐁ ᐋᔮᔦᒃ ᔔᓕᐊᓂᐗᑦ, ᓀᔥᑕ ᒥᒋᒥᐗᑦ, ᓀᔥᑕ ᒪᔅᑭᓯᓇ, ᑭ ᑮ ᐙᐙᓂᓯᓇᐗᐤ ᓈ ᑫᒀᓐ?ᑮ ᐃᑗᐗᒃ ᒫᑲ, ᓇᒪ ᑫᒀᓐ᙮
ᐁᑯ ᐁᑖᑦ, ᒫᑲ ᐊᓄᒡ, ᐊᓇ ᑳ ᐋᔮᑦ ᔔᓕᐊᓂᐗᑎᓕᐤ, ᑳᔮᒻ ᑲᑕ ᐅᑎᓇᒻ, ᓀᔥᑕ ᐅ ᒥᒋᒥᐗᑦ: ᐊᓇ ᓀᔥᑕ ᐁᑳ ᑳ ᐋᔮᑦ ᔑᒫᑲᓂᓕᐤ ᐁᑯᔑ ᑲᑕ ᐊᑖᐙᑫᐤ ᐅ ᐎᓛᒋᑲᓐ, ᐯᔭᒃ ᒫᑲ ᑲᑕ ᐊᑖᐌᐤ᙮
ᐌᓴ ᑭᑦ ᐃᑎᓇᐗᐤ, ᐅᒪ ᑳ ᒥᓯᓇᐃᑳᑌᒃ ᑲᑕ ᑎᐱᐸᓕᐤ ᓂᓚ ᐅᒋ, ᑮ ᐃᔑᑕᑭᒫᑲᓂᐎᐤ ᒫᑲ ᐊᓂᐃ ᑳ ᐗᓂᑐᑕᒥᓕᒋ: ᐌᓴ ᐊᓂᐃ ᑫᒀᓇ ᑳ ᐃᑖᒋᒥᑲᐎᔮᓐ ᑲᑕ ᐃᔥᒀᐸᓕᐗ᙮
ᑮ ᐃᑗᐗᒃ ᒫᑲ, ᑌᐯᓕᒋᑫᔭᓐ, ᒫᑎᑲ, ᐅᐅ ᓂᔓ ᔑᒫᑲᓇ᙮ᑮ ᐃᑌᐤ ᒫᑲ, ᐁᒀᓂ᙮ᒋᓴᔅ ᐊᔭᒥᒋᑫᐤ ᐗᒋᒃ
ᑮ ᐯᒋ ᐗᓚᐎᐤ ᒫᑲ, ᓀᔥᑕ ᑮ ᐃᑐᑌᐤ, ᒬᒋ ᑳ ᐋᔨᑐᑕᑭᐸᓐ, ᐊᓐᑕ ᐊᓕᑉᔅ ᐗᒌᒃ; ᑮ ᓄᔅᐱᓈᑎᑯ ᓀᔥᑕ ᐅ ᑭᔅᑭᓄᐊᒪᐙᑲᓇ᙮
ᐃᔅᐱ ᒫᑲ ᐁᑯᑕ ᑳ ᑕᑯᔑᒃ, ᑮ ᐃᑌᐤ, ᐋᔭᒥᐋᒃ ᐁᑳ ᑲᑴᒋᐃᐌᐎᓂᒃ ᑭᒋ ᐃᔅᐸᓕᔦᒃ᙮
ᑮ ᓇᑲᑌᐤ ᒫᑲ ᓈᓐᑕᐤ ᐃᔥᐱᔥ ᐊᓯᓂ ᐁ ᐌᐱᓈᑲᓂᐎᑦ; ᑮ ᐅᒋᒋᑾᓇᐱᐤ ᒫᑲ, ᓀᔥᑕ ᑮ ᐋᔭᒥᐋᐤ᙮
ᐁ ᐃᑗᑦ, ᓄᑖ, ᑮᔥᐱᓐ ᐙ ᑐᑕᒧᐗᓂ, ᐃᑲᑌᓇᒪᐎᓐ ᐅᒪ ᒥᓂᒀᑲᓐ: ᐁᓕᐌᒃ ᒫᑲ, ᓇᒪᐎᓚ ᓂᓚ ᐁ ᐃᑌᓕᑕᒫᓐ, ᒫᑲ ᐁ ᐃᑌᓕᑕᒪᓐ ᑭᓚ, ᑲᑕ ᐃᑭᓐ᙮
ᑮ ᓄᑯᓰᔅᑖᑯ ᒫᑲ ᐁᓐᒐᓚ ᑭᒋᑭᔑᑯᒃ ᐅᒋ ᐁ ᓵᐱᐎᐃᑯᑦ᙮
ᓈᔅᐱᒡ ᒫᑲ ᐁ ᒥᔕᒣᓕᑕᒃ ᐊᐙᓯᑌ ᓱᑲ ᑮ ᐋᔭᒥᐋᐤ: ᐅᑦ ᐋᐺᓯᐎᓐ ᒫᑲ ᑮ ᐃᔑᓈᑾᓂᓕᐤ ᑖᐱᔅᑯᒡ ᒥᑯ ᐁ ᒥᔑᐸᑭᑲᐗᒃ ᐊᔅᑮᒃ᙮
ᐃᔅᐱ ᒫᑲ ᐯᓯᑯᑦ ᐁ ᑮ ᐋᔭᒥᐋᑦ, ᓀᔥᑕ ᑳ ᐯᒋ ᓈᑖᑦ ᐅ ᑭᔅᑭᓄᐊᒪᐙᑲᓇ, ᑮ ᒥᔅᑲᐌᐤ ᐁ ᓂᐹᓕᒋ ᐁᔅᐱᒋ ᒥᒋᓚᐌᓯᓕᒋ᙮
ᑮ ᐃᑌᐤ ᒫᑲ, ᑖᓀᑭ ᐌᒋ ᓂᐹᔦᒃ? ᐗᓂᔥᑳᒃ, ᐋᔭᒥᐋᒃ ᒫᑲ, ᐁᑳ ᑲᑴᒋᐃᐌᐎᓂᒃ ᑭᒋ ᐃᔅᐸᓕᔦᒃ᙮ᐅᑎᓀᐗᒃ ᒋᓴᓴ
ᒣᒀᒡ ᒫᑲ ᑫᔮᐸᒡ ᐁ ᐋᔭᒥᑦ, ᒫᑎᑲ, ᒥᔮᒪᐎᒥᒉᑎᒋᒃ ᐃᓕᓕᐗᒃ, ᐊᓇ ᓀᔥᑕ ᒎᑕᔅ ᑳ ᐃᔑᓂᑳᓱᑦ, ᐯᔭᒃ ᐊᓂᑭ ᓂᔓᔖᑉ, ᐁ ᓂᑳᓄᑕᐙᑦ, ᑮ ᐊᑎ ᐯᔣᐸᒣᐤ ᒫᑲ ᒋᓴᓴ ᑭᒋ ᐅᒉᒫᑦ᙮
ᒫᑲ ᒋᓴᔅ ᑮ ᐃᑌᐤ, ᒎᑕᔅ, ᑭ ᐙᔦᔑᐸᑭᑎᓇᐤ ᓈ ᐃᓕᓕᐎᑯᓯᓵᓐ ᐁ ᐅᒉᒪᑦ?
ᐃᔅᐱ ᐊᓂᑭ ᑳ ᐎᒉᐙᒋᒃ ᐎᐋᐸᑕᑭᒃ ᑫᒀᓕᐤ ᑫ ᐊᑎ ᐃᑭᓂᓕᒃ, ᑮ ᐃᑌᐗᒃ, ᑌᐯᓕᒋᑫᔭᓐ, ᓂ ᑳ ᐅᑖᒪᐅᐙᑫᓈᓐ ᓈ ᔑᒫᑲᓐ?
ᐯᔭᒃ ᐁ ᐃᑕᓯᒋᒃ ᒫᑲ ᑮ ᐅᑖᒪᐅᒣᐤ ᐅᑦ ᐊᑑᔅᑫᓛᑲᓂᒪ ᒪᐗᒋ ᑭᒋ ᓵᓵᑭᐎᓕᐌᐎᓕᓕᐤ, ᑮ ᒪᓂᔕᒬᐤ ᒫᑲ ᐅᑕᐗᑳᓕᐤ ᐅ ᑭᒋᓂᔅᑭᓕᒃ ᐃᑌᑫ᙮
ᒋᓴᔅ ᒫᑲ ᑮ ᓇᔥᑴᐗᔑᐃᐌᐤ, ᐁ ᐃᑗᑦ, ᐸᑭᑎᓇᒧᒃ ᐅᒪ ᐃᔥᐱᔥ᙮ ᑮ ᓵᒥᓇᒬᐤ ᒫᑲ ᐅᑕᐗᑳᓕᐤ, ᓀᔥᑕ ᑮ ᒥᓇᐙᒋᑕᐌᐤ᙮
ᐁᑯ ᒋᓴᔅ ᐁᑖᑦ ᑭᒋ ᓵᓵᑭᐎᓕᐌᐎᓕᓕᐗ, ᓀᔥᑕ ᐊᓂᐃ ᑳ ᑎᐯᓕᑕᒥᓕᒋ ᑭᒋᐋᔭᒥᐁᐎᑲᒥᑯᓕᐤ, ᓀᔥᑕ ᑳ ᓂᑳᓀᓕᑖᑯᓯᓕᒋ, ᑳ ᐯᒋ ᓈᑎᑯᑦ, ᑭ ᐯᒋ ᐃᑐᑖᓇᐗᐤ ᓈ ᑖᐱᔅᑯᒡ ᐁ ᓈᑌᒃ ᑭᒧᑎᔉ, ᐁ ᐋᔮᔦᒃ ᔑᒫᑲᓇ ᓀᔥᑕ ᓴᔅᑲᐅᓇ?
ᒣᒀᒡ ᑕᑡᐤ ᑲᔑᑲᑭ ᑳ ᐎᒉᐎᑕᑾᒃ ᑭᒋᐋᔭᒥᐁᐎᑲᒥᑯᒃ, ᓇᒪᐎᓚ ᑭ ᐅᒋ ᔓᐎᓂᔅᑫᓕᓇᐗᐤ ᑭᒋ ᐅᑎᓂᔦᒃ: ᒫᑲ ᐁᐗᑯ ᐅᒪ ᑭᓚᐗᐤ ᑭ ᑎᐹᔨᑲᓂᐗᐤ ᐱᓯᒧᑳᓂᒃ ᓀᔥᑕ ᐁ ᐃᔑ ᑲᔥᑭᐅᒪᑲᒃ ᐗᓂᑎᐱᔅᑭᓯᐎᓐ᙮ᐱᑕᕐ ᐋᑕᐌᓕᒣᐤ ᒋᓴᓴ
ᐁᑯ ᐌᑎᓈᒋᒃ, ᓀᔥᑕ ᑮ ᐃᑐᑕᐁᐗᒃ, ᑮ ᐱᑐᑲᐁᐗᒃ ᒫᑲ ᒫᐗᒋ ᑭᒋ ᓵᓵᑭᐎᓕᐌᐎᓕᓕᐗ ᐅ ᐙᔅᑳᔨᑲᓂᒥᓕᒃ᙮ ᐱᑕᕐ ᒫᑲ ᑮ ᓄᔅᐱᓇᔑᐌᐤ ᐙᓚᐤ ᐅᒋ᙮
ᐃᔅᐱ ᒫᑲ ᑳ ᑰᑕᐌᒋᒃ ᐱᑐᑲᒥᒃ, ᓀᔥᑕ ᑳ ᒫᒪᐎ ᓇᐊᐱᒋᒃ, ᑮ ᐎᑕᐱᒥᑯᐗᒃ ᐱᑕᕋ᙮
ᑮ ᐋᓉᑕᒻ ᒫᑲ, ᐁ ᐃᑗᑦ, ᐃᔅᑴᐤ, ᓇᒪᐎᓚ ᓂ ᑭᔅᑫᓕᒪᐤ᙮
ᓈᑫᔑᔥ ᒫᑲ, ᑯᑕᒃ ᑮ ᐙᐸᒣᐤ, ᑮ ᐃᑗᐤ ᒫᑲ, ᑭᓚ ᓀᔥᑕ ᐯᔭᒃ ᐁ ᐃᑕᓯᒋᒃ᙮ᐱᑕᕐ ᒫᑲ ᑮ ᐃᑗᐤ, ᐃᓕᓕᐤ, ᓇᒪᐎᓚ ᓂᓚ᙮
ᐹᑎᒫ ᒫᑲ ᓈᓐᑕᐤ ᐯᔭᒃ ᑎᐹᔨᑲᓐ ᐱᓯᒧᑲᓐ ᐃᔥᐱᔥ, ᑯᑕᒃ ᐁ ᑫᒋᓇᐅᑦ, ᑮ ᐃᑗᐤ, ᑖᐺ ᐊᐗ ᓀᔥᑕ ᑮ ᐎᒉᐌᐤ; ᐌᓴ ᑳᓕᓕᐎᓕᓕᐎᐤ᙮
ᐱᑕᕐ ᒫᑲ ᑮ ᐃᑗᐤ, ᐃᓕᓕᐤ, ᓇᒪᐎᓚ ᓂ ᑭᔅᑫᓕᑌᓐ ᑳ ᐃᑗᔭᓐ᙮ᑣᔦᒃ ᒫᑲ, ᒣᒀᒡ ᑫᔮᐸᒡ ᐁ ᐋᔭᒥᑦ, ᓈᐯ ᐹᑲᐋᒀᓐ ᑮ ᓄᑖᑯᓯᐤ᙮
ᐅᑎᐯᓕᒋᑫᐤ ᒫᑲ ᑮ ᑴᔅᑭᔅᑴᓕᐤ, ᓀᔥᑕ ᑮ ᑲᓇᐙᐸᒣᐤ ᐱᑕᕋ: ᐱᑕᕐ ᒫᑲ ᑮ ᑭᔅᑭᓯᑐᑕᒬᐤ ᐅᑎᐯᓕᒋᑫᐗ ᐅᑦ ᐋᔭᒥᐎᓂᓕᐤ, ᐁ ᑮ ᐃᑎᑯᑦ, ᐸᒧᔑ ᓄᑖᑯᓯᑦ ᓈᐯ ᐹᑲᐋᒀᓐ, ᓂᔅᑡᐤ ᑭ ᑳ ᐋᓉᑌᓐ ᐁ ᑭᔅᑫᓕᒥᔭᓐ᙮
ᐱᑕᕐ ᒫᑲ ᑮ ᐗᓚᐎᐤ, ᓱᑲ ᒫᑲ ᑮ ᒫᑐ᙮ᐋᔮᓵᒋᐁᐗᒃ ᓀᔥᑕ ᐅᑕᑖᒧᐌᐗᒃ ᒋᓴᓴ
ᐊᓂᑭ ᐃᓕᓕᐗᒃ ᒫᑲ ᑳ ᒪᒫᒋᑯᓈᒋᒃ ᒋᓴᓴ, ᑮ ᐋᔭᓵᒋᐁᐗᒃ, ᓀᔥᑕ ᑮ ᐅᑖᒪᐌᐗᒃ᙮
ᐃᔅᐱ ᒫᑲ ᑳ ᑮ ᐋᑲᐗᐸᐱᑖᒋᒃ, ᑮ ᐸᓯᑴᐌᐗᒃ, ᓀᔥᑕ ᑮ ᑲᑴᒋᒣᐗᒃ, ᐁ ᐃᑗᒋᒃ, ᐸᑾᓇᐤ ᐎᑕ, ᐊᐌᓇ ᑳ ᐸᓯᑴᐅᔉ?
ᒥᒉᑦ ᑯᑕᑭᔭ ᑫᒀᓇ ᒫᑲ ᑫ ᐹᔅᑕᒧᐎ ᐃᑌᐗᒃ᙮ᒋᓴᔅ ᐅᑎᔥᑳᐤ ᐅᑎᐹᔅᑯᓂᑫᐗ
ᐎᐸᒡ ᒫᑲ ᐎᐋᐸᓂᓕᒃ, ᐃᓕᓕᐗᒃ ᐅ ᓂᑳᓀᓕᑖᑯᓯᒥᐙᐗ ᓀᔥᑕ ᑭᒋ ᓵᓵᑭᐎᓕᐌᐎᓕᓕᐗᒃ, ᓀᔥᑕ ᐅᒪᓯᓇᐃᑫᐗᒃ, ᑮ ᐯᒋ ᒫᒪᐎ ᐃᑐᑌᐗᒃ, ᓀᔥᑕ ᑮ ᐃᑐᑕᐁᐗᒃ ᐃᑕ ᐁ ᐃᔑ ᑎᐹᔅᑯᓂᑫᒋᒃ, ᐁ ᐃᑗᒋᒃ,
ᑭᓚ ᓈ ᐊᓇ ᙭? ᐎᑕᒪᐎᓈᓐ᙮ᑮ ᐃᑌᐤ ᒫᑲ, ᑮᔥᐱᓐ ᐎᑕᒫᑕᑾᑫ, ᓇᒪᐎᓚ ᑭ ᑳ ᑖᐺᑌᓇᐗᐤ:
ᑮᔥᐱᓐ ᓀᔥᑕ ᑲᑴᒋᒥᑖᑾᑫ, ᓇᒪᐎᓚ ᑭ ᑳ ᓇᔥᑴᐗᔑᐃᓇᐗᐤ ᓇᒪ ᓀᔥᑕ ᑭ ᑳ ᐸᑭᑎᓂᓇᐗᐤ᙮
ᐹᑎᒪ ᐃᓕᓕᐎᑯᓯᓵᓐ ᑲᑕ ᐊᐱᐤ ᑭᒋᓂᔅᑮᒃ ᐃᑌᑫ ᑭᒋᒪᓂᑐᐗ ᐅ ᑲᔥᑭᐅᐎᓂᓕᒃ᙮
ᐁᑯ ᐁᑗᒋᒃ ᒥᓯᐌ, ᑭᓚᓍ ᑭᒋᒪᓂᑐ ᐅᑯᓯᓴ?ᑮ ᐃᑌᐤ ᒫᑲ, ᑭᑦ ᐃᑣᓇᐗᐤ ᐁ ᐋᐎᔮᓐ᙮
ᑮ ᐃᑗᐗᒃ ᒫᑲ, ᑫᒀᓐ ᐌᒋ ᑫᔮᐸᒡ ᓇᑕᐌᓕᑕᒪᒃ ᑯᑕᒃ ᑎᐹᒋᒧᐎᓐ? ᐌᓴ ᑭᓚᓈᓇᐤ ᑫᒋᐙᒃ ᑭ ᑮ ᐯᑕᒸᓈᓇᐤ ᑎᐱᓚᐌ ᐅᑐᓂᒃ ᐅᒋ᙮
ᒋᓴᔅ ᐅᑎᔥᑳᐤ ᐹᐃᓚᑕ
ᒥᓯᐌ ᐁ ᐃᑕᓯᒋᒃ ᒫᑲ ᐁ ᒫᒪᐎᒥᒉᑎᒋᒃ ᑮ ᐸᓯᑯᐗᒃ ᓀᔥᑕ ᑮ ᐃᑐᑕᑕᒪᐌᐗᒃ ᐹᐃᓚᑕ᙮
ᑮ ᒫᒋ ᒫᒥᔑᒣᐗᒃ ᒫᑲ, ᐁ ᐃᑗᒋᒃ, ᓂ ᑮ ᒥᔅᑲᐙᓈᓐ ᐊᐗ ᐁ ᒪᒋ ᑲᑫᔅᑭᒫᑦ ᐃᓕᓕᐗ ᓀᔥᑕ ᐁ ᑭᑕᐊᒫᑫᑦ ᑭᒋ ᒥᓕᒥᒋ ᓯᓴᕋ ᑎᐱᓕᒋᑫᐎ ᔔᓕᐋᓇ, ᐁ ᐃᑗᑦ ᐎᓚ ᑫᒋᐙᒃ ᐁ ᙭ᑎᐎᑦ ᐁ ᑭᒋᐅᑭᒫᐎᑦ᙮
ᐹᐃᓚᑦ ᒫᑲ ᑮ ᑲᑴᒋᒣᐤ, ᐁ ᐃᑗᑦ, ᑭᓚ ᓈ ᒎᐗᒃ ᐅ ᑭᒋᐅᑭᒫᒥᐙᐗ?ᑮ ᓇᔥᑴᐗᔑᐃᑯ ᒫᑲ, ᐁ ᐃᑗᓕᒋ, ᑭᓚ ᑭᑦ ᐃᑣᓐ᙮
ᐁᑯ ᐹᐃᓚᑦ ᐁᑖᑦ ᑭᒋ ᓵᓵᑭᐎᓕᐌᐎᓕᓕᐗ, ᓀᔥᑕ ᐃᓕᓕᐗ, ᓇᒪᐎᓚ ᓂ ᒥᔅᑲᒸᓐ ᒪᒋᑣᐎᓂᓕᐤ ᐁ ᐋᔮᑦ ᐊᐗ ᐃᓕᓕᐤ᙮
ᐊᐙᓯᑌ ᒫᑲ ᑮ ᐋᑯᓚᐌᓯᐗᒃ, ᐁ ᐃᑗᒋᒃ, ᐗᔦᔑᑌᓕᑕᒥᐁ ᐃᓕᓕᐗ, ᐁ ᑭᔅᑭᓄᐊᒫᑫᑦ ᒥᓯᐌ ᐁᔅᐱᔖᒃ ᒎᑎᐊᐃᒃ, ᓃᔥᑕᒻ ᑳᓕᓕᒃ ᐱᓕᔥ ᐅᑕ᙮ᒋᓴᔅ ᐅᑎᔥᑳᐤ ᐦᐁᕋᑕ
ᐃᔅᐱ ᐹᐃᓚᑦ ᐱᐁᑕᒃ ᑳᓕᓕ ᐁ ᐋᓕᒧᒋᑳᑌᓕᒃ, ᑮ ᑲᑴᒋᑫᒧ, ᑳᓕᓕᐎᓕᓕᐎᐤ ᓈ ᐊᐗ ᐃᓕᓕᐤ?
ᐎᐸᒡ ᒫᑲ ᑫᔅᑫᓕᑕᒃ ᐁ ᐅᒋᓕᒋ ᐃᑕ ᐁ ᑎᐯᓕᒋᑫᓕᒋ ᐦᐁᕋᑕ, ᑮ ᐃᔑᑎᔕᐊᒪᐌᐤ ᐦᐁᕋᑕ, ᐁᑯᔅᐱ ᓀᔥᑕ ᒋᕉᓴᓚᒥᒃ ᑳ ᐃᑖᓕᒋ᙮
ᐃᔅᐱ ᒫᑲ ᐦᐁᕋᑦ ᐎᐋᐸᒫᑦ ᒋᓴᓴ, ᓈᔅᐱᒡ ᑮ ᓯᑭᓓᓯᐤ: ᐌᓴ ᑭᓉᔥ ᑮ ᐎ ᐙᐸᒣᐤ, ᐁ ᑮ ᐯᑕᒃ ᒥᒉᑦ ᑫᒀᓇ ᐁ ᐃᑖᒋᒥᒥᒋ; ᑮ ᓇᑕᐌᓕᑕᒻ ᒫᑲ ᑭᒋ ᐗᐸᑕᒃ ᒫᒪᑖᐎᐃᔑᒋᑫᐎᓂᓕᐤ ᑭᒋ ᑐᑕᒥᓕᒋ᙮
ᐁᑯ ᑫᑴᒋᒫᑦ ᒥᒉᑦ ᑫᒀᓇ: ᒫᑲ ᓇᒪᐎᓚ ᐙᔦᔥ ᐅᒋ ᓇᔥᑴᐗᔑᐃᑯ᙮
ᑭᒋ ᓵᓵᑭᐎᓕᐌᐎᓕᓕᐊᒃ ᒫᑲ ᓀᔥᑕ ᐅᒪᓯᓇᐃᑫᐗᒃ ᑮ ᓂᐸᐎᐗᒃ ᓀᔥᑕ ᓱᑭ ᑮ ᒫᒥᔑᒣᐗᒃ᙮
ᐦᐁᕋᑦ ᒫᑲ ᐊᓯᒋ ᐅ ᓇᑐᐸᓕᐎᓕᓕᒪ ᑮ ᒫᓓᓕᒣᐗᒃ, ᓀᔥᑕ ᑮ ᐋᔭᓵᒋᐁᐗᒃ, ᑮ ᐳᔅᑕᑯᐸᐁᐗᒃ ᒫᑲ ᐁ ᒥᓗᓈᑾᓂᓕᒃ ᐊᑯᐅᓂᓕᐤ, ᑮ ᑭᐌᑎᔕᐊᒪᐌᐤ ᒫᑲ ᐹᐃᓚᑕ᙮
ᐁᐗᑯ ᐁ ᑭᔑᑳᓕᒃ ᒫᑲ ᐹᐃᓚᑦ ᓀᔥᑕ ᐦᐁᕋᑦ ᑮ ᐅᑐᑌᒥᒥᑐᐗᒃ; ᐌᓴ ᐸᒧᔑ ᐅᒣᓕᐤ ᑮ ᐸᒀᑎᑐᐗᒃ᙮ᒋᓴᔅ ᐸᑭᑎᓇᑲᓂᐎᐤ ᑭᒋ ᓂᐱᑦ
ᐹᐃᓚᑦ ᒫᑲ, ᐃᔅᐱ ᑳ ᒫᒪᐎ ᓇᑐᒫᑦ ᑭᒋ ᓵᓵᑭᐎᓕᐌᐎᓕᓕᐗ, ᓀᔥᑕ ᐅᑭᒫᐗ, ᓀᔥᑕ ᐃᓕᓕᐗ,
ᓇᒪ, ᓇᒪ ᓀᔥᑕ ᐦᐁᕋᑦ; ᐌᓴ ᑭ ᑮ ᐃᔑᑎᔕᐅᑎᓇᐗᐤ ᑭᒋ ᓈᑌᒃ; ᒫᑎᑲ, ᒫᑲ, ᓇᒪᐎᓚ ᑫᒀᓕᐤ ᑐᑕᐙᑲᓂᐎᐤ ᑭᒋ ᐅᒋ ᐃᑌᓕᑖᑯᓯᑦ ᑭᒋ ᓇᐸᐋᑲᓂᐎᑦ᙮
ᐁᐗᑯ ᐅᒋ ᓂ ᑳ ᐸᓴᔅᑌᐗᐤ, ᐁᑯ ᒫᑲ ᑫ ᐸᑭᑎᓇᒃ᙮
(ᐌᓴ ᔮᓕᑌᓪ ᑲᑕ ᐸᑭᑎᓇᒪᐌᐸᓐ ᐯᔭᒃ ᐊᐌᓕᐗ ᐊᓂᒪ ᒪᑯᔐᐎᓂᒃ᙮)
ᒥᓯᐌ ᒫᑲ ᒫᒪᐤ ᑮ ᑌᐺᐗᒃ ᐁ ᐃᑗᒋᒃ, ᑭᑐᑖᔾ ᐊᐗ ᐃᓕᓕᐤ, ᐸᑭᑎᓇᒪᐎᓈᓐ ᒫᑲ ᐸᕌᐸᔅ:
(ᐁᐗᑯ ᐁ ᑮ ᓂᔑᐗᓈᑕᑲᒥᑭᓯᑦ ᐃᑖᐎᓂᒃ, ᓀᔥᑕ ᐁ ᑮ ᓂᐹᔨᐌᑦ, ᑮ ᐃᔑ ᐌᐱᓇᐤ ᑭᐸᐅᑐᐃᑲᒥᑯᒃ᙮)
ᐹᐃᓚᑦ ᒫᑲ ᐁ ᐎ ᐸᑭᑎᓈᑦ ᒋᓴᓴ, ᒥᓇ ᑮ ᐋᔭᒥᐁᐤ,
ᒫᑲ ᑮ ᑌᐺᐗᒃ, ᒌᔅᑖᔅᑾᐤ, ᒋᔅᑖᔅᑾᐤ᙮
ᑮ ᐃᑌᐤ ᒫᑲ, ᐁᑯ ᓂᔅᑡᐤ, ᑖᓀᑭ ᐌᒋ, ᑫᒀᓕᐤ ᑳ ᒪᒋᑐᑕᒃ? ᓇᒪᐎᓚ ᓂ ᐅᒋ ᒥᔅᑲᒸᓐ ᑫᒀᓕᐤ ᐁ ᐋᔮᑦ ᑭᒋ ᐅᒋ ᓂᐸᐋᑲᓂᐎᑦ: ᐁᐗᑯ ᐅᒋ ᓂ ᑳ ᐸᓴᔅᑌᐗᐤ, ᐁᑯ ᒫᑲ ᑫ ᐸᑭᑎᓇᒃ᙮
ᑭᒋᐌ ᒫᑲ ᐁᓕᑯᒃ ᑮ ᑌᐺᐗᒃ, ᐁ ᓇᑐᑕᒫᒋᒃ ᑭᒋ ᒌᔅᑖᔅᑾᐙᑲᓂᐎᓕᒋ: ᐎᓚᐗᐤ ᒫᑲ ᓀᔥᑕ ᑭᒋ ᓵᓵᑭᐎᓕᐌᐎᓕᓕᐗᒃ ᐅ ᐯᑖᑯᓯᐎᓂᐙᐗ ᑮ ᔖᑯᒋᐃᐌᒪᑲᓂᓕᐗ᙮
ᐹᐃᓚᑦ ᒫᑲ ᑮ ᐃᑗᐤ ᑭᒋ ᑐᒋᑳᑌᓕᒃ ᐁ ᐃᔑ ᓇᑐᑕᒫᓕᒋ᙮
ᑮ ᐸᑭᑎᓇᒪᐌᐤ ᒫᑲ ᐊᓂᐃ ᐁ ᓂᔑᐗᓈᑕᑲᒥᑭᓯᓕᒋ ᓀᔥᑕ ᐁ ᓂᐹᔨᐌᓕᒋ ᑳ ᐅᒋ ᐃᔑ ᐌᐱᓈᑲᓂᐎᓕᒋ ᑭᐸᐅᑐᐎᑲᒥᑯᒃ, ᑳ ᑮ ᓇᑕᐌᓕᑕᒫᓕᒋ; ᒫᑲ ᑮ ᐸᑭᑎᓀᐤ ᒋᓴᓴ ᑭᒋ ᑐᑕᐙᑲᓂᐎᓕᒋ ᐁ ᐃᔑ ᓇᑕᐌᓕᑕᒥᓕᒋ᙮ᒋᓴᔅ ᒋᔅᑖᔅᑾᑲᓂᐎᐤ
ᐁ ᐊᑎ ᑭᑐᑕᐋᒋᒃ ᒫᑲ, ᑮ ᒫᑯᓀᐗᒃ ᐊᐌᓕᐗ ᓵᐃᒪᓐ ᐁ ᐃᔑᓂᑳᓱᓕᒋ, ᓴᐃᕆᓂᐎᓕᓕᐗ, ᐱᑐᔥ ᐃᑕ ᐁ ᐅᑐᑌᓕᒋ, ᑮ ᑌᑖᔅᑐᐌᐗᒃ ᒫᑲ ᐋᔑᑌᐋᑎᑯᓕᐤ, ᑭᒋ ᐱᒥᐎᑖᓕᒋ ᐅᑖᓈᒃ ᒋᓴᓴ᙮
ᑮ ᓄᔅᐱᓈᑎᑯ ᒫᑲ ᓈᔅᐱᒡ ᒥᒉᑦ ᐃᓕᓕᐗ, ᓀᔥᑕ ᐃᔅᑴᐗ, ᐁ ᒪᐎᑳᑎᑯᑦ ᓀᔥᑕ ᐁ ᒧᔅᑲᐙᑎᑯᑦ᙮
ᒫᑲ ᒋᓴᔅ, ᐁ ᑴᔅᑭᑳᐸᐎᔅᑕᐙᑦ, ᑮ ᐃᑗᐤ, ᐌᑖᓂᓯᒥᑖᒃ ᒋᕉᓴᓚᒻ, ᐁᑳᐎᓚ ᒪᐎᑳᔒᒃ ᓂᓚ, ᒫᑲ ᒪᐎᑳᑎᓱᒃ, ᓀᔥᑕ ᑭᑦ ᐊᐙᔑᒥᔑᐙᐗᒃ᙮
ᐌᓴ, ᒫᑎᑲ, ᐹᐸᓕᐗ ᑭᔑᑳᐗ, ᐃᔅᐱ ᑫ ᐃᑣᓂᐗᒃ, ᔕᐌᓕᑖᑯᓯᐗᒃ ᐊᓂᑭ ᐁᑳ ᑳ ᓂᑖᐅᔐᒋᒃ, ᓀᔥᑕ ᐊᓂᐃ ᒥᔅᐹᔭᐗ ᐁᑳ ᑳ ᓂᑖᐎᑭᐃᐌᒪᑲᑭ, ᓀᔥᑕ ᐊᓂᑭ ᒍᒍᔑᒪᒃ ᐁᑳ ᑳ ᓂᑕ ᓄᔖᓂᐃᐌᒋᒃ᙮
ᐁᑯ ᑫ ᒫᒋ ᐃᑕᑭᒃ ᐗᒋᐊ, ᐸᑕᔅᑕᐅᓈᓐ; ᓀᔥᑕ ᐗᒋᔕ, ᐊᑾᓇᐅᓈᓐ᙮
ᐌᓴ ᑮᔥᐱᓐ ᐅᐅ ᐁᑐᑕᐙᐙᑴ ᑭᑲᔑᔥᑳᑎᑾ, ᑫᒀᓐ ᑫ ᑐᑕᐙᑲᓂᐎᑦ ᐹᑯᑕᒃ?
ᑮ ᐃᑖᓕᐗ ᓀᔥᑕ ᓂᔓ ᑯᑕᑭᔭ ᑳ ᒪᒋᑎᔅᑭᓕᒋ, ᑳ ᐃᑐᑕᐋᑲᓂᐎᓕᒋ ᐊᓯᒋ ᐎᓚ ᑭᒋ ᓂᐸᐋᑲᓂᐎᓕᒋ᙮
ᐃᔅᐱ ᒫᑲ ᐌᑎᑕᑭᒃ ᐃᑕ ᑳᓪᐸᕆ ᐁ ᐃᔑᓂᑳᑌᒃ, ᐁᑯᑕ ᑳ ᒌᔅᑖᔅᑾᐙᒋᒃ, ᓀᔥᑕ ᐊᓂᐃ ᒪᒋᑎᔅᑭᐗ: ᐯᔭᒃ ᑭᒋᓂᔉ ᐃᑌᑫ, ᑯᑕᒃ ᒫᑲ ᓇᒪᑎᓂᔉ ᐃᑌᑫ᙮
ᐁᑯ ᐁᑗᑦ ᒋᓴᔅ, ᓄᑖ, ᐌᐯᓕᑕᒪᐎᒃ; ᐌᓴ ᓇᒪᐎᓚ ᑭᔅᑫᓕᑕᒶᒃ ᑫᒀᓕᐤ ᑳ ᑐᑕᑭᒃ᙮ᑮ ᒫᑎᓇᒫᑐᐗᒃ ᒫᑲ ᐅ ᐎᓛᒋᑲᓂᓕᐗ ᓀᔥᑕ ᑮ ᒪᐃᑲᓈᑎᑯᑫᐗᒃ᙮
ᐃᓕᓕᐗᒃ ᒫᑲ ᑮ ᓂᐸᐎᐗᒃ ᐁ ᑲᓇᐙᐱᒋᒃ: ᐅᑭᒫᐗᒃ ᓀᔥᑕ ᑮ ᐊᒋᐁᐗᒃ ᐁ ᐹᐱᓄᑕᐙᒋᒃ, ᐁ ᐃᑗᒋᒃ, ᑮ ᐱᒫᒋᐁᐤ ᑯᑕᑭᔭ; ᐁᑯᔑ ᑲᑕ ᐱᒫᒋᐃᑎᓱ, ᑮᔥᐱᓐ ᐃᔮᐎᑴ ᙭, ᑳ ᐙᐌᓛᐸᒥᑯᑦ ᑭᒋᒪᓂᑐᐗ᙮
ᓇᑐᐸᓕᐎᓕᓕᐗᒃ ᓀᔥᑕ ᑮ ᐋᔭᓵᒋᐁᐗᒃ, ᐁ ᐯᒋ ᓈᑖᒋᒃ, ᓀᔥᑕ ᐁ ᓂᒥᓇᒪᐙᒋᒃ ᔑᐎᑳᐳᓕᐤ᙮
ᓀᔥᑕ ᐁ ᐃᑗᒋᒃ, ᑮᔥᐱᓐ ᐃᔮᐎᐗᓀ ᒎᐗᒃ ᐅ ᑭᒋᐅᑭᒫᒥᐙᐗ, ᐱᒫᒋᐃᑎᓱ᙮
ᒪᓯᓇᐃᑫᐎᓐ ᒫᑲ ᑮ ᒪᓯᓇᐃᑳᑌᓕᐤ ᐃᔥᐱᒥᒃ ᐅᔅᑎᒀᓂᒃ, ᒃᕇᒃ ᐃᔑᑭᔗᐎᓂᒃ, ᓀᔥᑕ ᓛᑎᓐ ᐃᔑᑭᔗᐎᓂᒃ, ᓀᔥᑕ ᐦᐃᑉᕉ ᐃᔑᑭᔗᐎᓂᒃ, ᐁᐗᑯ ᐊᐗ ᒎᐗᒃ ᐅ ᑭᒋᐅᑭᒫᒥᐗᐗ᙮
ᐯᔭᒃ ᒫᑲ ᐊᓂᑭ ᒪᒋᑎᔅᑭᐗᒃ ᑳ ᐊᑯᓛᑲᓂᐎᒋᒃ, ᑮ ᒫᓓᓕᒣᐤ, ᐁ ᐃᑗᑦ, ᑮᔥᐱᓐ ᐃᔮᐎᐗᓀ ᙭, ᐱᒫᒋᐃᑎᓱ, ᓀᔥᑕ ᓂᓚᓈᓐ᙮
ᒫᑲ ᑯᑕᒃ ᐁ ᓇᔥᑴᐗᔑᐋᑦ ᑮ ᑭᑐᑌᐤ, ᐁ ᐃᑗᑦ, ᓇᒪ ᓇ ᑭ ᑯᔅᑕᐤ ᑭᒋᒪᓂᑐ, ᐁ ᐙᐸᑕᒪᓐ ᑭᓚ ᓀᔥᑕ ᑖᐱᔅᑯᒡ ᐁ ᓂᔑᐗᓈᒋᒥᑲᐎᔭᓐ?
ᑭᓚᓈᓇᐤ ᓀᔥᑕ ᑖᐺ ᑭ ᒀᔭᔅᑯ ᑐᑖᑲᐎᓈᓇᐤ; ᐌᓴ ᑭ ᒥᓕᑲᐎᓈᓇᐤ ᒀᔭᔉ ᑎᐸᐊᒫᑯᓯᐎᓐ ᑭᑦ ᐋᔨᑎᐎᓂᓇᐗ ᐅᒋ: ᒫᑲ ᐊᐗ ᐃᓕᓕᐤ ᓇᒪᐎᓚ ᑮ ᑐᑕᒻ ᑫᒀᓕᐤ ᑳ ᒫᓛᑕᓂᓕᒃ᙮
ᑮ ᐃᑌᐤ ᒫᑲ ᒋᓴᓴ, ᑌᐯᓕᒋᑫᔭᓐ, ᑫᔅᑭᓯᑐᑖᐎᓐ ᐯᒋ ᐃᑐᑌᔭᓀ ᑭᑦ ᐅᑭᒫᐎᐎᓂᒃ᙮
ᒋᓴᔅ ᒫᑲ ᑮ ᐃᑌᐤ, ᑖᐺ ᑭᑦ ᐃᑎᓐ, ᐊᓄᒡ ᐁ ᑭᔑᑳᒃ ᑭ ᑳ ᐎᒉᐎᓐ ᐹᕋᑕᐃᓯᒃ᙮ᐅᓂᐱᐎᓐ ᒋᓴᔅ
ᐱᓯᒻ ᒫᑲ ᑮ ᐋᐎᑳᔅᑌᓯᐤ, ᐊᑯᐃᑲᓐ ᒫᑲ ᑭᒋᐋᔭᒥᐁᐎᑲᒥᑯᒃ ᑌᑖᐎᒡ ᑮ ᑖᑐᐸᓕᐤ᙮
ᐃᔅᐱ ᒫᑲ ᒋᓴᔅ ᑳ ᑮ ᑌᐺᑦ ᐁ ᑭᔗᐌᑦ, ᑮ ᐃᑗᐤ, ᓄᑖ, ᑭᒋᒌᒃ ᑭ ᑲᓇᐌᓕᑎᓕᓐ ᓂᑦ ᐊᒑᒃ: ᐅᒣᓕᐤ ᒫᑲ ᑳ ᑮ ᐃᑗᑦ, ᑮ ᐸᑭᑎᓀᐤ ᐅᑦ ᐊᒑᑾ᙮
ᐃᔅᐱ ᒫᑲ ᓇᑐᐸᓕᐎᑭᒪᐤ ᐎᐋᐸᑕᒃ ᑫᒀᓕᐤ ᐁᑭᓂᓕᒃ, ᑮ ᑭᔅᑖᒋᒣᐤ ᑭᒋᒪᓂᑐᐗ, ᐁ ᐃᑗᑦ, ᑖᐺ ᐊᐗ ᐃᓕᓕᐤ ᑮ ᒀᔭᔅᑭᑖᑎᓯᑯᐸᓐ᙮
ᓀᔥᑕ ᒥᓯᐌ ᐃᓕᓕᐗᒃ ᑳ ᐯᒋ ᒪᐗᒋᐃᑐᒋᒃ ᐊᓂᒣᓕᐤ ᑭᒋ ᑲᓇᐙᐸᑕᑭᒃ, ᐁ ᐙᐸᑕᑭᒃ ᐊᓂᐃ ᑫᒀᓇ ᑳ ᐃᑭᓂᓕᑭ, ᑮ ᐅᑖᒫᔅᑭᑲᓀᐅᑎᓱᐗᒃ, ᓀᔥᑕ ᑮ ᑭᐌᐗᒃ᙮
ᓀᔥᑕ ᒥᓯᐌ ᐅᑐᑌᒪ, ᓀᔥᑕ ᐊᓂᐃ ᐃᔅᑴᐗ ᑳ ᓄᔅᐱᓈᑎᑯᑦ ᑳᓕᓖᒃ ᐅᒋ, ᐗᓚᐤ ᑮ ᓂᐸᐎᓕᐗ, ᐁ ᑲᓇᐙᐸᑕᒥᓕᒋ ᐅᐅ ᑫᒀᓇ᙮ᐁ ᓇᐃᑲᐗᑲᓂᐎᑦ ᒋᓴᔅ
ᒫᑎᑲ, ᒫᑲ, ᑮ ᐃᑖᐤ ᐃᓕᓕᐤ ᒍᓯᑉ ᐁ ᐃᔑᓂᑳᓱᑦ, ᐅᑲᑫᔅᑭᒥᐌᐤ; ᑮ ᒥᓗ ᐃᓕᓕᐎᐤ ᒫᑲ, ᓀᔥᑕ ᑮ ᒀᔭᔅᑭᑎᐤ:
(ᐁᐗᑯ ᐊᐗ ᓇᒪᐎᓚ ᑮ ᒥᓜᓕᑕᒬᐤ ᐅ ᑲᑫᔅᑭᒥᑐᐎᓂᓕᐤ ᓀᔥᑕ ᐅᑦ ᐋᔨᑎᐎᓂᓕᐤ:) ᑮ ᐅᒋᐤ ᐋᕆᒪᑎᔭᐃᒃ, ᐯᔭᒃ ᐅᑦ ᐃᑖᐎᓂᐙᐗ ᒎᐗᒃ: ᐎᓚ ᓀᔥᑕ ᑮ ᐁᔑᓇᐙᑕᐌᐤ ᑭᒋᒪᓂᑐᐗ ᐅᑦ ᐅᑭᒫᐎᐎᓂᓕᐤ᙮
ᐊᐗ ᐃᓕᓕᐤ ᑮ ᓈᑌᐤ ᐹᐃᓚᑕ, ᓀᔥᑕ ᑮ ᓇᑐᑕᒪᐌᐤ ᒋᓴᓴ ᐎᔭᐎᓕᐤ᙮
ᑮ ᓂᑎᓇᒬᐤ ᒫᑲ, ᓀᔥᑕ ᑮ ᐌᐌᑭᓇᒬᐤ ᐸᐸᑭᐙᔮᓀᑭᓄᒃ, ᓀᔥᑕ ᑮ ᐱᒥᑎᑕᐌᐤ ᒋᐹᔨᑲᒥᑯᒃ ᑳ ᒧᓇᐱᔅᑲᐃᑳᑌᒃ ᐊᓯᓂᒃ, ᐃᑕ ᐁᑳ ᐊᐌᓇ ᐁ ᓂᑕ ᐱᒥᔑᒫᑲᓂᐎᑦ᙮
ᐊᓂᒪ ᒫᑲ ᐁᐗᑯ ᐋᔦᔅᑲᐎ ᑭᔑᑲᐤ, ᐋᔭᒥᐁᑭᔑᑲᐤ ᒫᑲ ᑮ ᐯᔓᓈᑾᓐ᙮
ᐊᓂᑭ ᐃᔅᑴᐗᒃ ᓀᔥᑕ, ᑳ ᐯᒋ ᐎᒉᐙᒋᒃ ᑳᓕᓖᒃ ᐅᒋ, ᑮ ᓄᔅᐱᓇᔑᐌᐗᒃ, ᓀᔥᑕ ᑮ ᑲᓇᐙᐸᑕᒶᒃ ᒋᐹᔨᑲᒥᑯᓕᐤ, ᓀᔥᑕ ᑳ ᐃᔑ ᐱᒥᑎᑖᓂᐗᓂᓕᒃ ᐎᔭᐎᓕᐤ᙮
ᑮ ᑭᐌᐗᒃ ᒫᑲ, ᓀᔥᑕ ᑮ ᐋᔦᔅᑲᐎᑖᐗᒃ ᒪᔥᑭᑭᔭ ᓀᔥᑕ ᑕᒪᔅᑯᐎᓇ;ᑮ ᐋᓓᐱᐗᒃ ᒫᑲ ᐁ ᐋᔭᒥᐁᑭᔑᑳᓕᒃ, ᐁ ᐃᑕᔓᐙᓂᐗᒃ᙮
ᒋᓴᔅ ᐗᓂᔥᑳᐤ
ᓃᔥᑕᒻ ᐁ ᑭᔑᑳᒃ ᒫᑲ ᐊᓂᒪ ᐁ ᑕᐙᔅᑌᒃ, ᓈᔅᐱᒡ ᐎᐸᒡ ᐁ ᑭᑭᔐᐹᔮᒃ, ᑮ ᐯᒋ ᓈᑕᒶ ᒋᐹᔨᑲᒥᑯᓕᐤ, ᐁ ᐯᑖᒋᒃ ᒪᔥᑭᑭᔭ ᑳ ᑮ ᐋᔦᔅᑳᐎᑖᒋᒃ, ᑯᑕᑭᔭ ᓀᔥᑕ ᑮ ᐎᒉᐎᑯᐗᒃ᙮
ᑮ ᒥᔅᑲᐌᐗᒃ ᒫᑲ ᐊᓯᓂᔭ ᐁ ᑮ ᑎᑎᐱᓈᑲᓂᐎᓕᒋ ᒋᐹᔨᑲᒥᑯᒃ ᐅᒋ᙮
ᑮ ᐱᑐᑫᐗᒃ ᒫᑲ, ᓇᒪᐎᓚ ᒫᑲ ᑮ ᒥᔅᑲᒬᐗᒃ ᐎᔭᐎᓕᐤ ᒋᓴᓴ ᐅᑎᐯᓕᒋᑫᐗ᙮
ᑮ ᐃᑭᓐ ᒫᑲ, ᓈᔅᐱᒡ ᐁ ᑶᑕᐎᐃᑌᓕᑕᑭᒃ ᐅᒣᓕᐤ ᐅᒋ, ᒫᑎᑲ, ᑮ ᐎᒋᑳᐸᐎᔅᑖᑯᐗᒃ ᓂᔓ ᐃᓕᓕᐗ ᐁ ᐙᓯᑌᓕᑭ ᐅ ᐎᓛᒋᑲᓂᓕᐗ:
ᒣᒀᒡ ᒫᑲ ᐁ ᓭᑭᓯᒋᒃ ᓀᔥᑕ ᐁ ᐅᑎᑕᐱᒋᒃ ᒧᔅᑕᔅᑲᒥᒃ, ᑮ ᐃᑎᑯᐗᒃ, ᑖᓀᑭ ᐌᒋ ᓈᓇᑕᐙᐸᒣᒃ ᐊᓇ ᐁ ᐱᒫᑎᓰᑦ ᐃᑕ ᐁ ᐃᑖᓕᒋ ᑳ ᓂᐱᓕᒋ?
ᓇᒪᐎᓚ ᐅᑕ ᐃᑖᐤ, ᒫᑲ ᑮ ᐗᓂᔥᑲᐤ: ᑭᔅᑭᓯᒃ ᑳ ᐃᔑ ᐋᔭᒥᐃᑖᒃ ᒣᒀᒡ ᑫᔮᐸᒡ ᑳᓕᓕᒃ ᐁ ᐃᑖᑦ,
ᐁ ᐃᑗᑦ, ᐃᓕᓕᐎᑯᓯᓵᒃ ᑲᑕ ᐸᑭᑎᓇᐤ ᒪᒋ ᐃᓕᓕᐗ ᐅᒋᒋᓕᒃ, ᓀᔥᑕ ᑲᑕ ᒋᔅᑖᔅᑾᐗᐤ, ᓂᔅᑐ ᑭᔑᑳᓕᑫ ᒫᑲ ᒥᓇ ᑲᑕ ᐗᓂᔥᑲᐤ᙮
ᐁᑯ ᑫᔅᑭᓯᑐᑕᒸᒋᒃ ᐅᑦ ᐋᔭᒥᐎᓂᓕᐗ᙮
ᑮ ᑭᐌᐗᒃ ᒫᑲ ᒋᐹᔨᑲᒥᑯᒃ ᐅᒋ, ᓀᔥᑕ ᑮ ᐎᑕᒪᐌᐗᒃ ᒥᓯᐌ ᐅᐅ ᑫᒀᓇ ᐊᓂᐃ ᐯᔭᑯᔖᑉ, ᓀᔥᑕ ᒥᓯᐌ ᑯᑕᑭᔭ᙮
ᒣᕆ ᒫᒃᑕᓖᓐ, ᓀᔥᑕ ᒍᐋᓇ, ᓀᔥᑕ ᒣᕆ, ᒉᒻᔅ ᐅᑳᐎᔭ, ᓀᔥᑕ ᑯᑕᑭᔭ ᐃᔅᑴᐗ ᑳ ᐱᒉᐎᑯᒋᒃ, ᐁᐗᒀᓂᑭ ᐅᐅ ᑫᒀᓇ ᑳ ᐎᑕᒪᐙᒋᒃ ᐊᐸᔅᑕᓚ᙮
ᐅᑦ ᐋᔭᒥᐎᓂᐙᐗ ᒫᑲ ᑖᐱᔅᑯᒡ ᐸᑾᓐᑕ ᐋᑕᓗᑳᓇ ᑮ ᐃᑌᓕᑕᒶᒃ, ᓇᒪᐎᓚ ᒫᑲ ᑮ ᑖᐺᑕᒶᒃ᙮
ᐁᑯ ᐯᓯᑯᑦ ᐱᑕᕐ, ᓀᔥᑕ ᑮ ᐃᔅᐸᑕᐤ ᒋᐹᔨᑲᒥᑯᒃ; ᐁ ᓇᐌᑳᐸᐎᑦ ᒫᑲ, ᑮ ᐙᐸᑕᒻ ᐸᐸᑭᐙᔮᓀᑭᓐ ᐎᓛᒋᑲᓇ ᐁ ᐸᑳᓐ ᐊᔅᑌᓕᑭ, ᐁᑯ ᑳᐌᑦ, ᐁ ᒫᒪᔅᑳᑕᒃ ᐅᑌᐃᒃ ᐊᓂᐁᓕᐤ ᑳ ᐃᑭᓂᓕᒃ᙮ᐁ ᐊᑎ ᐱᒧᑖᓂᐗᒃ ᐁᒣᐊᔅ
ᒫᑎᑲ, ᒫᑲ ᓂᔓ ᐁ ᐃᑕᓯᒋᒃ ᑮ ᐃᑐᑌᐗᒃ ᐁᐗᑯ ᑫᔮᐸᒡ ᐁ ᑭᔑᑳᓕᒃ ᐃᑖᐎᓂᔑᒃ ᐃᒣᐊᔅ ᐁ ᐃᔑᓂᑳᑌᒃ, ᑳ ᐃᔅᐱᒑᒃ ᒋᕉᓴᓚᒥᒃ ᐅᒋ ᓇᓐᑕᐤ ᓂᑯᑡᓱᒥᑕᓇᐤ ᑎᐹᐃᑲᓇ᙮
ᑮ ᐋᓕᒧᑕᒫᑐᐗᒃ ᒫᑲ ᒥᓯᐌ ᐊᓂᐃ ᑫᒀᓇ ᑳ ᑮ ᐃᑭᓂᓕᑭ᙮
ᑮ ᐃᑭᓐ ᒫᑲ ᒣᒀᒡ ᐁ ᐋᔭᒥᐃᑐᒋᒃ, ᓀᔥᑕ ᐁ ᐋᔑᑌᒥᑐᒋᒃ, ᒋᓴᓴ ᑫᒋᐙᒃ ᑮ ᐯᒋ ᓈᑎᑯᐗᒃ, ᓀᔥᑕ ᑮ ᐎᒉᐎᑯᐗᒃ;
ᒫᑲ ᐅᔅᑭᔑᑯᐙᐗ ᑮ ᒫᒋᑯᓂᑳᑌᓕᐗ ᐁᑳ ᑭᒋ ᑭᔅᑫᓕᒫᒋᒃ᙮
ᐊᓇ ᐁ ᐃᑕᓯᒋᒃ ᒫᑲ ᒃᓕᐅᐹᔅ ᐁ ᐃᔑᓂᑳᓱᑦ, ᐁ ᓇᔥᑴᐗᔑᐋᑦ, ᑮ ᐃᑌᐤ, ᑭ ᒫᓐᑌᐎᓐ ᓈ ᐱᑯ ᒋᕉᓴᓚᒥᒃ, ᓇᒪ ᓈ ᓀᔥᑕ ᑭ ᐅᒋ ᑭᔅᑫᓕᑌᓐ ᐊᓂᐃ ᑫᒀᓇ ᐁᑯᑕ ᑳ ᐃᑭᓂᓕᑭ ᒣᒀᒡ ᐅᐅ ᐁ ᑭᔑᑳᑭ?
ᑮ ᐃᑌᐤ ᒫᑲ, ᑫᑯ ᑫᒀᓇ?ᑮ ᐃᑌᐗᒃ ᒫᑲ, ᒋᓴᔅ ᐅᒋ ᓈᓴᕋᑎᒃ ᑳ ᐅᒌᑦ, ᑳ ᑮ ᐅᑭᔅᑭᐙᐃᑫᐎᑦ ᐁ ᓱᑳᑎᓰᑦ ᐋᔨᑎᐎᓂᒃ ᓀᔥᑕ ᐋᔭᒥᐎᓂᒃ, ᐁ ᐙᐸᒥᑯᑦ ᑭᒋᒪᓂᑐᐗ ᓀᔥᑕ ᒥᓯᐌ ᐃᓕᓕᐗ:
ᓀᔥᑕ ᑳ ᐃᔑ ᐸᑭᑎᓂᑯᑦ ᑭᒋ ᓵᓵᑭᐎᓕᐌᐎᓕᓕᐗ ᓀᔥᑕ ᑭᑦ ᐅᑭᒫᒥᓇᐗ ᑭᒋ ᓂᔑᐗᓈᒋᒫᑲᓂᐎᑦ ᑭᒋ ᓂᐸᐋᑲᓂᐎᑦ ᓀᔥᑕ ᑳ ᒌᔅᑖᔅᑾᐅᑯᑦ᙮
ᒫᑲ ᓂ ᑮ ᐊᔅᐯᓕᒧᓈᓐ ᐁ ᐋᐎᑦ ᐊᓇ ᑫ ᐱᒫᒋᐋᔅᐸᓐ ᐃᔅᕃᐃᓚ: ᑫᔮᐸᒡ ᒫᑲ ᐊᐙᓯᑌ ᒥᓯᐌ ᐅᒪ, ᐊᓄᒡ ᐁᐗᑯ ᓂᔅᑐ ᐁ ᑭᔑᑳᒃ ᐃᔅᑯᓈᒃ ᑳ ᑐᒋᑳᑌᑭ ᐅᐅ ᑫᒀᓇ᙮
ᐁᐁ, ᐋᑎᑦ ᓀᔥᑕ ᐃᔅᑴᐗᒃ ᑳ ᐎᒉᐎᔭᒥᒋᒃ ᓂ ᑮ ᒫᒪᔅᑳᑌᓕᑕᒥᐃᑯᓈᓇᒃ, ᑳ ᓈᑕᑭᒃ ᒋᐹᔨᑲᒥᑯᓕᐤ ᐎᐸᒡ ᑫᑭᔐᑉ᙮
ᐃᔅᐱ ᒫᑲ ᐁᑳ ᒣᔅᑲᒸᒋᒃ ᐎᔭᐎᓕᐤ, ᑮ ᐯᒋ ᐃᑐᑌᐗᒃ, ᐁ ᐃᑗᒋᒃ, ᓂ ᑮ ᐋᐸᒫᓈᓇᒃ ᐁᓐᒐᓚᒃ ᐁ ᓄᑯᓯᔅᑕᐎᔭᒥᒋᒃ, ᑳ ᐃᑗᒋᒃ, ᐱᒫᑎᓯᐤ᙮
ᐋᑎᑦ ᒫᑲ ᐊᓂᑭ ᑳ ᐎᒉᐎᔭᒥᒋᒃ, ᑮ ᐃᑐᑌᐗᒃ ᒋᐹᔨᑲᒥᑯᒃ, ᓀᔥᑕ ᑮ ᒥᔅᑲᒶᒃ ᑖᐱᔅᑯᒡ ᐁ ᑮ ᐃᑗᓕᒋ ᐃᔅᑴᐗ: ᒫᑲ ᒋᓴᓴ ᓇᒪᐎᓚ ᑮ ᐙᐸᒣᐗᒃ᙮
ᐁᑯ ᐁᑖᑦ, ᐅ ᐁᑳ ᑳ ᑲᑫᑕᐌᓕᑕᒣᒃ, ᓀᔥᑕ ᑳ ᐯᑭᑳᑎᓯᔦᒃ ᑭᑌᐃᐙᒃ ᑭᒋ ᑖᐺᑕᒣᒃ ᒥᓯᐌ ᑳ ᑮ ᐃᑗᒋᒃ ᐅᑭᔅᑭᐙᐃᑫᐗᒃ!
ᓇᒪ ᓈ ᙭ ᑲᑕ ᑮ ᐎᓴᑫᓕᑕᒧᐸᓐ ᐅᐅ ᑫᒀᓇ, ᐁᑯ ᑭᒋ ᐱᑐᑫᑦ ᐅ ᑭᔅᑌᓕᑖᑯᓯᐎᓂᒃ?
ᐁ ᑭᑐᐌᑦ ᒫᑲ ᒧᓯᔅ ᐅᒋ, ᓀᔥᑕ ᒥᓯᐌ ᐅᑭᔅᑭᐙᐃᑫᐗᒃ, ᑮ ᑭᔅᑫᓕᑕᒥᐁᐤ ᒥᓯᐌ ᑭᒋ ᒪᓯᓇᐃᑫᐎᓂᒃ ᐊᓂᐃ ᑫᒀᓇ ᑳ ᐃᔑ ᐃᑖᒋᒫᑲᓂᐎᑦ᙮
ᑮ ᐯᔣᐸᑕᒶᒃ ᒫᑲ ᐃᑖᐎᓂᔑᓕᐤ ᐃᑕ ᐙ ᐃᑐᑌᒋᒃ: ᑮ ᐃᑌᐤ ᒫᑲ ᑖᐱᔅᑯᒡ ᐊᐙᓯᑌ ᐁ ᐎ ᐃᑐᑌᑦ᙮
ᑮ ᔖᑯᒋᒥᑯ ᒫᑲ, ᐁ ᐃᑗᓕᒋ, ᐎᒋᑕᔑᑫᒥᓈᓐ; ᐌᓴ ᐋᔕᔾ ᐊᑎ ᐅᑖᑯᔑᓐ, ᑭᔑᑲᐤ ᒫᑲ ᑫᑳᑦ ᐃᔥᒀᐸᓕᐤ᙮ ᐁᑯ ᐹᑐᑫᑦ ᑭᒋ ᐎᒋᑕᔑᑫᒫᑦ᙮
ᑮ ᐃᑭᓐ ᒫᑲ, ᒣᒀᒡ ᐁ ᐎᑕᐱᒫᑦ ᐁ ᒥᒋᓱᒋᒃ, ᑮ ᐅᑎᓀᐤ ᐊᓚᑯᓂᐗ, ᓀᔥᑕ ᑮ ᒥᓦᑭᒣᐤ, ᑮ ᐱᑯᓀᐤ ᒫᑲ, ᓀᔥᑕ ᑮ ᒥᓓᐤ᙮
ᐅᔅᑭᔑᑯᐙᐗ ᒫᑲ ᑮ ᐋᐸᐃᑳᑌᓕᐗ, ᑮ ᑭᔅᑫᓕᒣᐗᒃ ᒫᑲ; ᑮ ᐹᔑᑯᓈᑯᓰᔅᑖᑯᐗᒃ ᒫᑲ᙮
ᑮ ᐃᑎᑐᐗᒃ ᒫᑲ, ᓇᒪ ᓈ ᑭᑌᐃᓇᐤ ᑮ ᐸᓯᑌᐤ ᐱᒋ ᑭᔭᐎᓈᒃ, ᒣᒀᒡ ᑳ ᐋᔭᒥᐃᑕᒃ ᐁ ᐱᒧᑌᔭᒃ, ᓀᔥᑕ ᒣᒀᒡ ᑳ ᐋᐸᐊᒫᑕᒃ ᑭᒋ ᒪᓯᓇᐃᑫᐎᓇ᙮
ᑮ ᐸᓯᑯᐗᒃ ᒫᑲ ᐊᓂᒪ ᑫᔮᐸᒡ ᑎᐸᔨᑲᓂᒃ ᐱᓯᒧᑳᓂᒃ, ᓀᔥᑕ ᑮ ᑭᐌᐗᒃ ᒋᕉᓴᓚᒥᒃ, ᑮ ᒥᔅᑲᐌᐗᒃ ᒫᑲ ᐊᓂᐃ ᐯᔭᑯᔖᑉ ᐁ ᒫᐗᒋᐃᑐᓕᒋ, ᓀᔥᑕ ᐊᓂᐃ ᑳ ᐎᒉᐎᑯᓕᒋ,
ᐁ ᐃᑗᓕᒋ ᑖᐺ ᐅᑎᐯᓕᒋᑫᐤ ᑮ ᐗᓂᔥᑲᐤ, ᑮ ᓄᑯᓰᔅᑕᐌᐤ ᒫᑲ ᓵᐃᒪᓇ᙮
ᑮ ᐎᑕᒶᒃ ᒫᑲ ᐊᓂᐃ ᑫᒀᓇ ᑳ ᐃᑭᓂᓕᑭ ᒣᔅᑲᓈᒃ, ᓀᔥᑕ ᐁ ᑮ ᐃᔑ ᑭᔅᑫᓕᒫᒋᒃ ᐁ ᐱᑯᓈᓕᒋ ᐊᓚᑯᓇᐗ᙮ᒋᓴᔅ ᓄᑯᓯᔅᑕᐌᐤ ᐅᑭᔅᑭᓄᐊᒫᑲᓇ
ᒣᒀᒡ ᒫᑲ ᐅᒪ ᐁ ᐃᔑ ᐋᔭᒥᒋᒃ, ᒋᓴᔅ ᑫᒋᐙᒃ ᑮ ᓂᐸᐎᐤ ᑌᑖᐎᒡ ᐁ ᐃᑖᒋᒃ, ᐃᑌᐤ ᒫᑲ, ᑳᔮᒣᓕᑕᒧᐎᓐ ᑭ ᑳ ᐎ ᐋᔮᓇᐗᐤ᙮
ᒫᑲ ᑮ ᓭᑭᓯᐗᒃ, ᓀᔥᑕ ᑮ ᑯᔅᑖᒋᐗᒃ, ᑮ ᐃᑌᓕᑕᒶᒃ ᒫᑲ, ᑮ ᐙᐸᒫᓇᐤ ᐊᒑᒃ᙮
ᑮ ᐃᑌᐤ ᒫᑲ, ᑖᓀᑭ ᐌᒋ ᒥᑯᔥᑳᑌᓕᑕᒣᒃ? ᑖᓀᑭ ᐌᒋ ᒫᑲ ᐊᑎ ᐃᑕᑾᑭ ᒥᑐᓀᓕᒋᑫᐎᓇ ᑭᑌᐃᐙᒃ?
ᑲᓇᐙᐸᑕᒧᒃ ᓂᒋᒋᔭ ᓀᔥᑕ ᓂᓯᑕ ᐁ ᐋᐎᔮᓐ ᓂᓚ ᑫᒋᐙᒃ᙮ ᒣᒣᑐᓂᓂᒃ ᓀᔥᑕ ᐙᐸᑕᒧᒃ: ᐌᓴ ᐊᒑᒃ ᓇᒪᐎᓚ ᐎᔮᓯᐤ ᓀᔥᑕ ᐅᔅᑲᓂᐤ, ᑖᐱᔅᑯᒡ ᐁ ᐙᐸᒥᔦᒃ ᓂᓚ ᐁ ᐋᔮᔮᓐ᙮
ᐃᔅᐱ ᒫᑲ ᐅᒪ ᑳ ᐃᔑ ᐋᔭᒥᑦ, ᑮ ᐙᐸᑎᓓᐤ ᐅᒋᒋᔭ ᓀᔥᑕ ᐅᓯᑕ᙮
ᐁᔥᑾ ᒫᑲ ᐁᑳ ᐁ ᑖᐺᑕᒥᓕᒋ ᐁ ᐃᔅᐱᒋ ᒥᓚᐙᑕᒥᓕᒋ, ᓀᔥᑕ ᐁ ᒫᒪᔅᑳᑕᒥᓕᒋ, ᑮ ᐃᑌᐤ, ᐅᑕ ᓈ ᒥᒋᒻ ᑭᑦ ᐋᔮᓇᐗᐤ?
ᑮ ᒥᓓᐗᒃ ᒫᑲ ᐋᐱᔑᔥ ᐁ ᑮ ᒪᔅᑭᑌᑆᓂᐎᓕᒋ ᓇᒧᓴ, ᓀᔥᑕ ᐋᒧᔔᑲᐗᑎᓕᐤ᙮
ᑮ ᐅᑎᓇᒻ ᒫᑲ, ᓀᔥᑕ ᑮ ᒥᒋᐤ ᐁ ᐙᐸᒥᑯᑦ᙮
ᑮ ᐃᑌᐤ ᒫᑲ, ᐅᐅ ᐁᐗᒀᓂᐃ ᐋᔭᒥᐎᓇ ᑳ ᐃᑎᑖᑾᒃ ᒣᒀᒡ ᑫᔮᐸᒡ ᐁ ᐎᒉᐎᑕᑾᒃ, ᒥᓯᐌ ᑫᒀᓇ ᑭᒋ ᑎᐱᐸᓕᑭ ᑳ ᒪᓯᓇᐃᑳᑌᑭ ᒧᓯᔅ ᐅᑦ ᐅᓚᔓᐌᐎᓂᒃ, ᓀᔥᑕ ᐅᑭᔅᑭᐙᐃᑫᐗᐤ ᐅ ᒪᓯᓇᐃᑲᓂᐗᒃ, ᓀᔥᑕ ᓂᑲᒧᐎᓂ ᒪᓯᓇᐃᑲᓂᒃ ᓂᓚ ᐁ ᐋᔨᑖᒋᒥᑲᐎᔮᓐ᙮
ᐁᑯ ᐃᐋᐸᐊᒸᑦ ᐅ ᓂᓯᑐᑕᒧᐎᓂᓕᐤ, ᑭᒋ ᓂᓯᑐᑕᒥᓕᒋ ᑭᒋ ᒪᓯᓇᐃᑫᐎᓇ,
ᑮ ᐃᑌᐤ ᒫᑲ, ᐅᒪ ᐃᑕᓯᓇᐃᑳᑌᐤ, ᐁᑯ ᓀᔥᑕ ᔮᓕᑌᓪ ᐁᑌᓕᑖᑯᓯᑦ ᙭ ᑭᒋ ᐎᓴᑫᓕᑕᒃ, ᓀᔥᑕ ᑭᒋ ᐗᓂᔥᑳᑦ ᐅᓂᐱᐗ ᐅᒋ ᐁ ᓂᔅᑐ ᑭᔑᑳᓕᒃ;
ᑭᓚᐗᐤ ᒫᑲ ᑭ ᑳ ᑎᐹᑐᑌᓇᐗᐤ ᐅᐅ ᑫᒀᓇ᙮
ᒫᑎᑲ, ᒫᑲ, ᑭᑦ ᐃᔑᑎᔕᒫᑎᓇᐗᐤ ᓄᑖᐎ ᐅᑦ ᐊᔓᑕᒫᑫᐎᓐ: ᒫᑲ ᑕᔑᑫᒃ ᒋᕉᓴᓚᒻ ᐃᑖᐎᓂᒃ, ᐹᑎᒪ ᑮ ᒥᓕᑲᐎᔦᑴ ᑲᔥᑭᐅᐎᓐ ᐃᔥᐱᒥᒃ ᐅᒋ᙮ᒋᓴᔅ ᐅᑎᓈᑲᓂᐎᐤ ᑭᒋᑭᔑᑯᒃ ᐃᔑ
ᑮ ᐗᓚᐎᑕᐁᐤ ᒫᑲ ᐯᑕᓂᐃᒃ ᐃᔅᑯ: ᑮ ᐅᐱᓂᔅᑴᓕᐤ ᒫᑲ, ᓀᔥᑕ ᑮ ᒥᓦᑭᒣᐤ᙮
ᑮ ᐃᑭᓐ ᒫᑲ, ᒣᒀᒡ ᐁ ᒥᓦᑭᒫᑦ, ᑮ ᐹᑳᓈᐸᒣᐤ, ᓀᔥᑕ ᑮ ᐃᔑᐎᓚᐤ ᑭᒋᑭᔑᑯᒃ᙮
ᑮ ᓇᐗᑮᔅᑕᐌᐤ ᒫᑲ, ᓀᔥᑕ ᑮ ᑭᐌᐗᒃ ᒋᕉᓴᓚᒥᒃ ᓈᔅᐱᒡ ᐁ ᒥᓚᐙᑕᑭᒃ;
ᓀᔥᑕ ᒧᔕᒃ ᑮ ᐃᑖᐗᒃ ᑭᒋᐋᔭᒥᐁᐎᑲᒥᑯᒃ, ᐁ ᒫᒥᒋᒫᒋᒃ ᓀᔥᑕ ᐁ ᑭᔅᑖᒋᒫᒋᒃ ᑭᒋᒪᓂᑐᐗ᙮ ᐁᒣᓐ᙮
ᒋᓴᔅ ᓂᑖᐎᑭᐤ
ᑮ ᐃᑭᓐ ᒫᑲ ᒣᒀᒡ ᐊᓂᐃ ᐁ ᑭᔑᑳᑭ, ᓯᓴᕐ ᐊᑲᔅᑕᔅ ᑮ ᐃᑕᔓᐌᐤ ᑭᒋ ᒪᓯᓇᐃᑳᑌᓕᑭ ᒥᓯᐌ ᐊᐌᓕᐗ ᐅᑦ ᐃᔑᓂᑳᓱᐎᒥᓕᐗ᙮
(ᐅᒪ ᐊᑭᑖᓱᐎ ᒪᓯᓇᐃᑫᐎᓐ ᓃᔥᑕᒻ ᑮ ᐃᑭᓐ ᐃᔅᐱ ᓴᐃᕆᓂᔭᔅ ᑳ ᑎᐯᓕᑕᒃ ᓯᕆᔭ᙮)
ᒥᓯᐌ ᐊᐌᓂᑭ ᒫᑲ ᑮ ᐃᑑᑌᐗᒃ ᑭᒋ ᒪᓯᓇᐃᑳᑌᓕᑭ, ᒥᓯᐌ ᑕᑐ ᐊᐌᓇ ᑎᐱᓚᐌ ᐅᑦ ᐃᑖᐎᓂᒃ᙮
ᒍᓯᑉ ᓀᔥᑕ ᑳᓕᓕᒃ ᐁ ᐅᑐᑌᑦ, ᓇᔅᕆᑦ ᐃᑖᐎᓂᒃ ᐅᒋ, ᑮ ᐃᑐᑌᐤ ᒎᑎᐊᐃᒃ, ᑌᐱᑕᑦ ᐅᑦ ᐃᑖᐎᓂᓕᒃ, ᐯᑦᓕᔭᒻ, (ᑌᐱᑕ ᐎᑭᓕᒃ ᓀᔥᑕ ᐅ ᐯᔭᑯᑌᒥᓕᒃ ᐁ ᐅᒌᑦ,)
ᑭᒋ ᒪᓯᓇᐃᑳᑌᓕᒃ ᐅᑦ ᐃᔑᓂᑳᓱᐎᓐ ᐎᐗ ᒣᕆ ᐊᓯᒋ, ᐁ ᒥᓱᓯᓯᓕᒋ ᐁ ᑲᓄᔥᑲᔥᑖᐗᓱᓕᒋ᙮
ᑮ ᐃᑭᓐ ᒫᑲ, ᒣᒀᒡ ᐊᓐᑕ ᐁ ᐃᑖᒋᒃ ᑭᔑᑳᐗ ᑮ ᑎᐱᐸᓕᐗ ᑭᒋ ᐙᐸᒫᐗᓱᑦ᙮
ᑮ ᓂᑖᐎᑭᐁᐤ ᒫᑲ ᐅ ᓃᔥᑕᒧᔖᓇ, ᑮ ᐌᐌᑭᓀᐤ ᒫᑲ ᐌᐌᑭᓂᐎ ᐎᓛᒋᑲᓂᒃ, ᑮ ᐱᒥᔑᒣᐤ ᒫᑲ ᐊᐗᑳᓂᑲᒥᑯᒃ; ᐁᑳ ᐁ ᑮ ᑕᐙᓕᒃ ᑭᒋ ᐃᑖᒋᒃ ᐃᑖᐎᑲᒥᑯᒃ᙮ᒫᓂᔥᒑᓂᔑᐎᓕᓕᐗᒃ ᓀᔥᑕ ᐁᓐᒐᓚᒃ
ᐁᑯᑕ ᒫᑲ ᐊᔅᑮᒃ ᑮ ᐃᑖᐗᒃ ᒫᓂᔥᒑᓂᔑᐎᓕᓕᐗᒃ ᐁ ᐃᑖᒋᒃ ᓂᑖᐎᑭᒋᑲᓂᒃ, ᐁ ᑲᓇᐌᓕᒫᒋᒃ ᐅ ᒫᓂᔥᒑᓂᔑᒥᐙᐗ᙮
ᒫᑎᑲ ᒫᑲ ᑮ ᐯᒋ ᐅᑎᑎᑯᐌᐗᒃ ᐅᑎᐯᓕᒋᑫᐤ ᐅᑦ ᐁᓐᒐᓕᒪ, ᓀᔥᑕ ᒥᓯᐌ ᐙᔅᑲ ᑮ ᐙᓯᑌᓕᐤ ᐅᑎᐯᓕᒋᑫᐤ ᐅ ᒪᓂᑐᐙᔅᑌᐎᓐ; ᓈᔅᐱᒡ ᒫᑲ ᑮ ᓭᑭᓯᐗᒃ᙮
ᑮ ᐃᑎᑯᐗᒃ ᒫᑲ ᐁᓐᒐᓚ, ᐁᑳᐎᓚ ᓭᑭᓯᒃ: ᐌᓴ, ᒫᑎᑲ, ᑭ ᐯᑣᑎᓇᐗᐤ ᒥᓗ ᑎᐹᒋᒧᐎᓐ ᑫ ᐅᒋ ᓈᔅᐱᒡ ᒥᓚᐙᒋᑳᑌᒃ, ᑫ ᐋᔮᒋᒃ ᒥᓯᐌ ᐃᓕᓕᐗᒃ᙮
ᐌᓴ ᑭᓚᐗᐤ ᐅᒋ ᐊᓄᒡ ᑳ ᑭᔑᑳᒃ ᓂᑖᐎᑭᑦ ᑌᐱᑦ ᐅᑦ ᐃᑖᐎᓂᒃ ᐅᐱᒫᒋᐃᐌᐤ, ᐁᐗᒀᓇ ᙭ ᐅᑎᐯᓕᒋᑫᐤ᙮
ᐅᒪ ᒫᑲ ᑭ ᑳ ᑭᔅᑭᓄᐙᒋᑣᑯᓇᐗᐤ; ᑭ ᑳ ᒥᔅᑲᐙᐗᐤ ᐊᓇ ᐊᐱᔅᑕᐙᔑᔥ ᐁ ᐌᐌᑭᓈᑲᓂᐎᑦ ᐌᐌᑭᓂᐎ ᐎᓛᒋᑲᓂᒃ, ᐁ ᐱᒥᔑᒃ ᐊᐗᑳᓂᑲᒥᑯᒃ᙮
ᓴᔅᒋᑯᒡ ᒫᑲ ᐊᓇ ᐁᓐᒐᓪ ᑮ ᐯᒋ ᐎᒉᐎᑯ ᒥᔮᒪᐎᒥᒉᑎᓕᒋ ᑭᒋᑭᔑᑯᒃ ᑳ ᐃᑖᓕᒋ, ᐁ ᒫᒥᒋᒫᓕᒋ ᑭᒋᒪᓂᑐᐗ, ᐁ ᐃᑗᓕᒋ ᒫᑲ,
ᑲᑕ ᐎ ᒫᒥᒋᒪᐤ ᑭᒋᒪᓂᑐ ᑭᒋᑭᔑᑯᒃ, ᐊᔅᑮᒃ ᒫᑲ ᑲᑕ ᐎ ᐃᑕᑾᓐ ᑳᔮᒣᓕᑕᒧᐎᓐ, ᑲᑕ ᐎ ᔕᐌᓕᒫᐗᒃ ᐃᓕᓕᐗᒃ᙮
ᑮ ᐃᑭᓐ ᒫᑲ, ᑳ ᓇᒪᑎᑯᒋᒃ ᐁᓐᒐᓚ ᑭᒋᑭᔑᑯᒃ ᐁ ᐃᑐᑌᓕᒋ, ᒫᓂᔥᒑᓂᔑᐎᓕᓕᐗᒃ ᑮ ᐃᑎᑐᐗᒃ, ᐁᑯ ᐃᑐᑌᑕᐤ ᐯᑦᓕᔭᒥᒃ, ᑭᒋ ᐋᐸᑕᒪᒃ ᐅᒪ ᑫᒀᓐ ᑳ ᐃᑭᒃ, ᑳ ᑭᔅᑫᓕᑕᒥᐃᑕᒃ ᐅᑎᐯᓕᒋᑫᐤ᙮
ᐁᑯ ᑭᓕᐱ ᐱᐁᒋ ᐃᑐᑌᒋᒃ, ᑮ ᒥᔅᑲᐌᐗᒃ ᒫᑲ ᒣᕆᐊ, ᓀᔥᑕ ᒍᓯᐸ, ᓀᔥᑕ ᐊᐱᔅᑕᐙᔑᔕ ᐁ ᐱᒥᔑᓂᓕᒋ ᐋᐗᑳᓂᑲᒥᑯᒃ᙮
ᐃᔅᐱ ᒫᑲ ᑳ ᑮ ᐙᐸᑕᑭᒃ, ᑮ ᑭᔅᑫᓕᑖᑯᑖᐗᒃ ᒥᓯᐌ ᐙᔅᑳ ᐊᓂᐁᓕᐤ ᐃᑗᐎᓂᓕᐤ ᑳ ᑮ ᐎᑕᒪᐙᑲᓂᐎᒋᒃ ᐅᐅ ᐊᐙᔑᔕ ᐅᒋ᙮
ᒥᓯᐌ ᐊᓂᑭ ᒫᑲ ᑳ ᐯᑕᑭᒃ ᑮ ᒫᒪᔅᑳᑌᓕᑕᒶᒃ ᐊᓂᐃ ᑫᒀᓇ ᑳ ᐎᑕᒫᑯᒋᒃ ᒫᓂᔥᒑᓂᔑᐎᓕᓕᐗ᙮
ᒫᑲ ᒣᕆ ᑮ ᑲᓇᐌᓕᑕᒻ ᒥᓯᐌ ᐅᐅ ᑫᒀᓇ, ᓀᔥᑕ ᑮ ᒫᒥᑐᓀᓕᑕᒻ ᐅᑌᐃᒃ᙮
ᒫᓂᔥᒑᓂᔑᐎᓕᓕᐗᒃ ᒫᑲ ᑮ ᑭᐌᐗᒃ, ᐁ ᑭᔅᑕᒋᒫᒋᒃ ᓀᔥᑕ ᐁ ᒫᒥᒋᒫᒋᒃ ᑭᒋᒪᓂᑐᐗ ᒥᓯᐌ ᐊᓂᐃ ᑫᒀᓇ ᐅᒋ ᑳ ᑮ ᐯᑕᑭᒃ, ᓀᔥᑕ ᑳ ᑭ ᐙᐸᑕᑭᒃ, ᒬᒋ ᑳ ᑮ ᐃᔑ ᐎᑕᒫᒋᒃ᙮ᒋᓴᔅ ᐎᓚᑲᓂᐎᐤ
ᐃᔅᐱ ᒫᑲ ᑳ ᑎᐱᐸᓕᑭ ᔭᓇᓀᐤ ᑭᔑᑳᐗ ᑭᒋ ᑭᔅᑭᓄᐙᒋᔣᑲᓂᐎᑦ ᐊᓇ ᐊᐙᔑᔥ, ᒋᓴᔅ ᑮ ᐃᔑᓂᑳᑕᐤ, ᒬᒋ ᑳ ᑮ ᐃᔑ ᐎᓕᑯᑦ ᐁᓐᒐᓚ ᐸᒧᔑ ᐊᔮᑯᑦ ᐅᑳᐎᔭ ᐅᔅᐹᔮᓕᒃ᙮ᒋᓴᔅ ᐃᔑᐎᓚᑲᓂᐎᐤ ᑭᒋᐊᔭᒥᐁᐎᑲᒥᑯᒃ
ᐃᔅᐱ ᒫᑲ ᑳ ᑎᐱᐸᓕᓕᑭ ᑭᔑᑳᐗ ᑭᒋ ᐹᔦᑭᐃᑎᓱᑦ ᒣᕆ, ᑖᐱᔅᑯᒡ ᐁ ᐃᑗᒪᑲᓂᓕᒃ ᒧᓯᔅ ᐅᑦ ᐅᓚᔓᐌᐎᓐ, ᑮ ᐯᔑᐌᐗᒃ ᒋᕉᓴᓚᒥᒃ, ᑭᒋ ᐸᑭᑎᓇᒪᐙᒋᒃ ᐅᑎᐯᓕᒋᑫᐗ᙮
ᓀᔥᑕ ᑭᒋ ᐸᑭᑎᓂᑫᒋᒃ ᓵᓵᑭᐎᓕᐌᐎᓂᓕᐤ, ᒬᒋ ᐁ ᐃᑣᓂᐗᒃ ᐅᑎᐯᓕᒋᑫᐤ ᐅᑦ ᐅᓚᔓᐌᐎᓂᒃ, ᓂᔓ ᐅᒥᒥᐗ, ᓀᔥᑕᐱᑯ ᓂᔓ ᐅᒥᒥᔑᔕ᙮
ᒫᑎᑲ, ᒫᑲ, ᑮ ᐃᑖᐤ ᐃᓕᓕᐤ ᒋᕉᓴᓚᒥᒃ, ᓯᒥᔭᓐ ᐁ ᐃᔑᓂᑳᓱᑦ: ᐁᐗᑯ ᐊᐗ ᑮ ᒀᔭᔅᑭᑎᐤ ᓀᔥᑕ ᑮ ᐋᔭᒥᐁᐋᑎᓯᐤ, ᑮ ᐁᔑᓇᐙᑕᐌᐤ ᒫᑲ ᐃᔅᕃᐃᓚ ᐅ ᑲᑮᒋᐃᑯᓯᐎᓂᓕᐤ: ᑮ ᑭᑭᔥᑳᑯ ᒫᑲ ᐸᓓᑭ ᐊᒑᑾ᙮
ᑮ ᑭᔅᑫᓕᑕᒥᐃᑯ ᒫᑲ ᐸᓓᑭ ᐊᒑᑾ, ᐁᑳ ᑭᒋ ᐙᐸᑕᒃ ᓂᐱᐎᓂᓕᐤ ᐸᒧᔑ ᑮ ᐙᐸᒦᒫ ᐅᑎᐯᓕᒋᑫᐤ ᐅ ᙭ᑎᒪ᙮
ᐊᒑᑯᒃ ᒫᑲ ᑮ ᐅᒋ ᐯᒋ ᐱᑐᑫᐤ ᑭᒋᐋᔭᒥᐁᐎᑲᒥᑯᒃ; ᐃᔅᐱ ᒫᑲ ᐅᓂᑭᐃᑯᒫᐗᒃ ᐱᐁᒋ ᐱᑐᑲᐋᒋᒃ ᐊᓂᐃ ᐊᐙᔑᔕ ᒋᓴᓴ, ᑭᒋ ᑐᑕᒪᐙᒋᒃ ᑳ ᐃᑕᔅᑌᓕᒃ ᐅᓚᔓᐌᐎᓂᒃ,
ᐁᑯ ᐌᑎᓈᑦ ᐅᔅᐱᑐᓂᒃ, ᓀᔥᑕ ᑮ ᒫᒥᒋᒣᐤ ᑭᒋᒪᓂᑐᐗ, ᐁ ᐃᑗᑦ,
ᑌᐯᓕᒋᑫᔭᓐ, ᐁᑯ ᐁᓕᓇᐗᑦ ᑭᑦ ᐊᑑᔅᑫᓛᑲᓐ ᑭᒋ ᑭᑐᑌᑦ ᑳᔮᒣᓕᑕᒧᐎᓂᒃ, ᑳ ᐃᔑ ᐃᑗᔭᐸᓐ;
ᐌᓴ ᓂᔅᑭᔑᑾ ᐋᔕᔾ ᑮ ᐙᐸᑕᒧᒪᑲᓋ ᑭ ᐱᒫᒋᐃᐌᐎᓐ,
ᑳ ᑮ ᐋᔦᔅᑲᐎᑖᔭᓐ ᑭᒋ ᐙᐸᑕᑭᒃ ᒥᓯᐌ ᐃᓕᓕᐗᒃ;
ᐙᓭᔮᓯᐎᓐ ᑭᒋ ᐙᔅᑌᓇᒫᑯᒋᒃ ᒉᓐᑖᐃᓚᒃ, ᓀᔥᑕ ᐊᓂᒪ ᑫ ᐅᒋ ᑭᔅᑌᓕᑖᑯᓯᒋᒃ ᑭᑦ ᐃᓕᓕᒪᒃ ᐃᔅᕃᐃᓪ᙮
ᒍᓯᑉ ᒫᑲ ᓀᔥᑕ ᐊᐙᔑᔥ ᐅᑳᐎᔭ ᑮ ᒫᒪᔅᑳᑕᒶᒃ ᐊᓂᐃ ᑫᒀᓇ ᑳ ᐃᑖᑲᓂᐎᓕᒋ᙮
ᓯᒥᔭᓐ ᒫᑲ ᑮ ᒥᓦᑭᒧᐤ, ᓀᔥᑕ ᑮ ᐃᑌᐤ ᒣᕆᐊ ᐅᑳᐎᔭ, ᒫᑎᑲ, ᐊᐗ ᐊᐙᔑᔥ ᐸᑭᑎᓇᐤ ᑭᒋ ᐅᒋ ᐸᑭᔑᑭᒃ ᓀᔥᑕ ᒥᓇ ᑭᒋ ᐗᓂᔥᑳᒋᒃ ᒥᒉᑦ ᐃᔅᕃᐃᓕᒃ; ᓀᔥᑕ ᑖᐱᔅᑯᒡ ᑭᔅᑭᓄᐙᒋ ᐙᐸᑎᓕᐌᐎᓐ ᑫ ᒪᒋ ᐋᓕᒧᒋᑳᑌᒃ᙮
(ᐁᐁ, ᔑᒫᑲᓐ ᑲᑕ ᔖᐳᐸᓕᐤ ᑎᐱᓚᐌ ᑭᑦ ᐊᒑᑯᒃ ᓀᔥᑕ;) ᑭᒋ ᑭᔅᑫᓕᑖᑯᑖᑲᓂᐎᑭ ᐃᑌᓕᑕᒧᐎᓇ ᑳ ᐃᑕᑾᑭ ᒥᒉᑦ ᒥᑌᐃᒃ᙮
ᑮ ᐃᑖᐤ ᒫᑲ ᐊᐌᓇ ᐊᓇ ᐁ ᐃᔑᓂᑳᓱᑦ, ᐅᑭᔅᑭᐙᐃᑫᔅᑴᐤ, ᐸᓐᔫᐃᓪ ᐅᑖᓂᓴ, ᐁᓴᕐ ᐅ ᐯᔭᑯᑌᒥᒃ ᐁ ᐅᒌᑦ; ᓈᔅᐱᒡ ᑮ ᑭᔐᔮᑎᓯᐤ, ᓀᔥᑕ ᐃᔥᐱᔥ ᓂᔂᔅ ᐱᐴᓋ ᑮ ᐎᑭᒧᑯᐸᓐ ᐅ ᓈᐯᒪ ᐁ ᐅᔥᑭᓂᑭᔅᑴᐎᑦ ᐅᒋ:
ᑮ ᑭᑎᒫᑭᔅᑴᐎᐤ, ᓀᔥᑕ ᓈᓐᑕᐤ ᔭᓈᓀᒥᑕᓇᐤ ᓀᐅᔖᑉ ᓀᔥᑕ ᑮ ᑕᑐ ᐱᐴᓀᓯᐤ, ᐁᑳ ᑳ ᓈᑲᑕᒃ ᑭᒋᐋᔭᒥᐁᐎᑲᒥᑯᓕᐤ, ᒫᑲ ᑮ ᐊᑑᔅᑫᔅᑕᐌᐤ ᑭᒋᒪᓂᑐᐗ ᐁ ᓂᑲᓱᑦ ᓀᔥᑕ ᐁ ᐋᔭᒥᐋᑦ ᐁ ᑎᐱᔅᑳᓕᒃ ᓀᔥᑕ ᐁ ᑭᔑᑳᓕᒃ᙮
ᐎᓚ ᓀᔥᑕ ᐁᑯᔅᐱ ᐁ ᐯᒋ ᐱᑐᑫᑦ, ᑮ ᓇᓈᔅᑯᒣᐤ ᓀᔥᑕ ᐅᑎᐯᓕᒋᑫᐗ, ᑮ ᐋᓕᒧᒣᐤ ᒫᑲ ᐁ ᐋᔭᒥᐋᑦ ᒥᓯᐌ ᐊᓂᐃ ᑳ ᐯᔗᓕᑕᒥᓕᒋ ᐱᒫᒋᐃᐌᐎᓂᓕᐤ ᒋᕉᓴᓚᒥᒃ᙮ᓈᓴᕆᑦ ᐃᔑᑭᐙᓂᐗᓐ
ᐃᔅᐱ ᒫᑲ ᑳ ᑎᐱᑐᑕᑭᒃ ᒥᓯᐌ ᑫᒀᓇ ᐁ ᐃᑗᒪᑲᓂᓕᒃ ᐅᑦ ᐅᓚᔓᐌᐎᓐ ᐅᑎᐯᓕᒋᑫᐤ, ᑳᓕᓖᒃ ᑮ ᐃᔑ ᑭᐌᐗᒃ, ᑎᐱᓚᐌ ᐅᑦ ᐃᑖᐎᓂᐙᒃ ᓈᓴᕆᑦ᙮
ᐊᐙᔑᔥ ᒫᑲ ᑮ ᐊᑎ ᐅᐱᑭᐤ, ᓀᔥᑕ ᐋᒋᐱᑯ ᑮ ᓵᐱᐤ ᐅᑦ ᐊᒑᑯᒃ, ᐁ ᓵᑲᔅᑭᓀᔅᑳᑯᑦ ᑲᑫᑕᐌᓕᑕᒧᐎᓂᓕᐤ: ᑮ ᑭᑭᔥᑳᑯᐌᐤ ᒫᑲ ᑭᒋᒪᓂᑐᐗ ᐅ ᔕᐌᓕᒋᑫᐎᓂᓕᐤ᙮ᑮ ᒥᔅᑲᐌᐗᒃ ᒋᓴᓴ ᑭᒋᐊᔭᒥᐁᐎᑲᒥᑯᒃ
ᐅᓂᑭᐃᑾ ᒫᑲ ᑮ ᐃᑐᑌᓕᐗ ᒋᕉᓴᓚᒥᒃ ᒣᔕᑯᒧ ᐱᐴᓋ ᐁ ᒥᔮᔥᑳᑫᐎ ᒪᑯᔖᓂᐗᓂᓕᒃ᙮
ᐃᔅᐱ ᒫᑲ ᑳ ᓂᔓᔖᑉ ᐱᐴᓀᓯᑦ, ᑮ ᐃᑐᑌᓕᐗ ᒋᕉᓴᓚᒥᒃ, ᑖᐱᔅᑯᒡ ᑳ ᐃᑐᒋᑳᑌᒃ ᐁ ᒪᑯᔖᓂᐗᒃ᙮
ᐃᔅᐱ ᒫᑲ ᑳ ᑎᐱᐸᓕᑖᒋᒃ ᐊᓂᐃ ᑭᔑᑳᐗ, ᐁ ᐊᑎ ᑭᐌᒋᒃ, ᐊᓇ ᐊᐙᔑᔥ ᒋᓴᔅ ᓀᑌ ᑮ ᐃᑖᐤ ᒋᕉᓴᓚᒥᒃ; ᒍᓯᑉ ᒫᑲ ᓀᔥᑕ ᐅᑳᐎᔭ ᓇᒪᐎᓚ ᐅᒋ ᑭᔅᑫᓕᑕᒥᓕᐗ᙮
ᒫᑲ ᐎᓚᐗᐤ, ᐎᒉᐌᑐᑫ ᐁ ᒫᒪᐎ ᐱᒧᑌᓕᒋ ᐃᓕᓕᐗ, ᐁ ᐃᑌᓕᑕᑭᒃ, ᑮ ᐱᒧᑌᐗᒃ ᐯᔭᑯ ᑭᔑᑲᐤ; ᓀᔥᑕ ᑮ ᓈᓇᑕᐙᐸᒣᐗᒃ ᐃᑕ ᐁ ᐃᑖᓕᒋ ᐅ ᐙᑯᒫᑲᓂᐙᐗ ᓀᔥᑕ ᐅ ᑐᑌᒥᐙᐗ᙮
ᐃᔅᐱ ᒫᑲ ᐁᑳ ᒣᔅᑲᐙᒋᒃ, ᒥᓇ ᒋᕉᓴᓚᒥᒃ ᑮ ᐃᔑ ᑭᐌᐗᒃ, ᐁ ᓈᓇᑕᐙᐸᒫᒋᒃ᙮
ᑮ ᐃᑭᓐ ᒫᑲ ᑳ ᓂᔅᑐ ᑭᔑᑳᓕᒃ, ᑮ ᒥᔅᑲᐌᐗᒃ ᑭᒋᐊᔭᒥᐁᐎᑲᒥᑯᒃ, ᐁ ᐊᐱᓕᒋ ᒣᑴᔭᔥ ᐅᑭᔅᑭᓄᐊᒫᑫᐗ, ᐁ ᓇᑐᑕᐙᓕᒋ ᓀᔥᑕ ᐁ ᑲᑴᒋᒫᓕᒋ᙮
ᒥᓯᐌ ᒫᑲ ᐊᓂᑭ ᑳ ᐯᑕᐙᒋᒃ ᑮ ᒫᒪᔅᑳᑕᒬᐗᒃ ᐅ ᑲᑫᑕᐌᓕᑕᒧᐎᓂᓕᐤ ᓀᔥᑕ ᐅ ᓇᔥᑴᐗᔑᐃᐌᐎᓂᓕᐗ᙮
ᐃᔅᐱ ᒫᑲ ᐎᐋᐸᒫᒋᒃ, ᑮ ᒫᒪᔅᑳᑕᒶᒃ: ᑮ ᐃᑎᑯ ᒫᑲ ᐅᑳᐎᔭ, ᓂᑯᓯᔅ, ᑫᒀᓐ ᐌᒋ ᐅᒪ ᐃᔑ ᑐᑕᐎᔮᒃ? ᒫᑎᑲ, ᑯᑕᐎ ᓀᔥᑕ ᓂᓚ ᑭ ᑮ ᓈᓇᑕᐙᐸᒥᑎᓈᓐ ᐁ ᒥᔕᒣᓕᑕᒫᒃ᙮
ᑮ ᐃᑌᐤ ᒫᑲ, ᑖᓀᑭ ᐌᒋ ᓈᓇᑕᐙᐸᒥᔦᒃ? ᓇᒪ ᓈ ᑭ ᐅᒋ ᑭᔅᑫᓕᑌᓇᐗᐤ ᐁ ᐃᑌᓕᑖᑯᓯᔮᓐ ᑭᒋ ᑐᑕᒶᒃ ᓄᑖᐎ ᐅᑦ ᐃᑖᐸᑎᓯᐎᓐ?
ᓇᒪᐎᓚ ᒫᑲ ᑮ ᓂᓯᑐᑕᒶᒃ ᐊᓂᐁᓕᐤ ᐃᑗᐎᓂᓕᐤ ᑳ ᐃᑎᑯᒋᒃ᙮
ᑮ ᑭᐌ ᐎᒉᐌᐤ ᒫᑲ, ᑮ ᑕᑯᔑᓋᒃ ᒫᑲ ᓈᓴᕆᑎᒃ, ᓀᔥᑕ ᑮ ᑕᐸᑌᓕᒥᑎᓱᔅᑕᐌᐤ: ᒫᑲ ᐅᑳᐎᔭ ᑮ ᑲᓇᐌᓕᑕᒥᓕᐗ ᒥᓯᐌ ᐅᐅ ᐃᑗᐎᓇ ᐅᑌᐃᓕᐤ᙮
ᒋᓴᔅ ᒫᑲ ᐋᒋᐱᑯ ᑮ ᑲᑫᑕᐌᓕᑕᒻ, ᓀᔥᑕ ᑮ ᐊᑎ ᐅᐱᑭᐤ, ᐋᒋᐱᑯ ᒫᑲ ᑮ ᓵᑭᐃᑯ ᑭᒋᒪᓂᑐᐗ ᓀᔥᑕ ᐃᓕᓕᐗ᙮
ᐁ ᓂᔮᓚᓗᔖᑉ ᐱᐴᓂᓕᒃ ᒫᑲ ᐁ ᑎᐯᓕᒋᑫᑦ ᑕᐃᐱᕆᔭᔅ ᓯᓴᕐ, ᐸᓐᑎᔭᔅ ᐹᐃᓚᑦ ᐁ ᑎᐯᓕᑕᒃ ᒎᑎᐊ, ᓀᔥᑕ ᐦᐁᕋᑦ ᐁ ᑎᐯᓕᑕᒃ ᑳᓕᓕ, ᐎᒋᔖᓇ ᐱᓕᑉ ᒫᑲ ᐁ ᑎᐯᓕᑕᒃ ᐊᐃᑎᕆᐃᐊ, ᓀᔥᑕ ᑦᕌᑯᓇᐃᑕᔅ ᐊᔅᑭᓕᐤ, ᓀᔥᑕ ᓚᐃᓭᓂᔭᔅ ᐁ ᑎᐯᓕᑕᒃ ᐋᐸᓕᓂ,
ᐋᓇᔅ ᓀᔥᑕ ᑳᔭᐸᔅ ᐁ ᑭᒋ ᓵᓵᑭᐎᓕᐌᐎᓕᓕᐎᒋᒃ, ᒑᓐ ᓵᑲᕌᔭ ᐅᑯᓯᓴ ᑮ ᐅᑎᑎᑯᐌᐤ ᑭᒋᒪᓂᑐᐗ ᐅᑦ ᐋᔭᒥᐎᓂᓕᐤ ᐸᑾᑕᔅᑲᒥᑳᒃ᙮
ᑮ ᐯᒋ ᐃᑐᑌᐤ ᒫᑲ ᒥᓯᐌ ᐊᔅᑮᒃ ᐯᔓᒡ ᒐᕐᑕᓂᒃ, ᐁ ᐙᐎᑕᒃ ᐊᓂᐁᓕᐤ ᑴᔅᑳᑎᓯᐎᓂ ᓯᑲᐋᑖᑫᐎᓂᓕᐤ ᑭᒋ ᐅᒋ ᐌᐯᓕᒋᑳᑌᑭ ᒪᒋᑐᑕᒧᐎᓇ᙮
ᐁ ᐃᑕᓯᓇᐃᑳᑌᒃ ᒪᓯᓇᐃᑲᓂᒃ ᐃᑕ ᐁ ᐃᑕᒀᓂᓕᒃ ᐋᐃᓭᔭ ᐅᑭᔅᑭᐙᐃᑫᐤ ᐅᑦ ᐋᔭᒥᐎᓇ, ᐁ ᐃᑗᒪᑲᒃ, ᐅ ᐯᑖᑯᓯᐎᓐ ᐊᐌᓇ ᐁ ᑌᐺᑦ ᐸᑾᑕᔅᑲᒥᑳᒃ, ᐋᔦᔅᑲᐎᑕᒫᒃ ᑫ ᐃᔑ ᐯᒋ ᐃᑐᑌᑦ ᐅᑎᐯᓕᒋᑫᐤ, ᒀᔭᔅᑯᒧᑕᐙᒃ ᐅ ᒣᔅᑲᓇᐗ᙮
ᒥᓯᐌ ᑕᑐ ᐁ ᑕᐗᑎᓈᒃ ᑲᑕ ᒧᔥᑭᓇᑖᓂᐗᓐ, ᓀᔥᑕ ᒥᓯᐌ ᑕᑐ ᐗᒋ ᓀᔥᑕ ᐗᒋᔑᔥ ᑲᑕ ᑕᑕᑯᐃᑳᑌᐤ; ᐃᑕ ᐁ ᐙᑲᑭ ᑲᑕ ᒀᔭᔅᑯᑖᓂᐗᓋ, ᓀᔥᑕ ᐁ ᐸᐯᔅᒀᑭ ᒣᔅᑲᓇᐗ ᑲᑕ ᔓᔕᐎᑖᓂᐗᓋ;
ᒥᓯᐌ ᒫᑲ ᑳ ᐎᔮᓯᒋᒃ ᑲᑕ ᐙᐸᑕᒬᐗᒃ ᑭᒋᒪᓂᑐᐗ ᐅ ᐱᒫᒋᐃᐌᐎᓂᓕᐤ᙮
ᐁᑯ ᐁᑖᑦ ᒥᔮᒪᐎᒥᒉᑎᓕᒋ ᐃᓕᓕᐗ ᑳ ᐯᒋ ᓈᑎᑯᑦ ᑭᒋ ᓯᑲᐋᑖᑯᑦ, ᐅ ᐋᔮᓂᔅᑫ ᑭᓀᐱᑯᐎᔦᒃ, ᐊᐌᓇ ᑳ ᐎᑕᒫᑖᒃ ᑭᒋ ᐅᔑᑕᒣᒃ ᐋᑯᓚᐌᓯᐎᓐ ᑫ ᐅᑎᒋᐸᓕᒃ?
ᓄᑯᑖᒃ ᐃᓴ ᐁ ᐃᔑ ᒥᓂᔑᐗᒃ ᑴᔅᑳᑎᓯᐎᓐ; ᐁᑳᐎᓚ ᒫᑲ ᒫᒋ ᐃᑎᑎᓱᒃ, ᓂᑦ ᐋᔮᐙᓈᓐ ᐁᑉᕃᐋᒻ ᐁ ᐅᑖᐎᔮᒃ: ᐌᓴ ᑭᑦ ᐃᑎᓇᐗᐤ ᑭᒋᒪᓂᑐ ᐁ ᑲᔥᑭᑖᑦ ᐅᐅ ᐊᓯᓂᔭ ᑭᒋ ᐅᒋ ᐅᑕᐙᔑᒥᔑᑲᐙᑦ ᐁᑉᕃᐊᒪ᙮
ᐊᓄᒡ ᒫᑲ ᐊᓯᒋ ᒋᑲᐃᑲᓐ ᐃᑖᓂᑳᑌᐤ ᐁ ᐅᒉᐱᑭᐎᒋᒃ ᒥᔅᑎᑾᒃ: ᐁᐗᑯ ᐅᒋ ᒥᓯᐌ ᑕᑐ ᒥᔅᑎᒃ ᐁᑳ ᑳ ᓂᑕᐎᑭᑖᑦ ᒥᓗᒥᓇ ᑲᐗᐙᑲᓂᐎᐤ, ᒪᒎᔅᑕᐌᐱᓈᑲᓂᐎᐤ ᒫᑲ᙮
ᐃᓕᓕᐗᒃ ᒫᑲ ᑮ ᑲᑴᒋᒣᐗᒃ, ᐁ ᐃᑗᒋᒃ, ᑫᒀᓐ ᒫᑲ ᑫ ᑐᑕᒫᒃ?
ᓇᔥᑴᐗᔑᐁᐤ ᒫᑲ, ᐁ ᐃᑖᑦ, ᐊᓇ ᑳ ᐋᔮᑦ ᓂᔓ ᐱᓯᔅᑳᑲᓇ, ᐁᑯᔑ ᑲᑕ ᒥᓓᐤ ᐊᓂᐃ ᐁᑳ ᑳ ᐋᔭᓕᒋ: ᐊᓇ ᓀᔥᑕ ᑳ ᐋᔮᑦ ᒥᒋᒥᓕᐤ, ᐁᑯᔑ ᑖᐱᔅᑯᒡ ᓀᔥᑕ ᑲᑕ ᑐᑕᒻ᙮
ᐁᑯ ᒫᑲ ᐸᑉᓕᑳᓇᒃ ᐊᓯᒋ ᐱᐁᒋ ᐃᑐᑌᒋᒃ ᑭᒋ ᓯᑲᐋᑕᐙᑲᓂᐎᒋᒃ, ᓀᔥᑕ ᑮ ᐃᑌᐗᒃ, ᑫᔅᑭᓄᐊᒫᑫᔭᓐ, ᑫᒀᓐ ᑫ ᑐᑕᒫᒃ?
ᑮ ᐃᑌᐤ ᒫᑲ, ᐁᑳᐎᓚ ᐊᐙᓯᑌ ᐅᑎᓇᒧᒃ ᐃᔥᐱᔥ ᐊᓂᒪ ᑳ ᐃᑕᔓᒥᑲᐎᔦᒃ᙮
ᓇᑐᐸᓕᐎᓕᓕᐗᒃ ᓀᔥᑕ ᑮ ᑲᑴᒋᒣᐗᒃ, ᐁ ᐃᑗᒋᒃ, ᑫᒀᓐ ᓂᓚᓈᓐ ᓀᔥᑕ ᑫ ᑐᑕᒫᒃ?ᑮ ᐃᑌᐤ ᒫᑲ, ᐁᑳᐎᓚ ᐅᔑᑯᐃᒃ ᐊᐌᓇ, ᐁᑳᐎᓚ ᓀᔥᑕ ᑭᓛᔅᑭ ᒪᒥᔑᒥᒃ ᐊᐌᓇ; ᑌᐯᓕᑕᒧᒃ ᒫᑲ ᑭ ᑎᐸᐊᒫᑯᓰᐃᓂᐗᐤ᙮
ᒣᒀᒡ ᒫᑲ ᐃᓕᓕᐗᒃ ᐁ ᑴᑕᐎᐃᑌᓕᑕᑭᐤ, ᓀᔥᑕ ᒥᓯᐌ ᐃᓕᓕᐗᒃ ᐁ ᒫᒥᑐᓀᓕᒫᒋᐤ ᒑᓇ ᐅᑌᐃᐙᒃ ᑮᔥᐱᓐ ᐃᔮᐎᓕᑴ ᐊᓇ ᙭, ᓀᔥᑕᐱᑯ ᐁᑳ᙮
ᒑᓐ ᑮ ᓇᔥᑴᐗᔑᐃᐌᐤ, ᐁ ᐃᑖᑦ ᒥᓯᐌ ᐁ ᐃᑕᓯᓕᒋ, ᓂᓚ ᑖᐺ ᑮ ᓯᑲᐋᑖᑎᓇᐗᐤ ᓂᐱ ᐅᒋ; ᒫᑲ ᐊᐌᓇ ᐊᐙᓯᑌ ᐁ ᓱᑳᑎᓰᑦ ᐃᔥᐱᔥ ᓂᓚ ᐯᒋ ᐃᑐᑌᐤ, ᐅ ᒪᔅᑭᓯᓀᐋᐱᔭ ᓇᒪᐎᓚ ᓂᑦ ᐃᔅᐱᑌᓕᑖᑯᓯᓐ ᑭᒋ ᐊᐱᑯᓇᒶᒃ: ᐎᓚ ᑭ ᑳ ᓯᑲᐋᑖᑯᐗᐤ ᐸᓓᑭ ᐊᒑᑾ ᐅᒋ, ᓀᔥᑕ ᐃᔥᑯᑌᓕᐤ;
ᐅ ᐺᔮᔅᒋᒋᑲᓐ ᑕᑯᓇᒻ ᐅᒋᒌᒃ, ᒥᑐᓂ ᒫᑲ ᑲᑕ ᐹᔦᑭᑕᐤ ᐃᑕ ᐁ ᐃᔑ ᐸᑭᑎᓂᒥᒋ ᐅ ᐸᑴᔑᑲᓂᒥᓇ, ᑲᑕ ᒫᐗᒋᑕᐤ ᒫᑲ ᐸᑴᔑᑲᓂᒥᓇ ᐅ ᐸᑴᔑᑲᓂᑲᒥᑯᒃ; ᒫᑲ ᑲᑕ ᐃᔅᒀᓴᒻ ᓯᑭᐌᐸᓕᒋᑲᓂᓕᐤ ᐃᔥᑯᑌᒃ ᐁᑳ ᑫ ᐋᔅᑕᐌᓕᒃ᙮
ᒥᒉᑦ ᒫᑲ ᑯᑕᑭᔭ ᑫᒀᓇ ᐅ ᑲᑫᔅᑭᒥᐌᐎᓂᒃ ᑮ ᐙᐎᑕᒪᐌᐤ ᐃᓕᓕᐗ᙮
ᒫᑲ ᐦᐁᕋᑦ ᑳ ᑭᒋᐅᑭᒫᐎᑦ, ᐁ ᑮ ᑭᑐᑎᑯᑦ ᐦᐃᕈᑎᔭᓴ ᐅᒋ ᐎᒋᔖᓇ ᐱᓕᐸ ᐎᐎᓕᐗ, ᓀᔥᑕ ᒥᓯᐌ ᐊᓂᐃ ᑳ ᑳᓛᑕᓂᓕᑭ ᑳ ᑮ ᑐᑕᒃ ᐦᐁᕋᑦ,
ᑮ ᑐᑕᒻ ᐅᒣᓕᐤ ᐊᐙᓯᑌ ᐁ ᒫᓛᑕᓂᓕᒃ ᐃᔥᐱᔥ ᒥᓯᐌ, ᐁ ᑮ ᑭᐸᐙᑦ ᒑᓇ ᑭᐸᐅᑐᐎᑲᒥᑯᒃ᙮ᒋᓴᔅ ᓯᑲᐋᑖᐙᑲᓂᐎᐤ
ᐃᔅᐱ ᒫᑲ ᒥᓯᐌ ᐃᓕᓕᐗᒃ ᑳ ᓯᑲᐋᑕᐙᑲᓂᐎᒋᒃ, ᑮ ᐃᑭᓐ, ᒋᓴᔅ ᓀᔥᑕ ᐁ ᑮ ᓯᑲᐹᑕᐙᑲᓂᐎᑦ, ᓀᔥᑕ ᐁ ᐋᔭᒥᐋᑦ, ᑭᒋᑭᔑᒃ ᑮ ᐹᔅᑭᑌᐸᓕᐤ;
ᑮ ᐯᒋ ᓛᔑᔅᑖᑯ ᒫᑲ ᐸᓓᑭ ᐊᒑᑾ, ᐁ ᐎᔭᐎᓕᒋ, ᑖᐱᔅᑯᒡ ᐅᒥᒦᒃ, ᐯᑖᑯᓯᐎᓐ ᒫᑲ ᑭᒋᑭᔑᑯᒃ ᑮ ᐅᒋᐸᓕᐤ, ᐁ ᐃᑗᒪᑲᒃ, ᑭᓚ ᓂᑯᓯᔅ ᑳ ᓵᑭᐃᑖᓐ, ᑭᓚ ᓈᔅᐱᒡ ᑭ ᓇᐃᓚᐌᐃᓐ᙮ᐅᑖᓂᔅᑫ ᓂᑖᐎᑭᐎᓐ ᒋᓴᔅ
ᒋᓴᔅ ᒫᑲ ᓈᓐᑕᐤ ᑮ ᐊᑎ ᓂᔅᑐᒥᑕᓇᐤ ᐱᐴᓀᓯᐤ ᐁ ᐅᑯᓯᓯᒥᑯᑦ ᒍᓯᐸ, (ᐁ ᐃᑌᓕᒋᑳᑌᒃ,) ᐊᐗ ᒍᓯᑉ ᐁᐗᒀᓇ ᐦᐃᓛᐃ ᐅᑯᓯᓴ,
ᐁᐗᒀᓇ ᒫᑦᑖᑦ ᐅᑯᓯᓴ, ᐁᐗᒀᓇ ᓕᐸᐃ ᐅᑯᓯᓴ, ᐁᐗᒀᓇ ᒣᓪᑲᐃ ᐅᑯᓯᓴ, ᐁᐗᒀᓇ ᒑᓇ ᐅᑯᓯᓴ, ᐁᐗᒀᓇ ᒍᓯᑉ ᐅᑯᓯᓴ,
ᐁᐗᒀᓇ ᒫᑕᑖᔭᔅ ᐅᑯᓯᓴ, ᐁᐗᒀᓇ ᐁᒪᔅ ᐅᑯᓯᓴ, ᐁᐗᒀᓇ ᓀᐊᒻ ᐅᑯᓯᓴ, ᐁᐗᒀᓇ ᐁᔅᓚᐃ ᐅᑯᓯᓴ, ᐁᐗᒀᓇ ᓈᑭ ᐅᑯᓯᓴ,
ᐁᐗᒀᓇ ᒣᐋᑦ ᐅᑯᓯᓴ, ᐁᐗᒀᓇ ᒫᑕᑖᔭᔅ ᐅᑯᓯᓴ, ᐁᐗᒀᓇ ᓯᒥᔭᐃ ᐅᑯᓯᓴ, ᐁᐗᒀᓇ ᒍᓯᑉ ᐅᑯᓯᓴ, ᐁᐗᒀᓇ ᒎᑕ ᐅᑯᓯᓴ,
ᐁᐗᒀᓇ ᒎᐊᓇ ᐅᑯᓯᓴ, ᐁᐗᒀᓇ ᕆᓴ ᐅᑯᓯᓴ, ᐁᐗᒀᓇ ᓱᕋᐸᐱᓐ ᐅᑯᓯᓴ, ᐁᐗᒀᓇ ᓴᓓᑎᔭᓪ ᐅᑯᓯᓴ, ᐁᐗᒀᓇ ᓂᕋᐃ ᐅᑯᓯᓴ,
ᐁᐗᒀᓇ ᒣᓪᑲᐃ ᐅᑯᓯᓴ, ᐁᐗᒀᓇ ᐋᑕᐃ ᐅᑯᓯᓴ, ᐁᐗᒀᓇ ᑯᓵᒻ ᐅᑯᓯᓴ, ᐁᐗᒀᓇ ᐁᓪᒧᑖᒻ ᐅᑯᓯᓴ, ᐁᐗᒀᓇ ᐊᕐ ᐅᑯᓯᓴ,
ᐁᐗᒀᓇ ᒍᓯ ᐅᑯᓯᓴ, ᐁᐗᒀᓇ ᐁᓕᐁᓴᕐ ᐅᑯᓯᓴ, ᐁᐗᒀᓇ ᒍᕆᒻ ᐅᑯᓯᓴ, ᐁᐗᒀᓇ ᒫᑦᑕᑦ ᐅᑯᓯᓴ, ᐁᐗᒀᓇ ᓕᐸᐃ ᐅᑯᓯᓴ,
ᐁᐗᒀᓇ ᒥᓕᔭ ᐅᑯᓯᓴ, ᐁᐗᒀᓇ ᒥᓈᓐ ᐅᑯᓯᓴ, ᐁᐗᒀᓇ ᒫᑕᑕ ᐅᑯᓯᓴ, ᐁᐗᒀᓇ ᓀᑖᓐ ᐅᑯᓯᓴ, ᐁᐗᒀᓇ ᑌᐱᑦ ᐅᑯᓯᓴ,
ᐁᐗᒀᓇ ᒉᓯ ᐅᑯᓯᓴ, ᐁᐗᒀᓇ ᐅᐯᑦ ᐅᑯᓯᓴ, ᐁᐗᒀᓇ ᐳᐋᔅ ᐅᑯᓯᓴ, ᐁᐗᒀᓇ ᓵᓪᒪᓐ ᐅᑯᓯᓴ, ᐁᐗᒀᓇ ᓀᐋᓴᓐ ᐅᑯᓯᓴ,
ᐁᐗᒀᓇ ᐊᒥᓇᑖᑉ ᐅᑯᓯᓴ, ᐁᐗᒀᓇ ᐁᕌᒻ ᐅᑯᓯᓴ, ᐁᐗᒀᓇ ᐁᔅᕋᒻ ᐅᑯᓯᓴ, ᐁᐗᒀᓇ ᐯᕇᔅ ᐅᑯᓯᓴ, ᐁᐗᒀᓇ ᒎᑕ ᐅᑯᓯᓴ᙮
ᐁᐗᒀᓇ ᒉᑲᑉ ᐅᑯᓯᓴ, ᐁᐗᒀᓇ ᐋᐃᓯᒃ ᐅᑯᓯᓴ, ᐁᐗᒀᓇ ᐁᑉᕃᐋᒻ ᐅᑯᓯᓴ, ᐁᐗᒀᓇ ᑌᕋ ᐅᑯᓯᓴ, ᐁᐗᒀᓇ ᓀᑲᕐ ᐅᑯᓯᓴ
ᐁᐗᒀᓇ ᓭᕋᒃ ᐅᑯᓯᓴ, ᐁᐗᒀᓇ ᕃᑲᐤ ᐅᑯᓯᓴ, ᐁᐗᒀᓇ ᐯᓓᒃ ᐅᑯᓯᓴ, ᐁᐗᒀᓇ ᐦᐃᐸᕐ ᐅᑯᓯᓴ, ᐁᐗᒀᓇ ᓭᓚ ᐅᑯᓯᓴ,
ᐁᐗᒀᓇ ᑫᓈᓐ ᐅᑯᓯᓴ, ᐁᐗᒀᓇ ᐋᕐᐹᒃᓵᑦ ᐅᑯᓯᓴ, ᐁᐗᒀᓇ ᓭᒻ ᐅᑯᓯᓴ, ᐁᐗᒀᓇ ᓄᐊ ᐅᑯᓯᓴ, ᐁᐗᒀᓇ ᓓᒣᒃ ᐅᑯᓯᓴ,
ᐁᐗᒀᓇ ᒫᑑᓴᓚ ᐅᑯᓯᓴ, ᐁᐗᒀᓇ ᐃᓇᒃ ᐅᑯᓯᓴ, ᐁᐗᒀᓇ ᒉᕆᑦ ᐅᑯᓯᓴ, ᐁᐗᒀᓇ ᒣᓕᓖᓐ ᐅᑯᓯᓴ, ᐁᐗᒀᓇ ᑫᓈᓐ ᐅᑯᓯᓴ,
ᐁᐗᒀᓇ ᐁᓇᔅ ᐅᑯᓯᓴ, ᐁᐗᒀᓇ ᓭᑦ ᐅᑯᓯᓴ, ᐁᐗᒀᓇ ᐋᑕᒻ ᐅᑯᓯᓴ, ᐁᐗᒀᓇ ᑭᒋᒪᓂᑐ ᐅᑯᓯᓴ᙮
ᒋᓴᔅ ᑲᑴᒋᐋᑳᓂᐎᐤ
ᒋᓴᔅ ᒫᑲ, ᐁ ᓵᑲᔅᑭᓀᔅᑳᑯᑦ ᐸᓓᑭ ᐊᒑᑾ, ᒐᕐᑕᓂᒃ ᑮ ᐅᒋ ᑭᐌᐤ, ᓀᔥᑕ ᑮ ᐃᑐᑕᐃᑯ ᐊᒑᑾ ᐸᑾᑕᔅᑲᒥᑳᒃ,
ᓀᒥᑕᓇᐤ ᑭᔑᑳᐗ ᐁ ᑲᑴᒋᐃᑯᑦ ᒪᒋᒪᓂᑐᐗ᙮ ᒣᒀᒡ ᒫᑲ ᐊᓂᐃ ᐁ ᑭᔑᑳᓕᑭ ᓇᒪᐎᓚ ᑫᒀᓕᐤ ᑮ ᐅᒋ ᒥᒋᐤ: ᐃᔅᐱ ᒫᑲ ᑳ ᐳᓂᐸᓕᓕᑭ, ᐁᑯ ᐙ ᒥᒋᓱᑦ᙮
ᑮ ᐃᑎᑯ ᒫᑲ ᒪᒋᒪᓂᑐᐗ, ᑮᔥᐱᓐ ᑭᒋᒪᓂᑐ ᐌᑯᓯᓯᒥᔅᑴ, ᐃᑕᔓᐙᔥ ᐊᐗ ᐊᓯᓂ ᑭᒋ ᐊᓚᑯᓈᐎᑦ᙮
ᒋᓴᔅ ᒫᑲ ᑮ ᓇᔥᑴᐗᔑᐁᐤ, ᐁ ᐃᑗᑦ, ᐃᑕᓯᓇᐃᑳᑌᐤ, ᐃᓕᓕᐤ ᓇᒪᐎᓚ ᑲᑕ ᐱᒫᑎᓯᐤ ᐱᔑᔑᒃ ᐊᓚᑲᓈᐗ ᐅᒋ, ᒫᑲ ᒥᓯᐌ ᑕᑐ ᐅᑦ ᐋᔭᒥᐎᓂᓕᐤ ᑭᒋᒪᓂᑐ ᐅᒋ᙮
ᒪᒋᒪᓂᑐ ᒫᑲ ᐁ ᓵᑲᒋᐌᑕᐋᑦ ᐁ ᐃᔅᐸᑎᓈᓕᒃ ᐗᒌᒃ, ᓴᔅᒋᑯᒡ ᑮ ᐙᐸᑎᓓᐤ ᒥᓯᐌ ᐅᑭᒫᐎᐎᓇ ᐊᔅᑮᒃ᙮
ᒪᒋᒪᓂᑐ ᒫᑲ ᑮ ᐃᑌᐤ, ᒥᓯᐌ ᐅᒪ ᑲᔥᑭᐅᐎᓐ ᑭ ᑳ ᒥᓕᑎᓐ, ᓀᔥᑕ ᐁᔅᐱᒋ ᑭᔅᑌᓕᑖᑾᑭ: ᐌᓴ ᓂ ᑮ ᐸᑭᑎᓇᒫᑲᐎᓐ ᓀᔥᑕ ᐊᐌᓇ ᐱᑯ ᐙ ᒥᓚᑭ ᓂ ᒥᓚᐤ᙮
ᑮᔥᐱᓐ ᒫᑲ ᑫ ᓇᐗᑮᔅᑕᐎᐗᓀ, ᒥᓯᐌ ᑭ ᑳ ᑎᐱᓚᐌᐎᓰᓐ᙮
ᒋᓴᔅ ᒫᑲ ᑮ ᓇᔥᑴᐗᔑᐁᐤ, ᐁ ᐃᑖᑦ, ᓂᔅᐱᔅᑾᓂᒃ ᐃᔑ ᐃᑐᑌ, ᓭᑖᓐ; ᐌᓴ ᐃᑕᓯᓇᐃᑲᑌᐤ, ᑭ ᑳ ᓇᐗᑮᔅᑕᐗᐤ ᐅᑎᐯᓕᒋᑫᐤ ᑭ ᑭᒋᒪᓂᑐᒻ, ᐎᓚ ᓀᔥᑕ ᐱᑯ ᑭ ᑳ ᐊᑑᔅᑫᔅᑕᐗᐤ᙮
ᑮ ᐯᒋ ᐃᑐᑕᐁᐤ ᒫᑲ ᒋᕉᓴᓚᒥᒃ, ᑮ ᑌᑕᓓᐤ ᒫᑲ ᑕᑯᒡ ᐃᑕ ᐁ ᐃᔥᐹᓕᒃ ᑭᒋᐋᔭᒥᐁᐎᑲᒥᑯᒃ, ᑮ ᐃᑌᐤ ᒫᑲ, ᑮᔥᐱᓐ ᑭᒋᒪᓂᑐ ᐌᑯᓯᓯᒥᔅᑴ, ᓂᒋᒀᔥᑯᑎ ᐅᑕ ᐅᒋ:
ᐌᓴ ᐃᑕᓯᓇᐃᑳᑌᐤ, ᑲᑕ ᐃᑕᔓᐙᑌᐤ ᐅᑦ ᐁᓐᒐᓕᒪ ᑭᓚ ᐅᒋ, ᑭᒋ ᑲᓇᐌᓕᒥᔅᑭᒃ;
ᓀᔥᑕ ᐅᒋᒋᐙᒃ ᑭ ᑳ ᐋᓱᓂᑾᒃ; ᐁᑳ ᑭᒋ ᐅᑕᒥᑎᑖᔭᓐ ᑮᓯᑦ ᐊᓯᓂᒃ᙮
ᒋᓴᔅ ᒫᑲ ᐁ ᓇᔥᑴᐗᔑᐋᑦ, ᑮ ᐃᑌᐤ, ᐃᑣᓂᐗᓐ, ᐁᑳᐎᓚ ᑭ ᑳ ᑲᑴᒋᐋᐤ ᐅᑎᐯᓕᒋᑫᐤ ᑭ ᑭᒋᒪᓂᑐᒻ᙮
ᐃᔅᐱ ᒫᑲ ᒪᒋᒪᓂᑐ ᑳ ᑮ ᑮᔑᑖᑦ ᒥᓯᐌ ᑲᑴᒋᐃᐌᐎᓂᓕᐤ, ᑮ ᓇᑲᑌᐤ ᐎᓕᐱᔉ᙮ᒋᓴᔅ ᑭᒋᑖᐤ ᐅᑕᑐᔅᑫᐎᓐ ᑳᓕᓕᒃ
ᒋᓴᔅ ᒫᑲ ᑮ ᐃᔑ ᑭᐌᐤ ᑳᓕᓖᒃ ᐊᒑᑾ ᐅ ᑲᔥᑭᐅᐎᓂᓕᒃ: ᑮ ᒫᒪᔅᑲᑖᒋᒪᐤ ᒫᑲ ᒥᓯᐌ ᐁᔅᐱᔖᒃ ᐊᔅᑮᒃ ᐙᔅᑲ᙮
ᑮ ᑭᔅᑭᓄᐊᒫᑫᐤ ᒫᑲ ᐅᑦ ᐋᔭᒥᐁᐎᑲᒥᑯᓖᒃ, ᐁ ᑭᔅᑖᒋᒥᑯᑦ ᒥᓯᐌ ᐊᐌᓕᐗ᙮ᒋᓴᔅ ᐋᑕᐌᓕᒫᑲᓂᐎᐤ ᓈᓴᕆᑎᒃ
ᑮ ᐯᒋ ᐃᑐᑌᐤ ᒫᑲ ᓈᓴᕆᑎᒃ, ᐃᑕ ᐁ ᑮ ᐅᐱᑭᐋᑲᓂᐎᑦ: ᑫᔮᐸᒡ ᒫᑲ ᑳ ᐋᔨᑐᑕᒃ, ᑮ ᐱᑐᑫᐤ ᐋᔭᒥᐁᐎᑲᒥᑯᒃ ᐁ ᐋᔭᒥᐁᑭᔑᑳᓕᒃ, ᑮ ᓂᐸᐎᐤ ᒫᑲ ᑭᒋ ᐋᔭᒥᒋᑫᑦ᙮
ᑮ ᒥᓚᐤ ᒫᑲ ᐅ ᒪᓯᓇᐃᑲᓐ ᐅᑭᔅᑭᐙᐃᑫᐤ ᐋᐃᓭᔭ, ᐃᔅᐱ ᒫᑲ ᑳ ᐋᐸᐊᒃ ᒪᓯᓇᐃᑲᓂᓕᐤ, ᑮ ᒥᔅᑲᒻ ᐃᑕ ᐁ ᒪᓯᓇᐃᑳᑌᓕᒃ,
ᐅᑎᐯᓕᒋᑫᐤ ᐅᑦ ᐊᒑᑾ ᓂ ᑭᑭᔥᑳᑯᓕᐗ, ᐌᓴ ᓂ ᑮ ᑕᒪᔅᑯᓂᒃ ᑭᒋ ᑎᐹᒋᒧᔅᑕᐗᑭᒃ ᒥᓗᐋᒋᒧᐎᓂᓕᐤ ᐊᓂᑭ ᑳ ᑭᑎᒫᑭᓯᒋᒃ; ᓂ ᑮ ᐯᒋᑎᔕᐅᒃ ᑭᒋ ᒥᓇᐋᒋᐊᑭᒃ ᐊᓂᑭ ᑳ ᐱᑯᑌᐁᒋᒃ, ᑭᒋ ᑎᐹᒋᒧᔅᑕᐗᑭᒃ ᐋᐸᐊᒫᑫᐎᓂᓕᐤ ᐊᓂᑭ ᑳ ᐋᐗᑳᓂᐎᒋᒃ, ᓀᔥᑕ ᐙᐱᐎᓂᓕᐤ ᐊᓂᑭ ᐁᑳ ᑳ ᐙᐱᒋᒃ, ᑭᒋ ᐋᐸᐗᑭᒃ ᐊᓂᑭ ᑳ ᐅᑐᑭᓯᒋᒃ,
ᑭᒋ ᑎᐹᑐᑕᒶᒃ ᐅᑎᐯᓕᒋᑫᐤ ᐅ ᒥᓜᓕᑖᑯᓯᐎ ᐱᐴᓐ᙮
ᐁᑯ ᑭᐸᐊᒃ ᒪᓯᓇᐃᑲᓂᓕᐤ, ᑮ ᒥᓓᐤ ᒫᑲ ᐊᑑᔅᑫᓛᑲᓇ, ᓀᔥᑕ ᑮ ᓇᐊᐱᐤ᙮ ᓱᑲ ᒫᑲ ᑮ ᑲᓇᐙᐸᒥᑯ ᒥᓯᐌ ᐊᓂᐃ ᑳ ᐃᑖᓕᒋ ᐋᔭᒥᐁᐎᑲᒥᑯᒃ᙮
ᒥᓯᐌ ᒫᑲ ᑮ ᑎᐹᒋᒣᐗᒃ, ᓀᔥᑕ ᑮ ᒫᒪᔅᑳᑕᒬᐗᒃ ᐊᓂᐃ ᔕᐌᓕᒋᑫᐎ ᐋᔭᒥᐎᓇ ᑳ ᐅᒋᐸᓕᓕᑭ ᐅᑐᓂᓕᒃ᙮ ᑮ ᐃᑗᐗᒃ ᒫᑲ, ᓇᒪ ᓈ ᐊᐗ ᒍᓯᑉ ᐅᑯᓯᓴ?
ᑮ ᐃᑌᐤ ᒫᑲ, ᑫᒋᓈᔥ ᑭ ᑳ ᐃᔑᓇᐗᐤ ᐅᒪ ᑭᑫᑕᐎᐃᑗᐎᓐ, ᓇᑕᑯᓚᓐ, ᒥᓇᐙᒋᐃᑎᓱ: ᒥᓯᐌ ᑫᒀᓇ ᑳ ᐎᑕᒫᑲᐎᔮᒃ ᑳ ᐋᔨᑐᒋᑳᑌᑭ ᑲᐸᕐᓀᔭᒥᒃ, ᐅᑕ ᓀᔥᑕ ᑐᑕ ᑎᐱᓚᐌ ᑭᑦ ᐊᔅᑮᒃ᙮
ᑮ ᐃᑗᐤ ᒫᑲ, ᑖᐺ ᑭᑦ ᐃᑎᓇᐗᐤ, ᐅᑭᔅᑭᐙᐃᑫᐤ ᓇᒪᐎᓚ ᐱᓯᔅᑫᓕᒪᐤ ᑎᐱᓚᐌ ᐅᑦ ᐊᔅᑮᒃ᙮
ᒫᑲ ᑖᐺ ᑭ ᐎᑕᒫᑎᓇᐗᐤ, ᑮ ᐃᑖᐗᒃ ᐃᔅᕃᐃᓕᒃ ᒥᒉᑦ ᑭᑎᒫᑭᔅᑴᐗᒃ ᒣᒀᒡ ᐁ ᐅ ᑭᔑᑳᒥᑦ ᐃᓛᐃᒐ, ᐃᔅᐱ ᐁ ᑮ ᑭᐳᐃᑳᑌᒃ ᑭᔑᒃ ᐃᔥᐱᔥ ᓂᔅᑐ ᐱᐴᓋ ᓀᔥᑕ ᓂᑯᑣᓱ ᐱᓯᒶ, ᐃᔅᐱ ᓈᔅᐱᒡ ᑳ ᑲᐗᑲᑖᓂᐗᒃ ᒥᓯᐌ ᐁᔅᐱᔖᒃ ᐊᓂᒪ ᐊᔅᑮᒃ;
ᒫᑲ ᐃᓛᐃᒐ ᓇᒪᐃᓚ ᑮ ᐃᔑᑎᔕᐗᐤ ᑭᒋ ᓇᑕᐙᐸᒫᑦ ᐊᓂᐃ ᐃᔅᑴᐗ, ᐱᑯ ᓴᕃᑉᑕᐃᒃ, ᐃᑖᐎᓂᒃ ᓴᐃᑕᓂᒃ, ᑭᒋ ᓇᑕᐙᐸᒫᑦ ᑭᑎᒫᑭᔅᑴᐗ᙮
ᓀᔥᑕ ᒥᒉᑦ ᐅᓓᑉᕈᓯᐃᑖᔅᐱᓀᐗᒃ ᑮ ᐃᑖᐙᒃ ᐃᔅᕃᐃᓕᒃ ᒣᒀᒡ ᐁ ᐅ ᑭᔑᑳᒥᑦ ᐃᓛᐃᒐ ᐅᑭᔅᑭᐗᐃᑫᐤ; ᓇᒪᐎᓚ ᐊᐌᓇ ᐁ ᐃᑕᓯᒋᒃ ᑮ ᐅᒋ ᐹᔦᑭᐊᐤ, ᐱᑯ ᓀᐊᒫᓐ ᓯᕆᐊᐃᓕᓕᐤ᙮
ᒥᓯᐌ ᐊᓂᑭ ᒫᑲ ᐋᔭᒥᐁᐎᑲᒥᑯᒃ ᑳ ᐃᑖᒋᒃ, ᐃᔅᐱ ᐱᐁᑕᑭᒃ ᐅᐅ ᑫᒀᓇ, ᑮ ᓵᑲᔅᑭᓀᔅᑳᑯᐗᒃ ᐋᑯᓚᐌᓯᐎᓂᓕᐤ,
ᑮ ᐸᓯᑯᐗᒃ ᒫᑲ, ᓀᔥᑕ ᐃᑖᐎᓂᒃ ᑮ ᐅᒋ ᐗᓚᐎᑎᔑᓀᐗᒃ, ᑮ ᐃᑐᑕᐁᐗᒃ ᒫᑲ ᐊᓐᑕ ᐁ ᐋᒪᑎᓂᓕᒃ ᐗᒋᔑᔑᓕᐤ ᐃᑕ ᑳ ᐅᔑᑖᓂᐗᓂᓕᒃ ᐅᑦ ᐃᑖᐎᓂᐗᐤ, ᑭᒋ ᐊᒋᒋ ᓂᑕᒋᐌᐱᓈᒋᒃ᙮
ᒫᑲ ᐎᓚ, ᐁ ᔖᐳᔥᑲᐙᑦ ᑮ ᑭᑐᑌᐤ᙮ᐃᓕᓕᐤ ᑳ ᑭᑭᔅᑳᑯᑦ ᒪᒋ ᐊᒑᑾ
ᑮ ᐯᒋ ᐃᑐᑌᐤ ᒫᑲ ᑲᐸᕐᓀᔭᒥᒃ, ᐃᑖᐎᓐ ᑳᓕᓖᒃ, ᑮ ᑭᔅᑭᓄᐊᒪᐌᐤ ᒫᑲ ᐁ ᐋᔭᒥᐁᑭᔑᑳᓕᑭ᙮
ᑮ ᒫᒪᔅᑳᑕᒬᐗᒃ ᒫᑲ ᐅ ᑭᔅᑭᓄᐊᒫᑫᐎᓂᓕᐤ; ᐌᓴ ᐅᑦ ᐋᔭᒥᐎᓐ ᑮ ᓱᑳᑎᓯᒪᑲᓂᓕᐤ᙮
ᐋᔭᒥᐁᐎᑲᒥᑯᒃ ᒫᑲ ᑮ ᐃᑖᐤ ᐃᓕᓕᐤ ᑳ ᐋᔭᐎᒫᑦ ᐅᑦ ᐊᒑᑾ ᐎᓕᐱ ᐊᒑᒃ, ᑮ ᑌᐺᐤ ᒫᑲ, ᐁ ᑭᔗᐌᑦ,
ᐁ ᐃᑗᑦ, ᐁᑳᐎᓚ ᐱᒣᓕᒥᓈᓐ: ᑖᓂ ᑭᓚ ᑫ ᐃᑖᐸᒋᐃᑖᒃ, ᑭᓚ ᒋᓴᔅ, ᓇᓴᕋᑎᒃ ᑳ ᐅᒋᔭᓐ? ᑭ ᐯᒋ ᓂᔑᐗᓈᒋᐃᓈᓐ ᓈ? ᑭ ᑭᔅᑫᓕᒥᑎᓐ ᐊᐌᓇ ᑭᓚ; ᐅ ᐸᓓᑭᓯᒪ ᑭᒋᒪᓂᑐ᙮
ᒋᓴᔅ ᒫᑲ ᑮ ᑭᑐᑌᐤ, ᐁ ᐃᑗᑦ, ᐁᑳ ᑭᑐ, ᐯᒋ ᐗᓚᐙᔅᑲᐤ ᒫᑲ᙮ ᐃᔅᐱ ᒫᑲ ᒪᒋ ᐊᒑᒃ ᑳ ᑮ ᑲᐎᐌᐱᓈᑦ ᑌᑖᐎᒡ, ᑭ ᐯᒋ ᐗᓚᐎᔅᑲᐌᐤ, ᓇᒪ ᓀᔥᑕ ᑮ ᐋᑯᐁᐤ᙮
ᒥᓯᐌ ᐁ ᐃᑕᓯᒋᒃ ᒫᑲ ᑮ ᒫᒪᔅᑳᑕᒶᒃ, ᓀᔥᑕ ᑮ ᐋᔭᒥᐃᑐᐗᒃ, ᐁ ᐃᑗᒋᒃ, ᑫᑯ ᐋᔭᒥᐎᓐ ᐅᒪ! ᐌᓴ ᑌᐯᓕᒋᑫᐎᓂᓕᐤ ᓀᔥᑕ ᑲᔥᑭᐅᐎᓂᓕᐤ ᐅᒋ ᐅᓚᔓᐙᑌᐤ ᐎᓕᐱ ᐊᒑᑾ, ᐯᒋ ᐗᓚᐎᐸᓕᐗ ᒫᑲ᙮
ᑮ ᒫᒪᔅᑳᑖᒋᒪᐤ ᒫᑲ ᒥᓯᐌ ᐁᔅᐱᔖᒃ ᐊᔅᑮᒃ ᐗᔅᑲ᙮ᒋᓴᔅ ᒥᓇᐙᒋᐁᐤ ᒥᒉᑦ ᐃᓕᓕᐗ
ᐊᔭᒥᐁᐎᑳᒥᑯᒃ ᒫᑲ ᑮ ᐅᒋ ᐊᓚᐃᐤ, ᓀᔥᑕ ᑮ ᐱᑐᑫᐌᐤ ᓵᐃᒪᓇ ᐎᑭᓕᒃ: ᒫᑲ ᐎᐗ ᐅᑳᐎᓕᐗ ᑮ ᐅᑎᑎᑯᓕᐗ ᑭᒋ ᑭᓯᓱᐎ ᐃᑖᔅᐱᓀᐎᓂᓕᐤ; ᐁᑯ ᒫᑲ ᓀᑐᑕᒪᐙᒋ ᑭᒋ ᒥᓇᐙᒋᐋᑦ᙮
ᑮ ᑕᑯᑳᐸᐎᔅᑕᐌᐤ ᒫᑲ, ᓀᔥᑕ ᑮ ᑭᑐᑕᒻ ᑭᓯᓱᐎ ᐃᑖᔅᐱᓀᐎᓂᓕᐤ; ᐁᑯ ᓀᑲᑎᑯᓕᒋ᙮ ᑡᔦᒃ ᒫᑲ ᑮ ᐗᓂᔥᑲᐤ, ᓀᔥᑕ ᑮ ᐸᒥᐁᐤ᙮
ᐃᔅᐱ ᒫᑲ ᐁ ᐊᑎ ᐸᑭᔑᒧᑦ ᐱᓯᒻ, ᒥᓯᐌ ᐊᓂᑭ ᑳ ᐋᔭᐙᒋᒃ ᐊᓂᐃ ᓇᓈᑲᐤ ᑳ ᐃᑖᔅᐱᓀᓕᒋ, ᑮ ᐯᑐᐌᐗᒃ; ᑮ ᓵᒥᓀᐤ ᒫᑲ ᒥᓯᐌ ᑕᑐ ᐁ ᐃᑕᓯᓕᒋ, ᓀᔥᑕ ᑮ ᒥᓇᐙᒋᐁᐤ᙮
ᒪᒋ ᐊᒑᑾᒃ ᒫᑲ ᒥᒉᑦ ᑮ ᐅᒋ ᐗᓚᐙᔅᑲᐌᐗᒃ, ᐁ ᑌᐺᒋᒃ, ᓀᔥᑕ ᐁ ᐃᑗᒋᒃ, ᑭᓚ ᐁᐗᑯ ᙭, ᑭᒋᒪᓂᑐ ᐅᑯᓯᓴ᙮ᐎᓚ ᒫᑲ, ᐁ ᑭᑐᑖᑦ, ᑮ ᑭᑕᐊᒪᐌᐤ ᐁᑳ ᑭᒋ ᐋᔭᒥᓕᒋ: ᐌᓴ ᑮ ᑭᔅᑫᓕᑕᒥᓕᐗ ᐁ ᐋᐎᑦ ᙭᙮ᒋᓴᔅ ᑭᔅᑭᓄᐊᒫᑫᐤ ᐲᒋ ᒎᐗᒃ ᐅᑕᔭᒥᐁᐎᑲᒥᑯᐗᒃ
ᐃᔅᐱ ᒫᑲ ᐎᐋᐸᓂᓕᒃ ᑮ ᑭᑐᑌᐤ, ᐁ ᐃᑐᑌᑦ ᐊᓐᑕ ᐁ ᐸᑾᑌᓕᑖᑾᒃ; ᑮ ᓈᓇᑕᐗᐸᒥᑯ ᒫᑲ ᐃᓕᓕᐗ, ᓀᔥᑕ ᑮ ᐯᒋ ᓈᑎᑯ, ᓀᔥᑕ ᑮ ᑭᐱᒋᐃᑯ, ᐁᑳ ᑭᒋ ᓇᑲᑖᑦ᙮
ᑮ ᐃᑌᐤ ᒫᑲ, ᔮᓕᑌᓪ ᓂ ᑳ ᑎᐹᑐᑕᒸᓐ ᑭᒋᒪᓂᑐ ᐅᑦ ᐅᑭᒫᐎᐎᓐ ᑯᑕᑭᔭ ᐃᑖᐎᓂᒃ ᐊᓯᒋ; ᐌᓴ ᐁᐗᑯ ᐌᒋ ᐯᒋᑎᔕᐅᑳᐎᔮᓐ᙮
ᑮ ᑲᑫᔅᑭᒥᐌᐤ ᒫᑲ ᐋᔭᒥᐁᐎᑲᒥᑯᒃ ᑳᓕᓕᒃ ᑳ ᐃᑕᑾᓂᓕᑭ᙮
ᒋᓴᔅ ᓇᑐᒣᐤ ᐅᑭᔅᑭᓋᐊᒫᐙᑲᓇ
ᑮ ᐃᑭᓐ ᒫᑲ, ᐁ ᒫᑯᔥᑳᑯᑦ ᐃᓕᓕᐗ ᑭᒋ ᐯᑕᒸᓕᒋ ᑭᒋᒪᓂᑐᐗ ᐅᑦ ᐋᔭᒥᐎᓂᓕᐤ, ᑮ ᓂᐸᐎᐤ ᔑᔓᒡ ᑭᓀᓴᕆᑦ ᓵᑲᐃᑲᓂᒃ,
ᑮ ᐙᐸᑕᒻ ᒫᑲ ᓂᔓ ᓈᐱᑾᓇ ᐁ ᐊᑯᑎᓂᓕᑭ ᓵᑲᐃᑲᓂᒃ: ᒫᑲ ᐅᓄᑕᒣᓭᐗᒃ ᑮ ᓇᑲᑕᒶᒃ, ᐁ ᑭᒋᔅᑖᐸᐗᓛᒋᒃ ᐅᑦ ᐋᓚᐱᐙᐗ᙮
ᑮ ᐳᓯᐤ ᒫᑲ ᐯᔭᒃ ᐊᓂᐃ ᓈᐱᒀᓂᒃ, ᓵᐃᒪᓇ ᐁ ᑎᐱᓚᐌᐎᓯᓕᒋ, ᑮ ᓇᑐᑕᒪᐌᐤ ᒫᑲ ᐋᐱᔑᔥ ᑭᒋ ᒧᔖᐗᐊᒥᓕᒋ᙮ ᐁᑯ ᓀᐊᐱᑦ, ᓀᔥᑕ ᑫᔅᑭᓄᐊᒪᐙᑦ ᐃᓕᓕᐗ ᓈᐱᒀᓂᒃ ᐅᒋ᙮
ᐃᔅᐱ ᒫᑲ ᑳ ᐳᓂ ᐋᔭᒥᑦ, ᑮ ᐃᑌᐤ ᓵᐃᒪᓇ, ᒧᔕᐗᐊ ᐃᑕ ᐁ ᑭᔥᑳᔭᐙᒃ, ᐸᑲᔅᑕᐌᐅᑯᒃ ᒫᑲ ᑭᑦ ᐊᓚᐱᐙᐗᒃ ᑭᒋ ᐱᑕᐅᓛᔦᒃ᙮
ᓵᐃᒪᓐ ᒫᑲ ᐁ ᓇᔥᑴᐗᔑᐋᑦ, ᑮ ᐃᑌᐤ, ᑫᔅᑭᓄᐊᒫᑫᔭᓐ, ᓂ ᑮ ᐋᐸᑎᓯᓈᓐ ᐁᔅᑲᓂ ᑎᐱᔅᑳᒃ, ᓇᒪ ᒫᑲ ᓂ ᑮ ᐅᒋ ᐱᑕᐅᓛᓈᓐ; ᐁᓕᐌᒃ ᒫᑲ ᐁ ᐃᑗᔭᓐ ᑭᓚ, ᓂ ᑳ ᐸᑲᔅᑕᐌᐗᐤ ᐊᓚᐱ᙮
ᑮ ᐙᔅᑎᓇᒪᐌᐗᔅ ᒫᑲ ᐎᒋᓄᑕᒣᓭᐙᐗ, ᑳ ᐃᑖᓕᒋ ᑯᑕᒃ ᓈᐱᒀᓂᒃ, ᑭᒋ ᐯᒋ ᐎᒋᐃᑯᒋᒃ᙮ ᐁᑯ ᐱᐁᒋ ᐃᔑᒋᒣᒋᒃ, ᒥᑐᓂ ᒫᑲ ᑮ ᓵᑲᔅᑭᓇᑕᐗᒃ ᑖᐱᔅᑯᒡ ᓈᐱᒀᓇ, ᐁᑯ ᐁᑎ ᑯᓵᐯᓕᑭ᙮
ᐃᔅᐱ ᓵᐃᒪᓐ ᐱᑕᕐ ᐎᐋᐸᑕᒃ, ᑮ ᐸᑭᔑᓐ ᒋᓴᓴ ᐅᒋᑾᓂᓕᒃ, ᐁ ᐃᑗᑦ, ᓇᑲᔑᓐ, ᐌᓴ ᓂ ᒪᒋ ᐃᓕᓕᐎᓐ, ᐅ ᑌᐯᓕᒋᑫᔭᓐ᙮
ᐌᓴ ᑮ ᒫᒪᔅᑳᑕᒻ, ᓀᔥᑕ ᒥᓯᐌ ᑳ ᐎᒉᐎᑯᑦ ᑳ ᐃᔅᐱᒋ ᒥᒉᑦ ᓇᒣᓴ ᑳ ᐱᑕᐅᓛᒋᒃ:
ᐊᓯᒋ ᓀᔥᑕ ᒉᒻᔅ ᓀᔥᑕ ᒑᓐ, ᓭᐱᑎ ᐅᑯᓯᓴ, ᓵᐃᒪᓐ ᐎᒋᓄᑕᒣᓭᐗ᙮ ᒋᓴᔅ ᒫᑲ ᑮ ᐃᑌᐤ ᓵᒪᓇ, ᐁᑳᐎᓚ ᓭᑭᓯ; ᐊᓄᒡ ᐅᒋ ᑭ ᑳ ᐱᑕᐅᓛᐗᒃ ᐃᓕᓕᐗᒃ᙮
ᐃᔅᐱ ᒫᑲ ᑳ ᓈᑕᑳᒣᐅᑖᒋᒃ ᐅ ᓈᐱᒀᓂᐙᐗ, ᑮ ᓇᑲᑕᒶᒃ ᒥᓯᐌ, ᓀᔥᑕ ᑮ ᓄᔅᐱᓇᑌᐗᒃ᙮ᒋᓴᔅ ᒥᓇᐙᒋᐁᐤ ᓈᐯᐗ
ᑮ ᐃᑭᓐ ᒫᑲ, ᒣᒀᒡ ᐁ ᐃᑖᑦ ᐯᔭᒃ ᐃᑖᐎᓂᒃ, ᒫᑎᑲ, ᐃᓕᓕᐤ ᐁ ᓵᑲᔅᑭᓀᑦ ᓓᑉᕈᓯᐃᑖᔅᐱᓀᐎᓂᓕᐤ; ᐁᐗᑯ, ᐁ ᐙᐸᒫᑦ ᒋᓴᓴ, ᑮ ᐅᑎᑕᐱᐸᓕᐅ, ᓀᔥᑕ ᑮ ᓇᑐᑕᒪᐌᐤ, ᐁ ᐃᑗᑦ, ᑌᐯᓕᒋᑫᔭᓐ, ᑮᔥᐱᓐ ᐎ ᑐᑕᒪᓀ ᑭ ᑳ ᑮ ᐹᔦᑭᐃᓐ᙮
ᐁᑯ ᔑᐅᐎᓂᔅᑫᓕᑦ, ᓀᔥᑕ ᑮ ᓵᒥᓀᐤ, ᐁ ᐃᑗᑦ, ᓂ ᐎ ᑐᑌᓐ, ᐹᔨᑭᓯ ᐃᓴ᙮ ᑣᔦᒃ ᒫᑲ ᓓᑉᕈᓯᐃᑖᔅᐱᓀᐎᓂᓕᐤ ᑮ ᓇᑲᑎᑯ᙮
ᑮ ᐋᔨᒋᒣᐤ ᒫᑲ ᐁᑳ ᑭᒋ ᐎᑕᒪᐙᓕᒋ ᐊᐌᓕᐙ: ᒫᑲ ᑭᑐᑌ, ᐙᐸᑎᓐ ᒫᑲ ᑭᔮᐎᓕᐤ ᓵᓵᑭᐎᓕᐌᐎᓕᓕᐤ, ᓀᔥᑕ ᐸᑭᑎᓕᑫ ᑮ ᐹᔦᑭᐃᑯᓯᐎᓐ ᐅᒋ, ᑖᐱᔅᑯᒡ ᐁ ᑮ ᐃᑕᔓᐌᑦ ᒧᓯᔅ, ᑭᒋ ᑭᔅᑫᓕᑕᒥᐃᑯᒋᒃ᙮
ᒫᑲ ᐋᒋᐱᑯ ᐊᐙᓯᑌ ᑮ ᒫᒪᔅᑲᑖᒋᒪᐤ: ᓈᔅᐱᒡ ᒫᑲ ᒥᔮᒪᐎᒥᒉᑎᒋᒃ ᐃᓕᓕᐗᒃ ᑮ ᒫᒪᐎ ᐯᒋ ᐃᑐᑌᐗᒃ ᑭᒋ ᐯᑕᑭᒃ, ᓀᔥᑕ ᑭᒋ ᒥᓇᐙᒋᐃᑯᒋᒃ ᐅᑦ ᐃᑖᔅᐱᓀᐎᓂᐙᐗ᙮
ᑮ ᐃᑐᑌᐤ ᒫᑲ ᐸᑾᑕᔅᑲᒥᑲᒃ, ᐁᑯ ᐁ ᐋᔭᒥᐋᑦ᙮ᒋᓴᔅ ᒥᓇᐙᒋᐁᐤ ᓇᓇᒫᔅᐱᓀ ᓈᐯᐗ
ᑮ ᐃᑭᓐ ᒫᑲ, ᐯᔭᑾᐤ ᐁ ᑭᔑᑳᓕᒃ, ᒣᒀᒡ ᐁ ᑭᔅᑭᓄᐊᒫᑫᑦ, ᐸᕋᓯᔭᒃ ᓀᔥᑕ ᐅᓚᔓᐌᐎᓂ ᐅᑭᔅᑭᓄᐊᒫᑫᐗᒃ ᐊᓐᑕ ᑮ ᐊᐱᐗᒃ, ᑳ ᐯᒋ ᐅᑐᑌᒋᒃ ᒥᓯᐌ ᑕᑐ ᐃᑖᐎᓂᒃ ᑳᓕᓕᒃ ᓀᔥᑕ ᒎᑎᐊᐃᒃ, ᓀᔥᑕ ᒋᕉᓴᓚᒥᒃ; ᐅᑎᐯᓕᒋᑫᐤ ᒫᑲ ᐅ ᑲᔥᑭᐅᐎᓐ ᑮ ᐃᑕᑾᓂᓕᐤ ᑭᒋ ᒥᓇᐙᒋᐃᑯᒋᒃ᙮
ᒫᑎᑲ, ᒫᑲ, ᐃᓕᓕᐗᒃ ᑮ ᐯᔑᐌᐗᒃ ᓂᐯᐎᓂᒃ ᐃᓕᓕᐗ ᐁ ᐅᑎᑎᑯᓕᒋ ᓇᓇᒫᔅᐱᓀᐎᓂᓕᐤ: ᑮ ᑯᒋ ᐱᑐᑲᐁᐗᒃ ᒫᑲ ᑭᒋ ᐱᒥᔑᒫᒋᒃ ᐅᑎᔥᑳᐤ ᒋᓴᓴ᙮
ᐃᔅᐱ ᒫᑲ ᐁᑳ ᑳ ᒥᔅᑲᐙᑕᒋᒃ ᐃᑕ ᑫ ᐅᒋ ᐱᑐᑲᐋᒋᒃ, ᐁ ᐃᔅᐱᒋ ᒥᒉᑎᓕᒋ ᐃᓕᓕᐗ, ᐃᑐᑌᐗᒃ ᑕᑯᒡ ᐙᔅᑳᔨᑲᓂᒃ, ᓀᔥᑕ ᑮ ᐸᑭᑖᐱᑫᓀᐗᒃ ᔖᐳ ᐊᑾᓇᐃᑲᓂᒃ, ᐊᓯᒋ ᐅ ᓂᐯᐎᓂᓕᐤ ᑌᑖᐎᒡ ᐅᑎᔥᑳᐤ ᒋᓴᓴ᙮
ᐃᔅᐱ ᒫᑲ ᐎᐋᐸᑕᒸᑦ ᐅ ᑖᐺᔦᓕᑕᒧᐎᓂᓕᐤ ᑮ ᐃᑌᐤ, ᐃᓕᓕᐤ, ᑭ ᒪᒋᑐᑕᒧᐎᓇ ᑭ ᐁᐯᓕᑕᒫᑲᐎᓐ᙮
ᐅᒪᓯᓇᐃᑫᐗᒃ ᒫᑲ ᓀᔥᑕ ᐸᕋᓯᔭᒃ ᑭ ᒫᒋ ᒫᒥᑐᓀᓕᑕᒶᒃ, ᐁ ᐃᑗᒋᒃ, ᐊᐌᓇ ᐊᐗ ᑳ ᐹᔅᑖᒧᑦ? ᐊᐌᓇ ᑫ ᑮ ᐌᐯᓕᑕᒫᑫᑦ ᒪᒋᑐᑕᒧᐎᓇ ᐱᑯ ᑭᒋᒪᓂᑐ?
ᒫᑲ ᐃᔅᐱ ᒋᓴᔅ ᓀᓯᑕᐌᓕᑕᒸᑦ ᐅ ᒥᑐᓀᓕᒋᑫᐎᓂᓕᐗ, ᐁ ᓇᔥᑴᐗᔑᐃᐌᑦ, ᑮ ᐃᑌᐤ, ᑫᒀᓐ ᒥᐋᒥᑐᓀᓕᑕᒣᒃ ᑭᑌᐃᐙᒃ?
ᑖᓂᒪ ᐊᐙᓯᑌ ᐎᐁᑕᒃ ᑭᒋ ᐃᑣᓂᐗᒃ, ᑭ ᒪᒋᑐᑕᒧᐎᓇ ᑭ ᐌᐯᓕᑕᒫᑲᐎᓐ, ᓀᔥᑕᐱᑯ ᑭᒋ ᐃᑣᓂᐗᒃ, ᐗᓂᔥᑳ, ᐱᒧᑌ ᒫᑲ?
ᒫᑲ ᑭᒋ ᑭᔅᑫᓕᑕᒣᒃ ᐃᓕᓕᐎᑯᓯᓵᓐ ᐁ ᐋᔮᑦ ᑲᔥᑭᐅᐎᓂᓕᐤ ᐅᑕ ᐊᔅᑮᒃ ᑭᒋ ᐌᐯᓕᑕᒫᑫᑦ ᒪᒋᑐᑕᒧᐎᓇ, (ᑮ ᐃᑌᐤ ᐅᓇᓇᒫᔅᐱᓀᐗ,) ᑭᑦ ᐃᑎᓐ, ᐗᓂᔥᑳ, ᐅᑎᓇ ᓀᔥᑕ ᑭ ᓂᐯᐎᓐ, ᐃᑐᑌ ᒫᑲ ᑭ ᐙᔅᑳᔨᑲᓂᒥᒃ
ᑣᔦᒃ ᒫᑲ ᑮ ᐗᓂᔥᑲᐤ ᐁ ᐙᐸᒥᑯᑦ, ᓀᔥᑕ ᑮ ᐅᑎᓇᒻ ᐊᓂᐁᓕᐤ ᑳ ᐊᔥᐱᔑᒧᑦ, ᑮ ᑭᑐᑌᐤ ᒫᑲ ᑭᒋ ᐃᑐᑌᑦ ᐅ ᐙᔅᑳᔨᑲᓂᒥᒃ, ᐁ ᑭᔅᑖᒋᒫᑦ ᑭᒋᒪᓂᑐᐗ᙮
ᒥᓯᐌ ᐁ ᐃᑕᓯᒋᒃ ᒫᑲ ᑮ ᒫᒪᔅᑳᑕᒶᒃ, ᓀᔥᑕ ᑮ ᑭᔅᑖᒋᒣᐗᒃ ᑭᒋᒪᓂᑐᐗ, ᓀᔥᑕ ᑮ ᓵᑲᔅᑭᓀᔅᑳᑯᐗᒃ ᓭᑭᓯᐎᓂᓕᐤ, ᐁ ᐃᑗᒋᒃ, ᑭ ᑮ ᐙᐸᑌᓈᓇᐤ ᒫᒪᔅᑳᒋ ᑫᒀᓇ ᐊᓄᒡ ᑳ ᑭᔑᑳᒃ᙮ᒋᓴᔅ ᓇᑐᒣᐤ ᓕᐹᐃᔭ
ᑳ ᐳᓂᐸᓕᑭ ᒫᑲ ᐅᐅ ᑫᒀᓇ ᑮ ᑭᑐᑌᐤ, ᑮ ᐙᐸᒣᐤ ᒫᑲ ᐸᑉᓕᑳᓇ ᓕᐹᐃ ᐁ ᐃᔑᓂᑳᓱᓕᒋ, ᐁ ᐊᐱᓕᒋ ᐃᑕ ᐁ ᐅᑎᓂᒥᒋ ᑎᐯᓕᒋᑫᐎ ᔔᓕᐋᓇ: ᑮ ᐃᑌᐤ ᒫᑲ, ᓄᔅᐱᓇᔑᓐ᙮
ᒥᓯᐌ ᒫᑲ ᑮ ᓇᑲᑕᒻ, ᓀᔥᑕ ᐁ ᐸᓯᑯᑦ, ᑮ ᓄᔅᐱᓇᑌᐤ᙮
ᓕᐹᐃ ᒫᑲ ᑮ ᐅᔑᑕᒪᐌᐤ ᑭᒋ ᒪᑯᔐᐎᓂᓕᐤ ᑎᐱᓚᐌ ᐅ ᐙᔅᑳᔨᑲᓂᒥᒃ; ᑮ ᐃᑕᐗᒃ ᒫᑲ ᐁ ᒥᒉᑎᒋᒃ ᐸᑉᓕᑳᓇᒃ, ᓀᔥᑕ ᑯᑕᑭᔭᒃ, ᑳ ᐎᑕᐱᒫᒋᒃ᙮
ᒫᑲ ᐅ ᒪᓯᓇᐃᑫᒥᐙᐗ ᓀᔥᑕ ᐸᕋᓯᔭᒃ ᑮ ᐙᔦᔥ ᐃᑎᒣᐗᒃ ᐅ ᑭᔅᑭᓄᐊᒪᐙᑲᓇ, ᐁ ᐃᑗᒋᒃ, ᑖᓀᑭ ᐌᒋ ᐎᒋᒥᒋᓱᒣᑾᒃ ᓀᔥᑕ ᐎᒋᒥᓂᑴᒣᑾᒃ ᐸᑉᓕᑳᓇᒃ ᓀᔥᑕ ᐅᒪᒋᑖᐗᒃ?
ᒋᓴᔅ ᒫᑲ ᐁ ᓇᔥᑴᐗᔑᐃᐌᑦ ᑮ ᐃᑌᐤ, ᐊᓂᑭ ᑳ ᒥᓗᐋᔮᒋᒃ ᓇᒪᐎᓚ ᓇᑕᐌᓕᒣᐗᒃ ᓇᑕᑯᓚᓇ, ᒫᑲ ᐊᓂᑭ ᑳ ᐋᑯᓯᒋᒃ᙮
ᓇᒪᐎᓚ ᓂ ᑮ ᐯᒋ ᐃᑐᑖᓐ ᑭᒋ ᓇᑐᒪᑭᒃ ᐅᒀᔭᔅᑭᑖᑎᓯᐗᒃ, ᒫᑲ ᐅᒪᒋᑣᐗᒃ ᑭᒋ ᑴᔅᑳᑎᓯᒋᒃ᙮ᑫᒀᓐ ᐌᒋ ᓂᑳᓯᒋᒃ
ᑮ ᐃᑌᐗᒃ ᒫᑲ, ᑖᓀᑭ ᐌᒋ ᒑᓐ ᐅ ᑭᔅᑭᓄᐊᒪᐙᑲᓇ ᒥᒉᑡᐤ ᓂᑲᓱᓕᒋ, ᓀᔥᑕ ᐋᔭᒥᐋᓕᒋ, ᐊᓯᒋ ᓀᔥᑕ ᐸᕋᓯᔭᒃ ᐅ ᑭᔅᑭᓄᐊᒪᐙᑲᓂᐙᐗ; ᒫᑲ ᑭᓚ ᑭ ᑭᔅᑭᓄᐊᒪᐙᑲᓇᒃ ᒥᒋᓱᐗᒃ ᓀᔥᑕ ᒥᓂᑴᐗᒃ?
ᑮ ᐃᑌᐤ ᒫᑲ, ᑭ ᑲᔥᑭᑖᓇᐗᐤ ᓈ ᑭᒋ ᑐᑕᐎᒣᑾᒃ ᐅᔥᑭᓈᐯᐙᓐ ᐅ ᑐᑌᒪ ᑭᒋ ᓂᑲᓱᓕᒋ ᒣᒀᒡ ᐅᔥᑭᓈᐯᐙᓐ ᐁ ᐎᒉᐙᑦ?
ᒫᑲ ᑭᔑᑳᐗ ᑲᑕ ᐅᑎᒋᐸᓕᐗ ᐃᔅᐱ ᑫ ᒪᔅᑲᒫᑲᓂᐎᓕᒋ ᐅᔥᑭᓈᐯᐙᓇ, ᐁᑯ ᒫᑲ ᑫ ᓂᑲᓱᓕᒋ ᒣᒀᒡ ᐊᓂᐃ ᐁ ᑭᔑᑳᓕᑭ᙮
ᓇᒪᐎᓚ ᓀᔥᑕ ᐃᓕᓕᐤ ᐱᑕᐊᒻ ᐅᔥᑭ ᔓᒥᓈᐳᓕᐤ ᑳᔮᔑ ᐎᒀᒃ; ᑮᔥᐱᓐ ᒫᑲ ᑐᑕᑫ, ᐅᔥᑭ ᔓᒥᓈᐳ ᑲᑕ ᐹᑲᐸᓕᑖᒪᑲᓐ ᐎᒀᔭ, ᐁᑯ ᑫ ᓯᑭᐸᓕᒃ, ᐎᒀᔭ ᒫᑲ ᑲᑕ ᓂᔑᐗᓈᑕᓋ᙮
ᒫᑲ ᐅᔥᑭ ᔓᒥᓈᐳ ᔮᓕᑌᓪ ᑲᑕ ᐱᑕᐃᑳᑌᐤ ᐅᔥᑭ ᐎᒀᒃ; ᐁᑯ ᒫᑲ ᑖᐱᔅᑯᒡ ᑫ ᑲᓇᐌᓕᒋᑳᑌᑭ᙮
ᓇᒪᐎᓚ ᐊᐌᓇ ᓀᔥᑕ, ᐁ ᑮ ᒥᓂᑴᑦ ᑳᔮᔑ ᔓᒥᓈᐳᓕᐤ, ᑣᔦᒃ ᓇᑕᐌᓕᑕᒻ ᐅᔥᑭ ᔓᒥᓈᐳᓕᐤ; ᐌᓴ ᐃᑗᐤ, ᐊᓂᒪ ᑳᔭᔥ ᐊᐙᓯᑌ ᐎᑳᑲᒥᓐ᙮
ᑲᑴᒋᑫᒧᐎᓐ ᐁ ᐋᔭᒥᐁᐎᑭᔑᑳᒃ ᐅᒋ
ᑮ ᐃᑭᓐ ᒫᑲ ᒣᒀᒡ ᐊᓂᒪ ᓂᔓ ᐁ ᐋᔭᒥᐁᑭᔑᑳᒃ ᑭᐃᔥᑾ ᐊᓂᒪ ᓃᔥᑕᒻ, ᑮ ᔖᐳᑕᐌᔥᑲᒻ ᒪᑖᒥᓇ ᓂᑖᐎᑭᒋᑲᓇ; ᐅ ᑭᔅᑭᓄᐊᒪᐙᑲᓇ ᒫᑲ ᑮ ᒫᒪᓂᐱᑌᓕᐗ ᒪᑖᒥᓇ ᐁ ᐅᔅᑎᒀᓂᐎᓕᒋ, ᓀᔥᑕ ᑮ ᒧᐌᓕᐗ, ᐁ ᒥᒥᑯᓈᓕᒋ ᐅᒋᒋᓕᒃ᙮
ᑮ ᐃᑎᑯᐗᒃ ᒫᑲ ᐋᑎᑦ ᐸᕋᓯᔭ, ᑖᓀᑭ ᐌᒋ ᑐᑕᒣᒃ ᐊᓂᒪ ᐁᑳ ᑳ ᐅᓚᔓᐌᓕᑖᑾᒃ ᐁ ᐋᔭᒥᐁᑭᔑᑳᒃ?
ᒋᓴᔅ ᒫᑲ ᐁ ᓇᔥᑴᐗᔑᐋᑦ, ᑮ ᐃᑌᐤ, ᓇᒪ ᓈ ᑭᐅᒋ ᐋᔭᒥᑖᓇᐗᐤ ᐅᒪ ᐃᔥᐱᔥ, ᑳ ᑮ ᑐᑕᒃ ᑌᐱᑦ, ᐃᔅᐱ ᐙ ᒥᒋᓱᑦ, ᐊᓂᐃ ᓀᔥᑕ ᑳ ᐎᒉᐎᑯᑦ;
ᑳ ᐃᔑ ᐱᑐᑫᐙᑦ ᑭᒋᒪᓂᑐᐗ ᐅ ᐙᔅᑳᔨᑲᓂᒥᓕᒃ, ᐁ ᑮ ᐅᑎᓈᑦ, ᐁ ᑮ ᒧᐙᑦ ᒫᑲ ᐅᓚᔅᑣᑯᐎ ᐊᓚᑯᓈᐗ, ᓀᔥᑕ ᑳ ᒥᓛᑦ ᐊᓯᒋ ᐊᓂᐃ ᑳ ᐎᒉᐎᑯᑦ; ᐁᑳ ᑳ ᐅᓚᔓᐌᓕᑖᑾᒃ ᐊᐌᓇ ᑭᒋ ᒧᐙᑦ ᐱᑯ ᓵᓵᑭᐎᓕᐌᐎᓕᓕᐗᒃ?
ᑮ ᐃᑌᐤ ᒫᑲ, ᐃᓕᓕᐎᑯᓯᓵᓐ ᑎᐯᓕᑕᒻ ᓀᔥᑕ ᐁ ᐋᔭᒥᐁᑭᔑᑳᓕᒃ᙮ᒋᓴᔅ ᒥᓇᐙᒋᐁᐤ ᓈᐯᐗ ᐁ ᒫᔅᑭᒋᒉᓕᒋ
ᑮ ᐃᑭᓐ ᒫᑲ ᑯᑕᑭᓕᐤ ᐁ ᐋᔭᒥᐁᑭᔑᑳᓕᒃ, ᑮ ᐱᑐᑫᐤ ᐋᔭᒥᐁᐎᑲᐅᑯᒃ ᓀᔥᑕ ᑮ ᑭᔅᑭᓄᐊᒫᑫᐤ; ᐁᑯᑕ ᒫᑲ ᐁᑖᑦ ᐃᓕᓕᐤ ᐁ ᓂᐱᒪᑲᓂᓕᒃ ᐅ ᑭᒋᓂᔉ᙮
ᐅᒪᓯᓇᐃᑫᐗᒃ ᒫᑲ ᓀᔥᑕ ᐸᐃᕋᓯᔭᒃ ᑮ ᓈᓈᑲᒋᐁᐗᒃ, ᑮᔥᐱᓐ ᑫ ᒥᓇᐙᒋᐃᐌᓕᑴ ᐁ ᐋᔭᒥᐁᑭᔑᑳᓕᒃ; ᑭᒋ ᑮ ᒥᔅᑲᑭᒃ ᑫ ᐅᒋ ᒫᒥᔑᒫᒋᒃ᙮
ᒫᑲ ᑮ ᑭᔅᑫᓕᑕᒬᐤ ᐅ ᒥᑐᓀᓕᒋᑫᐎᓂᓕᐗ, ᓀᔥᑕ ᑮ ᐃᑌᐤ ᐊᓂᐃ ᐃᓕᓕᐗ ᑳ ᓂᐳᐎᒋᒉᓕᒋ, ᐸᓯᑯ, ᑌᑖᐎᒡ ᒫᑲ ᐃᔑ ᓂᐸᐎ᙮ ᐁᑯ ᐯᓯᑯᑦ, ᓀᔥᑕ ᑌᑖᐎᒡ ᑮ ᓂᐸᐎᐤ᙮
ᐁᑯ ᒋᓴᔅ ᐁᑖᑦ, ᑭ ᑳ ᑲᑴᒋᒥᑎᓇᐗᐤ ᐯᔭᒃ ᑫᒀᓐ; ᐅᓚᔓᐌᓕᑖᑾᓐ ᓈ ᐁᔭᒥᐁᑭᔑᑳᑭ ᑭᒋ ᒥᓗ ᐋᔦᑎᓈᓂᐗᒃ, ᓀᔥᑕᐱᑯ ᑭᒋ ᒪᒋ ᐋᔨᑎᓈᓂᐗᒃ; ᑭᒋ ᐱᒫᒋᐃᐙᓂᐗᒃ, ᓀᔥᑕᐱᑯ ᑭᒋ ᓂᐹᔨᐙᓂᐗᒃ?
ᐙᔅᑲ ᒫᑲ ᐁ ᑲᓇᐙᐸᒫᑦ ᒥᓯᐌ ᐁ ᐃᑕᓯᓕᒋ, ᑮ ᐃᑌᐤ ᐊᓂᐃ ᐃᓕᓕᐗ, ᔓᐎᓂᔅᑫᓕ᙮ ᐁᑯ ᐁᑐᑕᒃ: ᐅᒋᒋ ᒫᑲ ᑮ ᒥᓇᐙᒋᑖᓂᐗᓂᓕᐤ ᑖᐱᔅᑯᒡ ᑯᑕᑭᓕᐤ᙮
ᑮ ᓵᑲᔅᑭᓀᔅᑳᑯᐗᒃ ᒫᑲ ᑮᔥᑴᐎᓂᓕᐤ; ᓀᔥᑕ ᑮ ᐋᔭᔭᒥᐃᑐᐗᒃ ᑫᒀᓕᐤ ᑫ ᑐᑕᐙᒋᒃ ᒋᓴᓴ᙮ᒋᓴᔅ ᐙᐌᓛᐸᒣᐤ ᓂᔓᔖᑉ ᐊᐸᔅᑕᓚ
ᑮ ᐃᑭᓐ ᒫᑲ ᒣᒀᒡ ᐊᓂᐃ ᐁ ᑭᔑᑳᑭ, ᐁ ᑮᐗᓚᐎᑦ ᐗᒋᒃ ᐁ ᐃᑐᑌᑦ ᑭᒋ ᐋᔭᒥᐋᑦ, ᐁᔅᑲᓂ ᑎᐱᔅᑳᓕᒃ ᒫᑲ ᑮ ᐋᔭᒥᐁᔅᑕᐌᐤ ᑭᒋᒪᓂᑐᐗ᙮
ᐃᔅᐱ ᒫᑲ ᐎᐋᐸᓂᓕᒃ, ᑮ ᓇᑐᒣᐤ ᐅ ᑭᔅᑭᓄᐊᒪᐙᑲᓇ: ᐁᐗᒀᓂᐃ ᒫᑲ ᑮ ᐅᒋ ᐙᐌᓛᐸᒣᐤ ᓂᔓᔖᑉ, ᐁᐗᒀᓂᐃ ᓀᔥᑕ ᐊᐸᔅᑕᓚᒃ ᐁᔑᓂᑳᑖᑦ:
ᓵᐃᒪᓐ (ᐱᑕᕐ ᓀᔥᑕ ᑳ ᐃᔑᓂᑳᑖᑦ) ᓀᔥᑕ ᐎᒋᔖᓇ ᐋᓐᑦᕉ, ᒉᒻᔅ ᓀᔥᑕ ᒑᓐ, ᐱᓕᑉ ᓀᔥᑕ ᐸᕐᑕᓚᒥᐤ᙮
ᒫᑎᐤ ᓀᔥᑕ ᑕᒪᔅ, ᒉᒻᔅ ᐋᓪᐱᔭᔅ ᐅᑯᓯᓴ, ᓀᔥᑕ ᓵᐃᒪᓐ ᓯᓗᑎᔅ ᑳ ᐃᔑᓂᑳᑖᑲᓂᐎᑦ,
ᓀᔥᑕ ᒎᑕᔅ ᒉᒻᔅ ᐎᒋᔖᓇ, ᓀᔥᑕ ᒎᑕᔅ ᐃᔅᑳᕆᔭᑦ, ᐁᐗᒀᓇ ᓀᔥᑕ ᑳ ᐅᐙᔦᔑᐸᑭᑎᓂᐌᑦ᙮ᒋᓴᔅ ᑭᔅᑭᓋᐊᒫᑫᐤ ᓀᔥᑕ ᒥᓇᐙᒋᐃᐌᐤ
ᑮ ᐯᒋ ᐎᒋᓂᑕᒋᐌᒣᐤ ᒫᑲ, ᓀᔥᑕ ᒪᔥᑫᑯᒃ ᑮ ᓂᐸᐎᐤ, ᓀᔥᑕ ᑳ ᒫᒪᐎᔭᑎᓕᒋ ᐅ ᑭᔅᑭᓄᐊᒪᐙᑲᓇ, ᓀᔥᑕ ᓈᔅᐱᒡ ᒥᔮᒪᐎᒥᒉᑎᒋᒃ ᐃᓕᓕᐗᒃ ᒥᓯᐌ ᐁᔅᐱᔖᒃ ᒎᑎᐊᐃᒃ ᐅᒋ, ᓀᔥᑕ ᒋᕉᓴᓚᒥᒃ, ᓀᔥᑕ ᐎᓂᐯᑯᒃ ᔑᔓᒡ ᑖᐃᕐ ᓀᔥᑕ ᓵᐃᑕᓐ ᐅᒋ, ᑳ ᐯᒋ ᑕᑯᔑᑭᒃ ᑭᒋ ᐯᑕᐙᒋᒃ ᓀᔥᑕ ᑭᒋ ᒥᓇᐙᒋᐋᑲᓂᐎᒋᒃ ᐅᑦ ᐃᑖᔅᐱᓀᐎᓂᐙᐗ᙮
ᐊᓂᑭ ᓀᔥᑕ ᑳ ᐊᓕᒥᐃᑯᒋᒃ ᐎᓕᐱ ᐊᒑᑾ: ᑮ ᒥᓇᐙᒋᐋᐗᒃ ᒫᑲ᙮
ᒥᓯᐌ ᒥᔭᒪᐎᒥᒉᑎᒋᒃ ᐃᓕᓕᐗᒃ ᒫᑲ ᑮ ᑯᒋ ᓵᒥᓀᐗᒃ: ᐌᓴ ᐎᔮᐎᒃ ᑮ ᐅᒋᐸᓕᓕᐤ ᑲᔥᑭᐅᐎᓐ, ᒥᓯᐌ ᑳ ᒥᓇᐙᒋᐃᑯᒋᒃ᙮ᐋᑎᑦ ᒥᓗᐙᑕᒧᒃ, ᐋᑎᑦ ᓄᓀᑳᒋᒧᐗᒃ
ᐁᑯ ᑌᔅᑕᓵᐸᒫᑦ ᐅ ᑭᔅᑭᓄᐊᒪᐙᑲᓇ, ᑮ ᐃᑗᐤ ᒫᑲ, ᑭ ᔕᐌᓕᑖᑯᓯᓇᐗᐤ ᐁ ᑭᑎᒫᑭᓯᔦᒃ; ᐌᓴ ᑭᑦ ᐋᔭᐙᓇᐗᐤ ᑭᒋᒪᓂᑐ ᐅᑦ ᐅᑭᒫᐎᐎᓐ᙮
ᑭ ᔕᐌᓕᑖᑯᓯᓇᐗᐤ ᐊᓄᒡ ᑳ ᓄᑌᑲᑌᔦᒃ; ᐌᓴ ᑭ ᑳ ᑭᔥᐳᐃᑲᐎᓈᐗᐤ᙮ ᑭ ᔕᐌᓕᑖᑯᓯᓇᐗᐤ ᐊᓄᒡ ᑳ ᒫᑐᔦᒃ; ᐌᓴ ᑭ ᑳ ᐹᐱᓇᐗᐤ᙮
ᑭ ᔕᐌᓕᑖᑯᓯᓇᐗᐤ ᐃᔅᐱ ᐗᑳᑎᑖᑾᐌ ᐃᓕᓕᐗᒃ, ᓀᔥᑕ ᐹᑳᓂᐃᑖᑾᐌ ᐁᑳ ᑭᒋ ᐎᒉᐌᑾᒃ, ᓀᔥᑕ ᒪᒋ ᐋᔭᒥᐃᑖᑾᐌ, ᓀᔥᑕ ᐗᓚᐎᐌᐱᓇᑾᐌ ᑭᑦ ᐃᔑᓂᑳᓱᐎᓂᐙᐗ ᑖᐱᔅᑯᒡ ᐁ ᒫᓛᑕᑲ, ᐃᓕᓕᐎᑯᓯᓵᓐ ᐅᒋ᙮
ᒥᓚᐙᑕᒧᒃ ᒫᑲ ᑭᓚᐗᐤ ᐁᐗᑯ ᑭᔑᑳᑫ, ᓀᔥᑕ ᒀᔥᑯᑎᒃ ᐁ ᐃᔅᐱᒋ ᓯᑭᓓᓯᔦᒃ; ᐌᓴ ᒫᑎᑲ, ᒥᔕᐤ ᑭ ᑎᐸᐊᒫᑯᓯᐎᓂᐗᐤ ᑭᒋᑭᔑᑯᒃ: ᐌᓴ ᐁᑯ ᐃᔑ ᐅᑖᐎᐙᐗ ᑳ ᐃᑐᑕᐙᓕᒋ ᐅᑭᔅᑭᐙᐃᑫᐗ᙮
ᒫᑲ ᑭ ᑳ ᑲᒀᑕᑭᓯᓇᐗᐤ ᑭᓚᐗᐤ ᑳ ᒥᔕᑭᓯᔦᒃ! ᐌᓴ ᑭ ᑮ ᐅᑎᓀᓇᐗᐤ ᑭ ᒥᓜᓕᒧᐃᑯᓯᐎᓂᐗᐤ᙮
ᑭ ᑳ ᑲᒀᑕᑭᓯᓇᐗᐤ ᑭᓚᐗᐤ ᑳ ᑮᔥᐳᔦᒃ! ᐌᓴ ᑭ ᑳ ᓄᑌᑲᑖᓇᐗᐤ᙮ ᑭ ᑳ ᑲᒀᑕᑭᓯᓇᐗᐤ ᑭᓚᐗᐤ ᐊᓄᒡ ᑳ ᐹᐯᔦᒃ! ᐌᓴ ᑭ ᑳ ᓇᓀᑳᑌᓕᒧᓇᐗᐤ ᓀᔥᑕ ᑭ ᑳ ᒫᑐᓇᐗᐤ᙮
ᒫᑲ ᑭᑦ ᐃᑎᓇᐗᐤ ᑭᓚᐗᐤ ᑳ ᐯᑕᒣᒃ, ᓵᑭᐃᑯᒃ ᐊᓂᑭ ᑳ ᐸᒀᑎᑖᑾᒃ, ᒥᓗᑐᑖᑯᒃ ᐊᓂᑭ ᑳ ᐗᑳᑎᑖᑾᒃ,
ᒥᓦᑭᒥᑯᒃ ᐊᓂᑭ ᑳ ᒥᒐᑭᒥᑖᑾᒃ, ᓀᔥᑕ ᐋᔭᒥᐁᔅᑕᒫᑯᒃ ᐊᓂᑭ ᑳ ᐊᔅᐱᐃᑖᑾᒃ᙮
ᐊᓇ ᒫᑲ ᑳ ᐅᑖᒪᐅᔉ ᐯᔭᒃ ᑲᓇᐗᒃ, ᑴᔅᑮᔅᑴᓕᔅᑕᐤ ᑴᔅᑭᑌ ᓀᔥᑕ; ᐊᓇ ᓀᔥᑕ ᑳ ᐅᑎᓇᒃ ᑭᑦ ᐊᒀᓂᐎᓂᓕᐤ, ᐁᑳᐎᓚ ᑭᑕᐊᒪᐤ ᑭ ᐱᓯᔅᑳᑲᓂᓕᐤ ᐊᓯᒋᑭᒋ ᐅᑎᓇᒃ᙮
ᒦᓪ ᒥᓯᐌ ᑕᑐ ᐊᐌᓇ ᑳ ᓇᑐᑕᒫᔉ; ᐊᓇ ᓀᔥᑕ ᑳ ᐅᑎᓇᒃ ᑭᑦ ᐋᐸᒋᑖᐎᓇ ᐁᑳᐎᓚ ᒥᓇ ᓇᑐᑕᒪᐤ᙮
ᑖᐱᔅᑯᒡ ᓀᔥᑕ ᐁ ᐃᔑ ᓇᑕᐌᓕᒣᑾᒃ ᐃᓕᓕᐗᒃ ᑭᒋ ᑐᑕᑖᒀᒃ, ᐁᑯ ᓀᔥᑕ ᑐᑖᑯᒃ᙮
ᐌᓴ ᑮᔥᐱᓐ ᓵᑭᐁᒀᐌ ᐊᓂᑭ ᑳ ᓴᑭᐃᑖᑾᒃ, ᑫᑯ ᓇᓈᔅᑯᒥᑯᓯᐎᓐ ᐁᔮᔦᒃ? ᐌᓴ ᐅᒪᒋᑣᐗᒃ ᓀᔥᑕ ᓵᑭᐁᐗᒃ ᐊᓂᐃ ᑳ ᓵᑭᐃᑯᒋᒃ᙮
ᑮᔥᐱᓐ ᒫᑲ ᒥᓗᑐᑕᐌᑾᐌ ᐊᓂᑭ ᑳ ᒥᓗᑐᑕᑖᑾᒃ, ᑫᑯ ᓇᓈᔅᑯᒥᑯᓯᐎᓐ ᐁᔮᔦᒃ? ᐌᓴ ᐅᒪᒋᑣᐗᒃ ᓀᔥᑕ ᑖᐱᔅᑯᒡ ᑐᑕᒶᒃ᙮
ᑮᔥᐱᓐ ᒫᑲ ᐋᐎᐁᑾᐌ ᐊᓂᑭ ᓂ ᑳ ᑭᐌ ᑎᐸᐊᒫᑯᓈᓇᒃ ᑳ ᐃᑌᓕᒣᑾᒃ, ᑫᑯ ᓇᓈᔅᑯᒥᑯᓯᐎᓐ ᐁᔮᔦᒃ? ᐌᓴ ᐅᒪᒋᑣᐗᒃ ᓀᔥᑕ ᐋᐎᐁᐗᒃ ᐅᒪᒋᑣᐗ, ᐁᑯ ᐃᔥᐱᔥ ᒥᓇ ᑭᒋ ᒥᓕᑯᒋᒃ᙮
ᒫᑲ ᓵᑭᐃᑯᒃ ᑭᓚᐗᐤ ᐊᓂᑭ ᑳ ᐸᒀᑎᑖᑾᒃ, ᓀᔥᑕ ᒥᓗᑐᑖᑫᒃ, ᓀᔥᑕ ᐋᐎᐃᐌᒃ, ᐁᑳ ᑫᒀᓐ ᒥᓇ ᐁ ᐸᑯᓭᓕᑕᒣᒃ: ᑭ ᑎᐸᐊᒫᑯᓯᐎᓂᐗᐤ ᒫᑲ ᑲᑕ ᒥᔕᐤ, ᓀᔥᑕ ᑭ ᑳ ᐅᑕᐙᔑᒥᔑᒥᑯᐗᐤ ᐊᓇ ᒥᔭᐗᒋ ᐃᔅᐯᓕᑖᑯᓯᑦ: ᐌᓴ ᐎᓚ ᑭᔐᐙᑐᑕᐌᐤ ᐊᓂᐃ ᐁᑳ ᑳ ᓇᓈᔅᑯᒧᓕᒋ ᓀᔥᑕ ᑳ ᒪᒋᑣᓕᒋ᙮
ᐁᐗᑯ ᐅᒋ ᔕᐌᓕᒋᑫᒃ, ᑖᐱᔅᑯᒡ ᑯᑖᐎᐗᐤ ᐁ ᐃᔑ ᔖᐌᓕᒋᑫᑦ᙮ᐁᑳᐎᓚ ᑎᐹᔅᑯᓂᑯᒃ ᑯᑕᑭᔭᒃ
ᐁᑳᐎᓚ ᑎᐹᔅᑯᓂᑫᒃ, ᐁᑯ ᐁᑳ ᑫ ᑎᐹᔅᑯᓂᑲᐎᔦᒃ: ᐁᑳᐎᓚ ᓂᔑᐗᓈᒋᒥᐌᒃ, ᐁᑯ ᐁᑳ ᑫ ᓂᔑᐗᓈᒋᒥᑲᐎᔦᒃ: ᐌᐯᓕᑕᒫᑫᒃ, ᐁᑯ ᒫᑲ ᑫ ᐌᐯᓕᑕᒫᑲᐎᔦᒃ᙮
ᒥᓕᐌᒃ, ᑭ ᑳ ᒥᓕᑲᐎᓇᐗᐤ ᒫᑲ; ᐁ ᒥᓗ ᑎᐸᐃᑳᑌᒃ, ᐁ ᒫᑯᓂᑳᑌᒃ, ᓀᔥᑕ ᐁ ᐋᔭᒪᔅᑭᓀᐸᓕᒃ, ᓀᔥᑕ ᐁ ᐹᓚᔅᑭᓀᒃ ᑭ ᑳ ᒥᓕᑲᐙᐗᒃ ᐃᓕᓕᐗᒃ ᑭ ᐱᓗᒧᐎᓂᐙᒃ᙮ ᐌᓴ ᐊᓂᒪ ᑎᐹᔨᑲᓐ ᐁ ᐃᔑ ᑎᐸᔨᑫᔦᒃ, ᐁᑯ ᓀᔥᑕ ᑭᓚᐗᐤ ᑫ ᐃᔑ ᑎᐸᐊᒫᑲᐎᔦᒃ᙮
ᑮ ᐃᑌᐤ ᒫᑲ ᓇᔅᐱᑐᐌᐎ ᐋᑕᓗᑳᓂᓕᐤ, ᐊᓇ ᓈ ᐁᑳ ᑳ ᐙᐱᑦ ᑲᑕ ᑮ ᐱᒧᑕᐁᐤ ᐊᓂᐃ ᐁᑳ ᑳ ᐙᐱᓕᒋ? ᓇᒪ ᓈ ᑖᐱᔅᑯᒡ ᑲᑕ ᐸᑭᔑᓋᒃ ᒧᓈᐃᐹᓂᒃ᙮
ᑭᔅᑭᓄᐊᒪᐙᑲᓐ ᓇᒪᐎᓚ ᐊᐙᓯᑌ ᐃᑌᓕᑖᑯᓯᐤ ᐁᑌᓕᑖᑯᓯᓕᒋ ᑳ ᑭᔅᑭᓄᐊᒫᑯᑦ: ᒫᑲ ᒥᓯᐌ ᐊᐌᓇ ᑳ ᑭᔅᑭᓄᐊᒫᑦ ᑲᑕ ᓇᔅᐱᑕᐌᐤ ᑳ ᑭᔅᑭᓄᐊᒫᑯᑦ᙮
ᑖᓀᑭ ᐌᒋ ᒫᑲ ᓈᑲᑕᐙᐸᑕᒶᑦ ᑭᒋᔖᓐ ᑳ ᐱᓯᓂᑦ, ᒫᑲ ᐁᑳ ᐁ ᓈᑲᑕᐌᓕᑕᒪᓐ ᐱᒥᑕᐗᐸᔓ ᑎᐱᓚᐌ ᑭᔅᑭᔑᑯᒃ ᑳ ᐃᑕᑾᒃ?
ᓀᔥᑕᐱᑯ ᑖᓂ ᑫ ᑮ ᐃᔑ ᐃᑕᑦ ᑭᒋᔖᓐ, ᓂᒋᔖᓐ, ᐁᑯᔑ ᓂ ᑳ ᐗᓚᐎᐱᑌᓐ ᑳ ᐱᓯᓂᔭᓐ, ᐁᑳ ᑭᓚ ᐁ ᐱᓯᔅᑳᐸᑕᒪᓐ ᐱᒥᑕᐗᐸᔓ ᑎᐱᓚᐌ ᑭᔅᑭᔑᑯᒃ ᑳ ᐃᑕᑾᒃ? ᑭᓚ ᐅᑕᔭᒥᐁᑳᓱᔉ, ᓃᔥᑕᒻ ᐗᓚᐎᐌᐱᓇ ᐱᒥᑕᐗᐸᔓ ᑭᔅᑭᔑᑯᒃ ᐅᒋ, ᐁᑯ ᒫᑲ ᑫ ᓇᐋᐱᔭᓐ ᑭᒋ ᐗᓚᐎᐱᑕᒶᑦ ᑳ ᐱᓯᓂᑦ ᑭᒋᔖᓐ᙮ᒥᔅᑎᑯᒃ ᓀᔥᑕ ᐅᒦᓂᒪ
ᐌᓴ ᒥᓗ ᒥᓈᑎᒃ ᓇᒪᐎᓚ ᓂᑖᐎᑭᑕᐤ ᒪᒋᒥᓇ; ᓇᒪ ᓀᔥᑕ ᒪᒋ ᒥᓈᑎᒃ ᓂᑖᐎᑭᑕᐤ ᒥᓗᒥᓇ᙮
ᐌᓴ ᒥᓯᐌ ᑕᑐ ᒥᓈᑎᒃ ᑭᔅᑫᓕᑖᑯᓯᐤ ᑎᐱᓚᐌ ᐅ ᒥᓂᔕ ᐅᒋ: ᐌᓴ ᒥᔑᑲᐎᒥᓇᑯᔒᒡ ᐅᒋ ᐃᓕᓕᐗᒃ ᓇᒪᐎᓚ ᒪᐗᓱᐗᒃ ᐸᑫᓵᓂᒥᓈᓇ, ᓇᒪ ᓀᔥᑕ ᒪᐗᓱᐗᒃ ᔓᒥᓂᔕ ᐁ ᑳᔓᑌᐎᓯᓂᒋ ᒥᔅᑎᑾ ᐅᒋ᙮
ᒥᓗ ᐃᓕᓕᐤ ᐁ ᒥᒉᓂᓕᒃ ᑳ ᒥᓨᔑᓂᓕᒃ ᐅᑌᐃᒃ ᓂᑖᐎᑭᑕᐤ ᐊᓂᐁᓕᐤ ᑳ ᒥᓨᔑᓂᓕᐤ; ᒪᒋ ᐃᓕᓕᐤ ᒫᑲ ᐁ ᒥᒉᓂᓕᒃ ᑳ ᒫᓛᑕᓂᓕᒃ ᐅᑌᐃᒃ ᓂᑖᐎᑭᑕᐤ ᐊᓂᐁᓕᐤ ᑳ ᒫᓛᑕᓂᓕᒃ: ᐌᓴ ᐁ ᐃᔑ ᓵᑲᔅᑭᓀᓕᒃ ᐅᑌᐃ ᐁᑯ ᐃᔑ ᐋᔭᒥᒪᑲᓂᓕᒃ ᐅᑐᓐ᙮ᒋᓴᔅ ᐋᑕᓗᑫᑎᐹᒋᒣᐤ ᓂᔓ ᓈᐯᐗ ᑳ ᐙᔅᑳᐃᑲᓂᑫᓕᒋ
ᑫᒀᓐ ᒫᑲ ᐌᒋ ᑌᐯᓕᒋᑫᔭᓐ, ᑌᐯᓕᒋᑫᔭᓐ, ᐃᔑᓂᑳᔑᔦᒃ, ᐁᑳ ᒫᑲ ᐁ ᑐᑕᒣᒃ ᐊᓂᐃ ᑫᒀᓇ ᑳ ᐃᑗᔮᓐ?
ᐊᐌᓇ ᒫᑲ ᐱᐁᒋ ᓈᔑᑴ, ᓀᔥᑕ ᑳ ᐯᑕᒃ ᓂᑦ ᐃᑗᐎᓈ, ᓀᔥᑕ ᑳ ᑐᑕᒃ, ᑭ ᑳ ᐙᐸᑎᓕᑎᓇᐗᐤ ᐊᐌᓕᐗ ᓀᔅᐱᑕᐙᑦ᙮
ᓇᔅᐱᑕᐌᐤ ᐃᓕᓕᐗ ᑳ ᐅᔑᑖᓕᒋ ᐙᔅᑳᔨᑲᓂᓕᐤ, ᓀᔥᑕ ᑳ ᒧᓇᐃᑫᓕᒋ ᐊᑖᒥᒃ, ᓀᔥᑕ ᑳ ᒫᒋ ᐅᔑᑖᓕᒋ ᑌᑖᐱᔅᑳᒃ; ᐃᔅᐱ ᒫᑲ ᐱᐁᒋ ᓕᔅᑭᐳᑌᒃ, ᓯᐱ ᐁᓕᑯᒃ ᑮ ᐸᑲᒥᒋᐗᓐ ᐊᓂᒪ ᐙᔅᑳᔨᑲᓂᒃ, ᓇᒪᐎᓚ ᒫᑲ ᑮ ᐋᒋᐸᓕᑖᒪᑲᓐ; ᐌᓴ ᑮ ᒋᒪᑖᓂᐗᓐ ᑌᑖᐱᔅᑳᒃ᙮
ᒫᑲ ᐊᓇ ᑳ ᐯᑕᒃ, ᐁᑳ ᒫᑲ ᑳ ᑐᑕᒃ, ᓇᔅᐱᑕᐌᐤ ᐃᓕᓕᐗ ᐁᑳ ᐁ ᐃᑕᑖᓕᒋ ᐅᓚᔅᑕᒋᑲᓂᓕᐤ ᑳ ᐅᔑᑖᓕᒋ ᐙᔅᑳᔨᑲᓂᓕᐤ ᒣᔅᑕᔅᑲᒥᒃ; ᐁᓕᑯᒃ ᒫᑲ ᓯᐱ ᑮ ᐸᑲᒥᒋᐗᓐ ᐊᓂᒪ ᐙᔅᑳᔨᑲᓂᒃ, ᑣᔦᒃ ᒫᑲ ᑮ ᐸᑭᑎᓐ; ᐊᓂᒪ ᐙᔅᑳᔨᑲᓐ ᒫᑲ ᒥᑐᓂ ᑮᓂᔑᐗᓈᑕᓐ᙮
ᒋᓴᔅ ᒥᓇᐙᒋᐁᐤ ᓇᑐᐸᓕᐎᑭᒫᐤ ᐅᑕᑐᔅᑫᓛᑲᓂᒪ
ᐃᔅᐱ ᒫᑲ ᑳ ᑮ ᑭᔑᑖᑦ ᒥᓯᐌ ᐅᑦ ᐃᑗᐎᓇ ᐁ ᐯᑖᑯᑦ ᐃᓕᓕᐗ, ᑮ ᐱᑐᑫᐤ ᑲᐸᕐᓀᔭᒥᒃ᙮
ᓇᑐᐸᓕᐎᑭᒪᐤ ᒫᑲ ᐅᑦ ᐊᑑᔅᑫᓛᑲᓂᒪ, ᐊᓂᐃ ᑳ ᓵᑭᐋᑦ, ᑮᐋᑯᓯᓕᐗ, ᓀᔥᑕ ᑫᑳᑦ ᐁ ᓂᐱᓕᒋ᙮
ᐃᔅᐱ ᒫᑲ ᐱᐁᑕᒃ ᐁ ᐃᑖᒋᒥᒥᒋ ᒋᓴᓴ, ᑮ ᐃᔑᑎᔕᐊᒪᐌᐤ ᑳ ᓂᑳᓀᓕᑖᑯᓯᓕᒋ ᒎᐗ, ᐁ ᓇᑐᑕᒪᐙᑦ ᑭᒋ ᐯᒋ ᐃᑐᑌᓕᒋ ᑭᒋ ᒥᓇᐙᒋᐋᓕᒋ ᐅᑦ ᐊᑑᔅᑫᓛᑲᓂᒪ᙮
ᐃᔅᐱ ᒫᑲ ᐱᐁᒋ ᓈᑕᒋᒃ ᒋᓴᓴ, ᓱᑲ ᑮ ᓇᑐᑕᒪᐌᐗᒃ, ᐁ ᐃᑗᒋᒃ, ᑌᐸᑫᓕᑖᑯᓯᐤ ᐊᓇ ᐅᒣᓕᐤ ᑫ ᑐᑕᒪᐗᑦ:
ᐌᓴ ᓵᑭᐁᐤ ᓂᑦ ᐃᓕᓕᒥᓈᓇ, ᓀᔥᑕ ᓂ ᑮ ᐅᔑᑣᑯᓈᓐ ᐋᔭᒥᐁᐎᑲᒥᑯᓕᐤ᙮
ᐁᐗᑯ ᐅᒋ ᓀᔥᑕ ᓇᒪᐎᓚ ᓂ ᐅᒋ ᑌᐸᑫᓕᒥᑎᓱᓐ ᑭᒋ ᓈᑎᑖᓐ: ᒫᑲ ᑌᐱᓛᒃ ᒧᒋ ᐃᑗ, ᐁᑯ ᒫᑲ ᓂᑦ ᐊᕉᔅᑫᓛᑲᓐ ᑫ ᒥᓇᐙᒋᐋᑲᓂᐎᑦ᙮
ᐌᓴ ᓂᓚ ᓀᔥᑕ ᓂ ᑎᐯᓕᑕᒥᐃᑲᐎᓐ, ᐁ ᑎᐯᓕᒪᑭᒃ ᓇᑐᐸᓕᐎᓕᓕᐗᒃ; ᐯᔭᒃ ᒫᑲ ᓂᑦ ᐃᑕᐤ, ᒫᒑ, ᒫᒐᐤ ᒫᑲ: ᑯᑕᒃ ᒫᑲ, ᐋᔅᑕᒻ, ᐯᒋ ᐃᑐᑌᐤ ᒫᑲ; ᓀᔥᑕ ᓂᑦ ᐊᑐᔅᑫᓛᑲᓐ, ᐅᒪ ᑐᑕ, ᑐᑕᒻ ᒫᑲ᙮
ᐃᔅᐱ ᒋᓴᔅ ᐯᐁᑕᒃ ᐅᐅ ᑫᒀᓇ, ᑮ ᒫᒪᔅᑳᑌᐤ, ᓀᔥᑕ ᐁ ᑴᔅᑭᑳᐸᐎᑦ, ᑮ ᐃᑌᐤ ᐊᓂᐃ ᐃᓕᓕᐗ ᑳ ᓄᔅᐱᓈᑎᑯᑦ, ᑭᑦ ᐃᑎᓈᐗᐤ, ᓇᒪᐎᓚ ᓂ ᐅᒋ ᒥᔅᑫᓐ ᑭᒋ ᑖᐺᔦᓕᑕᒧᐎᓐ ᐃᔥᐱᔥ ᐅᒪ, ᓇᒪᐎᓚ, ᓇᒪᐎᓚ ᐃᔅᕃᐃᓕᒃ᙮
ᐊᓂᑭ ᒫᑲ ᑳ ᐃᔑᑎᔕᐙᑲᓂᐎᒋᒃ, ᐁ ᑭᐌᒋᒃ ᐙᔅᑳᔨᑲᓂᒃ, ᑮ ᒥᔅᑲᐌᐗᒃ ᐊᓂᐃ ᐊᑑᔅᑫᓛᑲᓇ ᑳ ᑮ ᐋᑯᓯᓕᒋ ᐁ ᒥᓗᐋᔮᓕᒋ᙮ᒋᓴᔅ ᐗᓂᔥᑳᓀᐤ ᑭᑎᒫᑭᔅᑴᐤ ᐅᑯᓯᓴ
ᑮ ᐃᑭᓐ ᒫᑲ ᐎᐋᐸᓂᓕᒃ, ᑮ ᐃᑐᑌᐤ ᐃᑖᐎᓂᒃ ᓀᐃᓐ ᐁ ᐃᔑᓂᑳᑌᒃ: ᑮ ᐎᒉᐎᑯ ᒫᑲ ᒥᒉᑦ ᐅ ᑭᔅᑭᓄᐊᒪᐙᑲᓇ, ᓀᔥᑕ ᒥᒉᑦ ᐃᓕᓕᐗ᙮
ᐃᔅᐱ ᒫᑲ ᐱᐁᔡᐸᑕᒃ ᐃᑖᐎᓂᓕᐤ ᐁ ᐃᔥᒀᑌᒥᐗᓂᓕᒃ, ᒫᑎᑲ, ᐁ ᓂᐱᑦ ᐃᓕᓕᐤ ᑮ ᐱᒥᐗᓚᐎᑕᐊᐤ, ᐎᓚ ᐁ ᐯᔭᑯᔖᓂᒥᑯᑦ ᐅᑳᐎᔭ ᑮ ᑭᑎᒫᑭᔅᑴᐎᓕᐗ ᒫᑲ: ᐎᓚ ᑮ ᐎᒉᐎᑯ ᒫᑲ ᒥᒉᑦ ᐃᓕᓕᐗ ᐃᑖᐎᓂᒃ ᐅᒋ᙮
ᐃᔅᐱ ᒫᑲ ᐅᑎᐯᓕᒋᑫᐤ ᐎᐋᐸᒫᑦ, ᑮ ᑭᑎᒫᑫᓕᒣᐤ, ᑮ ᐃᑌᐤ ᒫᑲ, ᐁᑳᐎᓚ ᒫᑐ᙮
ᑮ ᐯᒋ ᓵᒥᓇᒻ ᒫᑲ ᑌᑎᓂᑲᓂᓕᐤ: ᐊᓂᑭ ᒫᑲ ᑳ ᑌᑎᓈᒋᒃ ᑮ ᑭᐱᒋᑳᐸᐎᐗᒃ᙮ ᑮ ᐃᑗᐤ ᒫᑲ, ᐅᔥᑭᓂᑭᐤ, ᑭᑦ ᐃᑌᓐ, ᐗᓂᔥᑳ᙮
ᐊᓇ ᒫᑲ ᑳ ᑮ ᓂᐱᑦ ᑮ ᔑᒪᑕᐱᐤ, ᓀᔥᑕ ᑳ ᒫᒋ ᐋᔭᒥᐤ᙮ ᐁᑯ ᐯᑭᑎᓇᒪᐙᑦ ᐅᑳᐎᓕᐗ᙮
ᒥᓯᐌ ᒫᑲ ᑮ ᐅᑎᑎᑯᐗᒃ ᓭᑭᓯᐎᓂᓕᐤ: ᑮ ᑭᔅᑕᒋᒣᐗᒃ ᒫᑲ ᑭᒋᒪᓂᑐᐗ, ᐁ ᐃᑗᒋᒃ, ᑭᒋ ᐅᑭᔅᑭᐙᐃᑫᐤ ᑭᑦ ᐅᑎᑎᑯᓇᐤ; ᓀᔥᑕ ᑭᒋᒪᓂᑐ ᑮ ᒫᐗᑎᑌᐤ ᐅᑦ ᐃᓕᓕᒪ᙮
ᐅᒪ ᒫᑲ ᐁ ᒫᒪᔅᑳᑖᒋᒫᑲᓂᐎᑦ ᑮ ᐯᐯᑖᑾᓂᓕᐤ ᒥᓯᐌ ᐁᔅᐱᔖᒃ ᒎᑎᐊᐃᒃ, ᓀᔥᑕ ᒥᓯᐌ ᐊᔅᑮᒃ ᐙᔅᑲ᙮ᒑᓐ ᐅᑭᔅᑭᓄᐊᒪᐙᑲᓇ ᐯᒋ ᑲᑴᒋᑫᒣᐗᒃ ᒋᓴᓴ
ᐅ ᑭᔅᑭᓄᐊᒪᐙᑲᓇ ᒑᓐ ᑮ ᐋᐸᑎᓕᑯ ᒥᓯᐌ ᐅᐅ ᑫᒀᓇ᙮
ᒑᓐ ᒫᑲ ᐁ ᓇᑐᒫᑦ ᓂᔓ ᐅ ᑭᔅᑭᓄᐊᒪᐙᑲᓇ, ᑮ ᐃᔑᑎᔕᐊᒪᐌᐤ ᒋᓴᓴ, ᐁ ᐃᑗᑦ, ᑭᓚ ᓈ ᐁᐗᒀᓇ ᑫ ᑕᑯᔑᑭᐸᓐ? ᓀᔥᑕᐱᑯ ᑯᑕᒃ ᓈ ᓂ ᑳ ᐊᔕᐙᐸᒫᓈᓐ?
ᐃᔅᐱ ᒫᑲ ᐃᓕᓕᐗᒃ ᐌᑎᑖᒋᒃ, ᑮ ᐃᑗᐗᒃ, ᒑᓐ ᐅᓯᑲᐋᑖᑫᐤ ᓂ ᑮ ᐯᒋᑎᔕᐅᑯᓈᓐ ᑭᒋ ᓈᑎᑖᒃ, ᐁ ᐃᑗᑦ, ᑭᓚ ᓈ ᐁᐗᒀᓇ ᑫ ᑕᑯᔑᑭᐸᓐ, ᓀᔥᑕᐱᑯ ᑯᑕᒃ ᓈ ᓂ ᑳ ᐊᔕᐙᐸᒫᓈᓐ?
ᐊᓂᒪ ᑫᔮᐸᒡ ᑎᐹᔨᑲᓂᒃ ᐱᓯᒧᑳᓂᒃ ᑮ ᒥᓇᐙᒋᐁᐤ ᒥᒉᑦ ᐅᑦ ᐋᑯᓯᐎᓂᓕᐗ ᓀᔥᑕ ᐅᑦ ᐋᑯᐃᑖᔅᐱᓀᐎᓂᓕᐗ, ᓀᔥᑕ ᒪᒋ ᐊᒑᑾ ᐅᒋ: ᓀᔥᑕ ᒥᒉᑦ ᐁᑳ ᑳ ᐙᐱᓕᒋ ᑮ ᐙᐱᐁᐤ᙮
ᐁᑯ ᒋᓴᔅ ᐁ ᓇᔥᑴᐗᔑᐋᑦ, ᑮ ᐃᑌᐤ, ᑭᐌᒃ, ᐎᑕᒫᒃ ᒑᓐ ᒫᑲ ᐊᓂᐃ ᑫᒀᓇ ᑳ ᑮ ᐙᐸᑕᒣᒃ ᓀᔥᑕ ᑳ ᑮ ᐯᑕᒣᒃ; ᐊᓂᑭ ᐁᑳ ᑳ ᐙᐱᒋᒃ ᐙᐱᐗᒃ, ᐊᓂᑭ ᐁᑳ ᑳ ᓂᑖᐅᑌᒋᐤ ᐱᒧᑌᐗᒃ, ᐅᓓᑉᕈᓯᐃᑖᔅᐱᓀᐗᒃ ᐹᔦᑭᐋᐗᒃ, ᐅᑭᐱᑌᐗᒃ ᐯᑕᒶᒃ, ᐊᓂᑭ ᑳ ᓂᐱᒋᒃ ᐗᓂᔥᑳᓈᐗᒃ, ᐅᑭᑎᒫᑭᓯᐗᒃ ᐙᐎᑕᒪᐙᐗᒃ ᒥᓗᐋᒋᒧᐎᓂᓕᐤ᙮
ᔕᐌᓕᑖᑯᓯᐤ ᒫᑲ, ᐊᐌᓇ ᐁᑳ ᑫ ᓈᔦᑕᐌᓕᒥᑴ᙮
ᐃᔅᐱ ᒫᑲ ᒑᓐ ᐅᑦ ᐃᔑᑎᔕᐙᑲᓇ ᑳ ᑭᑐᑌᓕᒋ, ᑮ ᒫᒋ ᐋᔭᒥᐁᐤ ᐃᓕᓕᐗ ᐁ ᐋᓕᒧᒫᑦ ᒑᓇ, ᑫᒀᓐ ᐙ ᐙᐸᑕᒣᒃ ᐃᔅᐱ ᑳ ᐃᑐᑌᔦᒃ ᐸᑾᑕᔅᑲᒥᑳᒃ? ᐎᐹᔉ ᓈ ᐁ ᐌᐌᐹᔅᑕᒃ?
ᒫᑲ ᑫᒀᓐ ᐙ ᐙᐸᑕᒣᒃ ᐊᓐᑕ ᑳ ᐃᑐᑌᔦᒃ? ᐃᓕᓕᐤ ᓈ ᑳ ᓗᔅᑳᓕᑭ ᐎᓛᒋᑲᓇ ᐁ ᑭᑭᔥᑲᒃ? ᒫᑎᑲ, ᐊᓂᑭ ᑳ ᓭᓭᑳᐎᐅᒋᒃ ᓀᔥᑕ ᑳ ᒥᓗᐳᒋᒃ, ᑭᒋᐅᑭᒫᐗ ᐎᑭᓕᒃ ᐃᑖᐗᒃ᙮
ᒫᑲ ᑫᒀᓐ ᐙ ᐙᐸᑕᒣᒃ ᐊᓐᑕ ᑳ ᐃᑐᑌᔦᒃ? ᐅᑭᔅᑭᐙᐃᑫᐤ ᓈ? ᐁᐁ, ᑭᑦ ᐃᑎᓇᐗᐤ, ᐊᐙᓯᑌ ᐃᔥᐱᔥ ᐅᑭᔅᑭᐙᐃᑫᐤ᙮
ᐊᐗ ᐁᐗᒀᓇ ᑳ ᐅᒋ ᐃᑕᓯᓇᐃᑳᑌᒃ, ᒫᑎᑲ, ᓂᑦ ᐃᔑᑎᔕᐗᐤ ᓂᑦ ᐃᔑᑎᔕᐙᑲᓐ ᑭᒋ ᓂᑳᓄᑖᔉ, ᑫ ᐙᐌᔑᑕᒫᔉ ᑭ ᒣᔅᑲᓇᐤ ᑫ ᐃᔑ ᐃᑐᑌᔭᓐ᙮
ᐌᓴ ᑭᑦ ᐃᑎᓇᐗᐤ, ᒥᓯᐌ ᑕᑐ ᐊᐌᓇ ᐃᔅᑴᒃ ᑳ ᐅᒋ ᓂᑖᐎᑭᑦ, ᓇᒪᐎᓚ ᐅᒋ ᐯᔭᒃ ᐅᑭᔅᑭᐙᐃᑫᐤ ᐊᐙᓯᑌ ᐃᔅᐯᓕᑖᑯᓯᐤ ᐁᔅᐯᓕᑖᑯᓯᑦ ᒑᓐ ᐅᓯᑲᐋᑖᑫᐤ: ᒫᑲ ᐊᓇ ᑳ ᒪᐗᒋ ᐋᐱᔅᑌᓕᑖᑯᓯᑦ ᑭᒋᒪᓂᑐ ᐅᑦ ᐅᑭᒫᐎᐎᓂᒃ ᐊᐙᓯᑌ ᐃᔅᐯᓕᑖᑯᓯᐤ ᐃᔥᐱᔥ ᐎᓚ᙮
ᒥᓯᐌ ᒫᑲ ᐃᓕᓕᐗᒃ ᑳ ᐯᑕᐙᒋᒃ ᓀᔥᑕ ᐸᑉᓕᑳᓇᒃ ᑮ ᒥᓗᑣᐌᓕᒣᐗᒃ ᑭᒋᒪᓂᑐᐗ, ᐁ ᑮ ᓯᑲᐋᑕᐙᑲᓂᐎᒋᒃ ᒑᓐ ᐅ ᓯᑲᐋᑖᑫᐎᓂᓕᐤ ᐅᒋ᙮
ᒫᑲ ᐹᕋᓯᔭᒃ ᓀᔥᑕ ᐅᓚᔓᐌᐎᓕᓕᐗᒃ ᑮ ᐋᑕᐌᓕᑕᒬᐗᒃ ᑭᒋᒪᓂᑐᐗ ᐅ ᑲᑫᔅᑭᒥᐁᐎᓂᓕᐤ ᑳ ᐃᔑ ᑲᑫᔅᑭᒥᑯᓕᒋ, ᐁᑳ ᐁ ᐅᒋ ᓯᑲᐊᑖᑯᒋᒃ᙮
ᐅᑎᐯᓕᒋᑫᐤ ᒫᑲ ᑮ ᐃᑗᐤ, ᐊᐌᓕᐗ ᒫᑲ ᑫ ᐃᑗᔮᓐ ᐁ ᓇᔅᐱᑕᐗᒋᒃ ᐅᑯ ᐊᓄᒡ ᐯᒫᑎᓯᒋᒃ ᐃᓕᓕᐗᒃ? ᑫᒀᓕᐤ ᒫᑲ ᑖᐱᔅᑯᒡ ᐁᔑᓈᑯᓯᒋᒃ?
ᓇᔅᐱᑕᐌᐗᒃ ᐊᐙᔑᔕ ᐁ ᐊᐱᓕᒋ ᐃᑕ ᐁ ᐊᑖᒥᑐᓈᓂᐗᒃ, ᓀᔥᑕ ᐁ ᑌᑆᑎᑐᒋᒃ, ᓀᔥᑕ ᐁ ᐃᑗᒋᒃ, ᑭ ᑮ ᐳᑖᑕᒫᑎᓈᓐ, ᓇᒪ ᒫᑲ ᑭ ᐅᒋ ᓂᒥᓇᐗᐤ; ᑭ ᑮ ᒫᑐᑖᑎᓈᓐ, ᓇᒪ ᒫᑲ ᑭ ᐅᒋ ᒫᑐᓇᐗᐤ᙮
ᐌᓴ ᒑᓐ ᐅᓯᑲᐋᑖᑫᐤ ᓇᒪᐎᓚ ᑮ ᐯᒋ ᐃᑐᑌᐤ ᐁ ᒧᐙᑦ ᐊᓚᑯᓇᐗ, ᓇᒪ ᓀᔥᑕ ᐁ ᒥᓂᑴᑦ ᔓᒥᓈᐳᓕᐤ; ᑭᑦ ᐃᑣᓇᐗᐤ ᒫᑲ, ᐋᔭᐌᐤ ᒪᒋ ᐊᒑᑾ᙮
ᐃᓕᓕᐎᑯᓯᓵᓐ ᐯᒋ ᐃᑐᑌᐤ ᐁ ᒥᒋᓱᑦ ᓀᔥᑕ ᐁ ᒥᓂᑴᑦ; ᑭᑦ ᐃᑣᓇᐗᐤ ᒫᑲ, ᒫᑎᑲ, ᐃᓕᓕᐤ ᐁ ᐅᑳᔑᑭᒥᑦ ᓀᔥᑕ ᐁ ᓂᑖᒥᓂᑴᑦ, ᑳ ᐅᑐᑌᒥᒫᑦ ᐸᑉᓕᑳᓇ ᓀᔥᑕ ᐅᒪᒋᑣᐗ!
ᒫᑲ ᑲᑫᑕᐌᓕᑕᒧᐎᓐ ᐱᔑᒋᑖᑯ ᒥᓯᐌ ᐅᑦ ᐊᐙᔑᒥᔕ᙮ᐸᕋᓰ ᓇᑐᒣᐤ ᒋᓴᓴ ᒋ ᐎᒋᒦᒋᓱᒥᑯᑦ
ᒫᑎᑲ, ᒫᑲ, ᐃᔅᑴᐤ ᐃᑖᐎᓂᒃ ᐅᒋ, ᑳ ᒪᒋᑣᑦ, ᐃᔅᐱ ᑫᔅᑫᓕᑕᒃ ᐁ ᐊᐱᓕᒋ ᑭᒋ ᒥᒋᓱᓕᒋ ᐸᕋᓯᔭ ᐅ ᐙᔅᑳᔨᑲᓂᒥᓕᒃ, ᑮ ᐯᑕᐤ ᐊᓯᓂᐗᑎᓕᐤ ᑕᒪᔅᑯᐎᓂᓕᐤ ᐁ ᐱᒋᔅᑎᓂᓕᒃ,
ᓀᔥᑕ ᑮ ᓂᐸᐎᐤ ᐅᓯᑎᓕᒃ ᐅᔅᐱᔅᑾᓂᓕᒃ ᐁ ᒫᑐᑦ, ᑮ ᐊᑎ ᑭᒋᔅᑖᐸᐗᓯᑌᓀᐤ ᒫᑲ ᐁ ᐅᒋᑲᐙᐱᑦ, ᓀᔥᑕ ᑮ ᑳᓯᓇᒬᐤ ᐅᔅᑎᒀᓂᐱᐗᔭ ᐅᒋ, ᓀᔥᑕ ᑮ ᐅᒉᑕᒬᐤ ᐅᓯᑎᓕᐗ, ᑮ ᑕᒪᔅᑯᓇᒬᐤ ᒫᑲ ᑕᒪᔅᑯᐎᓂᓕᐤ ᐅᒋ᙮
ᐃᔅᐱ ᒫᑲ ᐊᓇ ᐸᕋᓯ ᑳ ᓇᑐᒫᑦ ᐎᐋᐸᑕᒃ, ᑮ ᐋᔭᒥᐤ ᐅᑌᐃᒃ, ᐁ ᐃᑗᑦ ᐊᐗ ᐃᓕᓕᐤ, ᑮᔥᐱᓐ ᐅᑭᔅᑭᐙᐃᑫᐎᑯᐸᓀ, ᑲᑕ ᑮ ᑭᔅᑫᓕᒣᐸᓐ ᐊᐌᓕᐗ, ᓀᔥᑕ ᑫᑯ ᑐᐎ ᐃᔅᑴᐗ ᐅᐅ ᑳ ᓵᒥᓂᑯᑦ; ᐌᓴ ᒪᒋᑡᐤ᙮
ᒋᓴᔅ ᒫᑲ ᐁ ᓇᔥᑴᐗᔑᐋᑦ ᑮ ᐃᑌᐤ, ᓵᐃᒪᓐ, ᓂᑦ ᐋᔮᓐ ᑫᒀᓐ ᑭᒋ ᐃᑎᑖᓐ᙮ᐃᑎᑯ ᒫᑲ, ᑫᔅᑭᓄᐊᒫᑫᔭᓐ, ᐃᑗ᙮
ᑮ ᐃᑖᐤ ᐯᔭᒃ ᐃᓕᓕᐤ ᐁ ᐋᔭᐙᑦ ᓂᔓ ᑳ ᑮ ᒪᓯᓇᐃᑫᑐᑖᑯᑦ; ᐯᔭᒃ ᑭ ᐅᒪᓯᓇᐃᑲᓂᐤ ᓂᔮᓚᓦᐤ ᒥᑖᑐᒥᑕᓇᐤ ᔔᓕᐋᓈᐱᔅᑯᔕ, ᐊᓇ ᑯᑕᒃ ᒫᑲ ᓂᔮᓚᓗᒥᑕᓇᐤ᙮
ᐃᔅᐱ ᒫᑲ ᐁᑳ ᐁ ᐋᔮᓕᒋ ᑫᒀᓕᐤ ᑭᒋ ᑎᐸᐃᑳᑫᓕᒋ, ᑖᐱᔅᑯᒡ ᒧᔐ ᑮ ᐌᐯᓕᑕᒪᐌᐤ᙮ ᐎᑕᒫᐎᓐ ᒫᑲ, ᐊᐌᓕᐗ ᐁ ᓂᔑᓕᒋ ᐊᐙᓯᑌ ᑫ ᓵᑭᐃᑯᑦ?
ᓵᐃᒪᓐ ᑮ ᓇᔥᑴᐗᔑᐁᐤ ᒫᑲ, ᐁ ᐃᑖᑦ, ᐊᓂᐃ ᒥᔅᑕᐃ ᑳ ᐌᐯᓕᑕᒪᐙᑦ ᑳᑳᔦ᙮ᑮ ᐃᑌᐤ ᒫᑲ, ᒀᔭᔉ ᑭ ᑮ ᐃᑌᓕᑌᓐ᙮
ᑮ ᑴᔅᑭᔅᑕᐌᐤ ᒫᑲ ᐃᔅᑴᐗ, ᑮ ᐃᑌᐤ ᒫᑲ ᓵᐃᒪᓇ, ᑭ ᐙᐸᒪᐤ ᓈ ᐊᐗ ᐃᔅᑴᐤ? ᓂ ᑮ ᐱᑐᑳᓐ ᑭ ᐙᔅᑳᔨᑲᓂᒥᒃ: ᓇᒪᐎᓚ ᒫᑲ ᑭ ᐅᒋ ᒥᓕᓐ ᓂᐱ ᑭᒋ ᑭᒋᔅᑖᐸᐗᑖᓂᐗᑭ ᓂᓯᑕ; ᒫᑲ ᐎᓚ ᓂ ᑮ ᑭᒋᔅᑕᐹᐗᓯᑌᓂᒃ ᐁ ᐅᒋᑲᐙᐱᑦ, ᓀᔥᑕ ᑮ  ᑳᓯᓇᒻ ᐅᔅᑎᒀᓂᐱᐙᔭ ᐅᒋ᙮
ᓇᒪᐎᓚ ᑭ ᐅᒋ ᐅᒉᒥᓐ; ᒫᑲ ᐊᐗ ᐃᔅᑴᐤ, ᐃᔅᑯᓈᒃ ᑳ ᐱᑐᑫᐗᒃ, ᓇᒪᐎᓚ ᐅᒋ ᐳᓂ ᐅᒉᑕᒻ ᓂᓯᑕ᙮
ᓂᔅᑎᒀᓂᒃ ᓇᒪᐎᓚ ᑭ ᐅᒋ ᑕᒪᔅᑯᓂᓐ ᒥᔅᑎᑯᐱᒥ; ᒫᑲ ᐊᐗ ᐃᔅᑴᐤ ᑮ ᑐᒥᓇᒻ ᓂᓯᑕ ᑕᒪᔅᑯᐎᓂᓕᐤ᙮
ᐁᐗᑯ ᐅᒋ ᑭᑦ ᐃᑎᓐ, ᐅ ᒪᒋᑐᑕᒧᐎᓇ ᑳ ᒥᒉᓂᓕᑭ, ᐌᐁᓕᒋᑳᑌᓕᐗ; ᐌᓴ ᒥᔅᑕᐃ ᑮ ᓵᑭᐃᐌᐤ: ᒫᑲ ᐊᓇ ᐋᐱᔑᔥ ᑳ ᐌᐯᓕᑕᒪᐙᑲᓂᐎᑦ, ᐁᐗᒀᓇ ᐋᐱᔑᔥ ᓯᐋᑭᐃᐌᑦ᙮
ᑮ ᐃᑌᐤ ᒫᑲ, ᑭ ᐌᐯᓕᑕᒫᑲᐎᓐ ᑭ ᒪᒋᑐᑕᒧᐎᓇ᙮
ᐊᓂᑭ ᒫᑲ ᑳ ᐎᑕᐱᒫᒋᒃ ᐁ ᒥᒋᓱᒋᒃ ᑮ ᒫᒋ ᐃᑗᐗᒃ ᐅᑌᐃᐙᒃ, ᐊᐌᓇ ᐊᐗ ᑳ ᐁᐯᓕᑕᒫᑫᑦ ᒪᒋᑐᑕᒧᐎᓇ ᓀᔥᑕ?
ᑮ ᐃᑌᐤ ᒫᑲ ᐃᔅᑴᐗ, ᑭ ᑖᐺᔦᓕᑕᒧᐎᓐ ᑭ ᑮ ᐱᒫᒋᐃᑯᓐ: ᑳᔮᒣᓕᑕᒧᐎᓂᒃ ᑭᑐᑌ᙮
ᐃᔅᑴᐗᒃ ᑳ ᑮ ᐎᒉᐙᒋᒃ ᒋᓴᓴ
ᑮ ᐃᑭᓐ ᒫᑲ ᐹᑎᒪ, ᑮ ᐊᑭᓀᔥᑲᒻ ᒥᓯᐌ ᐃᑖᐎᓇ ᓀᔥᑕ ᐃᑖᐎᓂᔕ, ᐁ ᑲᑫᔅᑭᒥᐌᑦ, ᓀᔥᑕ ᐁ ᐙᐸᑎᓕᐌᑦ ᑭᒋᒪᓂᑐ ᐅᑦ ᐅᑭᒫᐎᐎᓂ ᒥᓗᐋᒋᒧᐎᓂᓕᐤ: ᑮ ᐎᒉᐎᑯ ᒫᑲ ᐊᓂᐃ ᓂᔓᔖᑉ᙮
ᓀᔥᑕ ᐋᑎᑦ ᐃᔅᑴᐗᒃ ᑳ ᑮ ᒥᓇᐙᒋᐋᑲᓂᐎᒋᒃ ᐁ ᐋᔭᐙᒋᒃ ᒪᒋ ᐊᒑᑾ ᓀᔥᑕ ᐁ ᐊᑰᓯᒋᒃ, ᒣᕆ ᑳ ᐃᔑᓂᑳᓱᑦ ᒫᒃᑕᓖᓐ, ᐁᐗᒀᓇ ᑳ ᐅᒋ ᐗᓚᐎᐸᓕᒋᒃ ᓂᔂᔅ ᒪᒋ ᐊᒐᑾᒃ,
ᓀᔥᑕ ᒍᐋᓇ ᑭᓴᐃ ᐎᐗ, ᐦᐁᕋᑦ ᐅ ᑲᓇᐌᓕᑎᓛᑲᓇ, ᓀᔥᑕ ᓲᓵᓇ, ᓀᔥᑕ ᒥᒉᑦ ᑯᑕᑭᔭᒃ, ᑳ ᐅᒌᔅᑕᒪᐙᒋᒃ ᐅᑦ ᐋᔮᓂᐙᐗ ᐅᒋ᙮ᐅᓴᓶᐱᓂᑫᐤ ᓈᔅᐱᑐᐌᐎ ᐋᑕᓗᑳᓐ
ᐃᔅᐱ ᒫᑲ ᒥᒉᑦ ᐃᓕᓕᐗᒃ ᑳ ᒫᐗᒋᐃᑐᒋᒃ, ᓀᔥᑕ ᐯᒋ ᓈᑖᒋᒃ ᒥᓯᐌ ᐃᑖᐎᓂᒃ ᐅᒋ, ᑮ ᐋᔭᒥᐤ ᐁ ᓇᔅᐱᑐᐌᐎ ᐋᑕᓗᑫᑦ:
ᐅᐗᓴᓶᐱᓂᑫᐤ ᑮ ᑭᑐᑌᐤ ᑭᒋ ᐗᓴᓶᐱᓇᒃ ᐅ ᓯᒥᓂᒪ: ᐁ ᐊᑎ ᐗᓴᓶᐱᓂᑫᑦ ᒫᑲ, ᐋᑎᑦ ᑮ ᐸᑭᑎᓋ ᐅᐱᒣ ᒣᔅᑲᓈᒃ; ᑮ ᑕᑕᑯᔅᑳᒋᑳᑌᐗ ᒫᑲ, ᓀᔥᑕ ᐱᓓᓯᐗᒃ ᑳ ᐸᐸᐅᓚᒋᒃ ᑭᑖᐗᒃ᙮
ᐋᑎᑦ ᒫᑲ ᑮ ᐸᑭᑎᓋ ᐊᓯᓂᔅᑳᒃ; ᐎᐸᒡ ᒫᑲ ᑳ ᓵᑭᓂᑖᐎᑭᑭ, ᑮ ᓂᐱᒫᑲᓋ, ᐁᑳ ᐁ ᒥᓕᒫᐙᑭ᙮
ᐋᑎᑦ ᒫᑲ ᑮ ᐸᑭᑎᓋ ᒥᔑᑳᐎᒥᓇᑯᓰᔅᑳᒃ; ᒥᔑᑳᐎᒥᓇᑯᔑᔭᒃ ᒫᑲ ᐁ ᐊᓯᒋ ᓴᑭᓇᑖᐎᑭᒋᒃ ᑮ ᑭᐱᔅᑲᒶᒃ᙮
ᑯᑕᑭᔭ ᒫᑲ ᑮ ᐸᑭᑎᓋ ᒥᓗ ᐊᔅᑮᒃ, ᓀᔥᑕ ᑮ ᓵᑭᓂᑖᐎᑭᓋ, ᑮ ᒥᓂᔑᐗᓋ ᒫᑲ ᒥᑖᑐᒥᑕᓇᐤ ᑕᑡᐤ ᐋᓕᐙᒃ᙮ᐃᔅᐱ ᒫᑲ ᐅᐅ ᑫᒀᓇ ᑳ ᑮ ᐃᑗᑦ, ᑮ ᑌᐺᐤ, ᐊᓇ ᑳ ᐅᑖᐗᑳᑦ ᑭᒋ ᐯᑕᒃ ᐁᑯᔑ ᑲᑕ ᐯᑕᒻ᙮ᑳ ᐃᔑ ᐋᐸᒋᑖᑦ ᒋᓴᔅ ᓈᔅᐱᑐᐌᐎ ᐋᑕᓗᑳᓇ
ᑮ ᑲᑴᒋᒥᑯ ᒫᑲ ᐅ ᑭᔅᑭᓄᐊᒪᐙᑲᓇ, ᐁ ᐃᑗᓕᒋ, ᑖᓐ ᐁᑗᒪᑲᒃ ᐅᒪ ᓇᔅᐱᑐᐌᐎ ᐋᑕᓗᑳᓐ?
ᑮ ᐃᑗᐤ ᒫᑲ, ᑭᓚᐗᐤ ᑭ ᒥᓕᑲᐎᓇᐗᐤ ᑭᒋ ᑭᔅᑫᓕᑕᒣᒃ ᑳ ᒫᒪᔅᑳᑌᓕᑖᑾᑭ ᑭᒋᒪᓂᑐ ᐅᑦ ᐅᑭᒫᐎᐎᓂᒃ; ᒫᑲ ᑯᑕᑭᔭᒃ ᓇᔅᐱᑐᐌᐎᐋᑕᓗᑳᓂᒃ, ᐋᑕ ᐁ ᐙᐱᒋᒃ ᐁᑳ ᑭᒋ ᐙᐱᒋᒃ, ᓀᔥᑕ ᐁ ᐯᑕᑭᒃ ᐁᑳ ᑭᒋ ᓂᓯᑐᑕᑭᒃ᙮ᒋᓴᔅ ᐎᑕᒻ ᑖᓐ ᐁ ᐃᑗᒪᑲᒃ ᐅᓴᓶᐱᓂᑫᐎ ᐋᑕᓗᑳᓐ
ᐁᐗᑯ ᐅᒪ ᒫᑲ ᐊᓂᒪ ᓇᔅᐱᑐᐌᐎ ᐋᑕᓗᑳᓐ; ᓯᒥᓇ ᐁᐗᒀᓂᐃ ᑭᒋᒪᓂᑐ ᐅᑦ ᐋᔭᒥᐎᓐ᙮
ᐊᓂᑭ ᐅᐱᒣ ᒣᔅᑲᓈᒃ ᐁᐗᒀᓂᑭ ᑳ ᐯᑕᑭᒃ: ᐁᑯ ᐱᐁᒋ ᒪᔅᑲᒥᑯᒋᒃ ᒪᒋᒪᓂᑐᐗ ᐋᔭᒥᐎᓂᓕᐤ ᐅᑌᐃᐙᒃ ᐅᒋ, ᐁᑳ ᑭᒋ ᑖᐺᑕᑭᒃ ᓀᔥᑕ ᑭᒋ ᐱᒫᒋᐋᑲᓂᐎᒋᒃ᙮
ᐊᓂᑭ ᐊᓯᓃᔅᑳᒃ ᐁᐗᒀᓂᑭ ᐃᔅᐱ ᐱᐁᑕᑾᑭ, ᐅᑎᓇᒶᒃ ᐋᔭᒥᐎᓂᓕᐤ ᐁ ᒥᓚᐙᑕᑭᒃ; ᐅᑯ ᒫᑲ ᓇᒪᐎᓚ ᐗᑕᐱᐎᐗᒃ, ᐎᓕᐱᔉ ᐱᑯ ᑳ ᑖᐺᑕᑭᒃ, ᐃᔅᐱ ᒫᑲ ᑲᑴᒋᐃᐌᐎᓐ ᐌᑎᒋᐸᓕᑭ ᐳᓂᑕᐗᒃ᙮
ᐊᓂᒪ ᒫᑲ ᒥᔑᑳᐎᒥᓇᑯᓰᔅᑳᒃ ᑳ ᐸᑭᑎᒃ, ᐁᐗᒀᓂᑭ, ᐃᔅᐱ ᐱᐁᑕᑭᒃ, ᑭᑐᑌᐗᒃ, ᑭᐱᔥᑳᑯᐗᒃ ᒫᑲ ᐱᑴᓕᑕᒧᐎᓇ ᓀᔥᑕ ᒥᔕᑭᓯᐎᓇ ᓀᔥᑕ ᓇᐃᓚᐌᐃᑯᓯᐎᓇ ᐅᒪ ᐱᒫᑎᓯᐎᓂᒃ ᑳ ᐃᑕᑾᑭ, ᓇᒪᐎᓚ ᒫᑲ ᒥᑐᓂ ᑭᔑᒥᓂᔑᐎᐗᒃ᙮
ᓇᒪᐎᓚ ᐊᐌᓇ ᑳ ᓴᔅᑲᐊᑭ ᐙᔅᑌᓇᒫᑲᓂᓕᐤ, ᐊᑾᓇᐊᒻ ᐊᓱᐗᒋᑲᓂᓕᐤ ᐅᒋ, ᓇᒪ ᓀᔥᑕ ᐊᔅᑕᐤ ᔑᐹ ᓂᐯᐎᓂᒃ; ᒫᑲ ᒋᒪᑕᐤ ᐙᔅᑌᓇᒫᑲᓈᑎᑯᒃ, ᐊᓂᑭ ᑳ ᐱᑐᑫᒋᒃ ᑭᒋ ᐙᐸᑕᑭᒃ ᐙᔅᑌᐎᓂᓕᐤ᙮
ᐌᓴ ᓇᒪᐎᓚ ᑫᒀᓐ ᑮᒧᒡ ᐃᑕᑾᓐ ᐁᑳ ᑫ ᓄᑯᑖᓂᐗᒃ: ᓇᒪ ᓀᔥᑕ ᑫᒀᓐ ᑳᑖᓂᐗᓐ ᐁᑳ ᑫ ᑭᔅᑫᓕᑖᑾᒃ ᓀᔥᑕ ᑫ ᐋᔨᐋᓕᒧᒋᑳᑌᒃ᙮
ᐁᐗᑯ ᐅᒋ ᔮᒀᒥᓰᒃ ᐁ ᐃᔑ ᐯᑕᒣᒃ: ᐌᓴ ᑕᑐ ᐊᐌᓇ ᑳ ᐋᔮᑦ, ᑲᑕ ᒥᓚᐤ; ᑕᑐ ᐊᐌᓇ ᓀᔥᑕ ᐁᑳ ᑳ ᐋᔮᑦ, ᑳᑕ ᒪᔅᑲᒪᐤ ᐊᓂᐁᓕᐤ ᑳ ᐃᑌᓕᑕᒃ ᐁ ᐋᔮᑦ᙮ᒋᓴᔅ ᐅᑳᐎᔭ ᓀᔥᑕ ᐎᒋᔖᓇ
ᐁᑯ ᐱᐁᒋ ᓈᑎᑯᑦ ᐅᑳᐎᔭ ᓀᔥᑕ ᐎᒋᔖᓇ, ᓇᒪᐎᓚ ᒫᑲ ᑭ ᑮ ᐯᔣᐸᒥᑯ ᐁ ᐃᔥᐱᔑ ᓯᑎᔥᑳᑐᓈᓂᐗᓂᓕᒃ᙮
ᑮ ᐎᑕᒫᑯ ᒫᑲ ᐊᐌᓕᐗ ᐁ ᐃᑗᓕᒋ, ᑭᑳᐎ ᓀᔥᑕ ᑭᒋᔖᓇᒃ ᐙᓚᐎᑎᒥᒃ ᓂᐸᐎᐗᒃ, ᐁ ᐎ ᐙᐸᒥᔅᑭᒃ᙮
ᑮ ᓇᔥᑴᐗᔑᐁᐤ ᒫᑲ ᐁ ᐃᑖᑦ, ᓂᑳᐎ ᓀᔥᑕ ᓂᒋᔖᓇᒃ ᐁᐗᒀᓂᑭ ᑳ ᐯᑕᒸᒋᒃ ᑭᒋᒪᓂᑐᐗ ᐅᑦ ᐋᔭᒥᐎᓂᓕᐤ, ᓀᔥᑕ ᑳ ᐱᔑᒋᑕᒸᒋᒃ᙮ᒋᓴᔅ ᐋᓦᔅᑎᓂᑖᐤ ᐌᓗᑎᓂᓕᒃ
ᑮ ᐃᑭᓐ ᒫᑲ ᐯᔭᑾᐤ ᐁ ᑭᔑᑳᓕᒃ, ᐁ ᑮ ᐎᒋᐳᓯᒫᑦ ᐅ ᑭᔅᑭᓄᐊᒪᐙᑲᓇ ᓈᐱᒀᓂᒃ, ᑮ ᐃᑌᐤ ᒫᑲ, ᐁᑯᔑ ᐊᔓᐗᐋᑕᐤ ᑴᔅᑲᑳᒻ ᓵᑲᐃᑲᓂᒃ᙮ ᐁᑯ ᐁᑎ ᐃᔑᒋᒣᒃ᙮
ᒫᑲ ᒣᒀᒡ ᐁ ᐱᒫᔑᒋᒃ ᑮ ᑲᐎᑾᔑᐤ: ᑮ ᐯᒋ ᑮᔅᑭᓚᐌᐤ ᒫᑲ ᓵᑲᐃᑲᓂᒃ; ᑮ ᓵᑲᔅᑭᓀᐗᒃ ᒫᑲ ᐁ ᓯᑲᔭᐅᑯᒋᒃ, ᑮ ᑯᔅᐸᓈᑕᓂᓕᐤ ᒫᑲ᙮
ᑮ ᐯᒋ ᓈᑌᐗᒃ ᒫᑲ, ᓀᔥᑕ ᑮ ᑯᔅᑯᓀᐗᒃ, ᐁ ᐃᑗᒋᒃ, ᑫᔅᑭᓄᐊᒫᑫᔭᓐ, ᑫᔅᑭᓄᐊᒫᑫᔭᓐ, ᓂ ᓂᔑᐗᓈᑎᓯᓈᓐ᙮ᐁᑯ ᐌᓂᔥᑲᑦ, ᓀᔥᑕ ᑮ ᑭᑐᑕᒻ ᐁ ᓗᑎᓂᓕᒃ ᓀᔥᑕ ᐁ ᐋᓕᒥᐸᓕᓕᒃ ᓂᐱᓕᐤ; ᑮ ᐳᓂᐸᓕᐗ ᒫᑲ, ᓀᔥᑕ ᑮ ᐋᓨᔅᑎᓐ᙮
ᑮ ᐃᑌᐤ ᒫᑲ, ᑖᓐᑌ ᐁᑕᑾᒃ ᑭ ᑖᐺᔦᓕᑕᒧᐎᓂᐗᐤ?ᐎᓚᐗᐤ ᒫᑲ, ᐁ ᓭᑭᓯᒋᒃ, ᑮ ᒫᒪᔅᑳᑕᒶᒃ, ᐁ ᐃᑎᑐᒋᒃ, ᑫᑯ ᑐᐎ ᐃᓕᓕᐤ ᐊᐗ? ᐌᓴ ᐅᓚᔓᐙᑕᒻ ᐙᐙᒡ ᐁ ᓗᑎᓂᓕᒃ ᓀᔥᑕ ᓂᐱᓕᐤ, ᓇᓇᐃᑖᑯ ᒫᑲ᙮ᒋᓴᔅ ᒥᓇᐙᒋᐁᐤ ᓈᐯᐗ ᒪᒋᐊᒑᑾ ᐁ ᐊᔹᐗᓕᒋ
ᑮ ᒥᔕᑳᐗᒃ ᒫᑲ ᑳᑕᕆᓇ ᐅᑦ ᐊᔅᑭᓕᒃ, ᑎᐱᔅᑯᒡ ᑳᓕᓕᒃ ᑳ ᐃᑕᑾᓂᓕᒃ᙮
ᐃᔅᐱ ᒫᑲ ᑫᐹᑦ, ᑮ ᓇᑭᔥᑳᑯ ᐃᑖᐎᓂᒃ ᐅᒋ ᐯᔭᒃ ᐃᓕᓕᐗ, ᑭᓉᔥ ᑳ ᑮ ᐋᔭᐙᓕᒋ ᒪᒋ ᐊᒑᑾ, ᓀᔥᑕ ᐁᑳ ᐁ ᑭᑭᔥᑲᒥᓕᒋ ᐎᓛᒋᑲᓇ, ᐁᑳ ᓀᔥᑕ ᐁ ᑕᔑᑫᓕᒋ ᐙᔅᑳᔨᑲᓂᒃ, ᒫᑲ ᑭᐹᔨᑲᒥᑯᔅᑳᒃ᙮
ᐃᔅᐱ ᒫᑲ ᐎᐋᐸᒫᑦ ᒋᓴᓴ, ᑮ ᑌᐌᐤ, ᓀᔥᑕ ᐸᑭᔑᓃᔅᑕᐌᐤ, ᓀᔥᑕ ᐁ ᑭᔗᐌᑦ, ᑮ ᐃᑗᐤ, ᑖᓂ ᑭᓚ ᑫ ᐃᑖᐸᒋᐃᑖᓐ, ᒋᓴᔅ, ᐌᑯᓯᓯᒥᔉ ᑭᒋᒪᓂᑐ ᒥᔭᐗᒋ ᐃᔅᐯᓕᑖᑯᓯᑦ? ᑭ ᐸᑯᓭᓕᒥᑎᓐ ᐁᑳ ᑭᒋ ᑲᑾᑕᑭᐃᔭᓐ᙮
(ᐌᓴ ᑮ ᐃᑕᔓᐙᑌᐤ ᐎᓕᐱ ᐊᒑᑾ ᐊᓂᐃ ᐃᓕᓕᐗ ᑭᒋ ᐅᒋ ᐗᓚᐎᓕᒋ᙮ ᐌᓴ ᒥᒉᑡᐤ ᑮ ᒫᑯᓂᑯ: ᑮ ᒫᒫᒋᑯᐱᑕᐤ ᒫᑲ ᐱᐙᐱᔅᑴᐋᐱᔭ, ᓀᔥᑕ ᒫᒫᒋᒀᐱᔅᑲᐃᑲᓇ ᐅᒋ; ᑮ ᐱᑯᐱᑕᒻ ᒫᑲ ᒫᑯᐱᒋᑲᓇ ᓀᔥᑕ ᑮ ᐃᔑᑎᔕᐅᑯ ᒪᒋ ᐊᒑᑾ ᐸᑾᑕᔅᑲᒥᑳᒃ᙮)
ᒋᓴᔅ ᒫᑲ ᑮ ᑲᑴᒋᒣᐤ, ᐁ ᐃᑗᑦ, ᑖᓐ ᐁᔑᓂᑳᓱᔭᓐ?ᑮ ᐃᑗᐤ ᒫᑲ, ᓕᒋᔭᓐ; ᐌᓴ ᑮ ᐱᑐᑫᔅᑳᑯ ᒥᒉᑦ ᒪᒋ ᐊᒑᑾ᙮
ᑮ ᓇᑐᑕᒪᐌᐗᒃ ᒫᑲ ᐁᑳ ᑭᒋ ᐃᑎᔕᐙᑎᑯᒋᒃ ᑭᒋ ᓇᑕᐎ ᐃᑐᑌᒋᒃ ᐁ ᑎᒪᓕᒃ᙮
ᐁᑯᑕ ᒫᑲ ᐁᑖᒋᒃ ᐗᒌᒃ ᓈᔅᐱᒡ ᒥᒉᑦ ᐁ ᐊᓭᔭᑎᒋᒃ ᑯᑯᔕᒃ ᐁ ᒥᒋᓱᒋᒃ: ᑮ ᓇᑐᑕᒪᐌᐗᒃ ᒫᑲ ᑭᒋ ᐃᓕᓈᑯᒋᒃ ᐊᓂᐃ ᑭᒋ ᐱᑐᑫᔅᑲᐙᒋᒃ᙮ ᑮ ᐃᓕᓇᐌᐤ ᒫᑲ᙮
ᐁᑯ ᒫᑲ ᒪᒋ ᐊᒑᑾᒃ ᐌᓚᐎᔅᑲᐙᒋᒃ ᐊᓂᐃ ᐃᓕᓕᐗ ᓀᔥᑕ ᐹᑐᑫᔅᑲᐙᒋᒃ ᑯᑯᔕ: ᒥᓯᐌ ᒫᑲ ᐁ ᐊᓭᔭᑎᒋᒃ ᓱᑲ ᑮ ᓈᓯᐯᐸᑕᐗᒃ ᐊᓐᑕ ᐁ ᑭᔅᑲᒑᓕᒃ ᓵᑲᐃᑲᓂᒃ, ᓀᔥᑕ ᑮ ᑭᐳᑖᒫᐸᐌᐗᒃ᙮
ᐃᔅᐱ ᐊᓂᑭ ᑳ ᐊᔕᒫᒋᒃ ᐎᐋᐸᑕᑭᒃ ᑳ ᑐᒋᑳᑌᓕᒃ, ᑮ ᐅᔑᒧᐗᒃ, ᓀᔥᑕ ᑮ ᓇᑕᐎ ᐎᑕᒶᒃ ᐃᑖᐎᓂᒃ, ᓀᔥᑕ ᐊᔅᑮᒃ ᐙᔅᑲ᙮
ᐁᑯ ᐌᓚᐎᒋᒃ ᑭᒋ ᐙᐸᑕᑭᒃ ᑫᒀᓕᐤ ᑳ ᑐᒋᑳᑌᓕᒃ; ᑮ ᐯᒋ ᓈᑌᐗᒃ ᒫᑲ ᒋᓴᓴ, ᑮ ᒥᔅᑲᐌᐗᒃ ᒫᑲ ᐊᓂᐃ ᐃᓕᓕᐗ ᒪᒋ ᐊᒑᑾ ᑳ ᑭ ᐗᓚᐎᔅᑳᑯᓕᒋ, ᐁ ᐊᐱᓕᒋ ᒋᓴᓴ ᐅᓯᑎᓕᒃ ᐁ ᐎᓛᒋᑲᓂᓕᒋ, ᓀᔥᑕ ᐁ ᒀᔭᔅᑯ ᒥᑐᓀᓕᒋᑲᓂᓕᒋ: ᑮ ᓭᑭᓯᐗᒃ ᒫᑲ᙮
ᐊᓂᑭ ᓀᔥᑕ ᑳ ᐙᐸᑕᑭᒃ ᑮ ᐎᑕᒪᐌᐗᒃ ᑫᒀᓕᐤ ᑳ ᐅᒋ ᒥᓇᐙᒋᐋᑲᓂᐎᓕᒋ ᐊᓂᐃ ᑳ ᐱᒋᔅᑳᑯᓕᒋ ᒪᒋ ᐊᒑᑾ᙮
ᐁᑯ ᒫᑲ ᒥᔮᒪᐎᒥᒉᑎᒋᒃ ᐃᓕᓕᐗᒃ ᑳ ᐃᑖᒋᒃ ᑳᑕᕆᓇᒃ ᐅᑦ ᐊᔅᑭᐙᒃ ᐙᔅᑲ ᑮ ᓇᑐᑕᒪᐌᐗᒃ ᑭᒋ ᓇᑲᑎᑯᒋᒃ: ᐌᓴ ᑮ ᐅᑎᑎᑯᐗᒃ ᑭᒋ ᓭᑭᓯᐎᓂᓕᐤ᙮ ᑮ ᐳᓯᐤ ᒫᑲ ᓈᐱᒀᓂᒃ, ᓀᔥᑕ ᒥᓇ ᑮ ᑭᐌᐤ᙮
ᐊᓇ ᐃᓕᓕᐤ ᒫᑲ ᑳ ᓇᑲᑎᑯᑦ ᒪᒋ ᐊᒑᑾ, ᑮ ᓇᑐᑕᒪᐌᐤ ᑭᒋ ᐎᒉᐙᑦ:ᒫᑲ ᒋᓴᔅ ᑮ ᑭᒋᑎᔕᐌᐤ, ᐁ ᐃᑗᑦ᙮
ᑭᐌ ᑎᐱᓚᐌ ᑭ ᐙᔅᑳᔨᑲᓂᒥᒃ, ᐙᐸᑎᓕᐌ ᒫᑲ ᑫᑯ ᑭᒋ ᑫᒀᓇ ᑳ ᑭ ᑐᑖᔉ ᑭᒋᒪᓂᑐ᙮ᐁᑯ ᑫᑐᑌᑦ, ᓀᔥᑕ ᑮ ᐙᐎᑕᒻ ᒥᓯᐌ ᐁᔅᐱᔖᒃ ᐃᑖᐎᓂᒃ ᑫᑯ ᑭᒋ ᑫᒀᓇ ᑳ ᑭ ᑐᑖᑯᑦ ᒋᓴᓴ᙮ᒉᕋᔅ ᐅᑖᓂᓴ ᓀᔥᑕ ᐊᓇ ᐃᔅᑴᐤ ᑳ ᓵᒥᓈᒃ ᒋᓴᔅ ᐅᑖᑯᐅᓂᓕᐤ
ᑮ ᐃᑭᓐ ᒫᑲ, ᐃᔅᐱ ᒋᓴᔅ ᑳ ᑭᐌᐅᑦ, ᑮ ᐅᑎᑎᑯ ᐃᓕᓕᐗ ᐁ ᓯᑭᓓᓯᓕᒋ; ᐌᓴ ᑮ ᐯᐃᑯ ᒥᓯᐌ ᐁ ᐃᑕᓯᓕᒋ᙮
ᒫᑎᑲ, ᒫᑲ, ᑮ ᐯᒋ ᐃᑐᑌᐤ ᐃᓕᓕᐤ ᒉᕋᔅ ᐁ ᐃᔑᓂᑳᓱᑦ, ᑮ ᑎᐯᓕᑕᒻ ᒫᑲ ᐋᔭᒥᐁᐎᑲᒥᑯᓕᐤ; ᑮ ᐸᑭᔑᓐ ᒫᑲ ᒋᓴᓴ ᐅᓯᑎᓕᒃ, ᓀᔥᑕ ᑮ ᓇᑐᑕᒪᐌᐤ ᐅ ᐙᔅᑳᔨᑲᓂᒥᒃ ᑭᒋ ᐯᒋ ᐱᑐᑫᓕᒋ:
ᐌᓴ ᐱᑯ ᑮ ᐯᔭᑯᓕᐗ ᐅᑖᓂᓴ, ᓈᓐᑕᐤ ᐁ ᓂᔓᔖᐳ ᐱᐴᓀᓯᓕᒋ, ᑮ ᐱᒥᔑᓂᓕᐗ ᒫᑲ ᑫᑳᑦ ᐁ ᓂᐱᓕᒋ᙮ᒫᑲ ᒣᒀᒡ ᐁ ᐊᑎ ᐃᑐᑌᑦ ᑮ ᓯᑎᔥᑳᑯ ᐃᓕᓕᐗ᙮
ᐃᔅᑴᐤ ᒫᑲ, ᐁ ᑮ ᐅᒋᑲᐗᓂᓕᒃ ᐅᒥᑯ ᓂᔓᔖᑉ ᐱᐴᓋ, ᑳ ᑮ ᒣᔅᑎᓇᒃ ᒥᓯᐌ ᑳ ᐋᔮᑦ ᑭᒋ ᐅᒋ ᑎᐸᐊᒪᐙᑦ ᓇᑕᑯᓚᓇ, ᐁᑳ ᒫᑲ ᐁ ᑮ ᒥᓇᐙᒋᐃᑯᑦ ᐊᐌᓕᐗ,
ᑮ ᐯᒋ ᐃᑐᑌᐤ ᐅᔅᐱᔅᑾᓂᓕᒃ, ᓀᔥᑕ ᑮ ᓵᒥᓇᒬᐤ ᐅ ᐎᓛᒋᑲᓂᓕᐤ ᐁ ᐙᔅᑳᔮᓕᒃ: ᑣᔦᒃ ᒫᑲ ᐁ ᐅᒋᑲᐗᓂᓕᒃ ᐅᒥᑯ ᑮ ᑭᐱᒋᑲᐗᓂᓕᐤ᙮
ᒋᓴᔅ ᒫᑲ ᑮ ᐃᑗᐤ, ᐊᐌᓇ ᓂ ᑮ ᓵᒥᓂᒃ: ᐌᓴ ᓂ ᑭᔅᑫᓕᑌᓐ ᓱᑳᑎᓯᐎᓐ ᓂᔭᐎᒃ ᐁ ᑮ ᐅᒋᐸᓕᒃ᙮
ᐃᔅᐱ ᒫᑲ ᐃᔅᑴᐤ ᐎᐋᐸᑕᒃ ᐁᑳ ᐁ ᑮ ᑳᓱᑦ, ᑮ ᐯᒋ ᐃᑐᑌᐤ ᐁ ᓇᓂᑭᐸᓕᑦ, ᓀᔥᑕ ᐁ ᐸᑭᔑᓃᔅᑕᐙᑦ, ᑮ ᐎᑕᒪᐌᐤ ᐁ ᐙᐸᒥᑯᑦ ᒥᓯᐌ ᐃᓕᓕᐗ ᑫᒀᓕᐤ ᐌᒋ ᑮ ᓵᒥᓈᑦ, ᓀᔥᑕ ᑣᔦᒃ ᐁ ᑮ ᐃᔑ ᒥᓇᐙᒋᐋᑲᓂᐎᑦ᙮
ᑮ ᐃᑌᐤ ᒫᑲ, ᓂᑖᓂᔅ, ᒥᓜᓕᒧ: ᑭ ᑖᐺᔦᓕᑕᒧᐎᓐ ᑭ ᑮ ᒥᓇᐙᒋᐃᑯᓐ; ᑳᔮᒣᓕᑕᒧᐎᑲᒃ ᑭᑐᑌ᙮
ᒣᒀᒡ ᑫᔮᐸᒡ ᐁ ᐋᔭᒥᑦ, ᑮ ᐯᒋ ᐃᑐᑌᓕᐗ ᐊᐌᓕᐗ ᐅ ᐙᔅᑳᔨᑲᓂᒥᒃ ᐅᒋ ᐊᓇ ᑳ ᑎᐯᓕᑕᒃ ᐋᔭᒥᐁᐎᑲᒥᑯᓕᐤ, ᐁ ᐃᑎᑯᑦ, ᑭᑖᓂᔅ ᓇᒪ ᐱᒫᑎᓯᐤ; ᐁᑳᐎᓚ ᒥᑯᔅᑳᒋ ᐅᑭᔅᑭᓄᐊᒫᑫᐤ᙮
ᒫᑲ ᐃᔅᐱ ᒋᓴᔅ ᐱᐁᑕᒃ ᑮ ᓇᔥᑴᐗᔑᐁᐤ, ᐁ ᐃᑗᑦ, ᐁᑳᐎᓚ ᓭᑭᓯ: ᑖᐺᑕ ᐱᑯ, ᐁᑯ ᑫ ᒥᓇᐙᒋᐋᑲᓂᐎᑦ᙮
ᐃᔅᐱ ᒫᑲ ᐹᑐᑫᑦ ᐙᔅᑳᔨᑲᓂᒃ, ᓇᒪᐎᓚ ᑮ ᐃᓕᓇᐌᐤ ᐊᐌᓕᐗ ᑭᒋ ᐱᑐᑫᓕᒋ ᐱᑯ ᐱᑕᕋ, ᓀᔥᑕ ᒉᒻᓴ, ᓀᔥᑕ ᒑᓇ, ᓀᔥᑕ ᐃᔅᑴᔑᔕ ᐅᑖᐎᓕᐗ ᓀᔥᑕ ᐅᑳᐎᓕᐗ᙮
ᒥᓯᐌ ᒫᑲ ᑮ ᒫᑐᐗᒃ, ᓀᔥᑕ ᑮ ᒫᐎᑳᑌᐗᒃ; ᒫᑲ ᑮ ᐃᑗᐤ, ᐁᑳᐎᓚ ᒫᑐᒃ; ᓇᒪᐎᓚ ᓂᐱᐤ, ᒫᑲ ᓂᐸᐤ᙮
ᓱᑲ ᒫᑲ ᑮ ᐹᐱᐁᐗᒃ, ᐁ ᑭᔅᑫᓕᑕᑭᒃ ᐁ ᓂᐱᓕᒋ᙮
ᒥᓯᐌ ᒫᑲ ᑮ ᐙᓚᐎᑎᔕᐌᐤ, ᓀᔥᑕ ᐁ ᓴᑭᒋᒉᓈᑦ, ᑮ ᑌᐺᐤ, ᐁ ᐃᑗᑦ, ᐅᔥᑭᓂᑭᔅᑴᔑᔥ, ᐗᓂᔥᑳ᙮
ᒥᓇ ᒫᑲ ᑮ ᐯᒋ ᑭᐌᓕᐗ ᐅᑦ ᐊᒑᑾ, ᑣᔦᒃ ᒫᑲ ᑮ ᐗᓂᔥᑲᐤ: ᑮ ᐃᑕᔓᐌᐤ ᒫᑲ ᑭᒋ ᐊᔕᒥᒥᒋ᙮
ᐅ ᓂᑭᐃᑾ ᒫᑲ ᑮ ᒫᒪᔅᑳᑕᒥᓕᐗ: ᒫᑲ ᑮ ᐃᑕᔓᒣᐤ ᐁᑳ ᑭᒋ ᐎᑕᒪᐙᓕᒋ ᐊᐌᓕᐗ ᑫᒀᓕᐤ ᑳ ᑐᒋᑳᑌᓕᒃ᙮
ᒋᓴᔅ ᑭᒋᑎᔕᐁᐤ ᓂᔓᔖᑉ ᑭᔅᑭᓄᐊᒪᐙᑲᓇ
ᐁᑯ ᒥᔮᒪᐎ ᓇᑐᒫᑦ ᐅ ᑭᔅᑭᓄᐊᒪᐙᑲᓇ ᑳ ᓂᔓᔖᐱᓕᒋ, ᑮ ᒥᓓᐤ ᑲᔥᑭᐅᐎᓂᓕᐤ ᓀᔥᑕ ᑎᐯᓕᒋᑫᐎᓂᓕᐤ ᑭᒋ ᔖᑯᒋᐋᓕᒋ ᒥᓯᐌ ᒪᒋ ᐊᒑᑾ, ᓀᔥᑕ ᑭᒋ ᒥᓇᐙᒋᑖᓕᒋ ᐋᑯᓯᐎᓇ᙮
ᑮ ᐃᔑᑎᔕᐌᐤ ᒫᑲ ᑭᒋ ᐙᐎᑕᒸᓕᒋ ᑭᒋᒪᓂᑐᐗ ᐅᑦ ᐅᑭᒫᐎᐎᓂᓕᐤ, ᓀᔥᑕ ᑭᒋ ᒥᓇᐙᒋᐋᓕᒋ ᑳ ᐋᑯᓯᓕᒋ᙮
ᑮ ᐃᑌᐤ ᒫᑲ, ᐁᑳ ᐎᓚ ᑫᒀᓐ ᑭᑐᑖᑖᒃ ᐁ ᐸᐸᒧᑌᔦᒃ, ᐁᑳ ᓀᔥᑕ ᓴᔅᑲᐅᓈᑎᑾᒃ, ᐁᑳ ᓀᔥᑕ ᒥᒋᒥᐗᑦ, ᐁᑳ ᓀᔥᑕ ᐊᓚᑯᓇᐤ, ᐁᑳ ᓀᔥᑕ ᔔᓕᐋᓐ; ᐁᑳ ᓀᔥᑕ ᓈᓂᔓ ᐱᓯᔅᑳᑲᓇ ᐋᔮᒃ᙮
ᐱᑯ ᐊᓂᒪ ᐙᔅᑳᔨᑲᓐ ᑫ ᐃᔑ ᐱᑕᑫᐌᑴ, ᐁᑯᑕ ᑕᔑᑫᒃ, ᓀᔥᑕ ᐁᑯᑕ ᐅᒋ ᑭᑐᑌᒃ᙮
ᐊᐌᓇ ᒫᑲ ᐁᑳ ᑫ ᐱᑐᑳᐃᑖᑴ, ᐃᔅᐱ ᐗᓚᐎᔦᑴ ᐊᓂᒪ ᐃᑖᐎᓂᒃ ᐅᒋ, ᐊᐳᒋᑲ ᐸᐸᐎᐸᓕᑖᒃ ᒪᒋᑾᓛᔕ ᑭᓯᑎᐙᒃ ᐅᒋ ᑭᒋ ᐅᒋ ᒫᒥᔑᒥᑯᒋᒃ᙮
ᑮ ᑭᑐᑌᐗᒃ ᒫᑲ, ᓀᔥᑕ ᑮ ᐊᑭᓀᔥᑲᒶᒃ ᐃᑖᐎᓇ, ᐁ ᐙᐎᑕᑭᒃ ᒥᓗᐋᒋᒧᐎᓂᓕᐤ, ᓀᔥᑕ ᒥᓯᐌ ᐃᔑ ᐁ ᒥᓇᐙᒋᐃᐌᒋᒃ᙮ᐦᐁᕋᑦ ᑲᑴᒋᑫᒧ ᐊᐌᓇ ᐁ ᐋᐎᓕᒋ ᒋᓴᓴ
ᐦᐁᕋᑦ ᒫᑲ ᑳ ᑭᒋᐅᑭᒫᐎᑦ ᑮ ᐯᑕᒻ ᒥᓯᐌ ᑫᒀᓇ ᑳ ᑐᑕᒥᓕᒋ: ᑮ ᐙᐙᓀᓕᑕᒻ ᒫᑲ; ᐌᓴ ᐋᑎᑦ ᑮ ᐃᑗᐙᒃ, ᒑᓐ ᑮ ᐗᓂᔥᑲᐤ ᐅᓂᐱᐗ ᐅᒋ;
ᓀᔥᑕ ᐋᑎᑦ, ᐃᓛᐃᒐ ᑮ ᓄᑯᓯᐤ; ᓀᔥᑕ ᑯᑕᑭᔭᒃ, ᐯᔭᒃ ᐁ ᐃᑕᓯᒋᒃ ᐌᔅᑲᒡ ᐅᑭᔅᑭᐙᐃᑫᐗᒃ ᒥᓇ ᑮ ᐗᓂᔥᑲᐤ᙮
ᐦᐁᕋᑦ ᒫᑲ ᑮ ᐃᑗᐤ, ᒑᓐ ᓂ ᑮ ᑭᔥᑭᑴᐗᐤ: ᒫᑲ ᐊᐌᓇ ᐊᐗ ᑳ ᐅᒋ ᐯᑕᒫᓐ ᐅᐅ ᑫᒀᓇ? ᑮ ᐎ ᐙᐸᒣᐤ ᒫᑲ᙮ᒋᓴᔅ ᐊᔕᒣᐤ ᓂᔭᓚᓐ ᑭᒋᒥᑖᑐᒥᑕᓇᐤ ᐃᓕᓕᐗ
ᐊᐸᔅᑕᓚᒃ ᒫᑲ, ᐃᔅᐱ ᑳ ᑭᐌᒋᒃ, ᑮ ᐎᑕᒪᐌᐗᒃ ᒥᓯᐌ ᑫᒀᓇ ᑳ ᑭ ᑐᑕᑭᒃ᙮ ᑮ ᐅᑎᓀᐤ ᒫᑲ, ᓀᔥᑕ ᑭᒧᒡ ᑮ ᐃᑐᑌᐤ ᐸᑾᑕᔅᑲᒥᑳᒃ, ᐯᔓᒡ ᐊᓂᒪ ᐃᑖᐎᓂᒃ ᐯᑦᓭᑕ ᑳ ᐃᔑᓂᑳᑌᒃ᙮
ᐃᓕᓕᐗᒃ ᒫᑲ ᐃᔅᐱ ᑫᔅᑫᓕᑕᒋᒃ, ᑮ ᓄᔅᐱᓇᑌᐙᒃ: ᑮ ᐅᑎᓀᐤ ᒫᑲ, ᓀᔥᑕ ᑮ ᐋᓕᒧᑕᒪᐌᐤ ᑭᒋᒪᓂᑐᐒ ᐅᑦ ᐅᑭᒫᐎᐎᓂᓕᐤ, ᓀᔥᑕ ᑮ ᒥᓇᐙᒋᐁᐤ ᐊᓂᐃ ᑳ ᓇᑐᐌᓕᑕᒥᓕᒋ ᑭᒋ ᒥᓇᐙᒋᐋᑲᓂᐎᓕᒋ᙮
ᐃᔅᐱ ᒫᑲ ᐁᑎ ᐅᑖᑯᔑ ᑭᔑᑳᓕᒃ, ᐁᑯ ᐱᐁᒋ ᐃᑐᑌᒋᒃ ᐊᓂᑭ ᓂᔓᔖᑉ, ᑮ ᐃᑌᐗᒃ ᒫᑲ ᑭᒋᑎᔕᐅᒃ ᒥᔮᒪᐎᒥᒉᑎᒋᒃ ᐃᓕᓕᐗᒃ ᑲᒋ ᐃᑐᑎᒋᒃ ᐃᑖᐎᓂᒃ ᓂᔥᑕ ᐊᔅᑮᒃ ᒥᓯᐌ ᐙᔅᑲ, ᐁᑯᑕ ᑭᒋ ᐎᑭᒋᒃ, ᓀᔥᑕ ᑭᒋ ᐅᑎᓇᑭᒃ ᒥᒋᒥᓕᐤ: ᐌᓴ ᐅᑕ ᑭᑦ ᐃᑖᓈᓇᐤ ᐸᑾᑕᔅᑲᒥᑳᒃ᙮
ᒫᑲ ᑮ ᐃᑌᐤ, ᐊᔕᒥᑯᒃ ᑭᓚᐗᐤ᙮ ᑮ ᐃᑗᐗᒃ ᒫᑲ, ᓇᒪᐎᓚ ᓂ ᐋᔮᐙᓈᓇᒃ ᐊᐙᓯᑌ ᐃᔥᐱᔥ ᓂᔮᓚᓐ ᐊᓚᑯᓇᐗᒃ ᓀᔥᑕ ᓂᔓ ᓇᒣᓴᒃ; ᐱᑯ ᓇᑕᐎ ᐊᑖᐌᔮᑭ ᑫ ᐅᒥᒋᒥᒥᒋᒃ ᒥᓯᐌ ᐅᑯ ᐃᓕᓕᐗᒃ᙮
ᐌᓴ ᓈᓐᑕᐤ ᓂᔮᓚᓦᐤ ᑭᒋᒥᑖᑐᒥᑕᓇᐤ ᑮ ᐃᑕᓯᐗᒃ ᐃᓕᓕᐗᒃ᙮ᑮ ᐃᑌᐤ ᒫᑲ ᐅ ᑭᔅᑭᓄᐊᒪᐙᑲᓇ, ᑐᑖᑯᒃ ᑭᒋ ᓇᐊᐱᒋᒃ ᓈᓂᔮᓚᓗᒥᑕᓇᐤ ᐹᐱᔅᑭᒡ᙮
ᐁᑯ ᑎᐅᑕᑭᒃ, ᑮ ᑐᑕᐌᐗᒃ ᒫᑲ ᒥᓯᐌ ᐁ ᐃᑕᓯᓕᒋ ᑭᒋ ᓇᐊᐱᓕᒋ᙮
ᑮ ᐅᑎᓀᐤ ᒫᑲ ᐊᓂᐃ ᓂᔮᓚᓪ ᐊᓚᑯᓈᐗ ᓀᔥᑕ ᓂᔓ ᓇᒣᓴ, ᓀᔥᑕ ᑭᒋᑭᔑᑯᒃ ᐁ ᐃᑖᐱᑦ, ᑮ ᒥᓦᑭᒣᐤ, ᑮ ᐱᑯᓀᐤ ᒫᑲ, ᐁᑯ ᒫᓛᑦ ᐅ ᑭᔅᑭᓄᐊᒪᐙᑲᓇ ᑭᒋ ᐅᓚᔅᑐᐙᓕᒋ ᒥᔮᒪᐎᒥᒉᑎᓕᒋ ᐃᓕᓕᐗ᙮
ᑮ ᒥᒋᓱᐗᒃ ᒫᑲ, ᓀᔥᑕ ᒥᓯᐌ ᐁ ᐃᑕᓯᒋᒃ ᑮ ᑮᔥᐳᐗᒃ: ᑮ ᒪᐗᒋᑖᓂᐗᓋ ᒫᑲ ᐃᔅᑾᒋᑲᓇ ᑳ ᐃᔅᑾᑦᑕᑭᒃ, ᓂᔓᔖᑉ ᐗᑕᐱᐗᑕ᙮ᐱᑕᕐ ᐎᑕᒫᑫᐤ ᐊᐌᓇ ᒋᓴᓴ ᐁ ᐊᐎᓕᒋ
ᐎᓚᐗᐤ ᐁ ᓇᔥᑴᐗᔑᐋᒋᒃ, ᑮ ᐃᑗᐗᒃ, ᒑᓐ ᐅᓯᑲᐋᑖᑫᐤ: ᒫᑲ ᐋᑎᑦ ᐃᓛᐃᒐ: ᑯᑕᑭᔭᒃ ᒫᑲ ᐃᑗᐗᒃ, ᐯᔭᒃ ᐁ ᐃᑌᓯᒋᒃ ᐌᔅᑲᒡ ᐅᑭᔅᑭᐙᐃᑫᐗᒃ ᒥᓇ ᑮ ᐗᓂᔥᑲᐤ᙮
ᑮ ᐃᑌᐤ ᒫᑲ, ᒫᑲ ᐊᐌᓇ ᑭᓚᐗᐤ ᐁᑗᔦᒃ ᐁ ᐋᐎᔮᓐ?ᐱᑕᕐ ᐁ ᓇᔥᑴᐗᔑᐋᑦ, ᑮ ᐃᑗᐤ, ᑭᒋᒪᓂᑐ ᐅ ᙭ᑎᒪ᙮ᒋᓴᔅ ᐊᓕᒧᑕᒻ ᐅᐎᓴᑫᓕᑕᒧᐎᓐ ᓀᔥᑕ ᐅᓂᐱᐎᓐ
ᓱᑲ ᒫᑲ ᑮ ᐋᔨᒋᒣᐤ, ᓀᔥᑕ ᑮ ᐃᑕᔓᒣᐤ ᐁᑳ ᑭᒋ ᐎᑕᒪᐙᓕᒋ ᐊᐌᓕᐗ ᐊᓂᐁᓕᐤ᙮
ᐁ ᐃᑗᑦ, ᐃᓕᓕᐎᑯᓯᓵᓐ ᑲᑕ ᐙᐎᓴᑫᓕᑕᒻ ᒥᒉᑦ ᑫᒀᓇ, ᓀᔥᑕ ᑲᑕ ᐋᑕᐌᓕᒥᑯ ᑳ ᓂᑲᓀᓕᑖᑯᓯᓕᒋ ᐃᓕᓕᐗ, ᓀᔥᑕ ᑭᒋ ᓵᓵᑭᐎᓕᐌᐎᓕᓕᐗ, ᓀᔥᑕ ᐅᒪᓯᓇᐃᑫᐗ, ᓀᔥᑕ ᑲᑕ ᓂᐸᐋᐤ, ᓀᔥᑕ ᑲᑕ ᐗᓂᔥᑳᓇᐤ ᓂᔅᑐ ᑭᔑᑳᓕᑫ᙮
ᑮ ᐃᑌᐤ ᒫᑲ ᒥᓯᐌ, ᑮᔥᐱᓐ ᐊᐌᓇ ᐙ ᓄᔅᐱᓇᔑᑴ, ᐁᑯᔑ ᑲᑕ ᐋᓉᑖᑎᓱ, ᑲᑕ ᐅᑎᓇᒻ ᒫᑲ ᐅᑦ ᐋᔑᑌᐋᑎᑯᒻ ᑕᑡᐤ ᐁ ᑭᔑᑳᓕᒃ, ᓂ ᑳ ᓄᔅᐱᓇᑎᒃ ᒫᑲ᙮
ᐌᓴ ᐊᐌᓇ ᐙ ᐱᒫᒋᑖᑴ ᐅ ᐱᒫᑎᓯᐎᓐ ᑲᑕ ᐗᓂᑕᐤ; ᒫᑲ ᐊᐌᓇ ᑫ ᐗᓂᑖᑴ ᐅ ᐱᒫᑎᓯᐎᓐ ᓂᓚ ᐅᒋ, ᐁᐗᒀᓇ ᑫ ᐱᒫᒋᑖᑦ᙮
ᐌᓴ ᑫᒀᓕᐤ ᑫ ᐅᑎᓰᑦ ᐃᓕᓕᐤ ᐋᑕ ᒥᓯᐌ ᐊᔅᑭᓕᐤ ᑫ ᑲᔥᑭᑖᑴ, ᐗᓂᐃᑎᓱᑌ ᒫᑲ, ᓀᔥᑕᐱᑯ ᐌᐱᓈᑲᓂᐎᑌ᙮
ᐌᓴ ᐊᐌᓇ ᑫ ᓇᓀᐯᐎᓯᑴ ᓂᓚ ᐅᒋ ᓀᔥᑕ ᓂᑦ ᐋᔭᒥᐎᓇ ᐅᒋ, ᐁᐗᒀᓂᐃ ᐃᓕᓕᐎᑯᓯᓵᓐ ᑫ ᐅᒋ ᓇᓀᐯᐎᓰᑦ, ᐃᔅᐱ ᐯᒋ ᐃᑐᑌᑌ ᑎᐱᓚᐌ ᐅ ᑭᔅᑌᓕᑖᑯᓯᐎᓂᒃ, ᓀᔥᑕ ᐅᑖᐎᔭ, ᓀᔥᑕ ᐊᓂᐃ ᑳ ᐸᓓᑭᓯᓕᒋ ᐁᓐᒐᓚ᙮
ᒫᑲ ᓂ ᑖᑆᓐ ᐁ ᐎᑕᒫᑕᑾᒃ, ᐋᑎᑦ ᐃᑕ ᓂᐸᐎᐗᒃ, ᐁᑳ ᑫ ᑯᒋᔅᑕᑭᒃ ᓂᐱᐎᓂᓕᐤ ᐹᑎᒫ ᑮ ᐙᐸᑕᒸᑡᐌ ᑭᒋᒪᓂᑐᐗ ᐅᑦ ᐅᑭᒫᐎᐎᓂᓕᐤ᙮ᒋᓴᔅ ᑴᔅᑭᓈᑯᐊᑲᓂᐎᐤ ᐁ ᐃᔑᓈᑯᓯᑦ
ᑮ ᐃᑭᓐ ᒫᑲ ᓈᓐᑕᐤ ᔭᓈᓀᐤ ᑭᔑᑳᐗ ᐹᑎᒫ ᐅᐅ ᐃᑗᐎᓇ, ᑮ ᐅᑎᓀᐤ ᐱᑕᕋ, ᓀᔥᑕ ᒑᓇ, ᓀᔥᑕ ᒉᒻᓴ, ᑮ ᓵᑲᒋᐌᐤ ᒫᑲ ᐗᒌᒃ ᑭᒋ ᐋᔭᒥᐋᑦ᙮
ᒣᒀᒡ ᒫᑲ ᐁ ᐋᔭᒥᐋᑦ, ᐅᑖᔅᑕᒥᒃ ᐁ ᐃᔑᓈᑾᓂᓕᒃ ᑮ ᐋᒋᓈᑯᑖᓂᐗᓂᓕᐤ, ᐅ ᐎᓛᒋᑲᓇ ᒫᑲ ᑮ ᐙᐹᓕᐗ ᓀᔥᑕ ᑮ ᐙᓯᑾᔅᑌᓕᐗ᙮
ᒫᑎᑲ, ᒫᑲ, ᑮ ᐎᒋᐋᔭᒥᒥᑯ ᓂᔓ ᐃᓕᓕᐗ, ᐁᐗᒀᓂᑭ ᒧᓯᔅ ᓀᔥᑕ ᐃᓛᐃᒐ;
ᑳ ᓄᑯᓯᒋᒃ ᒪᓂᑐᐙᔅᑌᐎᓂᒃ, ᓀᔥᑕ ᑳ ᐋᓕᒧᑕᒸᒋᒃ ᐅ ᓂᐱᐎᓂᓕᐤ, ᑫ ᐃᔑ ᓂᐱᓕᒋ ᒋᕉᓴᓚᒥᒃ᙮
ᒫᑲ ᐱᑕᕐ, ᓀᔥᑕ ᐊᓂᐃ ᑳ ᐎᒉᐎᑯᑦ, ᑮ ᑯᓯᑾᔑᐗᒃ, ᐃᔅᐱ ᒫᑲ ᑴᔅᑯᓯᒋᒃ, ᑮ ᐙᐸᑕᒬᐗᒃ ᐅ ᒪᓂᑐᐙᔅᑌᐎᓂᓕᐤ, ᓀᔥᑕ ᐊᓂᐃ ᓂᔓ ᐃᓕᓕᐗ ᑳ ᐎᒋᑳᐸᐎᔅᑖᑯᓕᒋ᙮
ᑮ ᐃᑭᓐ ᒫᑲ, ᐁᑎ ᓇᑲᑎᑯᓕᒋ, ᐱᑕᕐ ᑮ ᐃᑌᐤ ᒋᓴᓴ, ᑫᔅᑭᓄᐊᒫᑫᔭᓐ, ᒥᓨᔑᓐ ᐅᑕ ᐁ ᐃᑖᔮᒃ: ᐁᑯᔑ ᓂ ᑳ ᐅᔑᑖᓈᓐ ᓂᔅᑐ ᒥᑭᐙᒪ; ᐯᔭᒃ ᑭᓚ ᑭᒋ ᐋᔮᔭᓐ, ᐯᔭᒃ ᓀᔥᑕ ᒧᓯᔅ, ᐯᔭᒃ ᓀᔥᑕ ᐃᓛᐃᒐ᙮
ᒣᒀᒡ ᐅᒪ ᐁᔑ ᐋᔭᒥᑦ, ᑮ ᐹᐸᓕᐤ ᐗᔅᑯ, ᑮ ᐋᑲᐙᔅᑌᐅᑯᐗᒃ ᒫᑲ ᐗᔅᑯᓕᐤ; ᑮ ᓭᑭᓯᐗᒃ ᒫᑲ ᐁ ᐊᑎ ᐃᑖᒋᒃ ᐗᔅᑯᒃ᙮
ᓀᔥᑕ ᐗᔅᑯᒃ ᑮ ᐅᒋᐸᓕᐤ ᐯᑖᑯᓯᐎᓐ, ᐁ ᐃᑗᒪᑲᒃ, ᐊᐗ ᐁᐗᑯ ᓂᑯᓯᔅ ᑳ ᓵᑭᐊᒃ; ᓇᑐᑖᐎᒃ᙮
ᐃᔅᐱ ᒫᑲ ᑳ ᒪᔭᐎᐸᓕᒃ ᐃᑗᐎᓐ, ᒋᓴᔅ ᑮ ᒥᔅᑲᐗᐤ ᐁ ᐯᔭᑯᑦ᙮ ᑮ ᑲᓇᐎᑳᑖᐗᒃ ᒫᑲ, ᓀᔥᑕ ᓇᒪᐎᓚ ᐅᒋ ᐎᑕᒪᐌᐗᒃ ᐊᐌᓕᐗ ᒣᒀᒡ ᐊᓂᐃ ᐁ ᑭᔑᑳᓕᑭ ᑫᒀᓕᐤ ᑳ ᑮ ᐙᐸᑕᑭᒃ᙮ᒋᓴᔅ ᒥᓇᐙᒋᐁᐤ ᓈᐯᔑᔕ ᒪᒋᐊᒑᑾ ᐁ ᐊᔭᐙᓕᒋ
ᑮ ᐃᑭᓐ ᒫᑲ ᐎᐋᐸᓂᓕᒃ, ᐃᔅᐱ ᑳ ᓂᑕᒪᒋᐌᒋᒃ ᐗᒌᒃ ᐅᒋ, ᑮ ᓇᑭᔥᑳᑯ ᒥᒉᑦ ᐃᓕᓕᐗ᙮
ᒫᑎᑲ ᒫᑲ, ᐃᓕᓕᐤ ᐁ ᒪᐗᒋᐃᑐᒋᒃ ᐃᓕᓕᐗᒃ ᐅᒋ, ᑮ ᑌᐺᐤ, ᐁ ᐃᑗᑦ, ᑫᔅᑭᓄᐊᒫᑫᔭᓐ, ᑭ ᓇᑐᑕᒫᑎᓐ, ᑲᓇᐙᐸᒻ ᓂᑯᓯᔅ; ᐌᓴ ᐁᐗᑯ ᓂ ᐯᔭᑯᔖᓐ᙮
ᒫᑎᑲ, ᒫᑲ, ᒫᑯᓂᑯ ᐊᒑᑾ; ᑖᑐᐱᑎᑯ ᒫᑲ ᐃᔥᐱᔥ ᑭᒋ ᐲᔅᑌᐙᑕᒧᑦ, ᓀᔥᑕ ᐁ ᐊᐱᑕᐅᑯᑦ ᐊᑳᐙᒡ ᓇᑲᑎᑯ᙮
ᓂ ᑮ ᓇᑐᑕᒪᐙᐗᒃ ᒫᑲ ᑭ ᑭᔅᑭᓄᐊᒪᐙᑲᓇᒃ ᑭᒋ ᐗᓚᐎᐌᐱᓈᒋᒃ; ᓇᒪᐎᓚ ᒫᑲ ᑮ ᑲᔥᑭᑖᐗᒃ᙮
ᒋᓴᔅ ᒫᑲ ᐁ ᓇᔥᑴᐗᔑᐋᑦ, ᑮ ᐃᑗᐤ, ᐅ ᐁᑳ ᐌᑖᐺᑕᒧᐎᓂᔦᒃ ᓀᔥᑕ ᓀᔦᑕᐙᑎᓯᔦᒃ ᑳ ᐋᓂᔅᑫ ᐱᒫᑎᓯᔦᒃ! ᑖᓀᓕᑯᒃ ᑫ ᐎᒉᐎᑖᑾᒃ, ᓀᔥᑕ ᐯᐃᑕᑾᒃ? ᐅᑕ ᐯᔑᐤ ᑭᑯᓯᔅ᙮
ᒣᒀᒡ ᒫᑲ ᑫᔮᐸᒡ ᐁ ᐯᒋ ᐃᑐᑌᑦ, ᑮ ᑲᐎᐌᐱᓂᑯ ᒪᒋ ᐊᒑᑾ, ᓀᔥᑕ ᑮ ᑕᑐᐱᑎᑯ᙮ ᒋᓴᔅ ᒫᑲ ᑮ ᑭᑐᑌᐤ ᐎᓕᐱ ᐊᒑᑾ, ᓀᔥᑕ ᑮ ᒥᓇᐙᒋᐁᐤ ᐊᓂᐃ ᐊᐙᔑᔕ, ᐁᑯ ᐯᑭᑎᓇᒪᐙᑦ ᐅᑖᐎᓕᐗ᙮
ᒥᓯᐌ ᒫᑲ ᑮ ᒫᒪᔅᑳᑕᒬᐗᒃ ᑭᒋᒪᓂᑐᐗ ᐅ ᑭᒋ ᑲᔥᑭᐅᐎᓂᓕᐤ᙮ᒋᓴᔅ ᐋᓕᒧᑕᒻ ᒥᓇ ᐅᓂᐱᐎᓐ ᒫᑲ ᒣᒀᒡ ᑳ ᒫᒪᔅᑲᑕᒶᒋᒃ ᒥᓯᐌ ᑕᑐ ᐁ ᐃᑕᓯᒋᒃ ᒥᓯᐌ ᑫᒀᓇ ᑳ ᑐᑕᒥᓕᒋ ᒋᓴᓴ, ᑮ ᐃᑌᐤ ᐅ ᑭᔅᑭᓄᐊᒪᐙᑲᓇ᙮
ᐁᑯᔑ ᐅᐅ ᐃᑗᐎᓇ ᑲᑕ ᑭᒋᑕᐎᐸᓕᐗ ᑭᑕᐗᑳᐙᒃ; ᐌᓴ ᐃᓕᓕᐎᑯᓯᓵᓐ ᑲᑕ ᐸᑭᑎᓇᐤ ᐃᓕᓕᐗ ᐅᒋᒋᓕᒃ᙮
ᓇᒪᐎᓚ ᒫᑲ ᐅᒋ ᓂᓯᑐᑕᒶᒃ ᐅᒣᓕᐤ ᐃᑗᐎᓂᓕᐤ; ᑮ ᑳᑕᐙᐗᒃ ᒪᑲ, ᓇᒪ ᓀᔥᑕ ᐅᒋ ᑭᔅᑫᓕᑕᒶᒃ: ᑮ ᑯᔅᑖᒋᐗᒃ ᒫᑲ ᑭᒋ ᑲᑴᒋᒫᒋᒃ ᐊᓂᐁᓕᐤ ᐃᑗᐎᓂᓕᐤ᙮ᐊᐌᓇ ᒫᐗᒡ ᑭᔅᑎᓯᑦ
ᑮ ᒫᒋ ᐋᔑᑌᒥᑐᐗᒃ ᒫᑲ ᐊᐌᓇ ᐁ ᐃᑕᓯᒋᒃ ᑫ ᒫᐗᒋ ᑭᔅᑌᓕᑖᑯᓯᑦ᙮
ᒋᓴᔅ ᒫᑲ, ᐁ ᑭᔅᑫᓕᑕᒸᑦ ᐁ ᐃᑌᓕᑕᒥᓕᒋ ᐅᑌᐃᓕᒃ, ᑮ ᐅᑎᓀᐤ ᐊᐙᔑᔕ, ᓀᔥᑕ ᐅᐱᒣ ᑮ ᐊᓓᐤ,
ᒑᓐ ᒫᑲ ᑮ ᓇᔥᑴᐗᔑᐃᐌᐤ ᓀᔥᑕ ᑮ ᐃᑗᐤ, ᑫᔅᑭᓄᐊᒫᑫᔭᓐ, ᓂ ᑭ ᐙᐸᒫᓈᓐ ᐊᐌᓇ ᐁ ᐗᓚᐎᐌᐱᓈᑦ ᒪᒋ ᐊᒑᑾ ᑭᑦ ᐃᔑᓂᑳᓱᐎᓂᒃ; ᓂ ᑮ ᑭᑕᐊᒪᐙᓈᓐ ᒫᑲ ᐁᑳ ᐁ ᐎᒋᓄᔅᐱᓇᔑᐌᒥᔭᒥᑦ᙮
ᒋᓴᔅ ᒫᑲ ᑮ ᐃᑌᐤ, ᐁᑳᐎᓚ ᑭᑕᐊᒫᒃ: ᐌᓴ ᐊᓇ ᐁᑳ ᑳ ᓇᔅᑯᔅᑖᑕᒃ ᑭ ᐎᒋᐃᑯᓇᐤ᙮ᓴᒫᕆᑕᓐ ᐃᑖᐎᓐ ᐋᑕᐌᓂᒥᑯ ᒋᓴᔅ
ᑮ ᐃᑭᓐ ᒫᑲ, ᐃᔅᐱ ᐌᑎᒋᐸᓕᒃ ᐃᔅᐱ ᑭᒋ ᐅᑎᓈᑲᓂᐎᑦ, ᑮ ᐃᔑᔅᑴᓕᐤ ᔮᓕᑌᓪ ᑭᒋ ᐃᑐᑌᑦ ᒋᕉᓴᓚᒥᒃ᙮
ᓀᔥᑕ ᑮ ᐃᔑᑎᔕᐌᐤ ᐃᔑᑎᔕᐙᑲᓇ ᑭᒋ ᓂᑳᓄᑖᑯᑦ: ᑮ ᑭᑐᑌᐗᒃ ᒫᑲ, ᓀᔥᑕ ᑮ ᐱᑐᑫᐌᐗᒃ ᓴᒣᕆᐊᐃᓕᓕᐗ ᐯᔭᒃ ᐅᑦ ᐃᑖᐎᓂᔑᓕᒃ ᑭᒋ ᐋᔦᔅᑲᐎᑕᒪᐙᒋᒃ᙮
ᓇᒪᐎᓚ ᒫᑲ ᑮ ᐅᒋ ᐱᑐᑲᐃᑯ ᐁ ᐃᑎᔅᑴᓕᑦ ᑖᐱᔅᑯᒡ ᐁ ᐎ ᐃᑐᑌᑦ ᒋᕉᓴᓚᒥᒃ᙮
ᐃᔅᐱ ᒫᑲ ᐅ ᑭᔅᑭᓄᐊᒪᐙᑲᓇ ᒉᒻᔅ ᓀᔥᑕ ᒑᓐ ᐎᐋᐸᑕᑭᒃ, ᑮ ᐃᑗᐗᒃ, ᑌᐯᓕᒋᑫᔭᓐ, ᑭᑦ ᐃᑌᓕᑌᓐ ᒫᑲ ᑭᒋ ᐃᑕᔓᐌᔮᒃ ᐃᔥᑯᑌᐤ ᑭᒋ ᐯᒋ ᓛᔑᐸᓕᒃ ᑭᒋᑭᔑᑯᒃ ᐅᒋ, ᑭᒋ ᐃᔅᑳᓱᒋᒃ, ᑖᐱᔅᑯᒡ ᑳ ᑐᑕᒃ ᐃᓛᐃᒐ?
ᒫᑲ ᑮ ᑴᔅᑭᑳᐸᐎᐤ, ᓀᔥᑕ ᑮ ᑭᑐᑌᐤ, ᐁ ᐃᑗᑦ, ᓇᒪᐎᓚ ᑭ ᑭᔅᑫᓕᑌᓇᐗᐤ ᑫᑯ ᐊᒑᒃ ᐌᑕᒑᑯᔦᒃ᙮
ᐌᓴ ᐃᓕᓕᐎᑯᓯᓵᓐ ᓇᒪᐎᓚ ᑮ ᐯᒋ ᐃᑐᑌᐤ ᑭᒋ ᓂᔑᐗᓈᒋᑖᐙᑦ ᐃᓕᓕᐗ ᐅ ᐱᒫᑎᓯᐎᓂᓕᐗ, ᒫᑲ ᑭᒋ ᐱᒫᒋᑕᐙᑦ᙮ ᐁᑯ ᓂᐋᑕᑭᒃ ᑯᑕᑭᓕᐤ ᐃᑖᐎᓂᔑᓕᐤ᙮ᐊᓂᑭ ᑫ ᑭ ᓄᔅᐱᓇᑕᐗᔅᐸᓐ ᒋᓴᓴ
ᑮ ᐃᑭᓐ ᒫᑲ, ᒣᒀᒡ ᐁ ᐱᒧᑌᒋᒃ ᒣᔅᑲᓈᒃ, ᑮ ᐃᑎᑯ ᐯᔭᒃ ᐃᓕᓕᐗ, ᑌᐯᓕᒋᑫᔭᓐ, ᑭ ᑳ ᓄᔅᐱᓇᑎᑎᓐ ᐱᑯ ᐃᑕ ᑫ ᐃᑐᑌᐗᓀ᙮
ᒋᓴᔅ ᒫᑲ ᑮ ᐃᑌᐤ, ᒪᑫᓯᐗᒃ ᐙᑎᐗᒃ, ᓀᔥᑕ ᐱᓓᓯᐗᒃ ᑳ ᐸᐸᒥᓛᒋᒃ ᐗᒋᔅᑐᓂᐗᒃ; ᒫᑲ ᐃᓕᓕᐎᑯᓯᓵᓐ ᓇᒪᐎᓚ ᐋᔭᐤ ᐃᑕ ᑫ ᐱᒥᑎᑖᑦ ᐅᔅᑎᒀᓐ᙮
ᑮ ᐃᑌᐤ ᒫᑲ ᑯᑕᑭᔭ ᓄᔅᐱᓇᔑᓐ᙮ᒫᑲ ᑮ ᐃᑌᑯ ᑌᐯᓕᒋᑭᔭᓐ, ᐃᓕᓈᐎᓐ ᓃᔥᑕᒻ ᑭᒋ ᓇᑕᐎ ᓇᐃᑲᐗᒃ ᓄᑖᐎ᙮
ᒋᓴᔅ ᑮ ᐃᑌᐤ, ᐁᑯᔑ ᐅᓂᐱᐗᒃ ᑲᑕ ᓇᐃᑲᐌᐗᒃ ᐅ ᓂᐱᒥᐙᐗ; ᒫᑲ ᑭᑐᑌ ᑭᓚ ᓀᔥᑕ ᓇᑕᐎ ᐙᐎᑕᒻ ᑭᒋᒪᓂᑐ ᐅᑦ ᐅᑭᒫᐎᐎᓐ᙮
ᑯᑕᒃ ᓀᔥᑕ ᑮ ᐃᑗᐤ, ᑌᐯᓕᒋᑫᔭᓐ, ᑭ ᑳ ᓄᔅᐱᓇᑎᑎᓐ: ᒫᑲ ᐃᓕᓈᐎᓐ ᓃᔥᑕᒻ ᑭᒋ ᓇᑕᐎ ᐊᑕᒥᔅᑲᐗᑭᒃ ᐊᓂᑭ ᓂᑮᒃ ᑳ ᐃᑖᒋᒃ᙮
ᒋᓴᔅ ᒫᑲ ᑮ ᐃᑌᐤ, ᓇᒪᐎᓚ ᐊᐌᓇ, ᐃᔅᐱ ᑳ ᓵᒥᓇᑭ ᐅᐺᐱᒋᑲᓂᓕᐤ, ᐁ ᐋᐸᓴᐱᒋ ᒫᑲ, ᑌᐸᑫᓕᑖᑯᓯᐤ ᑭᒋ ᐱᑐᑫᐙᑦ ᑭᒋᒪᓂᑐᐗ ᐅᑦ ᐅᑭᒫᐎᐎᓂᓕᒃ᙮
ᐊᓂᒪ ᒫᓂᔥᒑᓂᓯᐎᓕᓕᐤ ᓈᔅᐱᑐᐎ ᐋᑕᓗᑳᓐ
ᑖᐺ, ᑖᐺ, ᑭᑦ ᐃᑎᓇᐗᐤ, ᐊᓇ ᐁᑳ ᐃᔥᒀᑌᒥᒃ ᑳ ᐅᒋ ᐱᑐᑫᑦ ᒫᓂᔥᒑᓂᔑᑲᒥᑯᒃ, ᒫᑲ ᑳ ᐃᔅᒀᑕᐎᑦ ᐱᑐᔥ ᐃᔑ, ᐁᐗᑯ ᑭᒧᑎᔅᑭᐤ ᓀᔥᑕ ᒪᔅᑲᑗᔅᑭᐤ᙮
ᒫᑲ ᐊᓇ ᐃᔥᒀᑌᒥᒃ ᑳ ᐅᒋ ᐱᑐᑫᑦ, ᐁᐗᑯ ᒫᓂᔥᒑᓂᔕᒃ ᐅ ᒫᓂᔥᒑᓂᔑᐎᓕᓕᒥᐙᐗ᙮
ᐁᐗᑯ ᐃᐋᐸᐊᒫᑯᑦ ᐅᑲᓇᐎᔅᒀᑕᐎᐗ; ᓀᔥᑕ ᒫᓂᔥᒑᓂᔕ ᓇᑐᑕᒥᓕᐗ ᐅ ᐯᑖᑯᓯᐃᓐ: ᓀᔥᑕ ᓇᑐᒣᐤ ᐎᓚ ᑎᐱᓚᐌ ᐅ ᒫᓂᔥᒑᓂᔑᒪ ᐁ ᐎᓛᑦ, ᓀᔥᑕ ᐗᓚᐎᑭᔅᑭᓄᑕᐁᐤ᙮
ᐃᔅᐱ ᒫᑲ ᐌᓚᐎᑕᐋᒋ ᐎᓚ ᑎᐱᓚᐌ ᐅ ᒫᓂᔥᒑᓂᔑᒪ, ᓂᑳᓄᑕᐌᐤ, ᓄᔅᐱᓈᑎᑯ ᒫᑲ ᒫᓂᔥᒑᓂᔕ: ᐌᓴ ᓂᓯᑐᑕᒥᓕᐗ ᐅ ᐯᑖᑯᓯᐎᓐ᙮
ᒫᓐᑌᐗ ᒫᑲ ᓇᒪᐎᓚ ᑲᑕ ᓄᔅᐱᓇᑌᐗᒃ, ᒫᑲ ᑲᑕ ᐅᔑᒣᐗᒃ: ᐌᓴ ᓇᒪᐎᓚ ᓂᓯᑐᑕᒬᐗᒃ ᒫᓐᑌᐗ ᐅ ᐯᑖᑯᓯᐎᓂᓚᐤ᙮
ᐅᒣᓕᐤ ᓇᔅᐱᑐᐌᐎ ᐋᑕᓗᑳᓂᓕᐤ ᒋᓴᔅ ᑮ ᐃᑌᐤ: ᒫᑲ ᓇᒪᐎᓚ ᐅᒋ ᓂᓯᑐᑕᒬᐗᒃ ᐊᓂᐃ ᑫᒀᓇ ᑳ ᑮ ᐋᓕᒧᑕᒫᑯᒋᒃ᙮ᒋᓴᔅ ᐊᓇ ᒥᓗ ᒫᓂᔥᒑᓂᔑᐎᓕᓕᐤ
ᐁᑯ ᒋᓴᔅ ᒥᓇ ᐁᑖᑦ, ᑖᐺ, ᑖᐺ, ᑭᑦ ᐃᑎᓇᐗᐤ, ᓂᓚ ᐁᐗᑯ ᒫᓂᔥᒑᓂᔕᒃ ᐅᑦ ᐃᔥᒀᑌᒥᐗᐤ᙮
ᒥᓯᐌ ᐊᓂᑭ ᑳ ᑮ ᐯᒋ ᐃᑐᑌᒋᒃ ᐸᒧᔑ ᐯᒋ ᐃᑐᑌᔮᓐ ᑮ ᑭᒧᑎᔅᑭᐗᒃ ᓀᔥᑕ ᑮ ᒪᔅᑲᑗᔅᑭᐗᒃ: ᒫᑲ ᓇᒪᐎᓚ ᐅᒋ ᓇᑐᑖᑯᐗᒃ ᒫᓂᔥᒑᓂᔕ᙮
ᓂᓚ ᐁᐗᑯ ᐃᔥᒀᑌᒻ: ᑮᔥᐱᓐ ᐊᐌᓇ ᓂᓚ ᐅᒋ ᐱᑐᑫᑌ, ᑲᑕ ᐱᒫᒋᐋᑲᓂᐎᐤ, ᑲᑕ ᐱᑐᑫᐤ ᒫᑲ ᓀᔥᑕ ᑲᑕ ᐗᓚᐎᐤ, ᑲᑕ ᒥᔅᑲᒻ ᒫᑲ ᒥᒋᓱᐎᓂᓕᐤ᙮
ᑭᒧᑎᔉ ᓇᒪᐎᓚ ᐯᒋ ᐃᑐᑌᐤ ᐱᑯ ᐙ ᑭᒧᑎᒋ, ᓀᔥᑕ ᐙ ᓂᐹᔨᐌᒋ, ᓀᔥᑕ ᐙ ᓂᔑᐗᓈᒋᐃᐌᒋ: ᓂᓚ ᓂ ᑮ ᐯᒋ ᐃᑐᑖᓐ ᑭᒋ ᐋᔮᒋᒃ ᐱᒫᑎᓯᐎᓂᓕᐤ, ᓀᔥᑕ ᐊᐙᓯᑌ ᑭᒋ ᐌᓗᒋᑖᒋᒃ᙮
ᓂᓚ ᐁᐗᑯ ᒥᓗ ᒫᓂᔥᒑᓂᔑᐎᓕᓕᐤ: ᒥᓗ ᒫᓂᔥᒑᓂᔑᐎᓕᓕᐤ ᒥᓕᐌᐤ ᐅ ᐱᒫᑎᓯᐎᓐ ᒫᓂᔥᒑᓂᔕ ᐅᒋ᙮
ᐊᓇ ᒫᑲ ᑳ ᐋᐸᒋᐋᑲᓂᐎᑦ, ᐁᑳ ᒫᑲ ᐁ ᒫᓂᔥᒑᓂᔑᐎᓕᓕᐎᑦ, ᐁᑳ ᐁ ᑎᐱᓚᐌᐎᓯᑦ ᒫᓂᔥᒑᓂᔕ, ᐙᐸᒣᐤ ᒪᐃᑲᓇ ᐁ ᐯᒋ ᐃᑐᑌᓕᒋ, ᐁᑯ ᓀᑲᑖᑦ ᒫᓂᔥᒑᓂᔕ, ᓀᔥᑕ ᐅᔑᒧ: ᐁᑯ ᒪᐃᑲᓐ ᒥᔮᑯᓈᑦ, ᓀᔥᑕ ᐗᓴᓶᑎᔕᐌᐤ ᒫᓂᔥᒑᓂᔕ᙮
ᑳ ᐋᐸᒋᐋᑲᓂᐎᑦ ᐃᓕᓕᐤ ᐅᔑᒧ ᐁ ᐋᐸᒋᐋᑲᓂᐎ ᐃᓕᓕᐎᑦ, ᓀᔥᑕ ᐁᑳ ᐁ ᑕᑴᓕᒫᑦ ᒫᓂᔥᒑᓂᔕ᙮
ᓂᓚ ᐁᐗᑯ ᒥᓗ ᒫᓂᔥᒑᓂᔑᐎᓕᓕᐤ, ᓀᔥᑕ ᓂ ᑭᔅᑫᓕᒫᐗᒃ ᓂ ᒫᓂᔥᒑᓂᔑᒪᒃ, ᓀᔥᑕ ᓂ ᑭᔅᑫᓕᒥᑾᒃ ᐊᓂᑭ ᑳ ᑎᐱᓚᐌᐎᓯᔮᓐ᙮
ᑯᑕᑭᔭᒃ ᓀᔥᑕ ᒫᓂᔥᒑᓂᔕᒃ ᓂᑦ ᐋᔭᐙᐗᒃ ᐁᑳ ᐅᒪ ᒫᓂᔥᒑᓂᔑᑲᒥᑯᒃ ᐁ ᐃᑖᒋᒃ ᐁᐗᒀᓂᑭ ᔮᓕᑌᓪ ᑫ ᐯᔑᐗᑭᒃ, ᑲᑕ ᓇᑐᑕᒶᒃ ᒫᑲ ᓂ ᐯᑖᑯᓯᐎᓂᓕᐤ; ᐁᑯ ᑫ ᐯᔭᑾᒃ ᒫᓂᔥᒑᓂᔑᑲᒥᒃ, ᓀᔥᑕ ᑫ ᐯᔭᑯᑦ ᒫᓂᔥᒑᓂᔑᐎᓕᓕᐤ᙮
ᐁᐗᑯ ᐌᒋ ᓄᑖᐎ ᓵᑭᐃᑦ, ᐁ ᐱᒥᑎᑖᔮᓐ ᓂ ᐱᒫᑎᓯᐎᓐ, ᒥᓇ ᑭᒋ ᑮ ᐅᑎᓇᒫᓐ᙮
ᓇᒪᐎᓚ ᐊᐌᓇ ᓂ ᒪᔅᑲᒥᒃ, ᒫᑲ ᓂ ᐱᒥᑎᑖᓐ ᓂᓚ ᑫᒋᐙᒃ᙮ ᓂᑦ ᐋᔮᓐ ᑲᔥᑭᐅᐎᓐ ᑭᒋ ᐱᒥᑎᑖᔮᓐ, ᓀᔥᑕ ᓂᑦ ᐋᔮᓐ ᑲᔥᑭᐅᐎᓐ ᒥᓇ ᑭᒋ ᐅᑎᓇᒫᓐ᙮ ᐅᒪ ᐅᓚᔓᐌᐎᓐ ᓂ ᑮ ᒥᓕᒃ ᓄᑖᐎ᙮
ᐁᐗᑯ ᐌᒋ ᒥᓇ ᐹᐸᑳᓐ ᐃᑗᒋᒃ ᒎᐗᒃ ᐅᐅ ᐋᔭᒥᐎᓇ ᐅᒋ᙮
ᒥᒉᑦ ᐁ ᐃᑕᓯᒋᒃ ᒫᑲ ᑮ ᐃᑗᐗᒃ, ᐋᔭᐌᐤ ᒪᒋ ᐊᒑᑾ, ᓀᔥᑕ ᑮᔥᑴᐤ; ᑖᓀᑭ ᐌᒋ ᓇᑐᑕᐌᒃ?
ᑯᑕᑭᔭᒃ ᑮ ᐃᑗᐗᒃ, ᐅᐅ ᓇᒪᔦᓕᐗ ᐅᑦ ᐋᔭᒥᐎᓇ ᐊᐌᓇ ᒪᒋ ᐊᒑᑾ ᐁ ᐋᔭᐙᑦ᙮ ᒪᒋ ᐊᒑᒃ ᓈ ᑲᑕ ᑮ ᐋᐸᐊᒬᐤ ᐅᔅᑭᔑᑯᓕᐗ ᐊᐌᓕᐗ ᐁᑳ ᐁ ᐙᐱᓕᒋ?ᒋᓴᔅ ᐋᑕᐌᓕᒫᑲᓂᐎᐤ
ᑮ ᐃᑭᓐ ᒫᑲ ᒋᕉᓴᓚᒥᒃ ᒣᒀᒡ ᐁ ᐸᑳᓇᔅᑕᐎ ᒪᑯᔖᓂᐗᒃ, ᓀᔥᑕ ᑮ ᐱᐴᓄᐸᓐ ᒣᒀᒡ᙮
ᒋᓴᔅ ᒫᑲ ᑮ ᐱᒧᑌᐤ ᑭᒋᐋᔭᒥᐁᐎᑲᒥᑯᒃ ᓴᓚᒪᓇ ᐅ ᐱᔅᑭᒋ ᐙᔅᑳᔨᑲᓂᓕᒃ᙮
ᐁᑯ ᐱᐁᒋ ᐙᔅᑳᔅᑳᑯᑦ ᒎᐗ, ᓀᔥᑕ ᑮ ᐃᑎᑯ, ᑖᓂ ᑫ ᐃᔥᐱᔑ ᐙᐙᓀᓕᑕᒥᐃᔮᒃ? ᑮᔥᐱᓐ ᐃᐋᐎᐗᓀ ᙭, ᒧᔑᔐ ᐎᑕᒪᐎᓈᓐ᙮
ᒋᓴᔅ ᑮ ᓇᔥᑴᐗᔑᐁᐤ, ᑭ ᑮ ᐎᑕᒫᑎᓇᐗᐤ, ᓇᒪᐎᓚ ᒫᑲ ᑭ ᐅᒋ ᑖᐺᑌᓇᐗᐤ: ᐊᓂᐃ ᐋᔨᑎᐎᓇ ᑳ ᑐᑕᒫᓐ ᓄᑖᐎ ᐅᑦ ᐃᔑᓂᑳᓱᐎᓂᒃ ᓂ ᑎᐹᒋᒥᑯᓐ᙮
ᒫᑲ ᓇᒪᐎᓚ ᑭ ᑖᐺᑌᓇᐗᐤ, ᐁᑳ ᐁ ᐊᔑᑕᑭᒥᑲᐎᔦᒃ ᓂ ᒫᓂᔥᒑᓂᔑᒪᒃ, ᑖᐱᔅᑯᒡ ᐁ ᑮ ᐃᑎᑕᑾᒃ᙮
ᓂ ᒫᓂᔥᒑᓂᔑᒪᒃ ᓇᑐᑕᒶᒃ ᓂ ᐯᑖᑯᓯᐎᓂᓕᐤ, ᓀᔥᑕ ᓂ ᑭᔅᑫᓕᒪᐗᒃ ᓂ ᓄᔅᐱᓈᑎᑾᒃ ᓀᔥᑕ᙮
ᓀᔥᑕ ᓂ ᒥᓛᐗᒃ ᑳᑭᑫ ᐱᒫᑎᓯᐎᓂᓕᐤ; ᓇᒪᐎᔅᑳᑦ ᒫᑲ ᑲᑕ ᓂᔑᐗᓈᑎᓯᐗᒃ, ᓇᒪᐎᓚ ᓀᔥᑕ ᐊᐌᓇ ᓂ ᑳ ᑮ ᒪᔅᑲᒥᒃ ᓂᒌᒌᒃ ᐅᒋ᙮
ᓄᑖᐎ, ᑳ ᑮ ᒥᓕᑦ ᐊᐙᓯᑌ ᑭᔅᑌᓕᑖᑯᓯᐤ ᐃᔥᐱᔥ ᒥᓯᐌ; ᓀᔥᑕ ᓇᒪᐎᓚ ᐊᐌᓇ ᑲᑕ ᑮ ᒪᔅᑲᒣᐤ ᓄᑖᐎᔭ ᐅᒋᒋᓕᒃ ᐅᒋ᙮
ᓂᓚ ᓀᔥᑕ ᓄᑖᐎ ᓂ ᐯᔭᑯᓈᓐ᙮
ᐁᑯ ᒎᐗᒃ ᒥᓇ ᐌᑎᓈᒋᒃ ᐊᓯᓂᔭ ᑭᒋ ᐱᒧᓯᓈᑕᐙᒋᒃ᙮
ᒋᓴᔅ ᑮ ᓇᔥᑴᐗᔑᐁᐤ, ᒥᒉᑦ ᒥᓗ ᐋᔨᑎᐎᓇ ᑭ ᑮ ᐙᐸᑎᓕᑎᓇᐗᐤ ᓄᑖᐎ ᐅᒋ; ᑖᓐ ᐊᓂ ᐋᔨᑎᐎᓐ ᐙ ᐅᒋ ᐱᒧᓯᓈᑕᐅᔦᒃ?
ᒎᐗᒃ ᑮ ᓇᔥᑴᐗᔑᐁᐗᒃ, ᐁ ᐃᑗᒋᒃ, ᓇᒪᐎᓚ ᑭ ᐎ ᐱᒧᓯᓈᑕᐅᑎᓈᓐ ᒥᓗ ᐋᔨᑎᐎᓐ ᐅᒋ; ᒫᑲ ᐹᔅᑕᒧᐎᓐ ᐅᒋ; ᓀᔥᑕ ᐁ ᑭᒋᒪᓂᑐᑳᓱᔭᓐ ᐋᑕ ᐁ ᐃᓕᓕᐎᔭᓐ᙮
ᒋᓴᔅ ᑮ ᓇᔥᑴᐗᔑᐁᐤ, ᓇᒪ ᓈ ᒪᓯᓇᐃᑳᑌᐤ ᑭᑦ ᐅᓚᔓᐌᐎᓂᐙᒃ, ᓂ ᑮ ᐃᑣᓐ, ᑭᓚᐗᐤ ᑭ ᒪᓂᑐᐎᓇᐗᐤ?
ᑮᔥᐱᓐ ᒪᓂᑐᐗᒃ ᑳ ᐃᔑᓂᑳᑖᑴ ᐊᓂᐃ ᑳ ᑮ ᐅᑎᑎᑯᓕᒋ ᑭᒋᒪᓂᑐᐗ ᐅᑦ ᐋᔭᒥᐎᓀᓕᐤ, ᑭᒋ ᒪᓯᓇᐃᑫᐎᓐ ᒫᑲ ᓇᒪᐎᓚ ᑲᑕ ᑮ ᐱᑯᐱᒋᑳᑌᐤ;
ᑭᑦ ᐃᑖᐗᐤ ᓈ ᐊᓇ ᑳ ᐸᓓᑭᐃᑯᑦ ᐅᑖᐎᒪᐗ, ᓀᔥᑕ ᑳ ᑮ ᐯᒋᑎᔕᐅᑯᑦ ᐊᔅᑮᒃ, ᑭ ᐹᔅᑕᒧᓐ; ᐁ ᑮ ᐃᑗᔮᓐ, ᓂᓚ ᑭᒋᒪᓂᑐ ᐅᑯᓯᓴ?
ᑮᔥᐱᓐ ᐁᑳ ᐁᑐᑕᒸᐗᑫ ᓄᑖᐎ ᐅᑦ ᐋᔨᑎᐎᓇ, ᐁᑳᐎᓚ ᑖᐺᑕᐎᒃ᙮
ᒫᑲ ᑮᔥᐱᓐ ᐁᑐᑕᒸᐗᑫ, ᐋᑕ ᐁᑳ ᐁ ᑖᐺᑕᐎᔦᒃ, ᑖᐺᑕᒧᒃ ᐋᔨᑎᐎᓇ: ᑭᒋ ᑭᔅᑫᓕᑕᒣᒃ ᓀᔥᑕ ᑭᒋ ᑖᐺᑕᒣᒃ ᐁ ᐱᒋᔅᑲᐎᑦ ᐅᑖᐎᒪᐤ, ᓂᓚ ᓀᔥᑕ ᐁ ᐱᒋᔅᑲᐗᒃ᙮
ᐁᐗᑯ ᐌᒋ ᒥᓇ ᐎ ᐅᑎᑎᓈᒋᒃ: ᒫᑲ ᑮ ᑭᐃᑯᐗᒃ
ᒥᓇ ᓀᔥᑕ ᑮ ᐃᑐᑌᐤ ᐊᑳᒥᒃ ᒐᕐᑕᓂᒃ, ᐃᑕ ᒑᓐ ᓃᔥᑕᒻ ᑳ ᑮ ᓯᑲᐋᑖᑫᑦ; ᐁᑯᑕ ᒫᑲ ᑌᔑᑫᑦ᙮
ᑮ ᐯᒋ ᓈᑎᑯ ᒫᑲ ᒥᒉᑦ, ᓀᔥᑕ ᑮ ᐃᑗᓕᐗ, ᒑᓐ ᓇᒪᐎᓚ ᐅᒋ ᑐᑕᒻ ᒫᒪᔅᑳᒋ ᐃᓯᒋᑫᐎᓂᓕᐤ: ᒫᑲ ᒥᓯᐌ ᑫᒀᓇ ᑳ ᑮ ᐃᑖᒋᒫᑦ ᒑᓐ ᐅᐅ ᐃᓕᓕᐗ ᑖᐺᒪᑲᓂᓕᐗ᙮
ᒥᒉᑦ ᒫᑲ ᐁᑯᑕ ᑎᐋᐺᔦᓕᒥᑯᑦ᙮
ᓛᓴᕋᔅ ᓂᐱᐤ
ᑮ ᐃᑖᐤ ᒫᑲ ᐃᓕᓕᐤ ᐁ ᐋᑯᓯᑦ, ᓛᓴᕋᔅ ᐁ ᐃᔑᓂᑳᓱᑦ, ᐯᑕᓂ ᐅᒋ, ᐅᑦ ᐃᑖᐎᓂᐗᒃ ᒣᕆ ᓀᔥᑕ ᒫᕐᑕ ᐎᒋᔖᓂᔅᑴᒪ᙮
ᐁᐗᑯ ᐌᒋ ᐃᑎᔕᐊᒫᑯᑦ ᐊᐌᓕᐗ ᐎᒋᔖᓂᔅᑴᒪ, ᐁ ᐃᑗᓕᒋ, ᑌᐯᓕᒋᑫᔭᓐ, ᒫᑎᑲ, ᐊᓇ ᑳ ᓵᑭᐊᑦ ᐋᑯᓯᐤ᙮
ᐃᔅᐱ ᒋᓴᔅ ᐱᐁᑕᒃ, ᑮ ᐃᑗᐤ, ᐅᒪ ᐋᑯᓯᐎᓐ ᓇᒪᐎᓚ ᓂᐱᐎᓂ ᑲᑕ ᐃᔅᐸᓕᐤ, ᒫᑲ ᑭᒋ ᐅᒋ ᒫᒥᒋᒫᑲᓂᐎᑦ ᑭᒋᒪᓂᑐ, ᑭᒋᒪᓂᑐ ᐅᑯᓯᓴ ᑭᒋ ᐅᒋ ᒫᒥᒋᒫᑲᓂᐎᓕᒋ᙮
ᒋᓴᔅ ᒫᑲ ᑮ ᓵᑭᐁᐤ ᒫᕐᑕᐊ, ᓀᔥᑕ ᐎᒋᔖᓂᔅᑴᒥᓕᐗ ᓀᔥᑕ ᓈᓴᕋᓴ᙮
ᐃᔅᐱ ᒫᑲ ᑳ ᐯᑕᒃ ᐁ ᐋᑯᓯᓕᒋ, ᑫᔮᐸᒡ ᓂᔓ ᑭᔑᑲᐗ ᑮ ᑕᔑᑫᐤ ᐃᑕ ᐁᑖᑦ᙮
ᐹᑎᒪ ᐊᓂᐁᓕᐤ ᐃᑌᐤ ᐅ ᑭᔅᑭᓄᐊᒪᐙᑲᓇ, ᒥᓇ ᐃᑐᑌᑕᐤ ᒎᑎᐊᐃᒃ᙮
ᐅ ᑭᔅᑭᓄᐊᒪᐙᑲᓇ ᐃᑎᑯ, ᐅᑭᒪᐤ, ᒎᐗᒃ ᐊᓄᒋᑫ ᑭ ᐎ ᐱᒧᓯᓈᑕᐅᑾᒃ; ᒥᓇ ᓈ ᒫᑲ ᐊᓐᑕ ᑭᑦ ᐃᑐᑖᓐ?
ᒋᓴᔅ ᑮ ᓇᔥᑴᐗᔑᐃᐌᐤ, ᓇᒪ ᓈ ᓂᔓᔖᑉ ᐃᑕᑎᓋ ᑎᐹᔨᑲᓇ ᐱᓯᒧᑳᓂᒃ ᐯᔭᑾᐤ ᐁ ᑭᔑᑳᒃ? ᑮᔥᐱᓐ ᐊᐌᓇ ᐯᒧᑌᒋ ᐁ ᑭᔑᑳᓕᒃ, ᓇᒪᐎᓚ ᐱᓱᐊᒪᐤ, ᐁ ᐙᐸᑕᒃ ᐙᔅᑌᐎᓂᓕᐤ ᐅᑕ ᐊᔅᑮᒃ ᑳ ᐃᑕᑾᓂᓕᒃ᙮
ᒫᑲ ᑮᔥᐱᓐ ᐊᐌᓇ ᐯᒧᑌᒋ ᐁ ᑎᐱᔅᑳᓕᒃ ᐱᓱᐊᒫᐤ, ᐁᑳ ᐁ ᐱᒋᔅᑳᑯᑦ ᐙᔅᑌᐎᓂᓕᐤ᙮
ᐅᐅ ᑫᒀᓇ ᑮ ᐃᑗᐤ: ᐹᑎᒫ ᒫᑲ ᐃᑌᐤ, ᑭᑐᑌᒥᓇᐤ ᓛᓴᕋᔅ ᓂᐸᐤ; ᒫᑲ ᓂᑦ ᐃᑐᑖᓐ ᑭᒋ ᑯᔅᑯᓇᒃ ᐁ ᓂᐹᑦ᙮
ᐁᑯ ᐅ ᑭᔅᑭᓄᐊᒪᐙᑲᓇ ᐁᑗᓕᒋ, ᑌᐯᓕᒋᑫᔭᓐ, ᑮᔥᐱᓐ ᓀᐹᑴ, ᑲᑕ ᒥᓗ ᐋᔭᐤ᙮
ᒋᓴᔅ ᒫᑲ ᑮ ᐋᓕᒧᑕᒬᐤ ᐅ ᓂᐱᐎᓂᓕᐤ: ᒫᑲ ᐎᓚᐗᐤ ᐁ ᐋᓜᓯᓈᓂᐗᒃ ᐁ ᓂᐹᓂᐗᒃ ᐋᓕᒧᑕᒻ, ᑮ ᐃᑌᓕᒣᐗᒃ᙮
ᐁᑯ ᒋᓴᔅ ᒧᔑᔐ ᐁᑖᑦ, ᓛᓴᕋᔅ ᑮ ᓂᐱᐤ᙮
ᓀᔥᑕ ᓂ ᒥᓜᓕᑌᓐ ᑭᓚᐗᐤ ᐅᒋ, ᐁᑳ ᐊᓐᑕ ᑳ ᐃᑖᔮᐸᓐ, ᑭᒋ ᐅᒋ ᑖᐺᑕᒣᒃ; ᐁᓕᐌᒃ ᒫᑲ ᓇᑕᐙᐸᒫᑕᐤ᙮
ᐁᑯ ᑕᒪᔅ ᑎᑎᒪᔅ ᑳ ᐃᔑᓂᑳᓱᑦ, ᐁᑖᑦ ᐎᒋᑭᔅᑭᓄᐊᒪᐙᑲᓇ, ᑭᓚᓈᓇᐤ ᓀᔥᑕ ᐃᑐᑌᑕᐤ ᑭᒋ ᐎᒋᓂᐱᒪᒃ᙮ᒋᓴᔅ ᐅᐙᓂᔅᑳᓂᐌᐤ ᓀᔥᑕ ᐱᒫᒋᐃᐌᐤ
ᐃᔅᐱ ᒫᑲ ᒋᓴᔅ ᑌᑯᔑᒃ, ᑮ ᒥᔅᑲᐙᑕᐤ ᐋᔕᔾ ᓀᐤ ᑭᔑᑲᐗ ᐁ ᑮ ᐱᒥᔑᓂᓕᒋ ᒋᐹᔨᑲᒥᑯᒃ᙮
ᐯᑕᓂ ᒫᑲ ᑭᔑᐙᒃ ᒋᕉᓴᓚᒥᒃ ᑮ ᐃᑕᑾᓐ, ᓈᓐᑕᐤ ᓂᔮᓚᓗᔖᑉ ᐸᕐᓚᓐᑲ ᐁ ᐃᔅᐱᒑᒃ᙮
ᒥᒉᑦ ᒎᐗᒃ ᒫᑲ ᑮ ᐯᒋ ᓇᑕᐙᐸᒣᐗᒃ ᒫᕐᑕᐊ ᓀᔥᑕ ᒣᕆᔭ, ᑭᒋ ᑳᑭᒋᐋᒋᒃ ᐎᒋᔖᓂᓕᐗ ᐅᒋ᙮
ᐁᑯ ᒫᕐᑕ, ᐎᐸᒡ ᐱᐁᑕᒃ ᒋᓴᓴ ᑳ ᐯᒋ ᑕᑯᔑᓂᓕᒋ, ᑮ ᓇᑕᐎ ᓇᑭᔥᑲᐌᐤ: ᒣᕆ ᑮ ᐊᐱᐤ ᐙᔅᑳᔨᑲᓂᒃ᙮
ᐁᑯ ᒫᕐᑕ ᐁᑖᑦ ᒋᓴᓴ, ᑌᐯᓕᒋᑫᔭᓐ, ᑮᔥᐱᓐ ᐅᑕ ᐃᑖᐙᐸᓀ, ᓂᒋᔖᓐ ᓇᒪᐎᓚ ᑲᑕ ᑮ ᓂᐱᐸᓐ᙮
ᒫᑲ ᓂ ᑭᔅᑫᓕᑌᓐ, ᐁᓕᐌᒃ ᐊᓄᒡ, ᐱᑯ ᑫᒀᓐ ᑫ ᓇᑐᑕᒪᐗᐗᑌ ᑭᒋᒪᓂᑐ, ᑭᒋᒪᓂᑐ ᑭ ᑳ ᒥᓕᒃ᙮
ᒋᓴᔅ ᐃᑌᐤ, ᑭᒋᔖᓐ ᒥᓇ ᑲᑕ ᐗᓂᔥᑲᐤ᙮
ᒫᕐᑕ ᐃᑌᐤ, ᓂ ᑭᔅᑫᓕᑌᓐ ᒥᓇ ᑭᒋ ᐗᓂᔥᑳᑦ ᐗᓂᔥᑳᓂᐗᑫ ᒫᒋᒡ ᑭᔑᑳᓕᑫ᙮
ᒋᓴᔅ ᑮ ᐃᑌᐤ, ᓂᓚ ᐁᐗᑯ ᐅᐗᓂᔥᑳᓂᐌᐤ, ᓀᔥᑕ ᑳ ᐋᐎᔮᓐ ᐱᒫᑎᓯᐎᓐ: ᐊᓇ ᑳ ᑖᐺᔦᓕᒥᑦ, ᐋᑕ ᐁ ᓂᐱᑦ, ᐁᓕᐌᒃ ᒫᑲ ᑲᑕ ᐱᒫᑎᓯᐤ:
ᓀᔥᑕ ᒥᓯᐗ ᑕᑐ ᐊᐌᓇ ᑳ ᐱᒫᑎᓰᑦ ᓀᔥᑕ ᑳ ᑖᐺᔦᓕᒥᑦ, ᓇᒪᐎᓚ ᐎᔅᑳᑦ ᑲᑕ ᓇᐱᐤ᙮ ᑭ ᑖᐺᑌᓐ ᓈ ᐅᒪ?
ᐃᑌᐤ, ᐁᐁ, ᑌᐯᓕᒋᑫᔭᓐ: ᓂ ᑖᐺᑌᓐ ᐁ ᐋᐎᔭᓐ ᙭ ᑭᒋᒪᓂᑐ ᐅᑯᓯᓴ, ᐊᓇ ᑫ ᐯᒋ ᐃᑐᑌᔅᐸᓐ ᐅᑕ ᐊᔅᑮᒃ᙮ᒋᓴᔅ ᒫᑐ
ᐃᔅᐱ ᒫᑲ ᐅᒣᓕᐤ ᑳ ᐃᑗᑦ, ᑮ ᑭᑐᑌᐤ, ᓀᔥᑕ ᑭᒧᒡ ᑮ ᓇᑐᒣᐤ ᐎᒋᔕᓂᔅᑴᒪ ᒣᕆᔭ, ᐁ ᐃᑗᑦ, ᐅᑭᒪᐤ ᑕᑯᔑᓐ, ᓀᔥᑕ ᑭ ᓇᑐᒥᒃ᙮
ᐎᐸᒡ ᒫᑲ ᐱᐁᑕᒃ, ᑮ ᑭᓕᐱ ᐸᓯᑯ, ᓀᔥᑕ ᑮ ᐯᒋ ᓇᑕᐙᐸᒣᐤ᙮
ᓇᒪᐎᓚ ᐁᔥᑾ ᒫᑲ ᒋᓴᔅ ᐅᒋ ᐱᑐᑫᐤ ᐃᑖᐎᓂᒃ, ᒫᑲ ᑮ ᐃᑖᐤ ᐃᑕ ᑳ ᑮ ᓇᑭᔥᑳᑯᑦ ᒫᕐᑕᐊ᙮
ᒎᐗᒃ ᒫᑲ ᑳ ᑮ ᐎᑕᐱᒫᒋᒃ ᐙᔅᑳᔨᑲᓂᒃ, ᓀᔥᑕ ᑳ ᑮ ᑳᑭᒋᐋᒋᒃ, ᐃᔅᐱ ᐎᐋᐸᒫᒋᒃ ᒣᕆᔭ ᐁ ᑭᓕᐱ ᐸᓯᑯᓕᒋ, ᓀᔥᑕ ᐁ ᐗᓚᐎᓕᒋ, ᑮ ᓄᔓᔥᑲᐌᐗᒃ, ᐁ ᐃᑗᒋᒃ, ᒋᐹᔨᑲᒥᑯᒃ ᐃᑐᑌᐤ ᐁᑯᑕ ᑭᒋ ᒫᑐᑦ᙮
ᐃᔅᐱ ᒫᑲ ᒋᓴᔅ ᐎᐋᐸᒫᑦ ᐁ ᒫᑐᓕᒋ, ᓀᔥᑕ ᒎᐗ ᐊᓯᒋ ᐁ ᒫᑐᓕᒋ ᑳ ᑮ ᐯᒋ ᐎᒉᐙᓕᒋ, ᑮ ᒫᒫᑗᐤ ᐅᑦ ᐊᒑᑯᒃ, ᓀᔥᑕ ᑮ ᒥᑯᔥᑳᑌᓕᑕᒻ,
ᓀᔥᑕ ᑮ ᐃᑗᐤ, ᑖᓐᑌ ᑳ ᑮ ᐱᒥᔑᒣᒃ?ᑮ ᐃᑗᐗᒃ, ᑌᐯᓕᒋᑫᔭᓐ, ᐯᒋ ᐙᐸᑕ᙮
ᒋᓴᔅ ᑮ ᒫᑐ᙮
ᐁᑯ ᐁᑗᒋᒃ ᒎᐗᒃ, ᒫᑎᑲ, ᐁᔅᐱᒋ ᑮ ᓵᑭᐋᑦ!
ᐋᑎᑦ ᐁ ᐃᑕᓯᒋᒃ ᒫᑲ ᑮ ᐃᑗᐗᒃ, ᓇᒪ ᓈ ᐊᐗ ᐃᓕᓕᐤ, ᑳ ᑮ ᐋᐸᐊᒸᑦ ᐅᔅᑭᔑᑯᓕᐗ ᐁᑳ ᑳ ᐙᐱᓕᒋ, ᑲᑕ ᑮ ᑐᑕᒧᐸᓐ ᐁᑳ ᑭᒋ ᓂᐱᓕᒋ ᐅᐅ ᐃᓕᓕᐗ?ᓛᓴᕋᔅ ᒥᓇ ᐱᒫᑎᓯᐤ
ᒋᓴᔅ ᒫᑲ, ᒥᓇ ᐁ ᒫᒫᑗᑦ, ᐅᑎᑕᒻ ᒋᐹᔨᑲᒥᑯᓕᐤ᙮ ᑮ ᐙᑎᑳᓂᑯᐸᓐ, ᐊᓯᓂ ᓀᔥᑕ ᑕᑯᒡ ᑮ ᐊᐱᐤ᙮
ᒋᓴᔅ ᑮ ᐃᑗᐤ, ᐃᑲᑌᓂᒃ ᐊᓯᓂ᙮ᒫᕐᑕ, ᐎᒋᔖᓂᔅᑴᒪ ᐊᓇ ᑳ ᓂᐱᑦ, ᐃᑌᐤ, ᑌᐯᓕᒋᑫᔭᓐ, ᐋᔕᔾ ᐎᒉᑭᔑᓐ: ᐌᓴ ᓀᐤ ᑭᔑᑲᐗ ᑮ ᓂᐱᐤ᙮
ᒋᓴᔅ ᐃᑌᐤ, ᓇᒪ ᓈ ᑭ ᑮ ᐃᑎᑎᑖᔾ, ᑮᔥᐱᔥ ᑖᐺᑕᒪᓀ, ᑭ ᑳ ᐙᐸᑕᒸᓐ ᑭᒋᒪᓂᑐ ᐅ ᑭᔅᑌᓕᑖᑯᓯᐎᓐ?
ᐁᑯ ᑳ ᐃᑲᑌᓈᒋᒃ ᐊᓯᓂᔭ ᐊᓐᑕ ᐅᒋ ᐁ ᐱᒥᔑᒫᑲᓂᐎᓕᒋ ᐊᓂᐁᓕᐗ ᑳ ᓂᐱᓕᒋ᙮ ᒋᓴᔅ ᒫᑲ ᑮ ᑕᔅᑕᓵᐱᐤ, ᓀᔥᑕ ᑮ ᐃᑗᐤ, ᓄᑖ, ᑭ ᓈᓈᔅᑯᒥᑎᓐ ᐁ ᑮ ᓇᑐᑕᐎᔭᓐ᙮
ᓂ ᑭᔅᑫᓕᑌᑖᔾ ᒫᑲ ᒧᔕᒃ ᐁ ᓇᑐᑕᐎᔭᓐ: ᒫᑲ ᐃᓕᓕᐗᒃ ᑳ ᐙᔅᑲᑳᐸᐎᒋᒃ ᐌᒋ ᐃᑗᔮᓐ ᑭᒋ ᑖᐺᑕᑭᒃ ᐁ ᑮ ᐯᒋᑎᔕᐅᔭᓐ᙮
ᐃᔅᐱ ᒫᑲ ᐅᒣᓕᐤ ᑳ ᑮ ᐃᑗᑦ, ᑮ ᑌᐺᐤ, ᐁ ᑭᔗᐌᑦ, ᓛᓴᕋᔅ, ᐯᒋ ᐗᓚᐎ᙮
ᐁᑯ ᐊᓇ ᑳ ᑮ ᓂᐱᑦ ᐱᐁᒋ ᐗᓚᐐᑦ, ᐁ ᐌᐌᑳᐱᓱᑦ ᐅᒌᒌᒃ ᓀᔥᑕ ᐅᓯᑎᒃ ᒋᐹᔨᑲᒥᑯᐎ ᐋᐸᒋᑖᐎᓇ ᐅᒋ: ᓀᔥᑕ ᐅᑖᔅᑕᒥᒃ ᑮ ᐌᐌᑳᐱᑌᓕᐤ ᐙᐱᔅᑫᑭᓂᓕᐤ᙮ ᒋᓴᔅ ᐃᑌᐤ, ᐋᐸᐅᒃ, ᓀᔥᑕ ᐸᑭᑎᓂᒃ᙮ᐁ ᐗᔦᓯ ᐸᑭᑎᓈᑲᓂᐎᑦ ᒋᓴᔅ
ᐁᑯ ᒥᒉᑦ ᒎᐗᒃ ᑳ ᑮ ᐯᒋ ᓇᑕᐙᐸᒫᒋᒃ ᒣᕆᔭ, ᓀᔥᑕ ᑳ ᐙᐸᑕᑭᒃ ᐊᓂᐃ ᑫᒀᓇ ᒋᓴᓴ ᑳ ᑮ ᑐᑕᒥᓕᒋ, ᑮ ᑖᐺᔦᓕᒣᐗᒃ᙮
ᒫᑲ ᐋᑎᑦ ᐁ ᐃᑕᓯᒋᒃ ᑮ ᑭᑐᑌᐗᒃ ᐸᕋᓯᔭ ᐁ ᓇᑕᐙᐸᒫᒋᒃ, ᓀᔥᑕ ᑮ ᐎᑕᒪᐌᐗᒃ ᐊᓂᐃ ᑫᒀᓇ ᒋᓴᓴ ᑳ ᑮ ᑐᑕᒥᓕᒋ᙮
ᐁᑯ ᑭᒋ ᓵᓵᑭᐎᓕᐌᐎᓕᓕᐗᒃ ᓀᔥᑕ ᐸᕋᓯᔭᒃ ᒥᔭᐗᒋᐃᑐᒋᒃ ᐁ ᑲᑫᔅᑭᒥᑐᒋᒃ, ᑮ ᐃᑗᐗᒃ ᒫᑲ, ᑖᓐ ᐁᔨᑎᔭᒃ? ᐌᓴ ᐊᐗ ᐃᓕᓕᐤ ᑐᑕᒻ ᒥᒉᑦ ᒫᒪᔅᑳᒋ ᐃᓯᒋᑫᐎᓇ᙮
ᑮᔥᐱᓐ ᐅᒪ ᐃᔑ ᐁᑳ ᐱᒣᓕᒪᑴ, ᒥᓯᐌ ᐃᓕᓕᐗ ᑲᑕ ᑖᐺᔦᓕᒥᑯ᙮ ᐁᑯ ᕈᒥᐎᓕᓕᐗᒃ ᑫ ᐯᒋ ᒪᔅᑲᒥᑖᑯᒃ ᐃᑕ ᐁ ᐃᑖᔭᒃ ᓀᔥᑕ ᑭᑦ ᐃᓕᓕᒥᓇᐗ᙮
ᐯᔭᒃ ᐁ ᐃᑕᓯᒋᒃ ᒫᑲ, ᑳᔭᐸᔅ ᐁ ᐃᔑᓂᑳᓱᑦ, ᐁ ᒫᐗᒋ ᑭᒋ ᓵᓵᑭᐎᓕᐌᐎᓕᓕᐎᑦ ᐊᓂᐁᓕᐤ ᐁ ᐱᐴᓂᓕᒃ, ᑮ ᐃᑌᐤ, ᓇᒪᐎᓚ ᑫᒀᓐ ᑭ ᑭᔅᑫᓕᑌᓇᐗᐤ᙮
ᓇᒪ ᓀᔥᑕ ᑭ ᒫᒥᑐᓀᓕᑌᓇᐗᐤ ᐁ ᓇᐃᐸᓕᐃᑯᔭᒃ ᐯᔭᒃ ᐃᓕᓕᐤ ᑭᒋ ᓂᐳᔅᑕᒪᐙᑦ ᐃᓕᓕᐗ, ᐁᑳ ᒫᑲ ᒥᓯᐌ ᐅᑯ ᐁ ᐯᔭᑯᔅᑳᓀᓯᒋᒃ ᐃᓕᓕᐗᒃ ᑭᒋ ᓂᔑᐗᓈᑎᓯᒋᒃ᙮
ᐅᒣᓕᐤ ᒫᑲ ᓇᒪᐎᓚ ᐎᓚ ᑫᒋᐙᒃ ᐅᒋ ᐃᑗᐤ: ᒫᑲ ᐁ ᒪᐗᒋ ᑭᒋ ᓵᓵᑭᐎᓕᐌᐎᓕᓕᐎᑦ ᐊᓂᐁᓕᐤ ᐁ ᐱᐴᓂᓕᒃ, ᑮ ᑭᔅᑭᐙᐃᑫᐤ ᒋᓴᓴ ᑭᒋ ᓂᐳᔅᑕᒪᐙᓕᒋ ᐊᓂᐃ ᐁ ᐯᔭᑯᔅᑳᓀᓯᓕᒋ ᐃᓕᓕᐗ;
ᓇᒪᐎᓚ ᒫᑲ ᐱᑯ ᐊᓂᐃ ᐃᓕᓕᐗ ᐅᒋ, ᒫᑲ ᐊᓯᒋ ᑭᒋ ᒪᐗᒋᐃᒫᓕᒋ ᑭᒋᒪᓂᑐᐗ ᐅᑦ ᐊᐙᔑᒥᔑᓕᐗ ᑭᒋ ᐯᔭᑯᓕᒋ ᑳ ᓇᓈᓂᔅ ᐃᑖᓕᒋ᙮
ᐁᑯ ᐊᓂᐁᓕᐤ ᐁ ᑭᔑᑳᓕᒃ ᐅᒋ ᑮ ᓇᔅᑯᒥᑐᐗᒃ ᑭᒋ ᓂᐸᐋᒋᒃ᙮
ᐁᐗᑯ ᐌᒋ ᒋᓴᔅ ᓇᒪᐎᓚ ᑫᔮᐸᒡ ᐅᒋ ᒧᔑᔐ ᐱᒧᑌᐤ ᒎᐗ ᐃᑕ ᐁ ᐃᑖᓕᒋ; ᒫᑲ ᐊᓐᑕ ᑮ ᐅᒋ ᑭᑐᑌᐤ ᐁ ᐃᑐᑌᑦ ᐊᔅᑮᒃ ᑭᔑᐙᒃ ᐸᑾᑕᔅᑲᒥᑳᒃ, ᐃᑖᐎᓂᒃ ᐃᑉᕃᐃᒻ ᐁ ᐃᔑᓂᑳᑌᒃ, ᐁᑯᑕ ᒫᑲ ᑌᔑᑫᑦ ᐊᓯᒋ ᐅ ᑭᔅᑭᓄᐊᒪᐙᑲᓇ᙮
ᒎᐗᒃ ᐅ ᒥᔮᔥᑳᑫᐎ ᒪᑯᔐᐎᓂᐗᐤ ᒫᑲ ᑮ ᐯᔓᓈᑾᓂᓕᐤ: ᒥᒉᑦ ᒫᑲ ᐊᓐᑕ ᑮ ᐅᒋ ᑭᑐᑌᐗᒃ ᑭᒋ ᐃᑐᑌᒋᒃ ᒋᕉᓴᓚᒥᒃ ᐸᒧᔑ ᒥᔮᔥᑳᑫᐎ ᒪᑯᔖᓂᐗᓂᓕᒃ, ᑭᒋ ᐹᔦᑭᐃᑎᓱᒋᒃ᙮
ᐁᑯ ᓀᓇᑕᐌᓕᒫᒋᒃ ᒋᓴᓴ, ᓀᔥᑕ ᑮ ᐋᔭᔭᒥᐃᑐᐗᒃ, ᒣᒀᒡ ᑭᒋᐋᔭᒥᐁᐎᑲᒥᑯᒃ ᐁ ᓂᐸᐎᒋᒃ, ᑖᓐ ᐁᑌᓕᑕᒣᒃ ᑭᓚᐗᐤ, ᓇᒪ ᓈ ᑲᑕ ᐯᒋ ᐃᑐᑌᐤ ᒪᑯᔐᐎᓂᒃ?
ᑭᒋ ᓵᓵᑭᐎᓕᐌᐎᓕᓕᐗᒃ ᒫᑲ ᓀᔥᑕ ᐹᕋᓯᔭᒃ ᑮ ᐃᑕᔓᐌᐗᒃ, ᑮᔥᐱᓐ ᐊᐌᓇ ᑫᔅᑫᓕᑕᒧᑴ ᐃᑕ ᐁ ᐃᑖᓕᒋ, ᑭᒋ ᐙᐸᑎᓕᐌᑦ, ᑭᒋ ᑮ ᐅᑎᑎᓈᒋᒃ᙮
ᒋᓴᔅ ᑖᒫᔅᑯᓈᑲᓂᐎᐤ ᐯᑕᓂᒃ
ᐁᑯ ᒫᑲ ᓂᑯᑣᓱ ᑭᔑᑳᐗ ᐸᒧᔑ ᐅᑎᒋᐸᓕᒃ ᒥᔭᔥᑲᑫᐎ ᒪᑯᔐᐎᓐ, ᒋᓴᔅ ᑮ ᐯᒋ ᐃᑐᑌᐤ ᐯᑕᓂᐃᒃ, ᐃᑕ ᓛᓴᕋᓴ ᑳ ᐃᑖᓂᒋ, ᐊᓂᐃ ᑳ ᑮ ᐗᓂᔥᑳᓈᑦ ᐅᓂᐱᐗ ᐅᒋ᙮
ᐁᑯᑕ ᐌᔑᑕᒪᐙᒋᒃ ᓂᐯᑴᐎᓂᓕᐤ; ᒫᕐᑕ ᒫᑲ ᑮ ᐊᑑᔅᑫᔅᑖᑫᐤ: ᒫᑲ ᓛᓴᕋᔅ ᐯᔭᒃ ᐊᓂᐃ ᑳ ᐎᑕᐱᒥᑯᑦ ᒥᒋᓱᓈᑎᑯᒃ᙮
ᐁᑯ ᒣᕆ ᐌᑎᓇᒃ ᐯᔭᒃ ᑎᐹᐯᔅᑯᒋᑲᓐ ᔅᐸᐃᒃᓈᕐᑦ ᑕᒪᔅᑯᐎᓂᓕᐤ, ᓈᔅᐱᒡ ᐁ ᐋᓕᒪᑭᑖᑾᓂᓕᒃ, ᓀᔥᑕ ᑮ ᑐᒥᓇᒬᐤ ᒋᓴᓴ ᐅᓯᑎᓕᐗ ᑕᒪᔅᑯᐎᓂᓕᐤ, ᑮ ᑳᓯᓯᑌᐌᐤ ᒫᑲ ᐅᔅᑎᒀᓂᐱᐙᔭ ᐅᒋ: ᐁᑯ ᐙᔅᑳᔨᑲᓂᒃ ᓯᔮᑲᔅᑭᓀᒫᑾᒃ ᑕᒪᔅᑯᐎᓐ᙮
ᑖᓀᑭ ᐌᒋ ᐁᑳ ᐊᑖᐙᑲᓂᐗᒃ ᐅᒪ ᑕᒪᔅᑯᐎᓐ ᓂᔅᑡᐤ ᒥᑖᑐᒥᑕᓇᐤ ᔔᓕᔭᐙᐱᔅᑯᔕᒃ, ᑭᒋ ᒥᓛᑲᓂᐎᒋᒃ ᒫᑲ ᑳ ᑭᑎᒫᑭᓯᒋᒃ?
ᐅᒣᓕᐤ ᑮ ᐃᑗᐤ, ᓇᒪᐎᓚ ᐁ ᒥᑐᓀᓕᒫᑦ ᐊᓂᐃ ᑳ ᑭᑎᒫᑭᓯᓕᒋ; ᒫᑲ ᐁ ᑭᒧᑎᔅᑭᑦ, ᓀᔥᑕ ᐁ ᐋᔮᑦ ᒥᐗᑎᓕᐤ, ᓀᔥᑕ ᐁ ᐱᒥᐎᑖᑦ ᑫᒀᓕᐤ ᑳ ᐱᑕᐃᑳᑎᓕᒃ᙮
ᐁᑯ ᐁᑗᑦ ᒋᓴᔅ, ᐁᑳᐎᓚ ᐱᓯᔅᑫᓕᒥᒃ: ᑮ ᑲᓇᐌᓕᑕᒻ ᐅᒣᓕᐤ ᐊᓂᐁᓕᐤ ᐁ ᑭᔑᑳᓕᒃ ᐅᒋ ᑫ ᓇᐃᑳᑲᐎᐗᒃ᙮
ᐌᓴ ᒧᔕᒃ ᑭ ᐎᒉᐎᑯᐙᐗᒃ ᐊᓂᑭ ᑳ ᑭᑎᒫᑭᓯᒋᒃ; ᒫᑲ ᓂᓚ ᓇᒪᐎᓚ ᒧᔕᒃ ᑭ ᐎᒉᐎᑎᓇᐗᐤ᙮ᑭᒋ ᓴᓵᑭᐎᓕᐌᐎᓕᓕᐗᒃ ᐐ ᓂᐸᐁᐗᒃ ᓛᓴᕋᓴ
ᒥᒉᑦ ᒫᑲ ᐃᓕᓕᐗᒃ ᐁ ᒎᐎᒋᒃ ᑮ ᑭᔅᑫᓕᑕᒶᒃ ᐊᓐᑕ ᐁ ᐃᑖᓕᒋ: ᓀᔥᑕ ᑮ ᐯᒋ ᐃᑐᑌᐗᒃ, ᓇᒪᐎᓚ ᒋᓴᓴ ᐱᑯ ᐅᒋ, ᒫᑲ ᑭᒋ ᐙᐸᒫᒋᒃ ᓛᔅᕋᓴ ᐊᓯᒋ, ᑳ ᑮ ᐗᓂᔥᑳᓇᓕᒋ ᐅᓂᐱᐗ ᐅᒋ᙮
ᒫᑲ ᑭᒋ ᓵᓵᑭᐎᓕᐌᐎᓕᓕᐗᒃ ᑮ ᑲᑫᔅᑭᒥᑐᐗᒃ ᑭᒋ ᓂᐸᐋᒋᒃ ᓛᓴᕋᓴ ᓀᔥᑕ;
ᐌᓴ ᐊᓂᐃ ᐅᒋ ᒥᒉᑦ ᒎᐗᒃ ᑮ ᑭᑐᑌᐸᓇᒃ, ᓀᔥᑕ ᑮ ᑖᐺᔦᓕᒣᐗᒃ ᒋᓴᓴ᙮ᒋᓴᔅ ᐁ ᐱᑐᑫᑦ ᒋᕉᓴᓚᒥᒃ ᐁ ᒫᒥᒋᒥᑯᑦ
ᐎᐋᐸᓂᓕᒃ ᒥᒉᑦ ᐃᓕᓕᐗᒃ ᑳ ᑮ ᐯᒋ ᐃᑐᑌᒋᒃ ᒪᑯᔐᐎᓂᒃ, ᐃᔅᐱ ᐱᐁᑕᑭᒃ ᒋᓴᓴ ᐁ ᐯᒋ ᐃᑐᑌᓕᒋ ᒋᕉᓴᓚᒥᒃ,
ᑮ ᐅᑎᓇᒶᒃ ᐗᑎᑾᓇ ᐹᒫᑎᑯᒃ ᐅᒋ, ᓀᔥᑕ ᑭ ᐗᓚᐎᐗᒃ ᑭᒋ ᓇᑭᔥᑲᐙᒋᒃ, ᐁ ᑌᐺᒋᒃ, ᐦᐅᓵᓇ: ᔕᐌᓕᑖᑯᓯᐤ ᐃᔅᕆᐃᓪ ᐅ ᑭᒋᐅᑭᒫᒪ ᑳ ᐯᒋ ᐃᑐᑌᑦ ᐅᑎᐯᓕᒋᑫᐗ ᐅᑦ ᐃᔑᓂᑳᓱᐎᓂᓕᒃ᙮
ᒋᓴᔅ ᒫᑲ, ᐃᔅᐱ ᑳ ᒥᔅᑲᐙᑦ ᐋᓯᔑᔕ, ᑮ ᑌᑕᐱᐤ; ᐁ ᐃᑕᓯᓇᐃᑳᑌᒃ,
ᐁᑳᐎᓚ ᑯᔅᑖᒋ, ᓵᐃᐊᓐ ᐅᑖᓂᓴ; ᒫᑎᑲ, ᑭ ᑭᒋᐅᑭᒫᒻ ᐯᒋ ᐃᑐᑌᐤ, ᐁ ᑌᑕᐱᑦ ᐋᓴ ᐅᑯᔑᔑᓕᐗ᙮
ᐅᐅ ᑫᒀᓇ ᐱᑕᒫ ᓇᒪᐎᓚ ᐅᒋ ᓂᓯᑐᑕᒥᓕᐗ ᐅ ᑭᔅᑭᓄᐊᒪᐙᑲᓇ: ᒫᑲ ᐃᔅᐱ ᑳ ᑭᔅᑕᑭᒫᑲᓂᐎᑦ ᒋᓴᔅ, ᐁᑯ ᑫᔅᑭᓯᓕᒋ ᐅᐅ ᑫᒀᓇ ᐎᓚ ᐁ ᑮ ᐅᒋ ᒪᓯᓇᐃᑳᑌᓕᑭ, ᓀᔥᑕ ᐁ ᑮ ᑐᑕᐙᒋᒃ ᐅᐅ ᑫᒀᓇ᙮
ᐊᓂᐃ ᐃᓕᓕᐗ ᒫᑲ ᑳ ᑮ ᐎᒉᐎᑯᑦ ᐃᔅᐱ ᑳ ᓇᑐᒫᑦ ᓛᓴᕋᓴ ᒋᐹᔨᑲᒥᑯᒃ ᐅᒋ, ᓀᔥᑕ ᑳ ᐗᓂᔥᑳᓈᑦ ᐅᓂᐱᐗ ᐅᒋ, ᑮ ᑎᐹᒋᒧᓕᐗ᙮
ᐁᐗᑴᓕᐤ ᓀᔥᑕ ᐌᒋ ᓇᑭᔥᑳᑯᑦ ᐃᓕᓕᐗ, ᐌᓴ ᑮ ᐯᑕᒥᓕᐗ ᐁ ᑮ ᑐᑕᒃ ᐅᒣᓕᐤ ᒫᒪᔅᑳᒋ ᐃᓯᒋᑫᐎᓂᓕᐤ᙮
ᐁᐗᑯ ᐌᒋ ᐃᑎᑐᒋᒃ ᐹᕋᓯᔭᒃ, ᑭ ᐙᐸᑌᓇᐗᐤ ᓈ ᐁᑳ ᑫᒀᓇ ᐁ ᑲᔥᑭᑖᔦᒃ? ᒫᑎᑲ, ᒥᓯᐌ ᐊᔅᑭᓕᐤ ᓄᔅᐱᓈᑎᑯ᙮ᐋᑎᑦ ᒃᕇᑲᒃ ᓈᑕᐙᐸᒣᐗᒃ ᒋᓴᓴ
ᐋᑎᑦ ᒫᑲ ᒃᕆᑲᒃ ᑮ ᐎᒉᐌᐗᒃ ᐊᓂᐃ ᑳ ᑮ ᐯᒋ ᐃᑐᑌᓕᒋ ᑭᒋ ᐋᔭᒥᐁᔅᑖᑫᓕᒋ ᒣᒀᒡ ᑳ ᒪᑯᔖᓂᐗᓂᓕᒃ:
ᐁᐗᒀᓂᑭ ᐱᐁᒋ ᓈᑖᒋᒃ ᐱᓕᐸ, ᐯᑦᓭᑕᐃᒃ ᑳ ᐅᒌᓕᒋ ᑳᓕᓕᒃ, ᑮ ᑲᑴᒋᒣᐗᒃ ᒫᑲ, ᐁ ᐃᑗᒋᒃ, ᐅᑭᒪᐤ, ᓂ ᐎ ᐙᐸᒫᓈᓐ ᒋᓴᔅ᙮
ᐱᓕᑉ ᐯᒋ ᐎᑕᒪᐌᐤ ᐋᓐᑦᕉᐗ: ᒥᓇ ᒫᑲ ᐋᓐᑦᕈ ᓀᔥᑕ ᐱᓕᑉ ᑮ ᐎᑕᒪᐌᐗᒃ ᒋᓴᓴ᙮
ᒋᓴᔅ ᒫᑲ ᑮ ᓇᔥᑴᐗᔑᐁᐤ, ᐁ ᐃᑗᑦ, ᐋᔕᔾ ᐅᑎᒋᐸᓕᐤ ᐊᓂᒪ ᑎᐹᔨᑲᓐ ᐱᓯᒧᑳᓂᒃ ᐃᓕᓕᐎᑯᓯᓵᓐ ᑭᒋ ᑭᔅᑕᑭᒫᑲᓂᐎᑦ᙮
ᑖᐺ, ᑖᐺ, ᑭᑦ ᐃᑎᓇᐗᐤ, ᑮᔥᐱᓐ ᐯᔭᑯᒥᓐ ᐸᑴᔑᑲᓐ ᐁᑳ ᐸᑭᑎᑫ ᐊᔅᑮᒃ ᓀᔥᑕ ᓂᐱᒪᑲᑫ, ᐯᔭᑯ ᐊᔅᑌᐤ: ᒫᑲ ᑮᔥᐱᓐ ᓂᐱᒪᑲᑫ, ᓂᑖᐎᑭᑖᒪᑲᓐ ᒥᔅᑕᐃ ᐸᑴᔑᑲᓂᒥᓇ᙮
ᐊᓇ ᑳ ᓵᑭᑖᑦ ᐅ ᐱᒫᑎᓯᐎᓐ ᑲᑕ ᐗᓂᑕᐤ; ᐊᓇ ᒫᑲ ᑳ ᐸᒀᑕᒃ ᐅ ᐱᒫᑎᓯᐎᓐ ᐅᑕ ᐊᔅᑮᒃ, ᑲᑕ ᑲᓇᐌᓕᑕᒻ ᑭᒋ ᐋᔮᑦ ᑳᑭᑫ ᐱᒫᑎᓯᐎᓂᒃ᙮
ᑮᔥᐱᓐ ᐊᐌᓇ ᐁᑑᔅᑲᐎᑴ ᐁᑯᔑ ᓂ ᑳ ᓄᔅᐱᓇᑎᒃ; ᓀᔥᑕ ᐃᑕ ᐁ ᐃᑖᔮᓐ, ᐁᑯᑕ ᐊᓯᒋ ᓂᑦ ᐊᑑᔅᑫᓛᑲᓐ ᑫ ᐃᑖᑦ: ᑮᔥᐱᓐ ᐊᐌᓇ ᐁᑑᔅᑲᐎᑴ, ᐁᐗᒀᓇ ᑫ ᑭᔅᑌᓕᒥᑯᑦ ᓄᑖᐎᔭ᙮ᒋᓴᔅ ᓂᑳᓂᐎᑕᒻ ᑖᓐ ᑫ ᐃᔑ ᓂᐱᑦ
ᐊᓄᒡ ᓂᑦ ᐊᒑᒃ ᒥᑯᔥᑳᑌᓕᑕᒻ; ᑖᓂ ᒫᑲ ᑫ ᐃᑗᔮᓐ? ᓄᑖ, ᒥᑖᑴᓇᒪᐎᓐ ᐅᒪ ᑎᐹᔨᑲᓐ ᐱᓯᒧᑳᓂᒃ: ᒫᑲ ᐁᐗᑯ ᐅᒪ ᑳ ᐅᒋ ᐅᑎᑕᒫᓐ ᐅᒪ ᑎᐹᔨᑲᓐ ᐱᓯᒧᑳᓂᒃ᙮
ᓄᑖ, ᑭᔅᑌᓕᑖᑯᑕ ᑭᑦ ᐃᔑᓂᑳᓱᐎᓐ᙮ᐁᑯ ᐱᐁᑖᑾᒃ ᐯᑖᑯᓯᐎᓐ ᑭᒋᑭᔑᑯᒃ ᐅᒋ, ᓂ ᑮ ᑭᔅᑌᓕᑖᑯᑖᓐ, ᒥᓇ ᒫᑲ ᓂ ᑳ ᑭᔅᑌᓕᑖᑯᑖᓐ᙮
ᐃᓕᓕᐗᒃ ᒫᑲ ᐊᓐᑕ ᑳ ᓂᐸᐎᒋᒃ, ᓀᔥᑕ ᑳ ᐯᑕᑭᒃ, ᑮ ᐃᑗᐗᒃ, ᐅᓂᒥᔅᑭᐗᒃ ᑭᑐᐗᒃ: ᑯᑕᑭᔭᒃ ᑮ ᐃᑗᐗᒃ, ᑮ ᐋᔭᒥᐃᑯ ᐁᓐᒐᓚ᙮
ᒋᓴᔅ ᒫᑲ ᐁ ᓇᔥᑴᐗᔑᐃᐌᑦ, ᑮ ᐃᑗᐤ, ᐅᒪ ᐯᑖᑯᓯᐎᓐ ᓇᒪᐎᓚ ᑮ ᐯᑖᑾᓐ ᓂᓚ ᐅᒋ, ᒫᑲ ᑭᓚᐗᐤ ᐅᒋ᙮
ᐊᓄᒡ ᑎᐹᔅᑯᓂᑳᑌᐤ ᐅᒪ ᐊᔅᑭ: ᐊᓄᒡ ᐊᓇ ᑳ ᑎᐯᓕᑕᒃ ᐅᒣᓕᐤ ᐊᔅᑮᓕᐤ ᑲᑕ ᐗᓚᐎᐌᐱᓈᑲᓂᐎᐤ᙮
ᓂᓚ ᒫᑲ, ᑮᔥᐱᓐ ᑫ ᐅᐱᓂᑲᐎᐗᓀ ᐊᔅᑮᒃ ᐅᒋ, ᓂ ᑳ ᐅᒋᐱᑕᒫᓱᓐ ᒥᓯᐌ ᐃᓕᓕᐗᒃ᙮
ᐅᒣᓕᐤ ᑮ ᐃᑗᐤ, ᐁ ᑭᔅᑫᓕᑖᑯᑖᑦ ᑫᑯ ᓂᐱᐎᓂᓕᐤ ᑫ ᐅᒋ ᓂᐱᑦ᙮
ᐁᑯ ᒋᓴᔅ ᐁᑖᑦ, ᑫᔮᐸᒡ ᐎᓕᐱᔉ ᑭ ᐎᒉᐎᑯᓇᐗᐤ ᐙᔅᑌᐎᓐ᙮ ᐱᒧᑌᒃ ᐁᔥᑾ ᐁᐋᔮᔦᒃ ᐙᔅᑌᐎᓐ, ᐁᑳ ᐗᓂᑎᐱᔅᑭᓯᐎᓐ ᑭᒋ ᐅᑎᑎᑯᔦᒃ: ᐌᓴ ᐊᓇ ᑳ ᐱᒧᑌᑦ ᐗᓂᑎᐱᔅᑭᓯᐎᓂᒃ ᓇᒪᐎᓚ ᑭᔅᑫᓕᑕᒻ ᑖᓐᑌ ᐁᑐᑌᑦ᙮
ᐁᔥᑾ ᐁ ᐋᔮᔦᒃ ᐙᔅᑌᐎᓐ, ᑖᐺᔦᓕᑕᒧᒃ ᐙᔅᑌᐎᓐ, ᑭᒋ ᐅᑦ ᐊᐙᔑᒥᔑᒥᑯᔦᒃ ᐙᔅᑌᐎᓐ᙮ᒧᓚ ᑖᐺᔦᓕᒣᐗᒃ ᒋᓴᓴᐅᐅ ᑫᒀᓇ ᑮ ᐃᑗᐤ ᒋᓴᔅ, ᐁᑯ ᑫᑐᑌᑦ, ᓀᔥᑕ ᑮ ᐋᓱᑕᐙᑦ᙮
ᐋᑕ ᒫᑲ ᐃᔅᐱᒋ ᒥᒉᑦ ᒫᒪᔅᑳᒋ ᐃᓯᒋᑫᐎᓇ ᐁ ᑮ ᑐᑕᒃ ᐁ ᐙᐸᒥᑯᑦ, ᐁᓕᐌᒃ ᒫᑲ ᓇᒪᐎᓚ ᐅᒋ ᑖᐺᔦᓕᒥᑯ᙮
ᑭᒋ ᑎᐱᐸᓕᓕᒃ ᐋᐃᓭᔭ ᐅᑭᔅᑭᐙᐃᑫᐤ ᐅᑦ ᐃᑗᐎᓐ, ᑳ ᑮ ᐃᑗᑦ, ᑌᐯᓕᒋᑫᔭᓐ, ᐊᐌᓇ ᑳ ᑖᐺᑕᒃ ᓂ ᑎᐹᒋᒧᐎᓂᓈᓐ? ᐊᐌᓇ ᓀᔥᑕ ᑳ ᐙᐸᑎᓛᑲᓂᐎᑦ ᐅᑎᐯᓕᒋᑫᐗ ᐅᔅᐱᑐᓂᓕᐤ?
ᐁᐗᑯ ᐌᒋ ᐁᑳ ᑮ ᑖᐺᑕᑭᒃ, ᐁ ᑮ ᐃᑗᑦ ᐋᐃᓭᔭ ᒥᓇ,
ᑮ ᐋᑲᐙᐱᓀᐤ, ᓀᔥᑕ ᑮ ᒪᔥᑲᐎᑕᐌᐤ ᐅᑌᐃᓕᐗ; ᐁᑳ ᑭᒋ ᐙᐱᓕᒋ ᐅᔅᑭᔑᑯᓕᐗ ᐅᒋ, ᐁᑳ ᓀᔥᑕ ᑭᒋ ᓂᓯᑐᑕᒥᓕᒋ ᐅᑌᐃᓕᐗ ᐅᒋ, ᓀᔥᑕ ᐁᑳ ᑭᒋ ᑴᔅᑳᑎᓯᐋᑲᓂᐎᓕᒋ, ᐁᑳ ᒫᑲ ᑭᒋ ᒥᓇᐙᒋᐊᑭᒃ᙮
ᐅᐅ ᑫᒀᓇ ᑮ ᐃᑗᐤ ᐋᐃᓭᔭ, ᐃᔅᐱ ᐎᐋᐸᑕᒸᑦ ᐅ ᑭᔅᑌᓕᑖᑯᓯᐎᓂᓕᐤ, ᓀᔥᑕ ᐃᐋᓕᒧᒫᑦ᙮
ᐁᓕᐌᒃ ᒫᑲ ᒥᒉᑦ ᐅᑎᐯᓕᒋᑫᐗᒃ ᑮ ᑖᐺᔦᓕᒣᐗᒃ; ᒫᑲ ᐹᕋᓯᔭ ᐅᒋ ᓇᒪᐎᓚ ᑮ ᐎᑕᒶᒃ, ᐁᑳ ᑭᒋ ᐗᓚᐎᑎᔑᓈᑲᓂᐎᒋᒃ ᐋᔭᒥᐁᐎᑲᒥᑯᒃ ᐅᒋ᙮
ᐌᓴ ᐊᐙᓯᑌ ᑮ ᓵᑭᑖᐗᒃ ᑭᒋ ᒫᒥᒋᒥᑯᒋᒃ ᐃᓕᓕᐗ, ᐃᔥᐱᔥ ᑭᒋ ᒫᒥᒋᒥᑯᒋᒃ ᑭᒋᒪᓂᑐᐗ᙮ᐊᐌᓇ ᐁᑳ ᑳ ᑖᐺᑕᒃ ᑕ ᑎᐹᔅᑯᓈᑲᓂᐎᐤ  ᒋᓴᔅ ᐅᑕᔭᒥᐎᓇ ᐅᒋ
ᒋᓴᔅ ᑮ ᑌᐺᐤ, ᐁ ᐃᑗᑦ, ᐊᓇ ᑳ ᑖᐺᔦᓕᒥᑦ, ᓇᒪᐎᓚ ᓂ ᑖᐺᔦᓕᒥᒃ ᓂᓚ, ᒫᑲ ᐊᓂᐃ ᑳ ᑮ ᐯᒋᑎᔕᐅᓕᒋ᙮
ᐊᓇ ᒫᑲ ᑳ ᐙᐸᒥᑦ, ᐙᐸᒣᐤ ᐊᓂᐃ ᑳ ᑮ ᐯᒋᑎᔕᐅᓕᒋ᙮
ᓂ ᐯᒋ ᐃᑐᑖᓐ ᑭᒋ ᐙᔅᑌᐎᓂᔮᓐ ᐊᔅᑮᒃ, ᒥᓯᐌ ᐊᐌᓇ ᑳ ᑖᐺᔦᓕᒥᑦ ᐁᑳ ᐗᓂᑎᐱᔅᑭᓯᐎᓂᒃ ᑭᒋ ᐃᑖᑦ᙮
ᑮᔥᐱᓐ ᓀᔥᑕ ᐊᐌᓇ ᐱᐁᑕᒧᑴ ᓂᑦ ᐋᔭᒥᐎᓇ, ᓀᔥᑕ ᐁᑳ ᑎᐋᐺᑕᒧᑴ, ᓂᓚ ᓇᒪᐎᓚ ᓂ ᑎᐹᔅᑯᓇᐤ: ᐌᓴ ᓇᒪᐎᓚ ᓂ ᑮ ᐯᒋ ᐃᑐᑖᓐ ᑭᒋ ᑎᐹᔅᑯᓇᒫᓐ ᐊᔅᑭ, ᒫᑲ ᑭᒋ ᐱᒫᒋᑖᔮᓐ ᐊᔅᑭ᙮
ᐊᓇ ᑳ ᐋᑕᐌᓕᒥᑦ, ᓀᔥᑕ ᐁᑳ ᑳ ᐅᑎᓇᒃ ᓂᑦ ᐋᔭᒥᐎᓇ, ᐋᔭᐌᐤ ᐊᐌᓕᐗ ᑳ ᑎᐹᔅᑯᓂᑯᑦ: ᐊᓂᒪ ᐋᔭᒥᐎᓐ ᑳ ᑮ ᐃᑗᔮᓐ, ᐁᐗᑴᓕᐤ ᑫ ᑎᐹᔅᑯᓂᑯᑦ ᒫᒋᒡ ᑭᔑᑳᓕᑫ᙮
ᐌᓴ ᓇᒪᐎᓚ ᓂ ᑮ ᐋᔭᒥᓐ ᓂᓚ ᑫᒋᐙᒃ: ᒫᑲ ᐅᑖᐎᒪᐤ ᑳ ᑮ ᐯᒋᑎᔕᐅᑦ, ᓂ ᑮ ᒥᓕᒃ ᐅᓚᔓᐌᐎᓂᓕᐤ, ᑫ ᐃᑗᐗᒃ, ᓀᔥᑕ ᑫ ᐃᔑ ᐋᔭᒥᐗᒃ᙮
ᓂ ᑭᔅᑫᓕᑌᓐ ᒫᑲ ᐅᑦ ᐅᓚᔓᐌᐎᓐ ᐁ ᑳᑭᑫ ᐱᒫᑎᓯᐎᓂᐗᓂᓕᒃ: ᐁᐗᑯ ᐌᒋ ᒥᓯᐌ ᑫᒀᓐ ᑳ ᐋᔭᒥᔮᓐ, ᑖᐱᔅᑯᒡ ᐅᑖᐎᒪᐤ ᐁ ᑮ ᐃᔑᑦ, ᐁᑯ ᐃᔑ ᐋᔭᒥᔮᓐ᙮
ᒋᓴᔅ ᑭᒋᔅᑖᐹᐗᓯᑌᓀᐤ ᐅᑭᔅᑭᓄᐊᒪᐙᑲᓇ
ᐸᒧᔑ ᒫᑲ ᒥᔮᔥᑳᑫᐎ ᒪᑯᔖᓂᐗᓂᓕᒃ, ᐃᔅᐱ ᒋᓴᔅ ᑫᔅᑫᓕᑕᒃ ᐅ ᑎᐹᔨᑲᓐ ᐱᓯᒧᑳᓂᒃ ᐁ ᐅᑎᒋᐸᓕᓕᒃ ᐅᑕ ᐊᔅᑮᒃ ᑭᒋ ᐅᒋ ᑭᑐᑌᑦ ᐅᑖᐎᒪᐗ ᑭᒋ ᓈᑖᑦ, ᐁ ᑮ ᓵᑭᐋᑦ ᐊᓂᐃ ᑳ ᑎᐱᓚᐌᐎᓯᑦ ᐊᔅᑮᒃ ᑳ ᐃᑖᓕᒋ, ᑮ ᓵᑭᐁᐤ ᐱᓕᔥ ᐃᔅᒀᔮᒡ᙮
ᐁᑯ ᑳ ᑭᔑ ᓂᐯᒀᓂᐗᒃ, ᒪᒋᒪᓂᑐ ᐁ ᑮ ᐸᑭᑎᓇᒸᑦ ᐅᑌᐃᓕᒃ ᒎᑕᔅ ᐃᔅᑳᕆᔭᑕ ᓵᐃᒪᓐ ᐅᑯᓯᓴ, ᑭᒋ ᐙᔦᔑᐸᑭᑎᓈᓕᒋ;
ᒋᓴᔅ ᐁ ᑭᔅᑫᓕᑕᒃ ᐅᑖᐎᒪᐗ ᐁ ᑮ ᒥᓕᑯᑦ ᒥᓯᐌ ᑫᒀᓇ ᐅᒋᒌᒃ, ᓀᔥᑕ ᑭᒋᒪᓂᑐᒃ ᐁ ᐅᒌᑦ, ᓀᔥᑕ ᑭᒋᒪᓂᑐᐗ ᐁ ᓈᑖᑦ;
ᐸᓯᑯ ᓂᐯᑴᐎᓂᒃ ᐅᒋ, ᓀᔥᑕ ᑮ ᒪᓂᓇᒻ ᐅ ᐎᓛᒋᑲᓇ; ᑮ ᐅᑎᓇᒻ ᒫᑲ ᑳᓯᒀᓂᓕᐤ, ᓀᔥᑕ ᑮ ᐸᑾᑌᐅ᙮
ᑳ ᐋᔨᑎᑦ ᓯᑭᓇᒻ ᓂᐱᓕᐤ ᐅᓛᑲᓂᒃ, ᑮ ᐊᑎ ᑭᒋᔅᑕᐸᐗᓯᑌᓀᐤ ᒫᑲ ᐅ ᑭᔅᑭᓄᐊᒪᐙᑲᓇ, ᓀᔥᑕ ᑮ ᑳᓯᓇᒬᐤ ᑳᓯᑾᓂᓕᐤ ᐅᒋ ᑳ ᐸᑾᑌᐅᓂᔥᑲᒃ᙮
ᐁᑯ ᐌᑎᑖᑦ ᓵᐃᒪᓐ ᐱᑕᕋ: ᐱᑕᕐ ᒫᑲ ᐃᑌᐤ, ᑌᐯᓕᒋᑫᔭᓐ, ᑭ ᑭᒋᔅᑖᐸᐗᓯᑌᓂᓐ ᓈ?
ᒋᓴ ᐁ ᓇᔥᑴᐗᔑᐋᑦ, ᑮ ᐃᑌᐤ, ᐊᓂᒪ ᑳ ᑐᑕᒫᓐ ᓇᒪᐎᓚ ᐊᓄᒡ ᑭ ᑭᔅᑫᓕᑌᓐ; ᒫᑲ ᐹᑎᒪ ᑭ ᑳ ᑭᔅᑫᓕᑌᓐ᙮
ᐱᑕᕐ ᐃᑌᐤ, ᓇᒪᐙᔅᑳᑦ ᑭ ᑳ ᑭᒋᔅᑕᐸᐗᓯᑌᓂᓐ ᓂᓚ᙮ᒋᓴᔅ ᑮ ᓇᔥᑴᐗᔑᐁᐤ, ᑮᔥᐱᓐ ᐁᑳ ᑭᒋᔅᑖᐸᐗᓕᑖᓀ, ᓇᒪᐎᓚ ᑭ ᐎᒉᐎᓐ᙮
ᓵᐃᒪᓐ ᐱᑕᕐ ᐃᑌᐤ, ᑌᐯᓕᒋᑫᔭᓐ, ᓇᒪᐎᓚ ᓂᓯᑕ ᐱᑯ, ᒫᑲ ᓂᒋᒋᔭ ᓀᔥᑕ ᓂᔅᑎᒀᓐ ᐊᓯᒋ᙮
ᒋᓴᔅ ᐃᑌᐤ, ᐊᓇ ᑳ ᑭᒋᔅᑖᐸᐗᓛᑲᓂᐎᑦ ᓇᒪᐎᓚ ᓇᑕᐌᓕᑕᒻ ᐱᑯ ᑭᒋ ᑭᒋᔅᑖᐸᐗᑖᑦ ᐅᓯᑕ, ᐹᔦᑭᓯᐤ ᒫᑲ ᒥᑐᓂ: ᑭᓚᐗᐤ ᒫᑲ ᑭ ᐹᔦᑭᓯᓇᐗᐤ, ᒫᑲ ᓇᒪᐎᓚ ᒥᓯᐌ᙮
ᐌᓴ ᑮ ᑭᔅᑫᓕᒣᐤ ᐊᐌᓕᐗ ᑫ ᐙᔦᔑᐸᑭᑎᓂᑯᑦ; ᐁᐗᑯ ᐌᒋ ᐃᑗᑦ, ᓇᒪᐎᓚ ᒥᓯᐌ ᑭ ᐹᔦᑭᓯᓇᐗᐤ᙮
ᐁᑯ ᑳ ᑭᒋᔅᑖᐸᐗᓯᑌᓈᑦ, ᓀᔥᑕ ᑳ ᐅᑎᓇᒃ ᐅ ᐎᓛᒋᑲᓇ, ᓀᔥᑕ ᑳ ᓇᐊᐱᑦ ᒥᓇ, ᑮ ᐃᑌᐤ, ᑭ ᑭᔅᑫᓕᑌᓇᐗᐤ ᓈ ᑫᒀᓐ ᑳ ᑐᑖᑕᑾᒃ?
ᑮᔥᐱᓐ ᒫᑲ ᓂᓚ ᑭᑦ ᐅᑭᒫᒥᐗᐤ ᓀᔥᑕ ᑳ ᑭᔅᑭᓄᐊᒫᑕᑾᒃ ᑳ ᑭᒋᔅᑖᐸᐗᑖᐙᓀ ᑭᓯᑎᐗᐗ; ᑭᓚᐗᐤ ᓀᔥᑕ ᑭ ᑳ ᑭᒋᔅᑖᐸᐗᓯᑌᓂᑐᑖᐗᐤ᙮
ᐌᓴ ᑭ ᑮ ᑭᔅᑭᓄᐙᐸᑎᓕᑎᓇᐗᐤ ᑭᒋ ᑐᑕᒣᒃ ᑳ ᐃᔑ ᑐᑖᑕᑾᒃ᙮
ᑖᐺ, ᑖᐺ, ᑭᑦ ᐃᑎᓇᐗᐤ, ᐊᑐᔅᑫᓛᑲᓐ ᓇᒪᐎᓚ ᐊᐙᓯᑌ ᐃᑌᓕᑖᑯᓯᐤ ᐃᔥᐱᔥ ᐅᑦ ᐅᑭᒫᒪ; ᓇᒪ ᓀᔥᑕ ᐊᓇ ᑳ ᐃᔑᑎᔕᐙᑲᓂᐎᑦ ᐊᐙᓯᑌ ᐃᑌᓕᑖᑯᓯᐤ ᐃᔥᐱᔥ ᐊᓂᐃ ᑳ ᐃᑎᔕᐅᑯᑦ᙮
ᑮᔥᐱᓐ ᑫᔅᑫᓕᑕᒧᐌᑴ ᐅᐅ ᑫᒀᓇ, ᑭ ᒥᓜᓕᒧᓇᐗᐤ ᑮᔥᐱᓐ ᐁᑐᑕᒧᐌᑴ᙮
ᓇᒪᐎᓚ ᒥᓯᐌ ᐁ ᐃᑕᔑᔦᒃ ᑭᑦ ᐋᓕᒧᒥᑎᓇᐗᐤ: ᓂ ᑭᔅᑫᓕᒫᐗᒃ ᐊᓂᑭ ᑳ ᑮ ᐙᐌᓛᐸᒪᑭᒃ: ᒫᑲ ᑭᒋ ᒪᓯᓇᐃᑫᐎᓐ ᑭᒋ ᑎᐱᐸᓕᒃ, ᐊᓇ ᑳ ᐎᒋᒥᒋᓱᒥᑦ ᐊᓚᑯᓇᐗ, ᑮ ᐅᐱᓇᒻ ᐅᑐᑕᓐ ᑭᒋ ᒪᒋᑐᑖᐎᑦ᙮
ᐊᓄᒡ ᑭ ᐎᑕᒫᑎᓇᐗᐤ ᐸᒧᔑ ᐅᑎᒋᐸᓕᒃ, ᐃᔅᐱ ᐅᑎᒋᐸᓕᑫ, ᑭᒋ ᑖᐺᑕᒣᒃ ᓂᓚ ᐁ ᐋᐎᔮᓐ᙮
ᑖᐺ, ᑖᐺ, ᑭᑦ ᐃᑎᓇᐗᐤ, ᐊᓇ ᑳ ᐱᔑᒋᐋᑦ ᐊᐌᓕᐗ ᑫ ᐃᑎᔕᐅᒪᑭ, ᓂ ᐱᔑᒋᐃᒃ ᓂᓚ; ᐊᓇ ᓀᔥᑕ ᑳ ᐱᔑᒋᐃᑦ, ᐱᔑᒋᐁᐤ ᐊᓂᐃ ᑳ ᑮ ᐯᒋᑎᔕᐅᓕᒋ᙮ᒋᓴᔅ ᓂᑳᓂᐎᑕᒻ ᒋ ᐗᔦᔑ ᐸᑭᑎᓈᑲᓂᐎᑦ
ᐃᔅᐱ ᒋᓴᔅ ᐅᒣᓕᐤ ᑳ ᑮ ᐃᑗᑦ, ᑮ ᒥᑯᔥᑳᑌᓕᑕᒻ ᐅᑦ ᐊᒑᑯᒃ, ᓀᔥᑕ ᑮ ᐎᑕᒫᑫᐤ, ᐁ ᐃᑗᑦ, ᑖᐺ, ᑖᐺ, ᑭᑦ ᐃᑎᓇᐗᐤ, ᐯᔭᒃ ᐁ ᐃᑕᔑᔦᒃ ᓂ ᑳ ᐙᔦᔑᐸᑭᑎᓂᒃ᙮
ᐁᑯ ᑭᔅᑭᓄᐊᒪᐙᑲᓇᒃ ᑫᓇᐙᐸᒥᑐᒋᒃ, ᐁ ᐙᐙᓀᓕᑕᑭᒃ ᐊᐌᓕᐗ ᑳ ᐋᓕᒧᒫᓕᒋ᙮
ᑮ ᐋᔅᐸᒋᔑᓂᓕᐗ ᒫᑲ ᐯᔭᒃ ᐅ ᑭᔅᑭᓄᐊᒪᐙᑲᓇ ᒋᓴᔅ ᐅᔅᑳᔅᑭᑲᓂᒡ, ᐊᓂᐃ ᒋᓴᔅ ᑳ ᓵᑭᐋᑦ᙮
ᓵᐃᒪᓐ ᐱᑕᕐ ᒫᑲ ᑮ ᓈᒥᔅᑴᓖᔅᑕᐌᐤ ᑭᒋ ᑲᑴᒋᑫᒧᓕᒋ ᐊᐌᓕᐗ ᐊᓂᐃ ᑳ ᐋᓕᒧᒫᓕᒋ᙮
ᐎᓚ ᒫᑲ ᐁ ᐋᔅᐸᒋᔑᒃ ᒋᓴᓴ ᐅᔅᑳᔅᑭᑲᓂᓕᒃ, ᐃᑌᐤ, ᑌᐯᓕᒋᑫᔭᓐ, ᐊᐌᓇ?
ᒋᓴᔅ ᑮ ᓇᔥᑴᐗᔑᐃᐌᐤ, ᐁᐗᑯ ᐊᓇ ᑫ ᒥᓚᒃ ᓴᔅᑲᒧᐎᓂᓕᐤ ᑮ ᑭᑖᓇᒶᑫ᙮ ᐃᔅᐱ ᒫᑲ ᑳ ᑮ ᑭᑖᓇᒃ ᓴᔅᑲᒧᐎᓂᓕᐤ, ᑮ ᒥᓓᐤ ᒎᑕᔅ ᐃᔅᑳᕆᔭᑕ, ᓵᐃᒪᓐ ᐅᑯᓯᓴ᙮
ᐃᔅᐱ ᑳ ᒥᓛᑲᓂᐎᑦ ᓴᔅᑲᒧᐎᓂᓕᐤ, ᒪᒋᒪᓂᑐᐗ ᑮ ᐱᑐᑫᔅᑳᑯ᙮ ᐁᑯ ᐁᑎᑯᑦ ᒋᓴᔅ, ᐊᓂᒪ ᑫ ᑐᑕᒪᓐ, ᑭᓕᐱ ᑐᑕ᙮
ᓇᒪ ᐊᐌᓕᐗ ᒫᑲ ᒥᒋᓱᓈᑎᑯᒃ ᑮ ᑭᔅᑫᓕᑕᒥᓕᐗ ᑫᒀᓕᐤ ᐌᒋ ᑮ ᐃᑖᑦ ᐅᒣᓕᐤ᙮
ᐌᓴ ᐋᑎᑦ ᑮ ᐃᑌᓕᑕᒥᓕᐗ, ᒎᑕᔅ ᐁ ᐋᔮᑦ ᒥᐗᑎᓕᐤ, ᑮ ᐃᑎᑯᑐᑫ ᒋᓴᓴ, ᐊᑖᐌ ᐊᓂᐃ ᑫᒀᓇ ᑳ ᓇᑕᐌᓕᑕᒪᒃ ᒪᑯᔐᐎᓐ ᐅᒋ; ᓀᔥᑕᐱᑯ ᑭᒋ ᒥᓛᑦ ᑫᒀᓕᐤ ᐊᓂᐃ ᑳ ᑭᑎᒫᑭᓯᓕᒋ᙮
ᐎᓚ ᒫᑲ ᐁ ᑮ ᐅᑎᓇᒃ ᓴᔅᑲᒧᐎᓂᓕᐤ ᑣᔦᒃ ᑮ ᐗᓚᐎᐤ: ᑮ ᑎᐱᔅᑳᓕᐸᓐ ᒫᑲ᙮ᐊᓂᒪ ᐅᔥᑭ ᑲᑫᔅᑴᐎᓐ
ᑳ ᐗᓚᐎᓕᒋ ᒫᑲ, ᒋᓴᔅ ᑮ ᐃᑗᐤ, ᐊᓄᒡ ᐃᓕᓕᐎᑯᓯᓵᓐ ᑭᔅᑕᑭᒫᑲᓂᐎᐤ, ᓀᔥᑕ ᑭᒋᒪᓂᑐ ᑭᔅᑕᑭᒫᑲᓂᐎᐤ ᐎᓚ ᐅᒋ᙮
ᑮᔥᐱᓐ ᑭᒋᒪᓂᑐ ᑫᔅᑕᑭᒫᑲᓂᐎᑴ ᐎᓚ ᐅᒋ, ᑭᒋᒪᓂᑐ ᐊᓯᒋ ᑲᑕ ᑭᔅᑕᑭᒣᐤ ᐎᓚ ᑫᒋᐙᒃ, ᓀᔥᑕ ᑣᔦᒃ ᑲᑕ ᑭᔅᑕᑭᒣᐤ᙮
ᐊᐱᔅᑕᐙᔑᔑᑐᒃ, ᑫᔮᐸᒡ ᐎᓕᐱᔉ ᑭ ᐎᒉᐎᑎᓇᐗᐤ᙮ ᑭ ᑳ ᓈᓇᑕᐌᓕᒥᓇᐗᐤ: ᓀᔥᑕ ᐁ ᑮ ᐃᑕᑭᒃ ᒎᐗᒃ, ᐃᑕ ᐁ ᐃᑐᑌᔮᓐ, ᓇᒪᐎᓚ ᑭ ᑳ ᑮ ᐯᒋ ᐃᑐᑖᓇᐗᐤ; ᐁᑯ ᓀᔥᑕ ᐁᑎᑕᑾᒃ᙮
ᐅᔥᑭ ᑲᑫᔅᑴᐎᓐ ᑭ ᒥᓕᑎᓇᐗᐤ, ᑭᒋ ᓵᑭᐃᑐᔦᒃ; ᑖᐱᔅᑯᒡ ᐁ ᑮ ᐃᔑ ᓵᑭᐃᑕᑾᒃ, ᑭᓚᐗᐤ ᓀᔥᑕ ᑭᒋ ᐃᔑ ᓵᑭᐃᑐᔦᒃ᙮
ᐁᑯᑕ ᐅᒪ ᒥᓯᐌ ᐃᓕᓕᐗᒃ ᑫ ᐅᒋ ᑭᔅᑫᓕᑕᑭᒃ ᑭᓚᐗᐤ ᐁ ᐅ ᑭᔅᑭᓄᐊᒪᐙᑲᓂᒥᑖᑾᒃ, ᑮᔥᐱᓐ ᓯᐋᑭᐃᑐᔦᑴ᙮ᒋᓴᔅ ᓂᑳᓂᐎᑕᒻ ᒋ ᐋᑕᐌᓕᒥᑯᑦ ᐱᑕᕐ
ᓵᐃᒪᓐ ᐱᑕᕐ ᑮ ᐃᑌᐤ, ᑌᐯᓕᒋᑫᔭᓐ, ᑖᓐᑌ ᐁᑐᑌᔭᓐ?ᒋᓴᔅ ᑮ ᓇᔥᑴᐗᔑᐁᐤ, ᐃᑕ ᐁᑐᑌᔮᓐ ᓇᒪᐎᓚ ᐊᓄᒡ ᑭ ᑳ ᑮ ᓄᔅᐱᓇᔑᓐ; ᒫᑲ ᐹᑎᒫ ᑭ ᑳ ᓄᔅᐱᓇᔑᓐ᙮
ᐱᑕᕐ ᑮ ᐃᑌᐤ, ᑌᐯᓕᒋᑫᔭᓐ, ᑖᓀᑭ ᐌᒋ ᐁᑳ ᑭ ᓄᔅᐱᓈᑎᑖᓐ ᐊᓄᒡ? ᓂ ᑳ ᐱᒥᑎᑖᓐ ᓂ ᐱᒫᑎᓯᐎᓐ ᑭᓚ ᐅᒋ᙮
ᒋᓴᔅ ᑮ ᓇᔥᑴᐗᔑᐁᐤ, ᑭ ᑳ ᐱᒥᑎᑖᓐ ᓈ ᑭ ᐱᒫᑎᓯᐎᓐ ᓂᓚ ᐋᒋ? ᑖᐺ, ᑖᐺ, ᑭᑦ ᐃᑎᓐ, ᓈᐯᐹᑲᐋᒀᓐ ᓇᒪᐎᓚ ᑲᑕ ᓇᑖᑯᓯᐤ ᐹᑎᒫ ᓂᔅᑡᐤ ᑮ ᐋᓉᑕᒪᓀ ᐁ ᑭᔅᑫᓕᒥᔭᓐ᙮
ᒋᓴᔅ ᐊᓇ ᒣᔅᑲᓇᐤ ᐅᑖᐎᒫᐗ ᐃᔑ
ᐁᑳᐎᓚ ᑭᑌᐃᐗᐤ ᑲᑕ ᒥᑯᔥᑳᑌᓕᑕᒧᒪᑲᓐ: ᑭ ᑖᐺᔦᓕᒪᐗᐤ ᑭᒋᒪᓂᑐ, ᑖᐺᔦᓕᒥᒃ ᓂᓚ ᓀᔥᑕ᙮
ᓄᑖᐎ ᐅ ᐋᔅᑳᔨᑲᓂᒥᒃ ᒥᒉᓋ ᑕᔑᑫᐎᓇ: ᑮᔥᐱᓐ ᒫᑲ ᐁᑳ, ᑭ ᑳ ᑮ ᐎᑕᒫᑎᑕᐗᐤ᙮ ᓂ ᑭᑐᑖᓐ ᑭᒋ ᐋᔦᔅᑲᐎᑕᒫᑕᑾᒃ ᐃᑕ ᑫ ᐃᑖᔦᒃ᙮
ᑮᔥᐱᓐ ᓀᔥᑕ ᓇᑕᐎ ᐋᔦᔅᑲᐎᑕᒫᑕᑾᑫ ᐃᑕ ᑫ ᐃᑖᔦᒃ, ᒥᓇ ᓂ ᑳ ᐯᒋ ᐃᑐᑖᓐ, ᓀᔥᑕ ᑭ ᑳ ᐅᑎᓂᑎᓇᐗᐤ; ᐁᑕ ᐁ ᐁᑖᔮᓐ ᓂᓚ, ᐁᑯᑕ ᓀᔥᑕ ᑭᓚᐗᐤ ᑭᒋ ᐃᑖᔦᒃ᙮
ᑕᒪᔅ ᐃᑌᐤ, ᑌᐯᓕᒋᑫᔭᓐ, ᓇᒪᐎᓚ ᓂ ᑫᔅᑫᓕᑌᓈᓐ ᐃᑕ ᐁ ᐃᑐᑌᔭᓐ, ᑖᓐᑌ ᒫᑲ ᑫ ᑮ ᐅᒋ ᑭᔅᑫᓕᑕᒫᒃ ᒣᔅᑲᓇᐤ?
ᒋᓴᔅ ᐃᑌᐤ, ᓂᓚ ᐁᐗᑯ ᒣᔅᑲᓇᐤ, ᓀᔥᑕ ᑖᐺᐎᓐ, ᓀᔥᑕ ᐱᒫᑎᓯᐎᓐ: ᓇᒪᐎᓚ ᐊᐌᓇ ᓈᑌᐤ ᐅᑖᐎᒪᐗ, ᐱᑯ ᓂᓚ ᐅᒋ᙮
ᑮᔥᐱᓐ ᑭ ᑭᔅᑫᓕᒥᐌᑯᐸᓀ, ᑭ ᑳ ᑮ ᑭᔅᑫᓕᒫᑕᐗᐤ ᓄᑖᐎ ᓀᔥᑕ: ᐊᓄᒡ ᒫᑲ ᐅᒋ ᑭ ᑭᔅᑫᓕᒪᐗᐤ, ᓀᔥᑕ ᑭ ᑮ ᐙᐸᒪᐗᐤ᙮
ᐱᓕᑉ ᐃᑌᐤ, ᑌᐯᓕᒋᑫᔭᓐ, ᐙᐸᑎᓕᓈᓐ ᐅᑖᐎᒪᐤ, ᐁᑯ ᑫ ᓇᐁᓕᑕᒫᒃ᙮
ᒋᓴᔅ ᐃᑌᐤ, ᑭ ᑮ ᐎᒉᐎᑎᓇᐗᐤ ᓈ ᐁᑯ ᐃᔥᐱᔥ ᑭᓉᔥ, ᐁᔥᑾ ᓈ ᒫᑲ ᓇᒪ ᑭ ᑭᔅᑫᓕᒥᓐ ᐱᓕᑉ? ᐊᓇ ᑳ ᑮ ᐙᐸᒥᑦ ᑮ ᐙᐸᒣᐤ ᐅᑖᐎᒪᐗ; ᑖᓐᑌ ᒫᑲ ᐌᒋ ᐃᑗᔭᓐ, ᐙᐸᑎᓕᓈᓐ ᐅᑖᐎᒪᐤ?
ᓇᒪ ᓈ ᑭ ᑖᐺᑌᓐ ᐅᑖᐎᒪᐤ ᐁ ᐱᒋᔅᑲᐗᒃ, ᓀᔥᑕ ᐅᑖᐎᒪᐤ ᐁ ᐱᒋᔅᑳᐎᑦ? ᐋᔭᒥᐎᓇ ᑳ ᐃᑎᑕᑾᒃ ᓇᒪᐎᓚ ᓂᓚ ᑫᒋᐙᒃ ᓂᑦ ᐋᔭᒥᓐ: ᒫᑲ ᐅᑖᐎᒪᐤ ᑳ ᐱᒋᔅᑲᐎᑦ, ᐁᐗᑯ ᑳ ᑐᑕᒃ ᐋᔨᑎᐎᓇ᙮
ᑖᐺᑕᐎᓐ ᐅᑖᐎᒪᐤ ᐁ ᐱᒋᔅᑲᐗᒃ, ᓀᔥᑕ ᐁ ᐱᒋᔅᑲᐎᑦ ᐅᑖᐎᒪᐤ; ᓀᔥᑕᐱᑯ ᑖᐺᑕᐎᒃ ᐊᓂᐃ ᐋᔨᑎᐎᓇ ᐅᒋ᙮
ᑖᐺ, ᑖᐺ, ᑭᑦ ᐃᑎᓇᐗᐤ, ᐊᓇ ᑳ ᑖᐺᔦᓕᒥᑦ, ᐋᔨᑎᐎᓇ ᑳ ᑐᑕᒶᒃ ᐎᓚ ᓀᔥᑕ ᑲᑕ ᑐᑐᒻ; ᓀᔥᑕ ᑲᑕ ᑐᑕᒻ ᐋᔨᑎᐎᓇ ᐊᐙᓯᑌ ᐁ ᐃᑌᓕᑖᑾᓂᓕᑭ ᐃᔥᐱᔥ ᐅᐅ; ᐁ ᓈᑕᒃ ᓄᑖᐎ᙮
ᓀᔥᑕ ᒫᑲ ᐱᑯ ᑫᒀᓐ ᑫ ᓇᑐᑕᒫᔦᒃ ᓂᑦ ᐃᔑᓂᑳᓱᐎᓂᒃ, ᐁᐗᑯ ᑫ ᑐᑕᒫᓐ, ᐅᑖᐎᒪᐤ ᑭᒋ ᑭᔅᑕᑭᒫᑲᓂᐎᑦ ᐅᑯᓯᓯᒫᐗ ᐅᒋ᙮
ᑮᔥᐱᓐ ᓇᑐᑕᒫᔦᑴ ᑫᒀᓐ ᓂᑦ ᐃᔑᓂᑳᓱᐎᓂᒃ, ᓂ ᑳ ᑐᑌᓐ᙮ᓄᑖᐎ ᑭ ᑲ ᒥᓕᑯᐗᐤ ᐊᒑᑾ, ᐃᑌᐤ ᒋᓴᔅ
ᑮᔥᐃᓐ ᓯᐋᑭᐃᐌᑴ, ᑲᓇᐎᑖᒃ ᓂ ᑲᑫᔅᑴᐎᓇ᙮
ᓀᔥᑕ ᓂ ᑳ ᐋᔭᒥᐁᔅᑕᐗᐤ ᐅᑖᐎᒪᐤ, ᑭ ᑳ ᒥᓕᑯᐗᐤ ᒫᑲ ᑯᑕᑭᔭ ᐅᒥᓜᓕᒧᐃᐌᐗ, ᑳᑭᑫ ᑭᒋ ᐎᒉᐎᑖᒃ᙮
ᑖᐺᐎᓂ ᐊᒑᒃ ᐅᑎ, ᐊᔅᑭᓕᐤ ᐁᑳ ᑳ ᑮ ᐅᑎᓂᑯᑦ, ᐁᑳ ᐁ ᐙᐸᒥᑯᑦ, ᐁᑳ ᓀᔥᑕ ᐁ ᑭᔅᑫᓕᒥᑯᑦ; ᒫᑲ ᑭᓚᐗᐤ ᑮ ᑭᔅᑫᓕᒪᐗᐤ, ᓀᔥᑕ ᑭ ᑳ ᐱᒋᔅᑳᑯᐗᐤ᙮
ᓇᒪᐎᓚ ᑭ ᑳ ᓇᑲᑎᑎᓇᐗᐤ ᐁ ᑭᐗᔑᔖᓂᐎᔦᒃ: ᑭ ᑳ ᐯᒋ ᓇᑎᑎᓇᐗᐤ᙮
ᑫᔮᐸᒡ ᐎᓕᐱᔉ, ᐁᑯ ᐊᔅᑭ ᐁᑳ ᒥᓇ ᑫ ᐙᐸᒥᑯᔮᓐ; ᒫᑲ ᑭᓚᐗᐤ ᑭ ᑳ ᐙᐸᒥᓇᐗᐤ: ᐁ ᐱᒫᑎᓯᔮᓐ ᓂᓚ, ᐁᐗᑯ ᑭᓚᐗᐤ ᓀᔥᑕ ᑫ ᐅᒋ ᐱᒫᑎᓯᔦᒃ᙮
ᐊᓂᒪ ᑫ ᑭᔑᑳᒃ ᑭ ᑳ ᑭᔅᑫᓕᑌᓇᐗᐤ ᓂᓚ ᐁ ᐱᒋᔅᑲᐎᑦ ᓄᑖᐎ, ᓀᔥᑕ ᑭᓚᐗᐤ ᐁ ᐱᒋᔅᑲᐎᔦᒃ, ᓀᔥᑕ ᓂᓚ ᐁ ᐱᒋᔅᑳᑕᑾᒃ᙮
ᐊᓇ ᑳ ᐋᔭᑦ ᓂ ᑲᑫᔅᑴᐎᓇ, ᓀᔥᑕ ᑳ ᑲᓇᐎᑖᑦ ᐁᐗᒀᓇ ᑳ ᓴᑭᐃᑦ: ᐊᓇ ᓀᔥᑕ ᑳ ᓵᑭᐃᑦ ᑲᑕ ᓵᑭᐃᑯ ᓄᑖᐎᔭ, ᓀᔥᑕ ᓂᓚ ᓂ ᑳ ᓵᑭᐊᐤ, ᓂ ᑳ ᓄᑯᓰᔅᑕᐗᐤ ᒫᑲ᙮
ᒎᑕᔅ ᐃᑌᐤ, ᓇᒪᐎᓚ ᐃᔅᑳᕆᔭᑦ, ᑌᐯᓕᒋᑫᔭᓐ, ᑖᓐᑌ ᑫ ᐃᔑ ᓄᑯᓰᔅᑕᐎᔭᒃ, ᐁᑳ ᒫᑲ ᑭᒋ ᐙᐸᒥᑲᐎᔭᓐ ᐊᔅᑮᒃ?
ᒋᓴᔅ ᑮ ᓇᔥᑴᐗᔑᐁᐤ, ᐁ ᐃᑖᑦ, ᑮᔥᐱᓐ ᐊᐌᓇ ᓵᑭᐃᑌ ᑲᑕ ᑲᓇᐎᑕᐤ ᓂᑦ ᐋᔭᒥᐎᓇ: ᓀᔥᑕ ᑲᑕ ᓵᑭᐃᑯ ᓄᑖᐎᔭ, ᓂ ᑳ ᐯᒋ ᓈᑖᓈᓐ ᒫᑲ, ᓀᔥᑕ ᓂ ᑳ ᐎᒋᑕᔑᑫᒫᓈᓐ᙮
ᐊᓇ ᐁᑳ ᑳ ᓵᑭᐃᑦ ᓇᒪᐎᓚ ᑲᓇᐎᑕᐤ ᓂᑦ ᐃᑗᐎᓇ: ᐋᔭᒥᐎᓐ ᒫᑲ ᑳ ᐯᑕᒣᒃ ᓇᒪᔦᐤ ᓂᓚ ᓂᑦ ᐋᔭᒥᐎᓐ, ᒫᑲ ᐅᑖᐎᒪᐤ ᑳ ᑮ ᐯᒋᑎᔕᐅᑦ ᐅᑦ ᐋᔭᒥᐎᓐ᙮
ᐅᐅ ᑫᒀᓇ ᑭ ᑮ ᐎᑕᒫᑎᓇᐗᐤ, ᑫᔮᐸᒡ ᐁ ᐎᒉᐎᑕᑾᒃ᙮
ᒫᑲ ᐅᒥᓜᓕᒧᐃᐌᐤ, ᐁᐗᑯ ᐯᓓᑭᓯᑦ ᐊᒑᒃ, ᑫ ᐯᒋᑎᔕᐅᑯᑦ ᐅᑖᐎᒪᐗ ᓂᑦ ᐃᔑᓂᑳᓱᐎᓂᒃ, ᐎᓚ ᑭ ᑳ ᑭᔅᑭᓄᐊᒫᑯᐗᐤ ᒥᓯᐌ ᑭᒀᓇ, ᓀᔥᑕ ᑭ ᑳ ᑭᔅᑭᓯᐃᑯᐗᐤ ᒥᓯᐌ ᑫᒀᓇ ᑳ ᑮ ᐃᑎᑕᑾᒃ᙮
ᑳᔮᒣᓕᑕᒧᐎᓐ ᑭ ᓇᑲᑕᒫᑎᓇᐗᐤ, ᓂ ᑳᔮᒣᓕᑕᒧᐎᓐ ᑭ ᒥᓕᑎᓇᐗᐤ: ᓇᒪᐎᓚ ᑖᐱᔅᑯᒡ ᐊᔅᑭ ᑳ ᐃᔑ ᒥᓕᐌᒪᑲᒃ, ᑭᑦ ᐃᔑ ᒥᓕᑎᓂᐗᐤ᙮ ᐁᑳᐎᓚ ᑭᑌᐃᐗᐤ ᑲᑕ ᒥᑯᔥᑳᑌᓕᑕᒧᒪᑲᓐ, ᐁᑳᐎᓚ ᓀᔥᑕ ᑲᑕ ᑯᔅᑖᒋᒪᑲᓐ᙮
ᑭ ᑮ ᐯᑌᓇᐗᐤ ᑳ ᑮ ᐃᑎᑕᑾᒃ, ᓂ ᑭᑐᑖᓐ, ᓀᔥᑕ ᒥᓇ ᑭ ᑳ ᐯᒋ ᓈᑎᑎᓇᐗᐤ᙮ ᑮᔥᐱᓐ ᑮ ᓵᑭᐃᔦᒃ, ᑭ ᑳ ᒧᒋᑫᓕᑌᑕᐗᐤ, ᐁ ᑮ ᐃᑗᔮᓐ, ᓂ ᓈᑕᐤ ᐅᑖᐎᒪᐤ: ᐌᓴ ᓄᑖᐎ ᐊᐙᓯᑌ ᑭᔅᑌᓕᑖᑯᓯᐤ ᐃᔥᐱᔥ ᓂᓚ᙮
ᐊᓄᒡ ᒫᑲ ᑭ ᑮ ᐎᑕᒫᑎᓇᐗᐤ ᐸᒧᔑ ᐅᑎᒋᐸᓕᒃ, ᐅᑎᒋᐸᓕᑫ ᑭᒋ ᑮ ᑖᐺᑕᒣᒃ᙮
ᐊᓄᒡ ᐅᒋ ᓇᒪᐎᓚ ᒥᔅᑕᐃ ᑭ ᑳ ᐎᒋᐋᔭᒥᒥᑎᓇᐗᐤ: ᐌᓴ ᐊᓇ ᑳ ᑎᐯᓕᑕᒃ ᐅᒣᓕᐤ ᐊᔅᑭᓕᐤ ᐯᒋ ᐃᑐᑌᐤ, ᓇᒪ ᓀᔥᑕ ᑫᒀᓕᐤ ᐋᔭᐤ ᑳ ᐱᒋᔅᑲᑯᐗᒃ᙮
ᒫᑲ ᐊᔅᑭ ᑭᒋ ᑭᔅᑫᓕᑕᒧᒪᑲᒃ ᐁ ᓵᑭᐊᒃ ᐅᑖᐎᒪᐤ; ᓀᔥᑕ ᑖᐱᔅᑯᒡ ᐅᑖᐎᒪᐤ ᑳ ᐃᑕᔓᐙᔑᑦ, ᐁᑯ ᐃᔑ ᑐᑕᒫᓐ᙮ ᐸᓯᑯᒃ, ᑭᑐᑌᑕᐤ᙮
ᒋᓴᔅ ᑖᐺ ᔓᒥᓈᑎᒃ ᐃᔑᓂᑲᑖᑲᓂᐎᐤ
ᓂᓚ ᐁᐗᑯ ᑖᐺ ᔓᒥᓈᑎᒃ, ᓄᑖᐎ ᒫᑲ ᓂᑕᐎᑭᒋᑫᐎᓕᓕᐤ᙮
ᐁᑯ ᐯᔦᑭᓯᔦᒃ ᐋᔭᒥᐎᓐ ᐅᒋ ᑳ ᑮ ᐎᑕᒫᑕᑾᒃ᙮
ᐱᒋᔅᑲᐎᒃ ᓀᔥᑕ ᐁᑯ ᓀᔥᑕ ᑫ ᐱᒋᔅᑳᑕᑾᒃ᙮ ᑖᐱᔅᑯᒡ ᐗᑎᑾᓐ ᐁᑳ ᑎᐹᓐ ᐁ ᑮ ᓂᑖᐎᑭᑖᒪᑲᒃ ᒥᓂᔕ ᑮᔥᐱᓐ ᐁᑳ ᐁᑕᑾᑭ ᔓᒥᓈᑎᑯᒃ; ᓇᒪ ᓀᔥᑕ ᑭᓚᐗᐤ ᑮᔥᐱᓐ ᐁᑳ ᐱᒋᔅᑲᐎᔦᑴ᙮
ᓂᓚ ᐁᐗᑯ ᔓᒥᓈᑎᒃ, ᑭᓚᐗᐤ ᒫᑲ ᐗᑎᑾᓇ: ᐊᓇ ᑳ ᐱᒋᔅᑲᐎᑦ, ᓀᔥᑕ ᓂᓚ ᑳ ᐱᒋᔅᑲᐗᒃ ᐁᐗᑯ ᑳ ᓂᑕᐎᑭᑖᑦ ᒥᒉᑦ ᒥᓂᔕ: ᐌᓴ ᐁᑳ ᐁ ᐱᒋᔅᑲᐎᔦᒃ ᓇᒪᐎᓚ ᑫᒀᓐ ᑭ ᑳ ᑮ ᑐᑌᓇᐗᐤ᙮
ᑮᔥᐱᓐ ᐊᐌᓇ ᐁᑳ ᐱᒋᔅᑲᐎᑌ, ᐌᐱᓈᑲᓂᐎᐤ ᑖᐱᔅᑯᒡ ᐗᑎᑾᓐ, ᓂᐱᐤ ᒫᑲ; ᐁᑯ ᐃᓕᓕᐗᒃ ᒥᔭᐗᒋᑖᒋᒃ, ᓀᔥᑕ ᒣᒎᔅᑌᐌᐱᓇᑭᒃ, ᐃᔥᒀᑌᐗ ᒫᑲ᙮
ᑮᔥᐱᓐ ᐱᒋᔅᑲᐎᔦᑴ, ᓀᔥᑕ ᓂᑦ ᐋᔭᒥᐎᓐ ᐱᒋᔅᑳᑯᔦᑶ, ᑭ ᑳ ᓇᑐᑕᒫᓇᐗᐤ ᑫᒀᓐ ᐁ ᐃᔑ ᓇᑕᐌᓕᑕᒣᒃ, ᐁᑯ ᑫ ᑐᑕᒫᑲᐎᔦᒃ᙮
ᐁᑯᑕ ᒫᑲ ᐌᒋ ᑭᔅᑌᓕᑖᑯᐋᑲᓂᐎᑦ ᓄᑖᐎ, ᑭᒋ ᓂᑖᐎᑭᑖᔦᒃ ᒥᔅᑕᐃ ᒥᓂᔕ; ᐁᑯ ᑫ ᐅ ᑭᔅᑭᓄᐊᒪᐙᑲᓂᒥᑕᑾᒃ᙮
ᐅᑖᐎᒪᐤ ᑳ ᐃᔑ ᓵᑭᐃᑦ, ᐁᑯ ᑖᐱᔅᑯᒡ ᑳ ᐃᔑ ᓵᑭᐃᑕᑾᒃ: ᑕᔑᑫᒃ ᓂ ᓵᑭᐃᐌᐎᓂᒃ᙮
ᑮᔥᐱᓐ ᑲᓇᐎᑕᒣᑴ ᓂ ᑲᑫᔅᑴᐎᓇ, ᑭ ᑳ ᑕᔑᑳᓇᐗᐤ ᓂ ᓵᑭᐃᐌᐎᓂᒃ; ᑖᐱᔅᑯᒡ ᐁ ᑮ ᐃᔑ ᑲᓇᐎᑕᐗᒃ ᓄᑖᐎ ᐅ ᑲᑫᔅᑴᐎᓇ, ᓀᔥᑕ ᐁ ᐃᔑ ᑕᔑᑫᐗᒃ ᐅ ᓵᑭᐃᐌᐎᓂᒃ᙮
ᐅᐅ ᑫᒀᓇ ᑭ ᑮ ᐎᑕᒫᑎᓇᐗᐤ, ᓂ ᒥᓚᐙᑕᒧᐎᓐ ᑭᒋ ᐱᒋᔅᑳᑯᔦᒃ, ᓀᔥᑕ ᑭ ᒥᓚᐙᑕᒧᐎᓂᐗᐤ ᑭᒋ ᓵᑲᔅᑭᓀᒃ᙮
ᐁᐗᑯ ᐅᒪ ᓂ ᑲᑫᔅᑴᐎᓐ, ᑭᒋ ᓵᑭᐃᑐᔦᒃ, ᑖᐱᔅᑯᒡ ᐁ ᑮ ᐃᔑ ᓵᑭᐃᑕᑾᒃ᙮
ᓇᒪᐎᓚ ᐊᐌᓇ ᐋᔭᐤ ᓵᑭᐃᐌᐎᓂᓕᐤ ᐊᐙᓯᑌ ᐁ ᐃᑌᓕᑖᑾᓂᓕᒃ ᐃᔥᐱᔥ ᐅᒪ, ᐃᓕᓕᐤ ᑭᒋ ᐱᒥᑎᑖᑦ ᐅ ᐱᒫᑎᓯᐎᓐ ᐅᑐᑌᒪ ᐅᒋ᙮
ᑭᑦ ᐅᑐᑌᒥᒥᑎᓇᐗᐤ ᑮᔥᐱᓐ ᑐᑕᒧᑴ ᒥᓯᐌ ᑫᒀᓐ ᑳ ᐃᑕᔓᐙᑎᑕᑾᒃ
ᐊᓄᒡ ᐅᒋ ᓇᒪᐎᓚ ᐊᑑᔅᑫᓛᑲᓇᒃ ᑭᑦ ᐃᔑᓂᑳᑎᑎᓇᐗᐤ; ᐌᓴ ᐊᑑᔅᑫᓛᑲᓐ ᓇᒪᐎᓚ ᑭᔅᑫᓕᑕᒻ ᑫᒀᓕᐤ ᐅᑦ ᐅᑭᒫᒪ ᐁᑐᑕᒥᓕᒋ: ᒫᑲ ᓂᑐᑌᒪᐤ ᑭ ᑮ ᐃᔑᓂᑳᑎᑎᓇᐗᐤ, ᐌᓴ ᒥᓯᐌ ᑫᒀᓇ ᑳ ᑮ ᐯᑕᒫᓐ ᓄᑖᐎ ᐅᒋ, ᑭ ᑮ ᑭᔅᑫᓕᑕᒥᐃᑎᓇᐗᐤ᙮
ᓇᒪᐎᓚ ᑭᓚᐗᐤ ᑭ ᐅᒋ ᐙᐌᓛᐸᒥᓇᐗᐤ, ᒫᑲ ᓂᓚ ᑭ ᑭᑮᐙᐌᓛᐸᒥᑎᓇᐗᐤ, ᓀᔥᑕ ᑭ ᑮ ᐹᑲᓂᐃᑎᓇᐗᐤ ᑭᒋ ᓇᑕᐎ ᓂᑖᐎᑭᑖᔦᒃ ᒥᓂᔕ, ᓀᔥᑕ ᑭ ᒥᓂᔑᒥᐙᐗ ᑭᒋ ᐃᑕᑾᑭ: ᐱᑯ ᑫᒀᓐ ᒫᑲ ᑫ ᓇᑐᑕᒪᐗᐌᑴ ᐅᑖᐎᒪᐤ ᓂᑦ ᐃᔑᓂᑳᓱᐎᓂᒃ ᑭᒋ ᒥᓕᑖᒃ᙮
ᐅᐅ ᑫᒀᓇ ᑭᑦ ᐃᑕᔓᐙᑎᑎᓇᐗᐤ, ᑭᒋ ᓵᑭᐃᑐᔦᒃ᙮ᐁᔑ ᐅᑳᑎᑯᑦ ᐃᓕᓕᐗᒃ ᐊᔅᑭᒃ ᑳ ᐃᑖᒋᒃ
ᑮᔥᐱᓐ ᐊᔅᑭ ᐸᒀᑎᑯᔦᑴ, ᑭ ᑭᔅᑫᓕᑌᓇᐗᐤ ᐁ ᑮ ᐸᒀᑎᑯᔮᓐ ᐸᒧᔑ ᐸᒀᑎᑯᔦᒃ ᑭᓚᐗᐤ᙮
ᑮᔥᐱᓐ ᐊᔅᑮᒃ ᑮ ᐅᒋᐌᑯᐸᓀ, ᐊᔅᑭ ᑲᑕ ᓵᑭᑖᒪᑲᓄᐸᓐ ᐊᓂᒪ ᑳ ᑎᐱᓚᐌᐎᓯᒪᑲᒃ: ᐁᑳ ᒫᑲ ᐊᔅᑮᒃ ᐁ ᐅᒋᔦᒃ, ᐁ ᑮ ᐙᐌᓛᐸᒥᑕᑾᒃ ᒫᑲ ᐊᔅᑮᒃ ᐅᒋ, ᐁᐗᑯ ᐌᒋ ᐸᒀᑎᑯᔦᒃ ᐊᔅᑭ᙮
ᑭᔅᑭᓯᒃ ᐊᓂᒪ ᐋᔭᒥᐎᓐ ᑳ ᑮ ᐃᑎᑕᑾᒃ, ᐊᑑᔅᑫᓛᑲᓐ ᓇᒪᐎᓚ ᐊᐙᓯᑌ ᐃᑌᓕᑖᑯᓯᐤ ᐁᑌᓕᑖᑯᓯᓕᒋ ᐅᑦ ᐅᑭᒫᒪ᙮ ᑮᔥᐱᓐ ᓂᓚ ᑳ ᓇᓀᑳᒋᐃᐙᑴ, ᑭᓚᐗᐤ ᓀᔥᑕ ᑭ ᑳ ᓇᓀᑳᒋᐃᑯᐙᐗᒃ; ᑮᔥᐱᓐ ᑳ ᑲᓇᐎᑕᐙᑴ ᓂᑦ ᐃᑗᐎᓂᓕᐤ, ᑭᑦ ᐃᑗᐎᓂᐗᐤ ᓀᔥᑕ ᑲᑕ ᑲᓇᐎᑖᐗᒃ᙮
ᒫᑲ ᒥᓯᐌ ᐅᐅ ᑫᒀᓇ ᑭ ᑳ ᑐᑖᑯᐙᐗᒃ ᓂᑦ ᐃᔑᓂᑳᓱᐎᓂᓕᐤ ᐅᒋ, ᐁᑳ ᐁ ᑭᔅᑫᓕᒫᒋᒃ ᐊᓂᐃ ᑳ ᑮ ᐯᒋᑎᔕᐅᓕᒋ᙮
ᑮᔥᐱᓐ ᐁᑳ ᐅᒋ ᐯᒋ ᐋᔭᒥᐊᑭᒃ, ᓇᒪᐎᓚ ᑲᑕ ᐋᔮᐸᓇᒃ ᒪᒋᑣᐎᓂᓕᐤ: ᒫᑲ ᐊᓄᒡ ᓇᒪᐎᓚ ᑫᒀᓕᐤ ᐋᔭᐗᒃ ᑭᒋ ᐅᒋ ᐊᑾᓇᐊᑭᒃ ᐅ ᒪᒋᑣᐎᓂᐗᐤ᙮
ᐊᓇ ᑳ ᐸᒀᔑᑦ ᐸᒀᑌᐤ ᓄᑖᐎᔭ ᓀᔥᑕ᙮
ᑮᔥᐱᓐ ᐁᑳ ᐅᒋ ᑐᑕᒶᒃ ᑭᒋ ᐙᐸᑕᑭᒃ ᐋᔨᑎᐎᓇ ᐁᑳ ᑯᑕᒃ ᐊᐌᓇ ᑳ ᑮ ᑐᑕᒃ, ᓇᒪᐎᓚ ᑲᑕ ᐋᔮᐸᓇᒃ ᒪᒋᑣᐎᓂᓕᐤ: ᒫᑲ ᐊᓄᒡ ᓂ ᑮ ᐙᐸᒥᑯᓈᓇᒃ ᓀᔥᑕ ᓂ ᑮ ᐸᑾᑎᑯᓈᓇᒃ ᓂᓚ ᓀᔥᑕ ᓄᑖᐎ᙮
ᒫᑲ ᐅᒪ ᐃᑭᓐ ᑭᒋ ᑎᐱᐸᓕᓕᒃ ᐋᔭᒥᐎᓂᓕᐤ ᑳ ᒥᓯᓇᐃᑳᑌᓕᒃ ᐅᑦ ᐅᓚᔓᐌᐎᓂᐙᒃ, ᔐᔥᒀᑦ ᓂ ᑮ ᐸᒀᑎᑾᒃ᙮
ᒫᑲ ᐃᔅᐱ ᐅᒥᓜᓕᒧᐃᐌᐤ ᑕᑯᔑᑫ, ᑫ ᐯᒋᑎᔕᐊᒫᑕᑾᒃ ᐅᑖᐎᒪᐤ ᐅᒋ, ᑖᐺᐎᓂ ᐊᒑᒃ ᐅᑎ, ᐅᑖᐎᒫᒃ ᑳ ᐅᒌᑦ, ᐁᐗᑯ ᑫ ᑎᐹᒋᒥᑦ:
ᓀᔥᑕ ᑭᓚᐗᐤ ᐊᓯᒋ ᑭ ᑳ ᑎᐹᒋᒥᓇᐗᐤ, ᐁ ᑮ ᐎᒉᐎᔦᒃ ᓃᔥᑕᒻ ᐅᒋ᙮
ᐅᐅ ᑫᒀᓇ ᑭ ᑮ ᐎᑕᒫᑎᓇᐗᐤ, ᐁᑳ ᑭᒋ ᓈᔦᑕᐌᓕᑕᒣᒃ᙮
ᑭ ᑳ ᐗᓚᐎᐌᐱᓂᑯᐙᐗᒃ ᐋᔭᒥᐁᐎᑲᒥᑯᒃ ᐅᒋ: ᐁᐁ, ᑎᐹᔨᑲᓐ ᐱᓯᒧᑳᓂᒃ ᐹᐸᓕᐤ, ᐃᔅᐱ ᒥᓯᐌ ᐊᐌᓇ ᑫ ᓂᐹᔨᑖᒃ, ᓂᑦ ᐊᑑᔅᑲᐗᐤ ᑭᒋᒪᓂᑐ, ᑲᑕ ᐃᑌᓕᑕᒻ᙮
ᐅᐅ ᑫᒀᓇ ᒫᑲ ᑭ ᑳ ᑐᑖᑯᐙᐗᒃ ᐁᑳ ᑳ ᐅᒋ ᑭᔅᑫᓕᒫᒋᒃ ᐅᑖᐎᒪᐗ ᓀᔥᑕ ᓂᓚ᙮
ᒫᑲ ᐅᐅ ᑫᒀᓇ ᑭ ᑮ ᐎᑕᒫᑎᓇᐗᐤ, ᐃᔅᐱ ᑎᐹᔨᑲᓐ ᐱᓯᒧᑳᓂᒃ ᐅᑎᒋᐸᓕᑫ ᑭᒋ ᑭᔅᑭᓯᔦᒃ ᐁ ᑮ ᐋᓕᒧᑕᒫᑕᑾᒃ᙮ᐅᑕᐹᑎᓯᐎᓐ ᐸᓓᑭ ᐊᒑᒃᐅᐅ ᑫᒀᓇ ᒫᑲ ᓇᒪᐎᓚ ᑭ ᐅᒋ ᐎᑕᒫᑎᓈᐗᐤ ᓃᔥᑕᒻ, ᐁ ᐎᒉᐎᑕᑾᑭᐸᓐ᙮
ᒫᑲ ᐁ ᑮ ᐎᑕᒫᑕᑾᒃ ᐅᐅ ᑫᒀᓇ, ᑯᐹᑌᓕᑕᒧᐎᓐ ᑭ ᓵᑲᔅᑭᓀᔅᑳᑯᓇᐗᐤ ᑭᑌᐃᐙᒃ᙮
ᐁᓕᐌᒃ ᒫᑲ ᑭ ᐎᑕᒫᑎᓇᐗᐤ ᑖᐺᐎᓐ: ᑭᓚᐗᐤ ᐅᒋ ᓇᐃᐸᓕᐤ ᑭᒋ ᑭᑐᑌᔮᓐ: ᐌᓴ ᑮᔥᐱᓐ ᐁᑳ ᑭᑐᑌᔮᓀ, ᐅᒥᓜᓕᒫᐃᐌᐤ ᓇᒪᐎᓚ ᑭ ᑳ ᐯᒋ ᓈᑎᑯᐗᐤ; ᒫᑲ ᑮᔥᐱᓐ ᑭᑐᑌᔮᓀ, ᑭ ᑳ ᐯᒋᑎᔕᐊᒫᑎᓇᐗᐤ᙮
ᐃᔅᐱ ᒫᑲ ᑕᑯᔑᑫ, ᑲᑕ ᑭᑐᑕᒻ ᐊᔅᑭᓕᐤ ᒪᒋᑣᐎᓂᓕᐤ ᐅᒋ, ᓀᔥᑕ ᒀᔭᔅᑭᑖᑎᓯᐎᓂᓕᐤ ᐅᒋ, ᓀᔥᑕ ᑎᐹᔅᑯᓂᑫᐎᓂᓕᐤ ᐅᒋ:
ᒪᒋᑣᐎᓂᓕᐤ ᐅᒋ, ᐁᑳ ᐁ ᑖᐺᔦᓕᒥᒋᒃ:
ᒀᔭᔅᑭᑖᑎᓯᐎᓂᓕᐤ ᐅᒋ, ᐁ ᓈᑕᒃ ᓄᑖᐎ, ᐁᑳ ᒫᑲ ᒥᓇ ᑭᒋ ᐙᐸᒥᔦᒃ;
ᑎᐹᔅᑯᓂᑫᐎᓂᓕᐤ ᐅᒋ, ᐁ ᑎᐹᔅᑯᓈᑲᓂᐎᑦ ᐊᓇ ᑳ ᑎᐯᓕᑕᒃ ᐅᒣᓕᐤ ᐊᔅᑮᓕᐤ᙮
ᓂᑦ ᐋᔮᓐ ᑫᔮᐸᒡ ᒥᒉᑦ ᑫᒀᓇ ᑭᒋ ᐎᑕᒫᑕᑾᒃ, ᒫᑲ ᐊᓄᒡ ᓇᒪᐎᓚ ᑭ ᑳ ᑮ ᐯᑌᓇᐗᐤ᙮
ᐁᓕᐌᒃ ᒫᑲ, ᐃᔅᐱ ᐎᓚ ᑖᐺᐎᓂ ᐋᒐᒃ ᑕᑯᔑᑫ, ᑭ ᑳ ᑭᔅᑭᓄᑕᐃᑯᐗᐤ ᒥᓯᐌ ᑖᐺᐎᓂᒃ: ᐌᓴ ᓇᒪᐎᓚ ᐎᓚ ᑫᒋᐙᒃ ᑲᑕ ᐅᒋ ᐋᔭᒥᐤ; ᒫᑲ ᑕᑐ ᑫᒀᓕᐤ ᑫ ᐯᑕᒃ ᐁᐗᑴᓕᐤ ᑫ ᑎᐹᑐᑕᒃ: ᑫ ᑳ ᐙᐸᑎᓕᑯᐗᐤ ᓀᔥᑕ ᑫᒀᓇ ᑫ ᐃᑭᓂᓕᑭ᙮
ᓂ ᑳ ᑭᔅᑌᓕᑖᑯᐃᒃ: ᐌᓴ ᑲᑕ ᐅᑎᓇᒻ ᓂᑦ ᐋᔮᓂᒃ ᐅᒋ, ᑭ ᑳ ᐙᐸᑎᓕᑯᐗᐤ ᒫᑲ᙮
ᒥᓯᐌ ᑫᒀᓇ ᐅᑖᐎᒪᐤ ᑳ ᐋᔮᑦ ᓂ ᑎᐱᓚᐌᐎᓰᓐ: ᐁᐗᑯ ᐌᒋ ᑮ ᐃᑗᔮᓐ, ᑲᑕ ᐅᑎᓇᒻ ᓂᑦ ᐋᔮᓂᒃ ᐅᒋ ᓀᔥᑕ ᑭ ᑳ ᐙᐸᑎᓕᑯᐗᐤ᙮ᐲᑭᔅᑳᑕᒧᐎᓐ ᓀᔥᑕ ᒥᓗᐙᑕᒧᐎᓐ
ᐎᓕᐱᔉ, ᓇᒪᐎᓚ ᒫᑲ ᑭ ᑳ ᐙᐸᒥᓇᐗᐤ: ᒥᓇ ᒫᑲ ᐎᓕᐱᔉ, ᐁᑯ ᑫ ᐙᐸᒥᔦᒃ, ᐁ ᓈᑕᒃ ᐅᑖᐎᒪᐤ᙮
ᐁᑯ ᐋᑎᑦ ᐅ ᑭᔅᑭᓄᐊᒪᐙᑲᓇ ᐁᑎᑐᓕᒋ, ᑫᒀᓕᐤ ᐅᒪ ᑳ ᐃᑎᑕᒃ, ᐎᓕᐯᔉ, ᓇᒪᐎᓚ ᒫᑲ ᑭ ᑳ ᐙᐸᒥᓇᐗᐤ: ᒥᓇ ᒫᑲ, ᐎᓕᐱᔉ, ᐁᑯ ᑫ ᐙᐸᒥᔦᒃ: ᓀᔥᑕ ᒫᑲ, ᐁ ᓈᑕᒃ ᐅᑖᐎᒪᐤ?
ᑮ ᐃᑗᐗᒃ ᒫᑲ, ᑫᒀᓕᐤ ᐅᒪ ᑳ ᐃᑗᑦ, ᐎᓕᐱᔉ? ᓇᒪᐎᓚ ᑭ ᑭᔅᑫᓕᑌᓈᓇᐤ ᑖᓐ ᐁᑗᑦ᙮
ᒋᓴᔅ ᒫᑲ ᑮ ᑭᔅᑫᓕᑕᒻ ᐁ ᓇᑕᐌᓕᑕᒥᓕᒋ ᑭᒋ ᑲᑴᒋᒥᑯᑦ, ᐁᑯ ᐁᑖᑦ, ᑭ ᑲᑴᒋᒥᑐᓈᐗᐤ ᓈ ᐊᓂᒪ ᐅᒋ ᑳ ᑮ ᐃᑗᔮᓐ, ᐎᓕᐱᔉ, ᓇᒪᐎᓚ ᒫᑲ ᑭ ᑳ ᐙᐸᒥᓇᐗᐤ: ᒥᓇ ᒫᑲ, ᐎᓕᐱᔉ, ᐁᑯ ᑫ ᐙᐸᒥᔦᒃ?
ᑖᐺ, ᑖᐺ, ᑭᑦ ᐃᑎᓇᐗᐤ, ᑭᓚᐗᐤ ᑭ ᑳ ᒫᑐᓇᐗᐤ, ᓀᔥᑕ ᑭ ᑳ ᐱᑭᔅᑳᑌᓇᐗᐤ, ᒫᑲ ᐊᔅᑭ ᑲᑕ ᒥᓚᐙᑕᒧᒪᑲᓐ: ᑭᓚᐗᐤ ᑭ ᑳ ᑯᐹᑎᓕᒧᓇᐗᐤ, ᒫᑲ ᑭ ᑯᐹᑌᓕᒧᐎᓂᐗᐤ ᑲᑕ ᑴᔅᑭᓂᑳᑌᐤ ᒥᓚᐙᑕᒧᐎᓂᒃ᙮
ᐃᔅᑴᐤ ᐙ ᐙᐸᒪᐗᓱᒋ ᐋᔭᐤ ᑯᐹᑌᓕᒧᐎᓂᓕᐤ, ᐁ ᐅᑎᒋᐸᓕᓕᒃ ᐅ ᑎᐹᔨᑲᓐ ᐱᓯᒧᑳᓂᒃ: ᒫᑲ ᐎᐸᒡ ᑳ ᐙᐸᒪᐗᓱᒋ, ᓇᒪᐎᓚ ᑫᔮᐸᒡ ᑭᔅᑭᓯᑐᑕᒻ ᐅ ᑲᒀᑕᑫᓕᒧᐎᓐ ᐁ ᓯᑭᓓᓯᑦ ᐃᓕᓕᐗ ᐁ ᓂᑖᐎᑭᓕᒋ ᐊᔅᑮᒃ᙮
ᑭᓚᐗᐤ ᒫᑲ ᐊᓄᒡ ᑭᑦ ᐋᔮᓇᐗᐤ ᑯᐹᑌᓕᒧᐎᓐ: ᒫᑲ ᒥᓇ ᑭ ᑳ ᐙᐸᒥᑎᓇᐗᐤ, ᐁᑯ ᑭᑌᐃᐗᐤ ᑫ ᒥᓚᐙᑕᒧᒪᑲᒃ, ᓀᔥᑕ ᑭ ᒥᓚᐙᑕᒧᐎᓂᐗᐤ ᓇᒪᐎᓚ ᐊᐌᓇ ᑭ ᒪᔅᑲᒥᑯᐗᐤ᙮
ᓀᔥᑕ ᐊᓂᒪ ᑫ ᑭᔑᑳᒃ ᓇᒪᐎᓚ ᑫᒀᓐ ᑭ ᑳ ᓇᑐᑕᒪᐎᓇᐗᐤ᙮ ᑖᐺ, ᑖᐺ, ᑭᑦ ᐃᑎᓇᐗᐤ, ᒥᓯᐌ ᑫᒀᓐ ᑫ ᓇᑐᑕᒪᐌᒃ ᐅᑖᐎᒪᐤ ᓂᑦ ᐃᔑᓂᑳᓱᐎᓂᒃ, ᑭ ᑳ ᒥᓕᑯᐗᐤ᙮
ᐊᓄᒡ ᐃᔅᑯ ᓇᒪᐎᓚ ᑫᒀᓐ ᑭ ᑮ ᐅᒋ ᓇᑐᑌᓇᐗᐤ ᓂᑦ ᐃᔑᓂᑳᓱᐎᓂᒃ: ᓇᑐᑕᒫᒃ, ᑭ ᑳ ᒥᓕᑲᐎᓇᐗᐤ ᒫᑲ, ᑭ ᒥᓚᐙᑕᒧᐎᓂᐗᐤ ᑭᒋ ᓵᑲᔅᑭᓀᒃ᙮ᑭ ᑲ ᔖᑯᒋᑖᓈᐗᐤ ᐊᔅᑭ, ᐃᑗᐤ ᒋᓴᔅ
ᐅᐅ ᑫᒀᓇ ᑭ ᑮ ᐃᑎᑎᓇᐗᐤ ᓇᔅᐱᑐᐌᐎ ᐋᔭᒥᐎᓂᒃ: ᒫᑲ ᐹᐸᓕᐤ ᐁ ᑭᔑᑳᒃ, ᐃᔅᐱ ᐁᑳ ᒥᓇ ᑫ ᐋᔭᒥᐃᑕᑾᒃ ᓇᔅᐱᑐᐌᐎ ᐋᔭᒥᐎᓂᒃ, ᒫᑲ ᑭ ᑳ ᐙᐸᑎᓕᑎᓇᐗᐤ ᒧᔑᔐ ᐅᑖᐎᒪᐤ ᐅᒋ᙮
ᐊᓂᒪ ᑫ ᑭᔑᑳᒃ ᑭ ᑳ ᓇᑐᑕᒫᓇᐗᐤ ᓂᑦ ᐃᔑᓂᑳᓱᐎᓂᒃ: ᓇᒪᐎᓚ ᒫᑲ ᑭᑦ ᐃᑎᓇᐗᐤ, ᓂ ᑳ ᐋᔭᒥᐁᔅᑕᐗᐤ ᐅᑖᐎᒪᐤ ᑭᓚᐗᐤ ᐅᒋ:
ᐌᓴ ᐅᑖᐎᒪᐤ ᑫᒋᐙᒃ ᑭ ᓵᑭᐃᑯᐗᐤ, ᐁ ᑮ ᓵᑭᐃᔦᒃ, ᓀᔥᑕ ᐁ ᑮ ᑖᐺᑕᒣᒃ ᑭᒋᒪᓂᑐᒃ ᐁ ᐅᒋᔮᓐ᙮
ᐅᑖᐎᒫᒃ ᓂ ᑮ ᐅᒌᓐ, ᓀᔥᑕ ᓂ ᑮ ᐯᒋ ᐃᑐᑖᓐ ᐊᔅᑮᒃ: ᒥᓇ, ᓂ ᓇᑲᑌᓐ ᐊᔅᑭ, ᓂ ᓈᑕᐤ ᒫᑲ ᐅᑖᐎᒪᐤ᙮
ᐅ ᑭᔅᑭᓄᐊᒪᐙᑲᓇ ᑮ ᐃᑎᑯ, ᒫᑎᑲ, ᐁᑯ ᒧᔑᔐ ᐁᔭᒥᔭᓐ, ᓇᒪᐎᓚ ᓀᔥᑕ ᑭᑦ ᐋᔭᒥᓐ ᓇᔅᐱᑐᐌᐎ ᐋᔭᒥᐎᓂᒃ᙮
ᐁᑯ ᑭᐁᒋᓇᐅᔮᒃ ᒥᓯᐌ ᑫᒀᓇ ᐁ ᑭᔅᑫᓕᑕᒪᓐ, ᓀᔥᑕ ᐁᑳ ᐁ ᓇᑕᐌᓕᑕᒪᓐ ᐊᐌᓇ ᑭᒋ ᑲᑴᒋᒥᔉ: ᐅᒪ ᓂᑦ ᐅᒋ ᑖᐺᑌᓈᓐ ᑭᒋᒪᓂᑐᒃ ᐁ ᐅᒋᔭᓐ᙮
ᒋᓴᔅ ᑮ ᓇᔥᑴᐗᔑᐁᐤ, ᐁᑯ ᓈ ᑎᐋᐺᑕᒣᒃ?
ᒫᑎᑲ, ᑎᐹᔨᑲᓐ ᐱᓯᒧᑳᓂᒃ ᐹᐸᓕᐤ, ᐁᐁ, ᐋᔕᔾ ᐅᑎᒋᐸᓕᐤ, ᐃᔅᐱ ᑫ ᓇᓈᓂᔑᑎᔕᐅᑲᐎᔦᒃ, ᒥᓯᐌ ᑕᑐ ᐊᐌᓇ ᐎᑭᒃ, ᓀᔥᑕ ᑫ ᓇᑲᔑᔦᒃ ᐁ ᐯᔭᑯᔮᓐ: ᐁᓕᐌᒃ ᒫᑲ ᓇᒪᐎᓚ ᓂ ᐯᔭᑯᓐ, ᐌᓴ ᐅᑖᐎᒪᐤ ᓂ ᐎᒉᐎᒃ᙮
ᐅᐅ ᑫᒀᓇ ᑭ ᑮ ᐎᑕᒫᑎᓇᐗᐤ ᓂᓚ ᑭᒋ ᐅᒋ ᐋᔮᔦᒃ ᑳᔮᒣᓕᑕᒧᐎᓐ᙮ ᒥᑯᔥᑳᑌᓕᑕᒧᐎᓐ ᑭ ᑳ ᐋᔮᓇᐗᐤ ᐊᔅᑮᒃ: ᒫᑲ ᒥᓜᓕᑕᒧᒃ; ᓂ ᑮ ᔔᑯᒋᑖᓐ ᐊᔅᑮ᙮
ᒋᓴᔅ ᐊᔭᒥᐁᔅᑕᒪᐌᐤ ᐅᑭᔅᑭᓄᐊᒪᐙᑲᓇ
ᑖᐱᔅᑯᒡ ᐁ ᑮ ᒥᓛᑦ ᑲᔥᑭᐅᐎᓂᓕᐤ ᑭᒋ ᑎᐯᓕᒫᑦ ᒥᓯᐌ ᐃᓕᓕᐗ, ᑭᒋ ᒥᓛᑦ ᑳᑭᑫ ᐱᒫᑎᓯᐎᓂᓕᐤ ᑕᑐ ᐊᓂᐃ ᑳ ᑮ ᒥᓚᑦ᙮
ᐁᐗᑯ ᐅᒪ ᒫᑲ ᑳᑭᑫ ᐱᒫᑎᓯᐎᓐ, ᑭᒋ ᑭᔅᑫᓕᒥᔅᑭᒃ ᐁ ᐯᔭᑯᔭᓐ ᑖᐺ ᐁ ᑭᒋᒪᓂᑕᐎᔭᓐ, ᓀᔥᑕ ᑭᒋ ᑭᔅᑫᓕᒫᒋᒃ ᒋᓴᔅ ᙭ᑕ ᑳ ᑮ ᐯᒋᑎᔕᐅᒪᑦ᙮
ᑭ ᑮ ᑭᔅᑌᓕᑖᑯᐃᑎᓐ ᐊᔅᑮᒃ: ᓂ ᑮ ᑭᔑᑖᓐ ᐊᓂᒪ ᐋᐸᑎᓯᐎᓐ ᑳ ᑮ ᒥᓕᔭᓐ ᑭᒋ ᑐᑕᒫᓐ᙮
ᐁᑯ ᒫᑲ, ᐅ ᓄᑖ, ᑭᔅᑌᓕᑖᑯᐃᓐ ᐊᓯᒋ ᑭᓚ ᓀᔥᑕ, ᐊᓂᒪ ᑭᔅᑌᓕᑖᑯᓯᐎᓐ ᐅᒋ ᑳ ᑮ ᐋᔮᔮᓐ ᐁᔥᑾ ᐁ ᐎᒋᑕᔑᑫᒥᑖᓐ ᐸᒧᔑ ᐃᑕᑾᒃ ᐊᔅᑭ᙮
ᓂ ᑮ ᐙᐸᑎᓚᐗᒃ ᑭᑦ ᐃᔑᓂᑳᓱᐎᓂᓕᐤ ᐊᓂᑭ ᐃᓕᓕᐗᒃ ᑳ ᑮ ᒥᓕᔭᓐ ᐊᔅᑮᒃ ᐅᒋ: ᑭ ᑮ ᐅᑦ ᐃᓕᓕᒥᒫᐗᒃ, ᑭ ᑮ ᒥᓕᓐ ᒫᑲ; ᓀᔥᑕ ᑮ ᑲᓇᐌᓕᑕᒶᒃ ᑭᑦ ᐋᔭᒥᐎᓂᓕᐤ᙮
ᐁᑯ ᑳ ᑭᔅᑫᓕᑕᑭᒃ ᒥᓯᐌ ᑫᒀᓇ ᑳ ᑮ ᒥᓕᔭᓐ ᑭᓚ ᐁ ᐅᒋ ᐃᑕᑾᑭ᙮
ᐌᓴ ᓂ ᑮ ᒥᓛᐗᒃ ᐊᓂᐃ ᐋᔭᒥᐎᓇ ᑳ ᑮ ᒥᓕᔭᓐ; ᑮ ᐅᑎᓇᒶᒃ ᒫᑲ, ᓀᔥᑕ ᑮ ᑖᐺᑕᒶᒃ ᐁ ᑮ ᐯᒋᑎᔕᐅᔭᓐ᙮
ᐎᓚᐗᐤ ᓂᑦ ᐋᔭᒥᐁᔅᑕᒪᐙᐗᒃ: ᓇᒪᐎᓚ ᐊᔅᑭ ᓂᑦ ᐋᔭᒥᐁᔅᑕᒫᑌᓐ; ᒫᑲ ᐊᓂᑭ ᑳ ᑮ ᒥᓕᔭᓐ; ᐌᓴ ᑭᑦ ᐅᑦ ᐃᓕᓕᒥᒫᐗᒃ᙮
ᓀᔥᑕ ᒥᓯᐌ ᓂᑦ ᐃᓕᓕᒪᒃ ᐁᐗᒀᓂᑭ ᑭᑦ ᐃᓕᓕᒪᒃ, ᓀᔥᑕ ᑭᑦ ᐃᓕᓕᒪᒃ ᐁᐗᒀᓂᑭ ᓂᑦ ᐃᓕᓕᒪᒃ; ᓀᔥᑕ ᓂ ᑭᔅᑌᓕᑖᑯᐃᑾᒃ᙮
ᐊᓄᒡ ᒫᑲ ᓇᒪᐎᓚ ᑫᔮᐸᒡ ᐊᔅᑮᒃ ᓃᑦ ᐃᑖᓐ, ᒫᑲ ᐅᑯ ᐊᔅᑮᒃ ᐃᑖᐗᒃ, ᓂᓚ ᒫᑲ ᑭ ᐯᒋ ᓈᑎᑎᓐ᙮ ᐯᓓᑭᓯᔭᓐ ᐅᑖᐎᒪᐤ, ᑲᓇᐌᓕᒥᒃ ᑭᓚ ᑭᑦ ᐃᔑᓂᑳᓱᐎᓐ ᐅᒋ ᐊᓂᑭ ᑳ ᑮ ᒥᓕᔭᓐ, ᑭᒋ ᐯᔭᑯᒋᒃ, ᑖᐱᔅᑯᒡ ᑭᓚᓈᓇᐤ᙮
ᐁᔥᑾ ᐁ ᐎᒉᐗᑭᒃ ᐊᔅᑮᒃ, ᓂ ᑮ ᑲᓇᐌᓕᒪᐗᒃ ᑭᑦ ᐃᔑᓂᑳᓱᐎᓂᒃ: ᐊᓂᑭ ᑳ ᑮ ᒥᓕᔭᓐ ᓂ ᑮ ᑲᓇᐌᓕᒪᐗᒃ, ᓀᔥᑕ ᓇᒪ ᐙᐙᒡ ᐯᔭᒃ ᐁ ᐃᑕᓯᒋᒃ ᐗᓂᐋᑲᓂᐎᐤ, ᐊᓇ ᐱᑯ ᑳ ᐅᑯᓯᓯᒥᑯᑦ ᓂᔑᐗᓈᒋᐅᐎᓂᓕᐤ; ᑭᒋ ᒪᓯᓇᐃᑫᐎᓐ ᑭᒋ ᑎᐱᐸᓕᒃ᙮
ᐊᓄᒡ ᒫᑲ ᑭ ᐯᒋ ᓈᑎᑎᓐ; ᓀᔥᑕ ᐅᐅ ᑫᒀᓇ ᓂᑦ ᐋᔭᒥᓐ ᐊᔅᑮᒃ, ᑭᒋ ᓵᑲᔅᑭᓀᔅᑳᑯᒋᒃ ᓂ ᒥᓚᐙᑕᒧᐎᓂᓕᐤ᙮
ᓂ ᑮ ᒥᓛᐗᒃ ᑭᑦ ᐋᔭᒥᐎᓂᓕᐤ; ᐊᔅᑭᓕᐤ ᒫᑲ ᑮ ᐸᒀᑎᑯᐗᒃ, ᐁᑳ ᐊᔅᑮᒃ ᐁ ᐅᒋᒋᒃ, ᑖᐱᔅᑯᒡ ᓂᓚ ᐁᑳ ᐊᔅᑮᒃ ᐁ ᐅᒋᔮᓐ᙮
ᓇᒪᐎᓚ ᓂᑦ ᐋᔭᒥᐋᓐ ᐊᔅᑮᒃ ᑭᒋ ᐅᒋ ᐅᑎᓇᒋᒃ, ᒫᑲ ᑭᒋ ᑲᓇᐌᓕᒪᒋᒃ ᑳ ᒫᓛᑕᓂᓕᒃ ᐅᒋ᙮
ᐎᓚᐗᐤ ᓇᒪᐎᓚ ᐊᔅᑮᒃ ᐅᒋᐗᒃ, ᑖᐱᔅᑯᒡ ᓂᓚ ᐁᑳ ᐊᔅᑮᒃ ᐁ ᐅᒋᔮᓐ᙮
ᑭ ᑖᐺᐎᓂᓕᐤ ᐅᒋ ᐸᓓᑭᐃᒃ: ᑭᑦ ᐋᔭᒥᐎᓐ ᑖᐺᐎᓂᐗᓐ᙮
ᑖᐱᔅᑯᒡ ᐁ ᑮ ᐯᒋᑎᔕᐅᔭᓐ ᐊᔅᑮᒃ, ᐁᑯ ᓀᔥᑕ ᑖᐱᔅᑯᒡ ᑳ ᐃᑎᔕᐗᑭᒃ ᐊᔅᑮᒃ᙮
ᓀᔥᑕ ᐎᓚᐗᐤ ᐅᒋ ᓂ ᐸᓓᑭᐃᑎᓱᓐ, ᐎᓚᐗᐤ ᐊᓯᒋ ᑭᒋ ᐸᓓᑭᐃᑯᒋᒃ ᑖᐺᐎᓂᓕᐤ᙮
ᓇᒪᐎᓚ ᐅᑯ ᐱᑯ ᓂᑦ ᐋᔭᒥᐁᔅᑕᒪᐙᐗᒃ, ᒫᑲ ᐊᓂᐃ ᐊᓯᒋ ᑫ ᑖᐺᔦᓕᒥᓕᒋ ᐅᑦ ᐋᔭᒥᐎᓂᐗᐤ ᐅᒋ;
ᒥᓯᐌ ᑭᒋ ᐯᔭᑯᒋᒃ: ᑖᐱᔅᑯᒡ ᑭᓚ, ᐅᑖᐎᒪᐤ, ᐁ ᐱᒋᔅᑲᐎᔭᓐ, ᓀᔥᑕ ᓂᓚ ᐁ ᐱᒋᔅᑳᑖᓐ ᐎᓚᐗᐤ ᐊᓯᒋ ᑭᒋ ᐯᔭᑯᒋᒃ ᐁ ᐱᒋᔅᑳᑕᑯᒃ: ᐊᔅᑭ ᑭᒋ ᑖᐺᑕᒧᒪᑲᒃ ᐁ ᑮ ᐯᒋᑎᔕᐅᔭᓐ᙮
ᓀᔥᑕ ᐊᓂᒪ ᑭᔅᑌᓕᑖᑯᓯᐎᓐ ᑳ ᑮ ᒥᓕᔭᓐ ᓂ ᑮ ᒥᓛᐗᒃ: ᑭᒋ ᐯᔭᑯᒋᒃ, ᑖᐱᔅᑯᒡ ᐁ ᐃᔑ ᐯᔭᑯᔭᒃ:
ᓂᓚ ᐁ ᐱᒋᔅᑲᐗᑭᒃ, ᑭᓚ ᒫᑲ ᐁ ᐱᒋᔅᑲᐎᔭᓐ, ᑭᒋ ᒥᑐᓂᐋᑲᓂᐎᒋᒃ ᐁ ᐯᔭᑯᒋᒃ; ᓀᔥᑕ ᐊᔅᑭ ᑭᒋ ᑭᔅᑫᓕᑕᒧᒪᑲᒃ ᐁ ᑮ ᐯᒋᑎᔕᐅᔭᓐ, ᓀᔥᑕ ᐁ ᑮ ᓵᑭᐊᒋᒃ ᑖᐱᔅᑯᒡ ᐁ ᑮ ᐃᔑ ᓵᑭᐃᔭᓐ᙮
ᓄᑖ, ᓂ ᓇᑕᐌᓕᑌᓐ ᐎᓚᐗᐤ ᐊᓯᒋ, ᑳ ᑮ ᒥᓕᔭᓐ, ᐃᑕ ᐁ ᐃᑖᔮᓐ ᑭᒋ ᐎᒉᐎᒋᒃ; ᑭᒋ ᐙᐸᑕᑭᒃ ᓂ ᑭᔅᑌᓕᑖᑯᓯᐎᓂᓕᐤ, ᑳ ᑮ ᒥᓕᔭᓐ: ᐌᓴ ᑭ ᑮ ᓵᑭᐃᓐ ᐸᒧᔑ ᐅᔑᑖᓂᐗᒃ ᐊᔅᑭ᙮
ᐅ ᑳ ᒀᔭᔅᑭᑖᑎᓯᔭᓐ ᐅᑖᐎᒪᐤ, ᐊᔅᑭ ᓇᒪᐎᓚ ᑮ ᐅᒋ ᑭᔅᑫᓕᒥᑯᓐ: ᒫᑲ ᓂᓚ ᑭ ᑮ ᑭᔅᑫᓕᒥᑎᓐ, ᓀᔥᑕ ᐅᑯ ᑭᔅᑫᓕᑕᒶᒃ ᐁ ᑮ ᐱᒋᑎᔕᐅᔭᓐ᙮
ᓂ ᑮ ᐎᑕᒪᐙᐗᒃ ᒫᑲ ᑭᑦ ᐃᔑᓂᑳᓱᐎᓂᓕᐤ, ᓀᔥᑕ ᓂ ᑳ ᐎᑌᓐ: ᐊᓂᒪ ᓵᑭᐃᐌᐎᓐ ᑳ ᑮ ᐅᒋ ᓵᑭᐃᔭᓐ ᑭᒋ ᐱᒋᔅᑳᑯᒋᒃ, ᓂᓚ ᓀᔥᑕ ᑭᒋ ᐱᒋᔅᑲᐗᑭᒃ᙮
ᒋᓴᔅ ᐅᑎᓈᑲᓂᐎᐤ
ᐃᔅᐱ ᒋᓴᔅ ᑳ ᑮ ᐋᔭᒥᑦ ᐅᐅ ᐋᔭᒥᐎᓇ, ᑮ ᐃᑐᑌᐤ ᐊᓯᒋ ᐅ ᑭᔅᑭᓄᐊᒪᐙᑲᓇ ᐊᑳᒥᒃ ᑭᑕᕋᓐ ᓯᐱᔑᔥ, ᐃᑕ ᐁ ᐃᑕᑾᓂᓕᒃ ᓂᑖᐎᑭᒋᑲᓂᓕᐤ, ᐁᑯᑕ ᐹᑐᑫᑦ ᓀᔥᑕ ᐅ ᑭᔅᑭᓄᐊᒪᐙᑲᓇ᙮
ᒎᑕᔅ ᓀᔥᑕ, ᐊᓇ ᑳ ᐙᔦᔑᐸᑭᑎᓈᑦ, ᑮ ᑭᔅᑫᓕᑕᒻ ᐊᓂᐁᓕᐤ: ᐌᓴ ᒋᓴᔅ ᒥᒉᑡᐤ ᐊᓐᑕ ᑮ ᐃᑐᑌᐤ ᓀᔥᑕ ᐅ ᑭᔅᑭᓄᐊᒪᐙᑲᓇ᙮
ᐁᑯ ᒎᑕᔅ, ᑳ ᐅᑎᓈᑦ ᒥᒉᑦ ᐃᓕᓕᐗ ᓀᔥᑕ ᓇᑐᐸᓕᐎᑭᒫᐗ ᑳ ᐸᑭᑎᓇᒫᑯᑦ ᑭᒋ ᓵᓵᑭᐎᓕᐌᐎᓕᓕᐗ ᓀᔥᑕ ᐹᕋᓯᔭ, ᐯᒋ ᐃᑐᑌᐤ ᐊᓐᑕ ᐁ ᐋᔮᓕᒋ ᔖᐳᐙᔅᑌᓂᑲᓇ, ᓀᔥᑕ ᐙᔅᑌᓂᑲᓇ, ᓀᔥᑕ ᐸᑲᒫᑲᓇ᙮
ᑮ ᓇᔥᑴᐗᔑᐁᐗᒃ, ᒋᓴᔅ ᓈᓴᕋᑎᒡ ᑳ ᐅᒌᑦ᙮ᒋᓴᔅ ᐃᑌᐤ, ᓂᓚ ᐁᐗᑯ᙮ᒎᑕᔅ ᒫᑲ ᐊᓯᒋ ᑳ ᐙᔦᔑᐸᑭᑎᓈᑦ, ᑮ ᐎᒋᑳᐸᐙᔅᑕᐌᐤ᙮
ᑣᔦᒃ ᒫᑲ ᑳ ᐃᑖᑦ, ᓂᓚ ᐁᐗᑯ, ᑮ ᐊᔐᑳᐸᐎᐗᒃ, ᓀᔥᑕ ᑮ ᐸᑭᔑᓋᒃ ᒧᔅᑕᔅᑲᒥᒃ᙮
ᐁᑯ ᒥᓇ ᑫᑴᒋᒫᑦ, ᐊᐌᓇ ᓀᓇᑕᐌᓕᒣᒃ?ᑮ ᐃᑗᐗᒃ ᒫᑲ, ᒋᓴᔅ ᓈᓴᕋᑎᒃ ᑳ ᐅᒌᑦ᙮
ᒋᓴᔅ ᑮ ᓇᔥᑴᐗᔑᐃᐌᐤ, ᑭ ᑮ ᐎᑕᒫᑎᓇᐗᐤ ᓂᓚ ᐁᐗᑯ: ᑮᔥᐱᓐ ᒫᑲ ᓀᓇᑕᐌᓕᒥᔦᑴ, ᐸᑭᑎᓂᑯᒃ ᐅᑯ ᑭᒋ ᑭᑐᑌᒋᒃ:
ᑭᒋ ᑎᐱᐸᓕᓕᒃ ᐊᓂᐁᓕᐤ ᐃᑗᐎᓂᓕᐤ ᑳ ᑮ ᐃᑗᑦ, ᐊᓂᑭ ᑳ ᑮ ᒥᓕᔭᓐ ᓇᒪᐎᓚ ᐙᐙᒡ ᐯᔭᒃ ᐁ ᐃᑕᓯᒋᒃ ᓂ ᑮ ᐗᓂᐊᐤ᙮
ᐁᑯ ᓵᐃᒪᓐ ᐱᑕᕐ ᐁ ᐋᔮᑦ ᔑᒫᑲᓂᓕᐤ ᑮ ᓛᓕᔅᑭᐱᑕᒻ, ᑮ ᐅᑖᒪᐅᒣᐤ ᒫᑲ ᑭᒋ ᓵᓵᑭᐎᓕᐌᐎᓕᓕᐤ ᐅᑦ ᐊᑑᔅᑫᓛᑲᓂᒪ, ᓀᔥᑕ ᑮ ᒪᓂᔕᒬᐤ ᐅᑖᐗᑳᓕᐤ ᐅ ᑭᒋᓂᔅᑭᓕᒃ ᐃᑌᑫ᙮ ᐊᓇ ᐊᑑᔅᑫᓛᑲᓐ ᒫᓐᑲᔅ ᑮ ᐃᔑᓂᑳᓱ᙮
ᐁᑯ ᒋᓴᔅ ᐁᑖᑦ ᐱᑕᕋ, ᐱᑕᐊ ᑭ ᔑᒫᑲᓐ ᐱᒋᑯᒫᓈᓂᒃ: ᐊᓂᐁᓕᐤ ᒥᓂᒀᑲᓂᓕᐤ ᓄᑖᐎ ᑳ ᑮ ᒥᓕᑦ, ᓇᒪ ᓈ ᓂ ᑳ ᒥᓂᑴᐙᓐ?ᒋᓴᔅ ᐯᔖᑲᓂᐎᐤ ᐅᑎᔥᑲᐤ ᐋᓇᓴ
ᐁᑯ ᒥᔮᒪᐎᒥᒉᑎᒋᒃ ᓀᔥᑕ ᓇᑐᐸᓕᐎᑭᒪᐤ ᓀᔥᑕ ᒎᐗᒃ ᐅ ᒫᔑᑫᐎᑭᒫᒥᐙᐗ ᐌᑎᓈᒋᒃ ᒋᓴᓴ, ᓀᔥᑕ ᑮ ᒫᒪᒋᑯᐱᑌᐗᒃ,
ᓃᔥᑕᒻ ᒫᑲ ᑮ ᐃᑐᑕᑐᐌᐗᒃ ᐋᓇᓴ; ᐌᓴ ᐁᐗᑯ ᑳᔭᐸᔅ ᐅᓯᓴ, ᑳ ᒫᐗᒋ ᑭᒋ ᓵᓵᑭᐎᓕᐌᐎᓕᓕᐎᑦ ᐊᓂᐁᓕᐤ ᐁ ᐱᐴᓂᓕᒃ᙮
ᑳᔭᐸᔅ ᒫᑲ ᐁᐗᑯ ᑳ ᑮ ᑲᑫᔅᑭᒫᑦ ᒎᐗ, ᐁ ᓇᑕᐌᓕᑖᑾᓂᓕᒃ ᐯᔭᒃ ᐃᓕᓕᐤ ᑭᒋ ᓂᐳᔅᑕᒪᐙᑦ ᐃᓕᓕᐗ᙮ᐲᑕᕐ ᐋᑕᐌᓕᒣᐤ ᒋᓴᓴ
ᓵᐃᒪᓐ ᐱᑕᕐ ᒫᑲ ᑮ ᓄᔅᐱᓇᑌᐤ ᒋᓴᓴ, ᐊᓯᒋ ᓀᔥᑕ ᑯᑕᒃ ᑭᔅᑭᓄᐊᒪᐙᑲᓐ: ᐊᓇ ᑭᔅᑭᓄᐊᒪᐙᑲᓐ ᑮ ᑭᔅᑫᓕᒥᑯ ᑭᒋ ᓵᓵᑭᐎᓕᐌᐎᓕᓕᐗ, ᑮ ᐎᒋᐱᑐᑫᒣᐤ ᒫᑲ ᒋᓴᓴ ᐱᒋ ᑭᒋ ᓵᓵᑭᐎᓕᐌᐎᓕᓕᐗ ᐅ ᑭᒋᐙᔅᑳᔨᑲᓂᒥᓕᒃ᙮
ᒫᑲ ᐱᑕᕐ ᑮ ᓂᐸᐎᐤ ᐃᔥᒀᑌᒥᒃ ᐗᓚᐎᑎᒥᒃ᙮ ᐁᑯ ᐌᓚᐐᑦ ᐊᓇ ᑯᑕᒃ ᑭᔅᑭᓄᐊᒪᐙᑲᓐ ᑳ ᑭᔅᑫᓕᒥᑯᑦ ᑭᒋ ᓵᓵᑭᐎᓕᐌᐎᓕᓕᐗ, ᓀᔥᑕ ᑮ ᐋᔭᒥᐁᐤ ᐊᓂᐃ ᑳ ᑲᓇᐌᓕᑕᒥᓕᒋ ᐃᔥᒀᑌᒥᓕᐤ, ᑮ ᐱᑐᑲᐁᐤ ᒫᑲ ᐱᑕᕋ᙮
ᐁᑯ ᐊᓇ ᐅᔥᑭᓂᑭᔅᑴᐤ ᑳ ᑲᓇᐌᓕᑕᒃ ᐃᔥᒀᑌᒥᓕᐤ ᐁᑖᑦ ᐱᑕᕋ, ᓇᒪ ᓈ ᑭᓚ ᐊᓯᒋ ᑭᑦ ᐅ ᑭᔅᑭᓄᐊᒪᐙᑲᓂᒥᒃ ᐊᐗ ᐃᓕᓕᐤ?ᐃᑌᐤ, ᓇᒪᐎᓚ᙮
ᐊᑑᔅᑫᓛᑲᓇᒃ ᒫᑲ ᓀᔥᑕ ᓇᑐᐸᓕᐎᑭᒫᐗᒃ ᑮ ᓂᐸᐎᐗᒃ ᐊᓐᑕ, ᐁ ᑮ ᑰᑕᐌᒋᒃ ᑲᑭᑌᐗ ᐅᒋ; ᐌᓴ ᑮ ᑭᓴᓈᓕᐸᓐ: ᓀᔥᑕ ᑮ ᐋᐗᓱᐗᒃ: ᐱᑕᕐ ᓀᔥᑕ ᑮ ᐎᒋᑳᐸᐙᔅᑕᐌᐤ, ᓀᔥᑕ ᑮ ᐋᐗᓱ᙮ᑭᒋᓴᓵᑭᐃᐌᐎᓕᓕᐤ ᑲᑴᒋᒣᐤ ᒋᓴᓴ
ᐁᑯ ᒫᑲ ᒫᐗᒋ ᑭᒋ ᓵᓵᑭᐎᓕᐌᐎᓕᓕᐤ ᑫᑴᒋᒫᑦ ᒋᓴᓴ ᐅ ᑭᔅᑭᓄᐊᒪᐙᑲᓂᓕᐗ ᐅᒋ, ᓀᔥᑕ ᐅ ᑭᔅᑭᓄᐊᒫᑫᐎᓂᓕᐤ ᐅᒋ᙮
ᒋᓴᔅ ᑮ ᓇᔥᑴᐗᔑᐁᐤ, ᓂ ᑮ ᐋᔭᒥᓐ ᒧᔑᔐ ᐅᑕ ᐊᔅᑮᒃ; ᒧᔕᒃ ᓂ ᑮ ᑭᔅᑭᓄᐊᒫᑳᓐ ᐋᔭᒥᐁᐎᑲᒥᑯᒃ, ᓀᔥᑕ ᑭᒋᐋᔭᒥᐁᐎᑲᒥᑯᒃ, ᐃᑕ ᒧᔕᒃ ᐁ ᐃᑐᑌᒋᒃ ᒎᐗᒃ; ᓇᒪᐎᓚ ᑫᒀᓐ ᓀᔥᑕ ᑭᒧᒡ ᓂᑦ ᐅᒋ ᐃᑣᓐ᙮
ᑖᓀᑭ ᐌᒋ ᑲᑴᒋᒥᔭᓐ? ᑲᑴᒋᒥᒃ ᐊᓂᑭ ᑳ ᑮ ᐯᑕᐎᒋᒃ ᑫᒀᓕᐤ ᑳ ᐃᑕᑭᒃ; ᒫᑎᑲ, ᐎᓚᐗᐤ ᑭᔅᑫᓕᑕᒶᒃ ᑫᒀᓕᐤ ᑳ ᐃᑗᐗᒃ᙮
ᐃᔅᐱ ᒫᑲ ᐅᒣᓕᐤ ᑳ ᑮ ᐃᑗᑦ, ᐯᔭᒃ ᓇᑐᐸᓕᐎᑭᒪᐤ ᐊᓐᑕ ᐁ ᓂᐸᐎᑦ, ᑮ ᐅᑖᒪᐌᐤ ᒋᓴᓴ ᐅᑖᔅᑕᒥᒋᒑᓐ ᐅᒋ, ᐁ ᐃᑗᑦ, ᐁᑯ ᓈ ᐃᔑ ᓇᔥᑴᐗᔑᐊᑦ ᒫᐗᒋ ᑭᒋ ᓵᓵᑭᐎᓕᐌᐎᓕᓕᐤ?
ᒋᓴᔅ ᑮ ᓇᔥᑴᐗᔑᐁᐤ, ᑮᔥᐱᓐ ᑳ ᒪᒋᐋᔭᒥᐙᓀ ᑎᐹᑐᑖ ᒪᒋ ᐋᔭᒥᐎᓐ: ᒫᑲ ᑮᔥᐱᓐ ᒀᔭᔉ, ᑖᓀᑭ ᐌᒋ ᐅᑖᒪᐅᔭᓐ?
ᐋᓇᔅ ᒫᑲ ᑮ ᐃᔑᑎᔕᐌᑯᐸᓐ ᐁ ᒫᒪᒋᑯᐱᓯᓕᒋ ᑭᒋ ᓈᑖᓕᒋ ᑳᔭᐸᓴ ᒫᐗᒋ ᑭᒋ ᓵᓵᑭᐎᓕᐌᐎᓕᓕᐗ᙮ᐲᑕᕐ ᐋᑕᐌᓕᒣᐤ ᒥᓇ ᒋᓴᓴ
ᓵᐃᒪᓐ ᐱᑕᕐ ᑮ ᓂᐸᐎᐤ ᐁ ᐊᐗᓱᑦ᙮ ᐁᐗᑯ ᐌᒋ ᐃᑖᒋᒃ, ᓇᒪ ᓈ ᑭᓚ ᓀᔥᑕ ᐯᔭᒃ ᐅ ᑭᔅᑭᓄᐊᒪᐙᑲᓇ?ᑮ ᐋᓉᑕᒻ ᒫᑲ, ᓀᔥᑕ ᑮ ᐃᑗᐤ, ᓇᒪᐎᓚ᙮
ᐯᔭᒃ ᐅᑦ ᐊᑑᔅᑫᓛᑲᓂᒪ ᑭᒋ ᓵᓵᑭᐎᓕᐌᐎᓕᓕᐤ, ᐁ ᐎᒋᓕᓕᑦ ᐊᓂᐃ ᐅᑕᐗᑳᓕᐤ ᐱᑕᕐ ᑳ ᑮ ᒪᓂᔕᒸᑦ, ᐃᑌᐤ, ᓇᒪ ᓈ ᑭ ᑮ ᐙᐸᒥᑎᑖᔾ ᓂᑖᐎᑭᒋᑲᓂᒃ ᐁ ᐎᒉᐗᑦ?
ᐁᑯ ᐱᑕᕐ ᒥᓇ ᐃᐋᓉᑕᒃ: ᐁᑯ ᑣᔦᒃ ᒫᑲ ᓈᐯᐹᑲᐋᒀᓐ ᓂᐅᑖᑯᓯᑦ᙮ᒋᓴᔅ ᐅᑎᔥᑲᐎᑳᐸᐎᔅᑕᐌᐤ ᐹᐃᓚᑕ
ᐁᑯ ᒫᑲ ᐁᑐᑕᐋᒋᒃ ᒋᓴᓴ ᑎᐹᔅᑯᓂᑫᐎᑲᒥᑯᒃ ᐁ ᓇᑲᑖᒋᒃ ᑳᔭᐸᓴ: ᑮ ᑭᑭᔐᐹᔮᓕᐸᓐ ᒫᑲ; ᐎᓚᐗᐤ ᒫᑲ ᓇᒪᐎᓚ ᐅᒋ ᐱᑐᑫᐗᒃ ᑎᐹᔅᑯᓂᑫᐎᑲᒥᑯᒃ, ᐁᑳ ᑭᒋ ᐎᓕᐱᐃᑎᓱᒋᒃ, ᒫᑲ ᑭᒋ ᑮ ᒥᒋᓱᒋᒃ ᐁ ᒥᔮᔥᑳᑫᐎ ᒪᑯᔖᓂᐗᓂᓕᒃ᙮
ᐁᑯ ᒫᑲ ᐹᐃᓚᑦ ᐌᓚᐎᔅᑕᐙᑦ, ᓀᔥᑕ ᑮ ᐃᑗᐤ, ᑫᒀᓕᐤ ᐁᑖᒣᓕᒣᒃ ᐊᐗ ᐃᓕᓕᐤ?
ᐁ ᓇᔥᑴᐗᔑᐋᒋᒃ ᒫᑲ ᑮ ᐃᑌᐗᒃ, ᑮᔥᐱᓐ ᐁᑳ ᐅᒋ ᒪᒋᑐᑕᒧᑯᐸᓀ, ᓇᒪᐎᓚ ᑭ ᑳ ᑮ ᐯᑣᑎᑖᓐ᙮
ᐁᑯ ᐹᐃᓚᑦ ᐁᑖᑦ, ᐅᑎᓂᒃ ᑭᓚᐗᐤ, ᓀᔥᑕ ᑎᐹᔅᑯᓂᒃ ᐁ ᐃᑕᔅᑌᒃ ᑭᑦ ᐅᓚᔓᐌᐎᓂᐙᒃ᙮ᐁᐗᑯ ᐌᒋ ᒎᐗᒃ ᐃᑖᒋᒃ, ᓇᒪᐎᓚ ᐅᓚᔓᐌᓕᑖᑾᓐ ᓂᓚᓈᓐ ᑭᒋ ᓂᐸᐊᑭᑦ ᐊᐌᓇ:
ᐅᑦ ᐃᑗᐎᓐ ᒋᓴᔅ ᑭᒋ ᑎᐱᐸᓕᓕᒃ, ᑳ ᑮ ᐃᑗᑦ, ᐁ ᑭᔅᑫᓕᑖᑯᑖᑦ ᑫᑯ ᓂᐱᐎᓂᓕᐤ ᑫ ᐅᒋ ᓂᐱᑦ᙮
ᐁᑯ ᐹᐃᓚᑦ ᒥᓇ ᐹᑐᑫᑦ ᑎᐹᒃᑯᓂᑫᐎᑲᒥᑯᒃ, ᓀᔥᑕ ᑮ ᓇᑐᒣᐤ ᒋᓴᓴ, ᓀᔥᑕ ᑮ ᐃᑌᐤ, ᑭᓚ ᓈ ᒎᐗᒃ ᐅ ᑭᒋᐅᑭᒫᒥᐙᐗ?
ᐹᐃᓚᑦ ᑮ ᓇᔥᑴᐗᔑᐃᐌᐤ, ᓂᓚ ᓈ ᓂ ᒎᐎᓐ? ᑭᓚ ᑎᐱᓚᐌ ᑭ ᐎᑕᔅᑭᒫᑲᓇᒃ ᓀᔥᑕ ᑭᒋ ᓵᓵᑭᐎᓕᐌᐎᓕᓕᐗᒃ ᑭ ᑮ ᐸᑭᑎᓂᑾᒃ ᓂᒋᒋᒃ: ᑫᒀᓐ ᑳ ᑐᑕᒪᓐ?
ᒋᓴᔅ ᑮ ᓇᔥᑴᐗᔑᐃᐌᐤ, ᓂᑦ ᐅᑭᒫᐎᐎᓐ ᓇᒪᐎᓚ ᐅᑕ ᐊᔅᑮᒃ ᐃᑕᑾᓐ: ᑮᔥᐱᓐ ᐅᑕ ᐊᔅᑮᒃ ᐃᑕᑾᓄᑯᐸᓀ ᓂᑦ ᐊᑭᒫᐎᐎᓐ ᐁᑯ ᑫ ᓄᑎᓂᑫᐙᔅᐸᓐ ᓂᑦ ᐊᑑᔅᑫᓛᑲᓂᒪᒃ, ᐁᑳ ᑭᒋ ᐸᑭᑎᓂᑲᐎᔮᓐ ᒎᐗᒃ ᐅᒋᒋᐙᒃ: ᒫᑲ ᐊᓄᒡ ᓂᑦ ᐅᑭᒫᐎᐎᓐ ᓇᒪᐎᓚ ᐅᑕ ᐃᑕᑾᓐ᙮
ᐁᐗᑯ ᐌᒋ ᐹᐃᓚᑦ ᐃᑖᑦ, ᑭ ᑭᒋᐅᑭᒫᐎᓐ ᓈ?ᒋᓴᔅ ᑮ ᓇᔥᑴᐗᔑᐁᐤ, ᑭᑦ ᐃᑣᓐ ᐁ ᑭᒋᐅᑭᒫᐎᔮᓐ᙮ ᐁᐗᑯ ᐅᒪ ᐌᒋ ᑮ ᓂᑕᐎᑭᔮᓐ, ᓀᔥᑕ ᐁᐗᑯ ᐅᒪ ᐌᒋᑮ ᐯᒋ ᐃᑐᑌᔮᓐ ᐊᔅᑮᒃ, ᑭᒋ ᑎᐹᑐᑕᒫᓐ ᑖᐺᐎᓐ᙮ ᒥᓯᐌ ᑕᑐ ᐊᐌᓇ ᑖᐺᐎᓂᒃ ᑳ ᐃᑖᑦ ᐱᔑᒋᑕᒻ ᓂᑦ ᐋᔭᒥᐎᓇ᙮
ᐹᐃᓚᑦ ᐃᑌᐤ, ᑫᒀᓐ ᑖᐺᐎᓐ?ᒋᓴᔅ ᐸᑭᑎᓇᑲᓂᐎᐤ ᑭᒋ ᓂᐱᑦ ᐃᔅᐱ ᒫᑲ ᐅᒣᓕᐤ ᑳ ᐃᑗᑦ, ᒥᓇ ᑮ ᐗᓚᐎᔅᑕᐌᐤ ᒎᐗ, ᓀᔥᑕ ᐃᑌᐤ, ᓇᒪ ᒥᑐᓂ ᓂ ᒥᔅᑲᒸᓐ ᑳ ᒪᒋᑐᑕᒃ᙮
ᒫᑲ ᒧᔕᒃ ᑭᑦ ᐃᔑ ᑐᑖᑲᐎᓇᐗᐤ, ᐯᔭᒃ ᐊᐌᓇ ᑭᒋ ᐸᑭᑎᓇᒫᑕᑾᒃ ᐁ ᒥᔮᔥᑳᑫᐎ ᒪᑯᔖᓂᐗᒃ: ᑭ ᓵᐯᓕᑌᓇᐗᐤ ᓈ ᑭᒋ ᐸᑭᑎᓇᒫᑕᑾᒃ ᒎᐗᒃ ᐅ ᑭᒋᐅᑭᒫᒥᐙᐗ?
ᐁᑯ ᒥᓇ ᒥᓯᐌ ᑎᐁᐺᒋᒃ, ᐁ ᐃᑗᒋᒃ, ᓇᒪᐎᓚ ᐊᐗ ᐃᓕᓕᐤ, ᒫᑲ ᐹᕌᐸᔅ᙮ ᑮ ᒪᔅᑲᑗᔅᑭᐤ ᒫᑲ ᐸᕌᐸᔅ᙮
ᐁᑯ ᐹᐃᓚᑦ ᐌᑎᓈᑦ ᒋᓴᓴ, ᓀᔥᑕ ᑮ ᐸᐸᓴᔅᑌᐌᐤ᙮
ᓇᑐᐸᓕᐎᓕᓕᐗᒃ ᒫᑲ ᑮ ᐊᐱᑳᑕᒶᒃ ᑭᒋᐅᑭᒪᐎ ᐊᔅᑐᑎᓂᓕᐤ ᒥᔑᑲᐎᒥᓇᑯᔑᔭ ᐅᒋ, ᓀᔥᑕ ᑮ ᐳᔅᑕᔅᑐᑎᓇᐁᐗᒃ, ᓀᔥᑕ ᑮ ᐳᔅᑕᑯᐸᐁᐗᒃ ᒥᑴᑭᓐ ᐊᑯᐅᓂᓕᐤ᙮
ᑮ ᐃᑗᐗᒃ ᒫᑲ, ᐙᒋᔭ, ᑭᓚ ᒎᐗᒃ ᐅ ᑭᒋᐅᑭᒫᒥᐙᐗ! ᓀᔥᑕ ᑮ ᐅᑖᒪᐌᐗᒃ ᐅᒋᒋᐙᐗ ᐅᒋ᙮
ᐹᐃᓚᑦ ᒫᑲ ᒥᓇ ᑮ ᐗᓚᐎᐤ, ᓀᔥᑕ ᐃᑌᐤ, ᒫᑎᑲ, ᑭ ᐯᒋ ᐗᓚᐎᑕᑣᑎᓇᐗᐤ, ᑭᒋ ᑭᔅᑫᓕᑕᒣᒃ ᐁᑳ ᐁ ᒥᔅᑲᒶᒃ ᑳ ᒪᒋᑐᑕᒃ᙮
ᐁᑯ ᒋᓴᔅ ᐱᐁᒋ ᐗᓚᐙᑦ, ᐁ ᑭᑭᔥᑲᒃ ᑭᒋᐅᑭᒫᐎ ᐊᔅᑐᑎᓂᓕᐤ ᒥᔑᑲᐎᒥᓇᑯᔑᔭ ᑳ ᐅᒋ ᐅᔑᑖᓂᐗᓂᓕᒃ, ᓀᔥᑕ ᒥᑴᑭᓐ ᐊᑯᐅᓂᓕᐤ᙮ ᐁᑯ ᐹᐃᓚᑦ ᐁᑖᑦ, ᑲᓇᐙᐸᒥᒃ ᐊᐗ ᐃᓕᓕᐤ!
ᐃᔅᐱ ᑭᒋ ᓵᓵᑭᐎᓕᐌᐎᓕᓕᐗᒃ ᓀᔥᑕ ᓇᑐᐸᓕᐎᑭᒫᐗᒃ ᐎᐋᐸᒫᒋᒃ, ᑮ ᑌᐺᐗᒃ, ᐁ ᐃᑗᒋᒃ, ᒌᔅᑖᔅᑾᐤ ᒌᔅᑖᔅᑾᐤ᙮ᐹᐃᓚᑦ ᐃᑌᐤ, ᐅᑎᓂᒃ ᑭᓚᐗᐤ, ᓀᔥᑕ ᒌᔅᑖᔅᑾᐅᑦ: ᐌᓴ ᓂᓚ ᓇᒪᐎᓚ ᓂ ᒥᔅᑲᒸᓐ ᑳ ᒪᒋᑐᑕᒃ᙮
ᒎᐗᒃ ᑮ ᓇᔥᑴᐗᔑᐁᐗᒃ ᓂᑦ ᐋᔮᓈᓐ ᐅᓚᔓᐌᐎᓐ, ᓀᔥᑕ ᓂᑦ ᐅᓚᔓᐌᐎᓂᓈᓐ ᐅᒋ ᑲᑕ ᓂᐱᐸᓐ, ᐌᓴ ᑭᒋᒪᓂᑐ ᐅᑯᓯᓴ ᑮ ᐃᑌᓕᑖᑯᐃᑎᓱ᙮
ᐃᔅᐱ ᒫᑲ ᐹᐃᓚᑦ ᐱᐁᑕᒃ ᐊᓂᐁᓕᐤ ᐃᑗᐎᓂᓕᐤ ᐊᐙᓯᑌ ᑮ ᓭᑭᓯᐤ;
ᒥᓇ ᒫᑲ ᑮ ᐱᑐᑫᐤ ᑎᐹᔅᑯᓂᑫᐎᑲᒥᑯᒃ, ᓀᔥᑕ ᐃᑌᐤ ᒋᓴᓴ, ᑖᓐᑌ ᐌᒋᔭᓐ?ᓇᒪ ᐙᐙᒡ ᒫᑲ ᑮ ᓇᔥᑴᐗᔑᐃᑯ ᒋᓴᓴ᙮
ᐁᑯ ᐹᐃᓚᑦ ᐁᑖᑦ, ᓇᒪ ᓈ ᑭᑦ ᐋᔭᒥᐃᓐ? ᓇᒪ ᓈ ᑭ ᑭᔅᑫᓕᑌᓐ ᐁ ᐋᔮᔮᓐ ᑲᔥᑭᐅᐎᓐ ᑭᒋ ᒌᔅᑖᔅᑾᐅᑖᓐ, ᓀᔥᑕ ᐁ ᐋᔮᔮᓐ ᑲᔥᑭᐅᐎᓐ ᑭᒋ ᐸᑭᑎᓂᑖᓐ?
ᒋᓴᔅ ᑮ ᓇᔥᑴᐗᔑᐃᐌᐤ, ᓇᒪᐎᓚ ᑭ ᑳ ᐋᔮᑖᔾ ᑲᔥᑭᐅᐎᓐ ᐙᔦᔥ ᑭᒋ ᑐᑕᐎᔭᓐ, ᑮᔥᐱᓐ ᐁᑳ ᒥᓕᑲᐎᔭᓐ ᐃᔥᐱᒥᒃ ᐅᒋ: ᐁᐗᑯ ᐌᒋ ᐊᓇ ᑳ ᑮ ᐸᑭᑎᓂᑦ ᑭᒋᒋᒃ ᐊᐙᓯᑌ ᒥᔖᓕᐤ ᐅ ᒪᒋᑐᑕᒧᐎᓐ᙮
ᐁᑯᔅᐱ ᒫᑲ ᐅᒋ ᐹᐃᓚᑦ ᑮ ᑯᒋ ᐸᑭᑎᓀᐤ: ᒫᑲ ᒎᐗᒃ ᑮ ᑌᐺᐗᒃ, ᐁ ᐃᑗᒋᒃ, ᑮᔥᐱᓐ ᐸᑭᑎᓇᑌ ᐊᐗ ᐃᓕᓕᐤ, ᓇᒪᐎᓚ ᑭᑦ ᐅᑐᑌᒥᒪᐤ ᓯᓴᕐ: ᑕᑐ ᐊᐌᓇ ᑳ ᑭᒋᐅᑭᒫᑳᑎᓱᑦ, ᓇᔅᐹᒡ ᐃᔑ ᐋᓕᒧᒣᐤ ᓯᓴᕋ᙮
ᐃᔅᐱ ᒫᑲ ᐹᐃᓚᑦ ᐱᐁᑕᒃ ᐊᓂᐁᓕᐤ ᐃᑗᐎᓂᓕᐤ, ᑮ ᐯᒋ ᐗᓚᐎᑕᐁᐤ ᒋᓴᓴ, ᓀᔥᑕ ᑮ ᓇᐊᐱᐤ ᑎᐹᔅᑯᓂᑫᐎ ᐊᐱᐎᓂᒃ, ᐃᑕ ᐁ ᐃᔑᓂᑳᑌᓕᒃ ᐊᓯᓂᐎ ᐊᔅᐱᔑᒧᓂᑳᓐ, ᒫᑲ ᐦᐃᑉᕉ ᐃᔑᑭᔗᐎᓂᒃ, ᑳᐸᑕ᙮
ᐁᑯ ᒣᒀᒡ ᒫᑲ ᑮ ᐋᔦᔅᑲᐎᑖᓂᐗᓐ ᒥᔮᔥᑳᑫᐎ ᒪᑯᔐᐎᓐ, ᓀᔥᑕ ᓈᓐᑕᐤ ᐁ ᐋᐱᑕᑭᔑᑳᒃ: ᐁᑯ ᐁᑖᑦ ᒎᐗ, ᑲᓇᐙᐸᒥᒃ ᑭ ᑭᒋᐅᑭᒫᒥᐗᐤ!
ᒫᑲ ᑮ ᑌᐺᐗᒃ, ᑭᑐᑖᔾ, ᑭᑐᑖᔾ, ᒌᔅᑖᔅᑾᐤ᙮ᐹᐃᓚᑦ ᐃᑌᐤ, ᓂ ᑳ ᒌᔅᑖᔅᑾᐗᐤ ᓈ ᑭ ᑭᒋᐅᑭᒫᒥᐗᐤ?ᑭᒋ ᓵᓵᑭᐎᓕᐌᐎᓕᓕᐗᒃ ᑮ ᓇᔥᑴᐗᔑᐃᐌᐗᒃ, ᓇᒪᐎᓚ ᑯᑕᒃ ᑭᒋᐅᑭᒪᐤ ᓂᑦ ᐋᔭᐙᓈᓐ ᐱᑯ ᓯᓴᕐ᙮
ᐁᑯ ᒫᑲ ᐯᑭᑎᓇᒪᐙᑦ ᑭᒋ ᒌᔅᑖᔅᑾᐙᑲᓂᐎᓕᒋ᙮ᒋᓴᔅ ᒋᔅᑖᔅᑾᑲᓂᐎᐤ ᐁᑯ ᐌᑎᓈᒋᒃ ᒋᓴᓴ ᓀᔥᑕ ᑫᑐᑕᐋᒋᒃ᙮
ᐎᓚ ᒫᑲ, ᐁ ᐱᒥᐎᑖᑦ ᐅᑦ ᐋᔑᑌᐋᑎᑯᒻ ᑭ ᐃᑐᑌᐤ ᐅᑕ ᐅᔅᑎᒀᓂᑲᓐ ᐁ ᐃᔑᓂᑳᑌᓕᒃ, ᐦᐃᑉᕉ ᐃᔑᑭᔗᐎᓂᒃ ᑯᓪᑯᑕ ᑳ ᐃᔑᓂᑳᑌᒃ:
ᐁᑯᑕ ᒋᐃᔅᑖᔅᒀᐙᒋᒃ, ᐊᓯᒋ ᓀᔥᑕ ᓂᔓ ᑯᑕᑭᔭ, ᐋᓕᑕᐤ ᐯᔭᒃ, ᒋᓴᔅ ᒫᑲ ᑕᔅᑕᐎᒡ᙮
ᐹᐃᓚᑦ ᒫᑲ ᑮ ᒪᓯᓇᐊᒻ ᒪᓯᓇᐃᑫᐎᓂᓕᐤ, ᓀᔥᑕ ᑭ ᑭᑲᒧᑕᐤ ᐋᔑᑌᐋᑎᑯᒃ᙮ ᑮ ᐃᑕᓯᓇᐃᑳᑌᐤ ᒫᑲ, ᒋᓴᔅ ᓈᓴᕋᑎᒃ ᐅᒋ, ᒎᐗᒃ ᐅ ᑭᒋᐅᑭᒫᒥᐙᐗ᙮
ᐅᒣᓕᐤ ᒪᓯᓇᐃᑫᐎᓂᓕᐤ ᒫᑲ ᒥᒉᑦ ᒎᐗᒃ ᑮ ᐋᔭᒥᑖᐗᒃ: ᐌᓴ ᐃᑕ ᒋᓴᔅ ᑳ ᒌᔅᑖᔅᑾᐙᑲᓂᐎᑦ ᑭᔑᐙᒃ ᐃᑖᐎᓂᒃ ᑭ ᐃᑕᑾᓐ: ᑮ ᒪᓯᓇᐃᑳᑌᐤ ᒫᑲ ᐦᐃᑉᕉ ᐃᔑᑭᔗᐎᓂᒃ, ᓀᔥᑕ ᒃᕆᒃ ᐃᔑᑭᔗᐎᓂᒃ, ᓀᔥᑕ ᓛᑎᓐ ᐃᔑᑭᔙᐎᓂᒃ᙮
ᐁᑯ ᒎᐗᒃ ᐅ ᑭᒋᓵᓵᑭᐎᓕᐌᐎᓕᓕᒥᐙᐗ ᐁᑖᓕᒋ ᐹᐃᓚᑕ, ᐁᑳᐎᓚ ᒪᓯᓇᐊ, ᒎᐗᒃ ᐅ ᑭᒋᐅᑭᒫᒥᐙᐗ; ᒫᑲ ᐁ ᑮ ᐃᑗᑦ, ᓂᓚ ᐁᐗᑯ ᒎᐗᒃ ᐅ ᑭᒋᐅᑭᒫᒥᐙᐗ᙮
ᐹᐃᓚᑦ ᑮ ᓇᔥᑴᐗᔑᐃᐌᐤ, ᐊᓂᒪ ᑳ ᑮ ᒥᓯᓇᐊᒫᓐ ᓂ ᑮ ᒪᓯᓇᐁᓐ᙮
ᐁᑯ ᓇᑐᐸᓕᐎᓕᓕᐗᒃ, ᐃᔅᐱ ᑳ ᑮ ᒌᔅᑖᔅᑾᐙᒋᒃ ᒋᓴᓴ, ᑮ ᐅᑎᓇᒬᐗᒃ ᐅ ᐎᓛᒋᑲᓂᓕᐗ, ᓀᔥᑕ ᑮ ᓀᐅᑕᒬᐗᒃ, ᒥᓯᐌ ᑕᑐ ᓇᑐᐸᓕᐎᓕᓕᐤ ᐸᔅᑭ ᑭᒋ ᐋᔮᑦ; ᓀᔥᑕ ᐅᑖᑯᐅᓂᓕᐤ: ᐊᓂᒪ ᒫᑲ ᐊᑯᐅᓐ ᓇᒪᐎᓚ ᑮ ᐱᒥᒀᑌᐤ, ᑮ ᐊᐱᑳᑌᐤ ᒫᑲ ᒥᓯᐌ ᑳ ᐃᔅᐱᔖᒃ᙮
ᒋᓴᔅ ᐅᑳᐎᔭ ᒫᑲ ᑮ ᓂᐸᐎᓕᐗ ᑭᔑᐙᒃ ᐅᑦ ᐋᔑᑌᐋᑎᑯᒥᒃ, ᓀᔥᑕ ᐅᑳᐎᔭ ᐎᒋᔖᓂᔅᑴᒥᓕᐗ, ᒣᕆ ᒃᓕᐅᐹᔅ ᐎᐗ, ᓀᔥᑕ ᒣᕆ ᒫᒃᑕᓖᓐ᙮
ᐃᔅᐱ ᒫᑲ ᒋᓴᔅ ᐎᐋᐸᒫᑦ ᐅᑳᐎᔭ, ᓀᔥᑕ ᐊᓂᐃ ᑭᔅᑭᓄᐊᒪᐙᑲᓇ ᑳ ᓵᑭᐋᑦ ᐊᓐᑕ ᐁ ᓂᐸᐎᓕᒋ, ᐃᑌᐤ ᐅᑳᐎᔭ, ᐃᔅᑴᐤ, ᐙᐸᒻ ᑭᑯᓯᔅ!
ᐁᑯ ᐁᑖᑦ ᐊᓂᐃ ᑭᔅᑭᓄᐊᒪᐙᑲᓇ, ᐙᐸᒻ ᑭᑳᐎ! ᐁᑯ ᐊᓂᒪ ᑎᐸᔨᑲᓐ ᐱᓯᒧᑲᓂᒃ ᐅᒋ ᐊᓇ ᑭᔅᑭᓄᐊᒪᐙᑲᓐ ᑮ ᐃᑐᑕᐁᐤ ᐎᓚ ᑎᐱᓚᐌ ᐎᑭᒃ᙮ᐅᓂᐱᐎᓐ ᒋᓴᔅ
ᐹᑎᒫ ᐅᒪ, ᒋᓴᔅ ᐁ ᑭᔅᑫᓕᑕᒃ ᒥᓯᐌ ᑫᒀᓇ ᐋᔕᔾ ᐁ ᑭᔑᑖᓂᐗᓂᓕᑭ, ᑭᒋ ᒪᓯᓇᐃᑫᐎᓐ ᑭᒋ ᑎᐱᐸᓕᒃ, ᐃᑗᐤ, ᓂ ᐎ ᒥᓂᒀᓐ᙮
ᑮ ᐊᔅᑌᐤ ᒫᑲ ᐊᓱᐗᒋᑲᓐ ᐁ ᓵᑲᔅᑭᓀᒃ ᔑᐎᑳᐳ, ᐁᑯ ᓯᐋᑲᔅᑭᓇᑖᒋᒃ ᐅᐸᓂᓕᐤ ᔑᐎᑳᐳᓕᐤ, ᓀᔥᑕ ᑮ ᐊᔅᑖᐗᒃ ᐎᐹᔅᑯᒃ, ᓀᔥᑕ ᑮ ᐊᑯᓇᒬᐗᒃ ᐅᑐᓂᓕᒃ᙮
ᐃᔅᐱ ᒫᑲ ᒋᓴᔅ ᑳ ᑮ ᐅᑎᓇᒃ ᔑᐎᑳᐳᓕᐤ, ᑮ ᐃᑗᐤ, ᑭᔑᒋᑳᑌᐤ:ᐁᑯ ᓂᔮᒥᔅᑴᓕᑦ, ᓀᔥᑕ ᐯᑭᑎᓈᑦ ᐅᑦ ᐊᒑᑾ᙮ᒋᓴᔅ ᐅᔅᐹᑳᒃ ᑕᑲᒫᑲᓂᐎᐤ
ᒎᐗᒃ ᒫᑲ, ᐁ ᐋᔦᔅᑲᐎᓈᓂᐗᒃ, ᒥᔭᐗ ᐁᑳ ᐋᔑᑌᐋᑎᑯᒃ ᑭᒋ ᐃᑕᑾᓂᓕᑭ ᐁ ᐋᔭᒥᐁᑭᔑᑳᓕᒃ, (ᐌᓴ ᐊᓂᒪ ᐁ ᐋᔭᒥᐁᑭᔑᑳᒃ ᑮ ᐃᔅᐯᓕᑖᑾᓐ,) ᑮ ᓇᑐᑕᒪᐌᐗᒃ ᐹᐃᓚᑕ ᐅᔅᑳᑎᓕᐗ ᑭᒋ ᓈᑣᐃᑳᑌᓕᑭ, ᓀᔥᑕ ᑭᒋ ᑭᑐᑕᐋᑲᓂᐎᓕᒋ᙮
ᐁᑯ ᓇᑐᐸᓕᐎᓕᓕᐗᒃ ᐱᐁᒋ ᐃᑐᑌᒋᒃ, ᓀᔥᑕ ᑮ ᓈᑡᑳᑌᐌᐗᒃ ᐊᓂᐃ ᓂᔥᑕᒻ, ᓀᔥᑕ ᐊᓂᐃ ᑯᑕᑭᔭ ᑳ ᐊᓯᒋ ᑭᔅᑖᔅᑾᐙᑲᓂᐎᓕᒋ᙮
ᒫᑲ ᐃᔅᐱ ᐌᑎᑖᒋᒃ ᒋᓴᓴ, ᓀᔥᑕ ᐎᐋᐸᑕᑭᒃ ᐋᔕᔾ ᐁ ᓂᐱᓕᒋ, ᓇᒪᐎᓚ ᐅᒋ ᓈᑣᑲᑌᐌᐗᒃ:
ᒫᑲ ᐯᔭᒃ ᐊᓂᑭ ᓇᑐᐸᓕᐎᓕᓕᐗᒃ ᑕᑲᒋᑲᓂᓕᐤ ᑮ ᐅᒋ ᑕᑲᒣᐤ ᐅᔅᐱᑳᓕᒃ, ᑣᔦᒃ ᒫᑲ ᑮ ᐅᒋᒋᐗᓂᓕᐤ ᒥᑯ ᓀᔥᑕ ᓂᐱ᙮
ᐊᓇ ᒫᑲ ᑳ ᑮ ᐙᐸᑕᒃ ᑎᐹᒋᒣ, ᓀᔥᑕ ᐅ ᑎᐹᒋᒧᐎᓐ ᑖᐺᐎᓂᐗᓂᓕᐤ: ᓀᔥᑕ ᑭᔅᑫᓕᑕᒻ ᐁ ᑖᐺᑦ, ᑭᒋ ᑖᐺᑕᒣᒃ᙮
ᐌᓴ ᐅᐅ ᑫᒀᓇ ᑮ ᑐᒋᑳᑌᐗ, ᑭᒋ ᒪᓯᓇᐃᑫᐎᓐ ᑭᒋ ᑎᐱᐸᓕᒃ, ᓇᒪ ᐙᐙᒡ ᐯᔭᒃ ᐅᔅᑲᓐ ᑲᑕ ᓈᑣᐃᑳᑌᓕᐤ᙮
ᒥᓇ ᒫᑲ ᑯᑕᒃ ᑭᒋ ᒪᓯᓇᐃᑫᐎᓐ ᐃᑗᒪᑲᓐ, ᑲᑕ ᑲᓇᐙᐸᒣᐗᒃ ᐊᓂᐃ ᑳ ᑮ ᑕᑲᒫᒋᒃ᙮ᐁ ᓈᐃᑲᐋᑲᓂᐎᑦ ᒋᓴᔅ
ᐹᑎᒫ ᐅᒪ ᒫᑲ ᒍᓯᑉ ᐋᕆᒫᑎᔭᐃᒃ ᑳ ᐅᒌᑦ, ᐁ ᐅ ᑭᔅᑭᓄᐊᒪᐙᑲᓂᒥᑯᑦ ᒋᓴᓴ, ᑭᒧᒡ ᒫᑲ, ᐁ ᑯᔅᑖᑦ ᒎᐗ, ᑮ ᓇᑐᑕᒪᐌᐤ ᐹᐃᓚᑕ ᑭᒋ ᑭᑐᑕᑕᐙᑦ ᒋᓴᓴ ᐎᔭᐎᓕᐤ: ᑮ ᓇᔅᑯᒥᑯ ᒫᑲ ᐹᐃᓚᑕ᙮ ᑮ ᐯᒋ ᐃᑐᑌᐤ ᒫᑲ, ᓀᔥᑕ ᑮ ᐅᑎᓇᒬᐤ ᒋᓴᓴ ᐎᔭᐎᓕᐤ᙮
ᐊᓯᒋ ᓀᔥᑕ ᑮ ᐯᒋ ᐃᑐᑌᐤ ᓂᑯᑏᒪᔅ, ᐊᓇ ᓂᐹᑎᐱᔉ ᓂᔥᑕᒻ ᑳ ᑮ ᐯᒋ ᓈᑖᑦ ᒋᓴᓴ ᓀᔥᑕ ᑮ ᐯᑕᐤ ᐁ ᑭᓕᑲᐎᓂᑳᑌᓕᒃ ᒪᕐ ᓀᔥᑕ ᐋᓗᐊ, ᓈᓐᑕᐤ ᒥᑖᑐᒥᑕᓇᐤ ᑎᐹᐯᔅᑯᒋᑲᓇ ᐃᔥᐱᔥ᙮
ᐁᑯ ᐌᑎᓇᒸᒋᒃ ᐎᔭᐎᓕᐤ ᒋᓴᓴ, ᓀᔥᑕ ᑮ ᐌᐌᑭᓇᒶᒃ ᐸᐸᑭᐙᔮᓀᑭᓄᒃ ᐊᓯᒋ ᐊᓂᐃ ᒪᔥᑭᑭᔭ, ᐁ ᐃᔑ ᓇᐃᑳᑫᒋᒃ ᒎᐗᒃ᙮
ᐃᑕ ᒫᑲ ᑳ ᒋᔅᑖᔅᑾᐙᑲᓂᐎᑦ ᑮ ᐃᑕᑾᓐ ᓂᑖᐎᑭᒋᑲᓐ; ᓀᔥᑕ ᐱᒋ ᓂᑖᐎᑭᒋᑲᓂᒃ ᑮ ᐃᑕᑾᓐ ᐅᔥᑭ ᒋᐸᔨᑲᒥᒃ, ᐃᑕ ᐁᑳ ᐁᔥᑾ ᐊᐌᓇ ᑳ ᐅᒋ ᐱᒥᔑᒫᑲᓂᐎᑦ᙮
ᐁᑯᑕ ᒫᑲ ᐯᒥᔑᒫᒋᒃ ᒋᓴᓴ, ᒎᐗᒃ ᐅᑦ ᐋᔦᔅᑲᐎ ᑭᔑᑳᒥᐗᐤ ᐅᒋ; ᐌᓴ ᑭᔑᐙᒃ ᑮ ᐃᑕᑾᓐ ᒋᐹᔨᑲᒥᒃ᙮
ᐱᒫᑎᓯᐎ ᐊᔭᒥᐎᓐ
ᒫᐗᒋ ᓃᔥᑕᒻ ᑮ ᐃᑖᐤ ᐋᔭᒥᐎᓐ, ᐋᔭᒥᐎᓐ ᒫᑲ ᑮ ᐎᒉᐌᐤ ᑭᒋᒪᓂᑐᐗ, ᓀᔥᑕ ᐋᔭᒥᐎᓐ ᑮ ᑭᒋᒪᓂᑐᐎᐤ᙮
ᐁᐗᑯ ᐊᐗ ᒫᐗᒋ ᓃᔥᑕᒻ ᑮ ᐎᒉᐌᐤ ᑭᒋᒪᓂᑐᐗ᙮
ᒥᓯᐌ ᑫᒀᓇ ᑮ ᐅᔑᑕᐤ; ᓀᔥᑕ ᓇᒪᐎᓚ ᑫᒀᓐ ᐅᒋ ᐅᔑᑖᓂᐗᓐ ᐎᓚ ᐁᑳ ᐁ ᐅᒋ ᐅᔑᑖᑦ᙮
ᐎᓚ ᑮ ᐱᒋᔅᑳᑯ ᐱᒫᑎᓯᐎᓂᓕᐤ; ᐊᓂᐁᓕᐤ ᐱᒫᑎᓯᐎᓂᓕᐤ ᒫᑲ ᑮ ᐙᔅᑌᓇᒫᑯᐗᒃ ᐃᓕᓕᐗᒃ᙮
ᐙᔅᑌᐎᓐ ᒫᑲ ᐙᔅᑌᐤ ᐗᓂᑎᐱᔅᑭᓯᐎᓂᒃ; ᐗᓂᑎᐱᔅᑭᓯᐎᓐ ᒫᑲ ᓇᒪᐎᓚ ᐅᒋ ᓂᓯᑕᐌᓕᑕᒧᒪᑲᓐ᙮
ᑮ ᐃᑖᐤ ᐃᓕᓕᐤ ᑳ ᑮ ᐯᒋᑎᔕᐅᑯᑦ ᑭᒋᒪᓂᑐᐗ, ᒑᓐ ᐁ ᐃᔑᓂᑳᓱᑦ᙮
ᐁᐗᑯ ᐊᐗ ᑮ ᑕᑯᔑᓐ ᑭᒋ ᑎᐹᒋᒧᑦ, ᑭᒋ ᑎᐹᑐᑕᒃ ᐊᓂᐁᓕᐤ ᐙᔅᑌᐎᓂᓕᐤ, ᒥᓯᐌ ᐃᓕᓕᐗ ᐎᓚ ᐅᒋ ᑭᒋ ᑖᐺᑕᒥᓕᒋ᙮
ᐎᓚ ᓇᒪᔦᐤ ᐊᓂᒪ ᐙᔅᑌᐎᓐ, ᒫᑲ ᑮ ᐯᒋᑎᔕᐗᐤ ᑭᒋ ᑎᐹᑐᑕᒃ ᐊᓂᐁᓕᐤ ᐙᔅᑌᐎᓂᓕᐤ᙮
ᐁᐗᒀᓂᒪ ᑖᐺ ᐙᔅᑌᐎᓐ, ᑳ ᐙᔅᑌᓇᒫᑯᑦ ᒥᓯᐌ ᑕᑐ ᐃᓕᓕᐤ ᑳ ᐯᒋ ᐃᑐᑌᑦ ᐅᑕ ᐊᔅᑮᒃ᙮
ᑮ ᐃᑖᐤ ᐊᔅᑮᒃ, ᐊᔅᑭᓕᐤ ᓀᔥᑕ ᐎᓚ ᑮ ᐅᔑᑕᐤ, ᐊᔅᑭᓕᐤ ᒫᑲ ᓇᒪᐎᓚ ᐅᒋ ᑭᔅᑫᓕᒥᑯ᙮
ᒥᓯᐌ ᐊᓂᐃ ᒫᑲ ᑳ ᐅᑎᓂᑯᑦ, ᐁᐗᒀᓂᐃ ᒫᓛᑦ ᑲᔥᑭᐅᐎᓂᓕᐤ ᑭᒋ ᐅᑯᓯᓯᒥᑯᓕᒋ ᑭᒋᒪᓂᑐᐗ, ᐊᓂᐃ ᐅᑎ ᑳ ᑖᐺᔦᓕᑕᒥᓕᒋ ᐅᑦ ᐃᔑᓂᑳᓱᐎᓐ᙮
ᐊᓂᑭ ᐁᑳ ᒥᑯᒃ ᑳ ᐅᒋ ᓂᑖᐎᑭᒋᒃ, ᐁᑳ ᓀᔥᑕ ᐎᔮᓯᐎ ᐃᑌᓕᑕᒧᐎᓂᒃ, ᐁᑳ ᓀᔥᑕ ᐃᓕᓕᐎ ᐃᑌᓕᑕᒧᐎᓂᒃ, ᒫᑳ ᑭᒋᒪᓂᑐᒃ ᐅᒋ᙮
ᐋᔭᒥᐎᓐ ᒫᑲ ᑮ ᐎᔮᓯᐎᐋᑲᓂᐎᐤ, ᓀᔥᑕ ᑭ ᑮ ᐎᒋᑕᔑᑫᒥᑯᓇᐤ, ᓀᔥᑕ ᑭ ᑮ ᐙᐸᑕᒸᓈᓇᐤ ᐅ ᑭᔅᑌᓕᑖᑯᓯᐎᓐ, ᐅ ᑭᔅᑌᓕᑖᑯᓯᐎᓐ ᑖᐱᔅᑯᒡ ᐅ ᐯᔭᑯᔖᓇ ᐌᐅᑖᐎᒪᐎᑦ, ᐁ ᓵᑲᔅᑭᓀᔅᑳᑯᑦ ᔕᐌᓕᒋᑫᐎᓂᓕᐤ ᓀᔥᑕ ᑖᐺᐎᓂᓕᐤ᙮
ᒑᓐ ᒫᑲ ᑮ ᑎᐹᒋᒣᐤ, ᑮ ᑌᐺᐤ ᒫᑲ, ᐁ ᐃᑗᑦ, ᐁᐗᑯ ᐊᐗ ᑳ ᑮ ᐋᓕᒧᒪᒃ, ᐊᓇ ᑳ ᐯᒋ ᓄᔅᐱᓇᔑᑦ ᐊᐙᓯᑌ ᐃᑌᓕᑖᑯᓯᐤ ᐃᔥᐱᔥ ᓂᓚ; ᐌᓴ ᑮ ᐃᑖᐤ ᐸᒧᔑ ᐃᑖᔮᓐ᙮
ᓀᔥᑕ ᐅ ᐱᓵᑯᓯᐎᓂᒃ ᐅᒋ ᒥᓯᐌ ᑭᓚᓈᓇᐤ ᑭ ᑮ ᐅᑎᓀᓈᓇᐤ, ᓀᔥᑕ ᔕᐌᓕᒋᑫᐎᓐ ᔕᐌᓕᒋᑫᐎᓐ ᐅᒋ᙮
ᐌᓴ ᐅᓚᔓᐌᐎᓐ ᑮ ᒥᓕᐙᓂᐗᓐ ᒧᓯᔅ ᐅᒋ, ᒫᑲ ᒋᓴᔅ ᙭ ᑮ ᐯᑕᐤ ᔕᐌᓕᒋᑫᐎᓂᓕᐤ ᓀᔥᑕ ᑖᐺᐎᓂᓕᐤ᙮
ᓇᒪᐎᓚ ᐊᐌᓇ ᐎᔅᑳᒡ ᐅᒋ ᐙᐸᒣᐤ ᑭᒋᒪᓂᑐᐗ: ᐯᔭᑯᑯᓯᓵᓐ, ᑳ ᐃᑖᑦ ᐅ ᐱᓗᒧᐎᓂᓕᒃ ᐅᑖᐎᒪᐗ, ᑮ ᑭᔅᑫᓕᑖᑯᐁᐤ᙮ᒑᓐ ᐅᓯᑲᐋᑖᑫᐤ ᐅᑲᑫᔅᑭᒥᐌᐎᓐ
ᐁᐗᑯ ᐅᒪ ᒫᑲ ᐅ ᑎᐹᒋᒧᐎᓐ ᒑᓐ, ᐃᔅᐱ ᒎᐗᒃ ᐁᔑᑎᔕᐙᒋᒃ ᓵᓵᑭᐎᓕᐌᐎᓕᓕᐗ ᓀᔥᑕ ᓕᐸᐃᑕ ᒋᕉᓴᓚᒥᒃ ᐅᒋ, ᑭᒋ ᑲᑴᒋᒫᓕᒋ, ᐊᐌᓇ ᑭᓚ?
ᑮ ᐎᑕᒻ ᒫᑲ, ᓇᒪ ᓀᔥᑕ ᐅᒋ ᐋᓉᑕᒻ; ᒫᑲ ᑮᐎᑕᒻ, ᓈᒪᔦᐤ ᓂᓚ ᙭᙮
ᑮ ᑲᑴᒋᒣᐗᒃ ᒫᑲ, ᑫᒀᓐ ᒫᑲ? ᑭᓚ ᓈ ᐃᓛᐃᒐ?ᐃᑗᐤ ᒫᑲ, ᓇᒪᐎᓚ ᓂᑦ ᐋᐎᓐ᙮ᑭᓚ ᓈ ᐊᓇ ᐅᑭᔅᑭᐙᐃᑫᐤ?ᑮ ᓇᔥᑴᐗᔑᐃᐌᐤ ᒫᑲ, ᓇᒪᐎᓚ᙮
ᐁᑯ ᐁᑖᒋᒃ, ᐊᐌᓇ ᑭᓚ? ᑭᒋ ᑮ ᓇᔥᑴᐗᔑᐊᑭᒃ ᐊᓂᑭ ᑳ ᐯᒋᑎᔕᐎᔭᒥᒋᒃ᙮ ᑖᓂ ᐁᑖᒋᒥᑎᓱᔭᓐ?
ᑮ ᐃᑗᐤ, ᓂᓚ ᐁᐗᑯ ᐅ ᐯᑖᑯᓯᐎᓐ ᐊᐌᓇ ᐁ ᑌᐺᑦ ᐸᑾᑕᔅᑲᒥᑳᒃ, ᑾᔭᔅᑯᒧᑕᐙᒃ ᐅ ᒣᔅᑲᓇᐤ ᐅᑎᐯᓕᒋᑫᐤ, ᑳ ᑮ ᐃᑗᑦ ᐅᑭᔅᑭᐙᐃᑫᐤ ᐋᐃᓭᔭ᙮
ᐊᓂᑭ ᒫᑲ ᑳ ᐃᔑᑎᔕᐙᑲᓂᐎᒋᒃ ᑮ ᐸᕋᓯᐎᐗᒃ᙮
ᑮ ᑲᑴᒋᒣᐗᒃ ᒫᑲ, ᓀᔥᑕ ᑮ ᐃᑌᐗᒃ, ᑖᓀᑭ ᐌᒋ ᓯᑲᐋᑖᑫᔭᓐ ᒫᑲ, ᑮᔥᐱᓐ ᐁᑳ ᐃᐋᐎᐗᓀ ᐊᓇ ᙭, ᐁᑳ ᓀᔥᑕ ᐃᓛᐃᒐ, ᐁᑳ ᓀᔥᑕ ᐊᓇ ᐅᑭᔅᑭᐙᐃᑫᐤ?
ᒑᓐ ᑮ ᓇᔥᑴᐗᔑᐁᐤ, ᐁ ᐃᑗᑦ, ᓂᓚ ᓂ ᓯᑲᐋᑖᑫᐙᑳᓐ ᓂᐱ: ᒫᑲ ᑭ ᐎᒋᑳᐸᐎᔅᑖᑯᐗᐤ ᐊᐌᓇ, ᐁᑳ ᑳ ᑭᔅᑫᓕᒣᒃ᙮
ᐁᐗᑯ ᐊᐗ, ᑳ ᐯᒋ ᓄᔅᐱᓇᔑᑦ ᐊᐙᓯᑌ ᐁᑌᓕᑖᑯᓯᑦ ᐃᔥᐱᔥ ᓂᓚ, ᐅ ᒪᔅᑭᓯᓀᐋᐱᔭ ᐁᑳ ᐙᐙᒡ ᐁ ᐃᑌᓕᑖᑯᓯᐗᒃ ᑭᒋ ᐊᐱᑯᓇᒶᒃ᙮
ᐅᐅ ᑫᒀᓇ ᑮ ᑐᒋᑳᑌᐗ ᐯᑕᐸᕋᐃᒃ ᐊᑲᒥᒃ ᒐᕐᑕᓂᒃ, ᐃᑕ ᒑᓐ ᑳ ᓯᑲᐋᑖᑫᑦ᙮ᑭᒋᒪᓂᑐ ᐅᒫᓂᔥᒑᓂᔑᔑᒪ
ᐎᐋᐸᓂᓕᒃ ᒑᓐ ᐙᐸᒣᐤ ᒋᓴᓴ ᐁ ᐯᒋ ᐱᒧᑌᓕᒋ, ᐃᑗᐤ ᒫᑲ, ᑲᓇᐙᐸᒥᒫᒃ ᑭᒋᒪᓂᑐ ᐅ ᒫᓂᔥᒑᓂᔑᔑᒪ, ᑳ ᐎᐗᔑᑦ ᒪᒋᑐᑕᒧᐎᓂᓕᐤ ᐊᔅᑮᒃ ᑳ ᐃᑕᑾᓂᓕᒃ᙮
ᐁᐗᑯ ᐊᐗ ᑳ ᑮ ᐃᑕᒃ, ᓂ ᓄᔅᐱᓇᑎᒃ ᐃᓕᓕᐤ ᐊᐙᓯᑌ ᐁᑌᓕᑖᑯᓯᑦ ᐃᔥᐱᔥ ᓂᓚ; ᐌᓴ ᑮ ᐃᑖᐤ ᐸᒧᔑ ᐃᑖᔮᓐ᙮
ᓇᒪᐎᓚ ᒫᑲ ᓂ ᐅᒋ ᑭᔅᑫᓕᒪᐤ: ᒫᑲ ᑭᒋ ᑭᔅᑫᓕᒥᑯᑦ ᐃᔅᕃᐃᓚ, ᐁᐗᑯ ᐌᒋ ᐯᒋ ᓯᑯᐋᑖᑫᐙᑫᔮᓐ ᓂᐱ᙮
ᒑᓐ ᒫᑲ ᑮ ᑎᐹᒋᒧ, ᐁ ᐃᑗᑦ, ᓂ ᑮ ᐙᐸᒪᐤ ᐊᒑᒃ ᑭᒋᑭᔑᑯᒃ ᐁ ᐅ ᓛᔒᑦ ᑖᐱᔅᑯᒡ ᐅᒥᒥᒃ, ᑮ ᑗᐅᑕᐌᐤ ᒫᑲ᙮
ᓇᒪᐎᓚ ᒫᑲ ᓂ ᐅᒋ ᑭᔅᑫᓕᒪᐤ: ᒫᑲ ᐊᓇ ᑳ ᑮ ᐯᒋᑎᔕᐅᑦ ᑭᒋ ᓯᑲᐋᑕᑫᐙᑫᐗᒃ ᓂᐱᓕᐤ, ᐁᐗᑯ ᓂ ᑮ ᐃᑌᒃ, ᐊᓇ ᑫ ᐙᐸᒪᑦ ᐁ ᓛᔑᔅᑖᑯᑦ ᐊᒑᑾ, ᓀᔥᑕ ᐁ ᑗᐅᑖᑯᑦ, ᐁᐗᒀᓇ ᑫ ᓯᑲᐋᑕᑫᐙᑫᑦ ᑳ ᐸᓓᑭᓯᓕᒋ ᐊᒑᑾ᙮
ᓂ ᑮ ᐙᐸᑌᓐ ᒫᑲ, ᓀᔥᑕ ᓂ ᑮ ᑎᐹᒋᒧᓐ ᐊᐗ ᐁ ᐅᑯᓯᓯᒥᑯᑦ ᑭᒋᒪᓂᑐᐗ᙮ᓂᔅᑕᒻ ᑳ ᑮ ᐅᑭᔅᑭᓄᐊᒪᐙᑲᓂᐎᒋᒃ ᒋᓴᓴ
ᒥᓇ ᐎᐋᐸᓂᓕᒃ ᒑᓐ ᑮ ᓂᐸᐎᐤ, ᓀᔥᑕ ᓂᔓ ᐅ ᑭᔅᑭᓄᐊᒪᐙᑲᓇ:
ᐁ ᑲᓇᐙᐸᒫᑦ ᒫᑲ ᒋᓴᓴ ᐁ ᐱᒧᑌᓕᒋ, ᐃᑌᐤ, ᑲᓇᐙᐸᒥᒫᒃ ᑭᒋᒪᓂᑐ ᐅ ᒫᓂᔥᒑᓂᔑᔑᒪ!
ᐊᓂᑭ ᓂᔓ ᑭᔅᑭᓄᐊᒪᐙᑲᓇᒃ ᒫᑲ ᑮ ᐯᑕᐌᐗᒃ ᐁ ᐋᔭᒥᓕᒋ; ᑮ ᓄᔅᐱᓇᑌᐗᒃ ᒫᑲ ᒋᓴᓴ᙮
ᐁᑯ ᒋᓴᔅ ᑶᐁᔅᑭᑳᐸᐎᑦ, ᓀᔥᑕ ᑮ ᐙᐸᒣᐤ ᐁ ᓄᔅᐱᓇᔑᐌᓕᒋ, ᐃᑌᐤ ᒫᑲ, ᑫᒀᓐ ᓂᐋᓇᑕᐌᓕᑕᒣᒃ?ᑮ ᐃᑌᐗᒃ ᒫᑲ, ᕌᐸᐃ, (ᑳ ᐃᑗᒪᑲᒃ ᐁ ᐃᑗᔅᒋᑳᑌᒃ, ᑫᔅᑭᓄᐊᒫᑫᔭᓐ,) ᑖᓐᑌ ᐙᑭᔭᓐ?
ᐃᑌᐤ, ᐯᒋ ᐙᐸᑕᒧᒃ᙮ ᑮ ᐯᒋ ᐙᐸᑕᒶᒃ ᒫᑲ ᐃᑕ ᐙᑭᓕᒋ, ᓀᔥᑕ ᑮ ᐎᒋᑕᔑᑫᒣᐗᒃ ᐊᓂᒪ ᐁ ᑭᔑᑳᓕᒃ: ᐌᓴ ᓈᓐᑕᐤ ᒣᒀᒡ ᒥᑖᑦ ᑎᐹᔨᑲᓐ ᐱᓭᒧᑳᓂᒃ᙮
ᐯᔭᒃ ᐊᓂᑭ ᑳ ᓂᔑᒋᒃ ᑳ ᐯᑕᐙᒋᒃ ᒑᓇ ᐁ ᐋᔭᒥᓕᒋ, ᓀᔥᑕ ᑳ ᓄᔅᐱᓇᑖᒋᒃ ᐁᐗᑯ ᐋᓐᑦᕉ, ᓵᐃᒪᓐ ᐱᑕᕐ ᐎᒋᔖᓇ᙮
ᑮ ᐯᑐᐌᐤ ᒫᑲ ᒋᓴᓴ᙮ᐃᔅᐱ ᒫᑲ ᒋᓴᔅ ᐎᐋᐸᒫᑦ, ᑮ ᐃᑗᐤ, ᑭᓚ ᓵᐃᒪᓐ ᐅᑯᓯᓴ ᒍᓇ: ᑭ ᑳ ᐃᔑᓂᑳᑎᑳᐎᓐ ᓯᐸᔅ, ᑳ ᐃᑗᒪᑲᒃᐁ ᐃᑗᔅᒋᑳᑌᒃ, ᐊᓯᓂ᙮ᒋᓴᔅ ᓇᑐᒣᐤ ᐱᓕᐸ ᓀᔥᑕ ᓇᑕᓂᔭᓚ
ᐎᐋᐸᓂᓕᒃ ᒋᓴᔅ ᐎ ᐃᑐᑌᐤ ᑳᓕᓖᒃ, ᒥᔅᑲᐌᐤ ᒫᑲ ᐱᓕᐸ, ᐃᑌᐤ ᒫᑲ, ᓄᔅᐱᓇᔑᓐ᙮
ᐱᓕᑉ ᒫᑲ ᐯᑦᓭᑕᐃᒃ ᑮ ᐅᒋᐤ, ᐅᑦ ᐃᑖᐎᓂᐗᐤ ᐋᓐᑦᕉ ᓀᔥᑕ ᐱᑕᕐ᙮
ᐱᓕᑉ ᒥᔅᑲᐌᐤ ᓇᑕᓂᔭᓚ, ᓀᔥᑕ ᐃᑌᐤ, ᓂ ᑮ ᒥᔅᑲᐙᓈᓐ ᐊᓇ ᑳ ᐋᓕᒧᒥᑯᑦ ᒧᓯᓴ ᐅᓚᔓᐌᐎᓂᒃ, ᓀᔥᑕ ᐅᑭᔅᑭᐙᐃᑫᐗ, ᒋᓴᔅ ᓈᓴᕋᑎᒃ ᑳ ᐅᒌᑦ, ᒍᓯᑉ ᐅᑯᓯᓴ᙮
ᓇᑕᓂᔭᓪ ᒫᑲ ᑮ ᐃᑌᐤ, ᑫᒀᓐ ᓈ ᐁ ᒥᓨᔑᒃ ᑲᑕ ᑮ ᐅᒋᒪᑲᓐ ᓈᓴᕋᑎᒃ?ᐱᓕᑉ ᐃᑌᐤ, ᐯᒋ ᐙᐸᑕ᙮
ᒋᓴᔅ ᑮ ᐙᐸᒣᐤ ᓇᑕᓂᔭᓚ ᐁ ᐯᒋ ᓈᑎᑯᑦ, ᐃᑌᐤ ᒫᑲ, ᐙᐸᒥᒃ ᐁ ᑖᐺᐎᓂᐎᑦ ᐃᔅᕃᐃᓚᐃᑦ, ᐁᑳ ᐁ ᐱᒋᔅᑳᑯᑦ ᐙᔦᔑᐃᐌᐎᓂᓕᐤ᙮
ᓇᑕᓂᔭᓪ ᐃᑌᐤ, ᑖᓐᑌ ᐌᒋ ᑭᔅᑫᓕᒥᔭᓐ?ᒋᓴᔅ ᐁ ᓇᔥᑴᐗᔑᐋᑦ, ᐃᑌᐤ, ᐸᒧᔑ ᑳ ᓇᑐᒥᔉ ᐱᓕᑉ, ᐃᔅᐱ ᔑᐹ ᐸᑫᓵᓂᒥᓈᑎᑯᒃ ᐁᑖᔭᓐ, ᑭ ᑮ ᐙᐸᒥᑎᓐ᙮
ᓇᑕᓂᔭᓪ ᐁ ᓇᔥᑴᐗᔑᐋᑦ, ᐃᑌᐤ, ᕌᐸᐃ, ᑭᓚ ᑭᑦ ᐅᑯᓯᓯᒥᒃ ᑭᒋᒪᓂᑐ; ᑭᓚ ᐃᔅᕃᐃᓪ ᐅ ᑭᒋᐅᑭᒫᒪ᙮
ᒋᓴᔅ ᑮ ᓇᔥᑴᐗᔑᐁᐤ, ᐁ ᐃᑖᑦ, ᐁ ᑮ ᐃᑎᑖᓐ, ᑭ ᑮ ᐋᐸᒥᑎᓐ ᔑᐹ ᐸᑫᓵᓂᒥᓈᑎᑯᒃ, ᑮ ᑖᐺᑌᓐ ᓈ? ᑭ ᑳ ᐙᐸᑌᓐ ᐊᐙᓯᑌ ᑭᒋ ᑫᒀᓇ ᐃᔥᐱᔥ ᐅᐅ᙮
ᐃᑌᐤ ᓀᔥᑕ, ᑖᐺ, ᑖᐺ, ᑭᑦ ᐃᑎᓇᐗᐤ, ᐹᑎᒫ ᑭ ᑳ ᐙᐸᑌᓇᐗᐤ ᑭᒋᑭᔑᒃ ᐁ ᐹᔅᑭᑌᓂᑳᑌᒃ, ᓀᔥᑕ ᑭᒋᒪᓂᑐ ᐅᑦ ᐁᓐᒐᓕᒪ ᐁ ᐅᐱᔅᑮᔅᑕᐙᓕᒋ ᓀᔥᑕ ᐁ ᓛᔑᔅᑕᐙᓕᒋ ᐃᓕᓕᐎᑯᓯᓵᓇ᙮
ᐊᓂᒪ ᑳ ᐱᔑᔑᒃ ᒋᐸᐃᑲᒥᒃ
ᓃᔥᑕᒻ ᐁ ᑭᔑᑳᒃ ᐊᓂᒪ ᐁ ᑕᐙᔅᑌᒃ ᐎᐸᒡ ᐯᒋ ᐃᑐᑌᐤ ᒣᕆ ᒫᒃᑕᓖᓐ ᒋᐹᔨᑲᒥᑯᒃ ᐙᐸᒣᐤ ᒫᑲ ᐊᓯᓂᔭ ᐁ ᑮ ᐅᑎᓈᑲᓂᐎᓕᒋ ᒋᐹᔨᑲᒥᑯᒃ ᐅᒋ᙮
ᐁᑯ ᑫᒋᐸᑖᑦ, ᐅᑎᑌᐤ ᒫᑲ ᓵᐃᒪᓐ ᐱᑕᕋ, ᓀᔥᑕ ᐊᓂᐃ ᑯᑕᑭᔭ ᑭᔅᑭᓄᐊᒪᐙᑲᓇ ᒋᓴᔅ ᑳ ᓵᑭᐋᑦ, ᐃᑌᐤ ᒫᑲ, ᑮ ᐅᑎᓀᐗᒃ ᑌᐯᓕᒋᑫᓕᒋ ᒋᐹᔨᑲᒥᑯᒃ ᐅᒋ, ᓇᒪᐎᓚ ᓀᔥᑕ ᓂ ᑭᔅᑫᓕᑌᓈᓐ ᑖᓐᑌ ᑳ ᐱᒥᔑᒫᒋᒃ᙮
ᐁᐗᑯ ᐌᒋ ᐱᑕᕐ ᐗᓚᐙᑦ, ᓀᔥᑕ ᐊᓇ ᑯᑕᒃ ᑭᔅᑭᓄᐊᒪᐙᑲᓐ, ᓀᔥᑕ ᑮ ᐯᒋ ᐃᑐᑌᐗᒃ ᒋᐹᔨᑲᒥᑯᒃ᙮
ᐁᑯ ᑖᐱᔅᑯᒡ ᐯᒥᐸᑖᒋᒃ: ᐊᓇ ᑯᑕᒃ ᑭᔅᑭᓄᐊᒪᐙᑲᓐ ᒫᑲ ᑮ ᓇᑲᒋᐸᐁᐤ ᐱᑕᕋ, ᓀᔥᑕ ᓃᔥᑕᒻ ᑮ ᐅᑎᑕᒻ ᒋᐹᔨᑲᒥᑯᓕᐤ᙮
ᐎᓚ ᒫᑲ ᐁ ᓇᐌᑳᐸᐎᑦ, ᓀᔥᑕ ᐁ ᐋᑯᓯᑶᐋᐸᑕᒃ, ᑮ ᐙᐸᑕᒻ ᐸᐸᑭᐙᔮᓀᑭᓋ ᐁ ᐊᔅᑌᓕᑭ, ᓇᒪᐎᓚ ᒫᑲ ᐅᒋ ᐱᑐᑫᐤ᙮
ᐁᑯ ᑌᑯᔑᒃ ᓵᐃᒪᓐ ᐱᑕᕐ ᐁ ᓄᔅᐱᓇᑖᑦ, ᑮ ᐱᑐᑭᐤ ᒫᑲ ᒋᐹᔨᑲᒥᑯᒃ, ᓀᔥᑕ ᐙᐸᑕᒻ ᐸᐸᑭᐙᔮᓀᑭᓋ ᐁ ᐊᔅᑌᓕᑭ,
ᓀᔥᑕ ᐊᓂᐁᓕᐤ ᐙᐱᔅᑫᑭᓂᓕᐤ, ᑳ ᑮ ᐌᐌᑭᔅᑎᒀᓀᐱᓱᓕᒋ ᐁᑳ ᐁ ᐊᔑᑕᔅᑌᓕᒃ ᐸᐸᑭᐙᔮᓀᑭᓋ, ᒫᑲ ᐹᑳᓐ ᐁ ᐌᐌᑭᓂᑳᑌᓕᒃ᙮
ᐁᑯ ᓀᔥᑕ ᐹᑐᑫᑦ ᐊᓇ ᑯᑕᒃ ᑭᔅᑭᓄᐊᒪᐙᑲᓐ, ᐊᓇ ᓃᔥᑕᒻ ᑳ ᐅᑎᑕᒃ ᒋᐹᔨᑲᒥᑯᓕᐤ, ᑮ ᐙᐸᑕᒻ ᒫᑲ, ᓀᔥᑕ ᑮ ᑖᐺᑕᒻ᙮
ᐌᓴ ᓇᒪᐎᓚ ᐁᔥᑾ ᑮ ᑭᔅᑫᓕᑕᒶᒃ ᑭᒋ ᒪᓯᓇᐃᑫᐎᓂᓕᐤ, ᒥᓇ ᑭᒋ ᐗᓂᔥᑳᓕᒋ ᐅᓂᐱᐗ ᐅᒋ᙮
ᐁᑯ ᑳᐌᒋᒃ ᑭᔅᑭᓄᐊᒪᐙᑲᓇᒃ ᒥᓇ ᐎᓚᐗᐤ ᑎᐱᓚᐌ ᐎᑭᐙᒃ᙮ᒋᓴᔅ ᓄᑯᓯᔅᑕᐌᐤ ᒣᕇ ᒫᒃᑕᓕᓇ
ᒫᑲ ᒣᕆ ᑮ ᓂᐸᐎᐤ ᐗᓚᐎᑎᒥᒃ ᒋᐹᔨᑲᒥᑯᒃ ᐁ ᒫᑐᑦ: ᓀᔥᑕ ᒣᒀᒡ ᑳ ᒫᑐᑦ, ᑮ ᓇᐌᑳᐸᐎᐤ, ᓀᔥᑕ ᑮ ᐋᑯᓯᑴᐋᐸᑕᒻ ᒋᐹᔨᑲᒥᑯᓕᐤ,
ᐙᐸᒣᐤ ᒫᑲ ᓂᔓ ᐁᓐᒐᓚ ᐁ ᐊᐱᓕᒋ, ᐯᔭᒃ ᐅᔅᑎᒀᓂᓕᒃ ᐃᑌᑫ, ᑯᑕᒃ ᒫᑲ ᐅᓯᑎᓕᒃ ᐃᑌᑫ, ᐃᑕ ᒋᓴᔅ ᐎᔭᐤ ᑳ ᑮ ᐱᒥᑎᓂᓕᒃ᙮
ᐁᑯ ᐁᑖᒋᒃ, ᐃᔅᑴᐤ, ᑖᓀᑭ ᐌᒋ ᒫᑐᔭᓐ?ᐃᑌᐤ, ᐁ ᑮ ᑭᑐᑕᐋᒋᒃ ᓂ ᑌᐯᓕᒋᑫᒪ, ᓇᒪᐎᓕ ᒫᑲ ᓂ ᑭᔅᑫᓕᑌᓐ ᑖᓐᑌ ᑳ ᐱᒥᔑᒫᒋᒃ᙮
ᐃᔅᐱ ᒫᑲ ᐅᒣᓕᐤ ᑳ ᑮ ᐃᑗᑦ, ᑮ ᑴᔅᑭᑳᐸᐎᐤ, ᓀᔥᑕ ᑮ ᐙᐸᒣᐤ ᒋᓴᓴ ᐁ ᓂᐸᐎᓕᒋ, ᓇᒪᐎᓚ ᒫᑲ ᐅᒋ ᑭᔅᑫᓕᑕᒻ ᐁ ᐋᐎᓕᒋ ᒋᓴᓴ᙮
ᒋᓴᔅ ᐃᑌᐤ, ᐃᔅᑴᐤ, ᑖᓀᑭ ᐌᒋ ᒫᑐᔭᓐ? ᐊᐌᓇ ᓀᓇᑕᐌᓕᒪᑦ?ᐎᓚ, ᐁᐗᑯ ᐊᐗ ᓂᑖᐎᑭᒋᑫᐎᓕᓕᐤ ᐁ ᐃᑌᓕᑕᒃ, ᐃᑌᐤ, ᐅᑭᒪᐤ, ᑮᔥᐱᓐ ᑳ ᑭᑐᑕᐋᐗᑌ, ᐎᑕᒫᐎᓐ ᑖᓐᑌ ᑳ ᐃᒥᔑᒪᑦ, ᐁᑯ ᑫ ᐅᑎᓇᒃ᙮
ᐃᑎᑯ ᒋᓴᓴ, ᒣᕆ᙮ᑮ ᑴᔅᑭᑳᐸᐎᐤ, ᓀᔥᑕ ᐃᑌᐤ, ᕌᐳᓈᔾ; ᑳ ᐃᑗᒪᑲᒃ, ᑫᔅᑭᓄᐊᒫᑫᔭᓐ᙮
ᒋᓴᔅ ᐃᑌᐤ ᐁᑳᐎᓚ ᓵᒥᓂᓐ; ᐌᓴ ᓇᒪᐎᓚ ᐁᔥᑾ ᓂ ᑮ ᐅᐱᔅᑳᓐ ᑭᒋ ᓈᑕᒃ ᓄᑖᐎ: ᒫᑲ ᓇᑕᐙᐸᒥᒃ ᓂᒋᔖᓇᒃ, ᓀᔥᑕ ᐃᔑᒃ, ᓂᑦ ᐅᐱᔅᑳᓐ ᑭᒋ ᓈᑕᒃ ᓄᑖᐎ, ᓀᔥᑕ ᑯᑖᐎᐗᐤ; ᓀᔥᑕ ᓂ ᑭᒋᒪᓂᑐᒻ, ᑭ ᑭᒋᒪᓂᑐᒥᐗᐤ ᒫᑲ᙮
ᒣᕆ ᒫᒃᑕᓖᓐ ᑮ ᐯᒋ ᐎᑕᒪᐌᐤ ᑭᔅᑭᓄᐊᒪᐙᑲᓇ ᐁ ᑮ ᐙᐸᒫᑦ ᐅᑎᐯᓕᒋᑫᐗ, ᓀᔥᑕ ᐁ ᑮ ᐎᑕᒫᑯᑦ ᐅᐅ ᑫᒀᓇ᙮ᒋᓴᔅ ᓄᑯᓯᔅᑕᐌᐤ ᐅᑭᔅᑭᓄᐊᒪᐙᑲᓇ
ᐃᔅᐱ ᒫᑲ ᐅᒣᓕᐤ ᑳ ᑮ ᐃᑗᑦ, ᑮ ᐙᐸᑎᓓᐤ ᐅᒋᒋᔭ ᓀᔥᑕ ᐅᔅᐱᑳᔾ᙮ ᐁᑯ ᑭᔅᑭᓄᐊᒪᐙᑲᓇᒃ ᑳ ᓯᑭᓓᓯᒋᒃ ᐃᔅᐱ ᐎᐋᐸᒫᒋᒃ ᐅᑎᐯᓕᒋᑫᐗ᙮
ᐁᑯ ᒋᓴᔅ ᒥᓇ ᐁᑖᑦ, ᑳᔮᒣᓕᑕᒧᐎᓐ ᑭ ᑳ ᐎ ᐋᔮᓇᐗᐤ: ᑖᐱᔅᑯᒡ ᓄᑖᐎ ᐁ ᑮ ᐯᒋᑎᔕᐅᑦ, ᐁᑯ ᓀᔥᑕ ᐁ ᐃᔑᑎᔕᐅᑕᑾᒃ᙮
ᐃᔅᐱ ᒫᑲ ᐅᒣᓕᐤ ᑳ ᑮ ᐃᑗᑦ, ᑮ ᓓᓓᑐᑕᐌᐤ, ᓀᔥᑕ ᐃᑌᐤ, ᐅᑎᓂᒃ ᐸᓓᑭ ᐊᒑᒃ:
ᒥᓯᐌ ᐊᐌᓂᑭ ᐅ ᒪᒋᑐᑕᒧᐎᓂᐙᐗ ᑫ ᐊᔐᓇᒬᑾᒃ ᐊᔐᓂᑳᑌᓕᐗ; ᓀᔥᑕ ᒥᓯᐌ ᐊᐌᓂᑭ ᐅ ᒪᒋᑐᑕᒧᐎᓂᐙᐗ ᑫ ᒫᒫᒋᑯᓇᒬᑾᒃ, ᒫᒪᒋᑯᓂᑳᑌᓕᐗ᙮ᒋᓴᔅ ᓀᔥᑕ ᑡᒪᔅ
ᒫᑲ ᑕᒪᔅ, ᐯᔭᒃ ᐊᓂᑭ ᓂᔓᔖᑉ, ᑎᑎᒪᔅ ᐁ ᐃᔑᓂᑳᓱᑦ, ᓇᒪᐎᓚ ᑮ ᐎᒉᐌᐤ ᐃᔅᐱ ᑳ ᑕᑯᔑᓂᓕᒋ ᒋᓴᓴ᙮
ᑮ ᐃᑎᑯ ᒫᑲ ᑯᑕᑭᔭ ᑭᔅᑭᓄᐊᒪᐙᑲᓇ, ᓂ ᑮ ᐙᐸᒫᓈᓐ ᐅᑎᐯᓕᒋᑫᐤ᙮ᒫᑲ ᑮ ᐃᑌᐤ, ᑮᔥᐱᓐ ᐁᑳ ᐗᐸᑕᒶᑫ ᐅᒌᒌᒃ ᐁ ᐁᔑᑎᓂᓕᑭ ᒌᔅᑖᔅᒀᓇ, ᓀᔥᑕ ᐱᑎᓇᒪᓀ ᐁ ᐁᔑᑎᓂᓕᑭ ᒌᔅᑖᔅᑾᓇ, ᓀᔥᑕ ᑯᑖᐎᓇᒶᑫ ᐅᔅᐱᑳᔾ, ᓇᒪᐎᓚ ᓂ ᑳ ᑖᐺᑌᓐ᙮
ᐁᑯ ᑳ ᔮᓈᓀᐤ ᑭᔑᑳᓕᒃ, ᐅ ᑭᔅᑭᓄᐊᒪᐙᑲᓇ ᒥᓇ ᐱᒋ ᐁ ᐃᑖᓕᒋ, ᓀᔥᑕ ᑕᒪᔅ ᐁ ᐎᒉᐙᑦ: ᐁᑯ ᐱᐁᒋ ᐃᑐᑌᑦ ᒋᓴᔅ, ᐃᔥᒀᑌᒪ ᐁ ᑭᐸᐃᑳᑌᓕᑭ, ᑮ ᓂᐸᐎᐤ ᒫᑲ ᑌᑖᐎᒡ ᓀᔥᑕ ᑮ ᐃᑗᐤ, ᑳᔮᒣᓕᑕᒧᐎᓐ ᑭ ᑳ ᐎ ᐋᔮᓇᐗᐤ᙮
ᐁᑯ ᐁᑖᑦ ᑕᒪᓴ, ᐅᑕ ᐃᔑᒋᒉᓕ, ᓀᔥᑕ ᐙᐸᑕ ᓂᒋᒋᔭ: ᐅᑕ ᒫᑲ ᐃᔑᒋᒉᓕ, ᓀᔥᑕ ᑯᑖᐎᓇ ᓃᔅᐱᑳᔾ: ᐁᑳᐎᓚ ᒫᑲ ᐋᓉᔦᓕᑕ, ᒫᑲ ᑖᐺᔦᓕᑕ᙮
ᐁᑯ ᑕᑎᔅ ᓀᔥᑴᐗᔑᐃᐌᑦ ᓀᔥᑕ ᐁᑖᑦ, ᓂ ᑎᐯᓕᒋᑫᒻ ᓀᔥᑕ ᓂ ᑭᒋᒪᓂᑐᒻ᙮
ᒋᓴᔅ ᐃᑌᐤ, ᑕᒪᔅ, ᐁ ᑮ ᐙᐸᒥᔭᓐ ᑭ ᑮ ᑖᐺᑌᓐ: ᔕᐌᓕᑖᑰᓯᐗᒃ, ᐊᓂᑭ ᐁᑳ ᑳ ᐅᒋ ᐙᐸᒥᒋᒃ, ᐁᓕᐌᒃ ᒫᑲ ᑳ ᑖᐺᑕᑭᒃ᙮ᑫᑾᓐ ᐌᒋ ᑳ ᒪᓯᓇᐃᑳᑌᑭ ᐅᐅ ᒪᓯᓇᐃᑲᓐ
ᓀᔥᑕ ᒥᒉᑦ ᑯᑕᑭᔭ ᑭᔅᑭᓄᐙᒋ ᐙᐸᑎᓕᐌᐎᓇ ᑖᐺ ᑮ ᑐᑕᒻ ᒋᓴᔅ ᐁ ᐙᐸᒥᑯᑦ ᐅ ᑭᔅᑭᓄᐊᒪᐙᑲᓇ, ᐁᑳ ᑳ ᒪᓯᓇᐃᑳᑌᑭ ᐅᒪ ᒪᓯᓇᐃᑲᓂᒃ:
ᒫᑲ ᐅᐅ ᒪᓯᓇᐃᑳᑌᐗ, ᑭᒋ ᑖᐺᑕᒣᒃ ᒋᓴᔅ ᐁ ᐋᐎᑦ ᙭, ᑭᒋᒪᓂᑐ ᐅᑯᓯᓴ; ᓀᔥᑕ ᐁ ᑖᐺᑕᒣᒃ ᑭᒋ ᐋᔮᔦᒃ ᐱᒫᑎᓯᐎᓐ ᐅᑦ ᐃᔑᓂᑳᓱᐎᓐ ᐅᒋ᙮
ᒋᓴᔅ ᓄᑯᓯᔅᑕᐌᐤ ᓂᔂᔅ ᐅᑭᔅᑭᓄᐊᒫᑲᓇ
ᑳ ᐳᓂᐸᓕᑭ ᐅᐅ ᑫᒀᓇ ᒋᓴᔅ ᒥᓇ ᑮ ᓄᑯᓰᔅᑕᐌᐤ ᐅ ᑭᔅᑭᓄᐊᒪᐙᑲᓇ ᑖᐃᐱᕆᔭᔅ ᑭᒋᑲᒦᒃ; ᐅᒪ ᒫᑲ ᑮ ᐃᔑ ᓄᑯᐃᑎᓱ᙮
ᒫᒪᐤ ᑮ ᐃᑖᐗᒃ ᓵᐃᒪᓐ ᐱᑕᕐ, ᓀᔥᑕ ᑕᒪᔅ, ᑎᑎᒪᔅ ᑳ ᐃᔑᓂᑳᓱᑦ, ᓀᔥᑕ ᓇᑕᓂᔭᓪ ᑫᓇᐃᒃ ᑳᓕᓖᒃ ᑳ ᐅᒌᑦ, ᓀᔥᑕ ᓭᐸᑎ ᐅᑯᓯᓴ, ᓀᔥᑕ ᓂᔓ ᑯᑕᑭᔭ ᐅ ᑭᔅᑭᓄᐊᒪᐙᑲᓇ᙮
ᓵᐃᒪᓐ ᐱᑕᕐ ᐃᑌᐤ, ᓂ ᓇᑕᐎ ᓄᑕᒣᓵᓐ᙮ᐃᑌᐗᒃ, ᓂᓚᓈᓐ ᓀᔥᑕ ᑭ ᑳ ᐎᒉᐎᑎᓈᓐ᙮ ᑮ ᐗᓚᐎᐗᒃ, ᓀᔥᑕ ᑣᔦᒃ ᑮ ᐳᓯᐗᒃ ᓈᐱᒀᓂᒃ; ᐊᓂᐁᓕᐤ ᐁ ᑎᐱᔅᑳᓕᒃ ᒫᑲ ᓇᒪᐎᓚ ᑫᒀᓕᐤ ᐅᒋ ᐱᑕᐅᓛᐗᒃ᙮
ᐃᔅᐱ ᒫᑲ ᐌᑎᒋᐸᓕᒃ ᐁ ᑭᑭᔐᐹᔮᒃ, ᒋᓴᔅ ᑮ ᓂᐸᐎᐤ ᔑᔓᒡ: ᒫᑲ ᑭᔅᑭᓄᐊᒪᐙᑲᓇᒃ ᓇᒪᐎᓚ ᐅᒋ ᑭᔅᑫᓕᒣᐗᒃ ᐁ ᐋᐎᓕᒋ ᒋᓴᓴ᙮
ᐁᑯ ᒋᓴᔅ ᐁᑖᑦ, ᐊᐙᔑᔑᑐᒃ, ᑭᑦ ᐋᔮᓇᐗᐤ ᓈ ᒥᒋᒻ?ᑮ ᓇᔥᑴᐗᔑᐁᐗᒃ, ᓇᒪᐎᓚ᙮
ᐁᑯ ᐁᑖᑦ, ᐸᑲᔅᑕᐌᐅᒃ ᐊᓕᐱ ᑭᒋᓂᔅᑮᒃ ᐃᑌᑫ ᓈᐱᒀᓂᒃ, ᐁᑯ ᑫ ᒥᔅᑲᒣᒃ᙮ ᐁᐗᑯ ᐌᒋ ᐸᑲᔅᑕᐌᐙᒋᒃ, ᐁᑯ ᒫᑲ ᐁᑳ ᑫᔥᑭᑖᒋᒃ ᑭᒋ ᐅᒋᐱᑖᒋᒃ ᑳ ᐃᔥᐱᔑ ᒥᒉᑎᓕᒋ ᓇᒣᓴ᙮
ᐊᓇ ᒫᑲ ᑭᔅᑭᓄᐊᒪᐙᑲᓐ ᑳ ᓵᑭᐃᑯᑦ ᒋᓴᓴ ᐃᑌᐤ ᐱᑕᕋ, ᐁᐗᑯ ᐅᑎᐯᓕᒋᑫᐤ᙮ ᐃᔅᐱ ᒫᑲ ᓵᐃᒪᓐ ᐱᑕᕐ ᐱᐁᑕᒃ ᐁ ᐋᐎᓕᒋ ᐅᑎᐯᓕᒋᑫᐗ, ᑮ ᐸᑾᑌᐅᑐᑕᒻ ᐅ ᓄᑕᒣᓭᐗᑯᑉ, (ᐌᓴ ᑮ ᒧᔐᔥᑲᑌᐤ,) ᑮ ᐸᑲᔅᑕᐌᐸᓕᐅ ᒫᑲ ᑭᒋᑲᒦᒃ᙮
ᑯᑕᑭᔭᒃ ᑭᔅᑭᓄᐊᒪᐙᑲᓇᒃ ᒫᑲ ᑮ ᐯᒋ ᐃᔑᒋᒣᐗᒃ ᓈᐱᒀᓂᔑᒃ; ᐌᓴ ᓇᒪᐎᓚ ᑖᐎᒡ ᑮ ᐃᑖᐗᒃ, ᒫᑲ ᓈᓐᑕᐤ ᓂᔡᐤ ᒥᑖᑐᒥᑕᓇᐤ ᑭᐤᐱᑕ, ᐁ ᐅᒋᐱᑖᒋᒃ ᐊᓚᐱᔭ ᐊᓯᒋ ᓇᒣᓴ᙮
ᐎᐸᒡ ᒫᑲ ᑳ ᑲᐹᒋᒃ, ᑮ ᐙᐸᑕᒶᒃ ᐃᔥᑯᑌᓕᐤ ᑲᑭᑌᐗ ᐁ ᑮ ᐅᒋ ᐅᔑᑖᓂᐗᓂᓕᒃ, ᓀᔥᑕ ᓇᒧᓴ ᐁ ᑌᑕᓛᑲᓂᐎᓕᒋ, ᓀᔥᑕ ᐊᓚᑯᓇᐗ᙮
ᒋᓴᔅ ᐃᑌᐤ, ᐯᔑᑯᒃ ᐸᔅᑭ ᓇᒣᓴᒃ ᐊᓄᒡ ᑳ ᑮ ᐱᑕᐅᓚᔦᒃ᙮
ᓵᐃᒪᓐ ᐱᑕᕐ ᑮ ᐃᑐᑌᐤ, ᓀᔥᑕ ᑮ ᐋᒀᓯᐱᑌᐤ ᐊᓚᐱᔭ ᐁ ᓵᑲᔅᑭᓀᓕᒋ ᓇᒣᓴ ᐁ ᒥᔑᑭᑎᓕᒋ, ᒥᑖᑐᒥᑕᓇᐤ, ᓀᔥᑕ ᓂᔮᓕᓗᒥᑕᓇᐤ ᓂᔅᑐᔖᑉ: ᐋᑕ ᒫᑲ ᐁ ᐃᔥᐱᔑ ᒥᒉᑎᒋᒃ, ᐁᓕᐌᒃ ᓇᒪᐎᓚ ᐅᒋ ᐱᑯᐸᓕᐤ ᐊᓚᐱ᙮
ᒋᓴᔅ ᐃᑌᐤ, ᐯᒋ ᒥᒌᓱᒃ᙮ ᓇᒪᐎᓚ ᒫᑲ ᐙᐙᒡ ᐯᔭᒃ ᐅ ᑭᔅᑭᓄᐊᒪᐙᑲᓇ ᑮ ᐃᔥᐱᔑ ᓱᑭᑌᐁᓕᐗ ᑭᒋ ᑲᑴᒋᒥᑯᑦ, ᐊᐌᓇ ᑭᓚ? ᐁ ᑭᔅᑫᓕᑕᒥᓕᒋ ᐁ ᐋᐎᑦ ᐅᑎᐯᓕᒋᑫᐤ᙮
ᒋᓴᔅ ᒫᑲ ᐯᒋ ᐃᑐᑌᐤ, ᓀᔥᑕ ᐅᑎᓀᐤ ᐊᓚᑯᓇᐗ, ᒥᓓᐤ ᒫᑲ, ᐊᓯᒋ ᓀᔥᑕ ᓇᒣᓴ᙮
ᐁᐗᑯ ᐅᒪ ᓂᔅᑡᐤ ᒋᓴᔅ ᑳ ᓄᑯᐃᑎᓱᔅᑕᐙᑦ ᐅ ᑭᔅᑭᓄᐊᒪᐙᑲᓇ ᐃᔅᑯᓈᒃ ᑳ ᐗᓂᔥᑳᑦ ᐅᓂᐱᐗ ᐅᒋ᙮ᒋᓴᔅ ᓀᔥᑕ ᐱᑕᕐ
ᐁᑯ ᐃᔅᐱ ᑳ ᑮ ᒥᒋᓱᒋᒃ; ᒋᓴᔅ ᐃᑌᐤ ᓵᐃᒪᓐ ᐱᑕᕋ, ᓵᐃᒪᓐ, ᒑᓐ ᐅᑯᓯᓴ, ᐊᐙᓯᑌ ᓈ ᑭ ᓵᑭᐃᓐ ᐃᔥᐱᔥ ᐅᑯ?ᐃᑌᐤ, ᐁᐁ, ᑌᐯᓕᒋᑫᔭᓐ; ᑭ ᑭᔅᑫᓕᑌᓐ ᐁ ᓵᑭᐃᑖᓐ᙮ᐃᑌᐤ, ᐊᔕᒥᒃ ᓂ ᒫᓂᔥᒑᓂᔑᔑᒪᒃ᙮
ᐃᑌᐤ ᐁᑯ ᓂᔡᐤ, ᓵᐃᒪᓐ, ᒑᓐ ᐅᑯᓯᓴ, ᑭ ᓵᑭᐃᓐ ᓈ?ᐃᑌᐤ, ᐁᐁ, ᑌᐯᓕᒋᑫᔭᓐ; ᑭ ᑭᔅᑫᓕᑌᓐ ᐁ ᓵᑭᐃᑖᓐ᙮ᐃᑌᐤ, ᐊᔕᒥᒃ ᓂ ᒫᓂᔥᒑᓂᔑᒪᒃ᙮
ᑖᐺ, ᑖᐺ, ᑭᑦ ᐃᑎᓐ, ᒣᒀᒡ ᐌᔥᑭᓂᑭᔭᐸᓐ, ᑮ ᐸᑾᑌᐅᑎᓱᑖᔾ, ᓀᔥᑕ ᑮ ᐱᒧᑌᑖᔾ ᐃᑕ ᐁᑌᓕᑕᒪᐸᓐ: ᒫᑲ ᐃᔅᐱ ᑭᔐᓕᓕᐎᔭᓀ, ᑯᑕᒃ ᐊᐌᓇ ᑭ ᑳ ᐸᑾᑌᐅᒃ, ᓀᔥᑕ ᑭ ᑳ ᐃᑐᑕᐃᒃ ᐃᑕ ᐁᑳ ᐁ ᓇᐁᓕᑕᒪᓐ᙮
ᐅᒣᓕᐤ ᑮ ᐃᑗᐤ, ᐁ ᑭᔅᑫᓕᑖᑯᑖᑦ ᑫᑯ ᓂᐱᐎᓂᓕᐤ ᑫ ᐅᒋ ᒫᒥᒋᒫᓕᒋ ᑭᒋᒪᓂᑐᐗ᙮ ᐃᔅᐱ ᒫᑲ ᐅᒣᓕᐤ ᑳ ᑮ ᐃᑗᑦ, ᐃᑌᐤ, ᓄᔅᐱᓇᔑᓐ᙮ᒋᓴᔅ ᓀᔥᑕ ᐊᓇ ᑯᑕᒃ ᑭᔅᑭᓄᐊᒫᑲᓐ
ᐁᑯ ᐱᑕᕐ, ᐁ ᑴᔅᑭᑳᐸᐎᑦ ᐙᐸᒣᐤ ᐊᓂᐃ ᑭᔅᑭᓄᐊᒪᐙᑲᓇ ᒋᓴᔅ ᑳ ᓵᑭᐋᑦ ᐁ ᓄᔅᐱᓇᔑᐌᓕᒋ; ᐊᓂᐃ ᑳ ᑮ ᐋᔅᐸᒋᔑᒧᓕᒋ ᐅᔅᑳᔅᑭᑲᓂᒃ ᓂᐯᑴᐎᓂᒃ, ᓀᔥᑕ ᑳ ᑮ ᐃᑗᓕᒋ, ᑌᐯᓕᒋᑫᔭᓐ, ᐊᐌᓇ ᐊᓇ ᑫ ᐙᔦᔑᐸᑭᑎᓂᔉ?
ᐱᑕᕐ ᐁ ᐙᐸᒫᑦ, ᐃᑌᐤ ᒋᓴᓴ, ᑌᐯᓕᒋᑫᔭᓐ, ᑫᒀᓕᐤ ᒫᑲ ᑫ ᑐᑕᒃ ᐊᐗ ᐃᓕᓕᐤ?
ᒋᓴᔅ ᐃᑌᐤ, ᑮᔥᐱᓐ ᐃᑌᓕᑕᒫᓐ ᑭᒋ ᐃᑖᑦ ᐹᑎᒪ ᑕᑯᔑᓂᔮᓀ, ᑖᓂ ᑫ ᐃᑖᐸᒋᑖᔭᓐ ᑭᓚ? ᓄᔅᐱᓇᔑᓐ ᑭᓚ᙮
ᐁᑯ ᐅᒪ ᐃᑗᐎᓐ ᐯᐹᒥᐸᓕᒃ ᐁ ᐎᑕᒫᑐᒋᒃ ᑳ ᐎᒋᔓᓂᑐᒋᒃ, ᐊᓇ ᑭᔅᑭᓄᐊᒪᐙᑲᐤ ᐁᑳ ᑭᒋ ᓂᐱᑦ: ᐁᓕᐌᒃ ᒫᑲ ᒋᓴᔅ ᓇᒪᐎᓚ ᐅᒋ ᐃᑌᐤ, ᓇᒪᐎᓚ ᑲᑕ ᓂᐱᐤ; ᒫᑲ, ᑮᔥᐱᓐ ᐃᑌᓕᑕᒫᓐ ᑭᒋ ᐃᑖᑦ ᐹᑎᒫ ᑕᑯᔑᓂᔮᓀ, ᑖᓂ ᑫ ᐃᑖᐸᒋᑖᔭᓐ ᑭᓚ?
ᐁᐗᑯ ᐊᐗ ᑭᔅᑭᓄᐊᒪᐙᑲᓐ ᑳ ᑎᐹᑐᑕᒃ ᐅᐅ ᑫᒀᓇ, ᓀᔥᑕ ᑳ ᒪᓱᓇᐊᒃ ᐅᐅ ᑫᒀᓇ: ᓀᔥᑕ ᓂ ᑭᔅᑫᓕᑌᓈᓐ ᐁ ᑖᐺᒪᑲᓂᓕᒃ ᐅ ᑎᐹᒋᒧᐎᓐ᙮ᐁ ᑭᔑᐱᐸᓂᒃ
ᓀᔥᑕ ᑫᔮᐸᒡ ᐃᑕᑾᓋ ᒥᒉᑦ ᑯᑕᑭᔭ ᑫᒀᓇ ᒋᓴᔅ ᑳ ᑮ ᑐᑕᒃ, ᐁᐗᒀᓂᐃ, ᑮᔥᐱᓐ ᒥᓯᐌ ᑮ ᒪᓯᓇᐃᑳᑌᓕᐙᑯᐸᓀ, ᒫᔅᑯᒡ ᓇᒪᐎᓚ ᐅᑕ ᐊᔅᑮᒃ ᑲᑕ ᑮ ᑌᐸᔅᑌᐸᓇ ᒪᓯᓇᐃᑲᓇ ᑫ ᒪᓯᓇᐃᑳᑌᐙᑯᐸᓀ᙮ ᐁᒣᓐ᙮
ᐁ ᐎᑭᑐᓈᓂᐗᒃ ᑫᓇᐃᒃ
ᑳ ᓂᔅᑐ ᑫᔑᑳᒃ ᒫᑲ ᑮ ᐎᑭᑐᓈᓂᐗᓐ ᑫᓇᐃᒃ ᑳᓕᓖᒃ; ᓀᔥᑕ ᒋᓴᔅ ᐅᑳᐎᔭ ᐁᑯᑕ ᐁᑖᓕᒋ:
ᑖᐱᔅᑯᒡ ᒫᑲ ᒋᓴᔅ ᑮ ᓇᑐᒪᐤ, ᓀᔥᑕ ᐅ ᑭᔅᑭᓄᐊᒪᐙᑲᓇ ᐎᑭᑐᐎᓂᒃ᙮
ᐃᔅᐱ ᒫᑲ ᓀᑕᐌᓕᑕᑭᒃ ᔓᒥᓈᐳᓕᐤ, ᒋᓴᔅ ᑮ ᐃᑎᑯ ᐅᑳᐎᔭ, ᓇᒪᐎᓚ ᐋᔭᐗᒃ ᔓᒥᓈᐳᓕᐤ᙮
ᒋᓴᔅ ᐃᑌᐤ, ᐃᔅᑴᐤ, ᑖᓂ ᐙ ᐃᑖᐸᒋᐃᔭᓐ? ᓂ ᑎᐹᔨᑲᓐ ᐱᓯᒧᑳᓂᒃ ᓇᒪᐎᓚ ᐁᔥᑾ ᐅᑎᒋᐸᓕᐤ᙮
ᐅᑳᐎᔭ ᐃᑌᓕᐗ ᐊᑑᔅᑫᓛᑲᓇ, ᐱᑯ ᑫᒀᓕᐤ ᑫ ᐃᑎᑖᑴ, ᐁᐗᑯ ᐃᑐᑕᒧᒃ᙮
ᐁᑯᑕ ᒫᑲ ᑳ ᐊᔅᑖᓂᐗᑭ ᓂᑯᑣᔅ ᐊᓯᓂᐎ ᓂᐱ ᐊᓱᐗᒋᑲᓇ, ᐁ ᐃᔑ ᑐᑕᑭᒃ ᒎᐗᒃ, ᓈᓐᑕᐤ ᓂᔓ ᓀᔥᑕᐱᑯ ᓂᔅᑐ ᐸᕐᑭᓇ ᐯᐯᔭᒃ ᐁ ᑌᐸᔅᑭᓀᒃ᙮
ᒋᓴᔅ ᐃᑌᐤ, ᓵᑲᔅᑭᓀᐸᑖᒃ ᓂᐱ ᐊᓱᐗᒋᑲᓇ ᓂᐱ ᐅᒋ᙮ ᐁᑯ ᒥᑐᓂ ᓯᐋᑲᔅᑭᓀᐸᑖᒋᒃ᙮
ᐃᑌᐤ ᒫᑲ, ᐅᑎᓇᒧᒃ ᐁᑯ, ᐃᑐᑕᑣᒃ ᒫᑲ ᒪᑯᔐᐎᑭᒪᐤ᙮ ᑮ ᐃᑐᑕᑐᐌᐗᒃ ᒫᑲ᙮
ᐃᔅᐱ ᒫᔑᑫᐎᑭᒪᐤ ᑳ ᑮ ᑯᑖᑲᒥᔅᐱᑕᒃ ᓂᐱᓕᐤ ᑳ ᑮ ᔓᒥᓇᐳᐎᑖᓂᐗᓂᓕᒃ, ᐁᑳ ᓀᔥᑕ ᐁ ᑭᔅᑫᓕᑕᒃ ᑖᓐᑌ ᐌᒋᒪᑲᓂᓕᒃ: (ᒫᑲ ᐊᑑᔅᑫᓛᑲᓇᒃ ᑳ ᑮ ᐅᑎᓇᑭᒃ ᓂᐱᓕᐤ ᑮ ᑭᔅᑫᓕᑕᒶᒃ;) ᒫᔑᑫᐎᑭᒪᐤ ᑮ ᓇᑐᒣᐤ ᐅᔥᑭᔅᑴᐌᐗ,
ᐃᑌᐤ ᒫᑲ, ᒥᓯᐌ ᑕᑐ ᐃᓕᓕᐤ ᓃᔥᑕᒻ ᐅᓚᔅᑣᑫᐤ ᐁ ᒥᓨᔑᓂᓕᒃ ᔓᒥᓈᐳᓕᐤ; ᐃᔅᐱ ᒫᑲ ᐃᓕᓕᐗ ᒥᔅᑕᐃ ᑳ ᒥᓂᑴᓕᑡᐌ, ᐁᑯ ᐊᓂᐁᓕᐤ ᐁᑳ ᑳ ᐃᔥᐱᔥ ᒥᓨᔑᓂᓕᒃ: ᒫᑲ ᑭᓚ ᑭ ᑮ ᑲᓇᐌᓕᑌᓐ ᐁ ᒥᓨᔑᒃ ᔓᒥᓈᐳ ᐊᓄᒡ ᐃᔅᑯ᙮
ᐁᐗᑯ ᐅᒪ ᐁ ᑮ ᒫᒋ ᒫᒪᑖᐎᐃᔑᒋᑫᑦ ᒋᓴᔅ ᑫᓇᐃᒃ ᑳᓕᓖᒃ, ᓀᔥᑕ ᑮ ᐙᐸᑎᓕᐌᐤ ᐅ ᑭᔅᑌᓕᑖᑯᓯᐎᓐ; ᑮ ᑖᐺᔦᓕᒥᑯ ᒫᑲ ᐅ ᑭᔅᑭᓄᐊᒪᐙᑲᓇ᙮
ᐹᑎᒫ ᐅᒪ ᑮ ᐃᑐᑌᐤ ᑲᐸᕐᓀᔭᒥᒃ, ᐎᓚ, ᓀᔥᑕ ᐅᑳᐎᔭ, ᓀᔥᑕ ᐎᒋᔖᓇ, ᓀᔥᑕ ᐅ ᑭᔅᑭᓄᐊᒪᐙᑲᓇ: ᓇᒪᐎᓚ ᒫᑲ ᒥᒉᑐ ᑭᔑᑳᐗ ᐊᓐᑕ ᑮ ᐃᑕᐗᒃ᙮ᒋᓴᔅ ᐃᑐᑌᐤ ᑭᒋ ᐊᔭᒥᐁᐎᑲᒥᑯᒃ
ᒎᐗᒃ ᐅ ᒥᔮᔥᑳᑫᐎ ᒪᑯᔐᐎᓂᐗᐤ ᒫᑲ ᑮ ᐯᔓᓈᑾᓂᓕᐤ, ᒋᓴᔅ ᒫᑲ ᑮ ᐃᑐᑌᐤ ᒋᕉᓴᓚᒥᒃ᙮
ᑮ ᒥᔅᑲᐌᐤ ᒫᑲ ᑭᒋᐋᔭᒥᐁᐎᑲᒥᑯᒃ ᐊᓂᐃ ᑳ ᐊᑖᐙᑫᓕᒋ ᒥᔅᑐᓴ ᓀᔥᑕ ᒫᓂᔥᒐᓂᔕ, ᓀᔥᑕ ᐅᒥᒥᐗ, ᓀᔥᑕ ᐊᓂᐃ ᑳ ᒦᔅᑯᑐᓈᓕᒋ ᔔᓕᐋᓇ ᐁ ᐊᐱᓕᒋ:
ᐃᔅᐱ ᒫᑲ ᑳ ᑮ ᐅᔑᑖᑦ ᐸᓴᔅᑌᐃᑲᓂᓕᐤ ᔐᔅᑕᑴᔮᐱᔕ ᐅᒋ, ᒥᓯᐌ ᐁ ᐃᑕᓱᓕᒋ ᑭᒋᐋᔭᒥᐁᐎᑲᒥᑯᒃ ᑮ ᐅᒋ ᐗᓚᐎᑎᔕᐌᐤ, ᑖᐱᔅᑯᒡ ᒫᓂᔥᒑᓂᔕ ᓀᔥᑕ ᒥᔅᑐᓴ; ᓀᔥᑕ ᑮ ᓯᑭᐌᐱᓂᒣᐤ ᐅ ᔔᓕᐋᓂᒥᓕᐗ ᐊᓂᐃ ᑳ ᒦᔅᑯᑐᓈᓕᒋ ᔔᓕᐋᓇ, ᓀᔥᑕ ᑮ ᑲᐎᐌᐱᓇᒻ ᒥᒋᓱᓈᑎᑾ;
ᑮ ᐃᑌᐤ ᒫᑲ ᐊᓂᐃ ᑳ ᐊᑖᐙᑫᓕᒋ ᐅᒥᒥᐗ, ᐅᑎᓇᒧᒃ ᐅᐅ ᐅᑕ ᐅᒋ; ᐁᑳᐎᓚ ᐊᑖᐌᐎᑲᒥᑯᑳᑕᒸᒃ ᓄᑖᐎ ᐅ ᐙᔅᑳᔨᑲᓂᒻ᙮
ᐅ ᑭᔅᑭᓄᐊᒪᐙᑲᓇ ᒫᑲ ᑮ ᑭᔅᑭᓯᓕᐗ ᐁ ᐃᑕᓯᓇᐃᑳᑌᓕᒃ, ᐁ ᐃᔅᐱᑌᓕᑕᒫᓐ ᑭ ᐙᔅᑳᔨᑲᓂᒻ ᓂ ᑮ ᑭᑖᒧᑯᓐ᙮
ᐁᑯ ᓀᔥᑴᐗᔑᐃᐌᒋᒃ ᒎᐗᒃ, ᐁ ᐃᑖᒋᒃ, ᑫᑯ ᑭᔅᑭᓄᐙᒋ ᐙᐸᑎᓕᐌᐎᓐ ᐎᐋᐸᑎᓕᔮᒃ ᐅᐅ ᑫᒀᓇ ᐁ ᑐᑕᒪᓐ?
ᒋᓴᔅ ᐁ ᓇᔥᑴᐗᔑᐃᐌᑦ, ᑮ ᐃᑌᐤ, ᓂᔑᐗᓈᒋᑖᒃ ᐅᒪ ᑭᒋᐊᔭᒥᐁᐎᑲᒥᒃ, ᑮ ᓂᔅᑐ ᑭᔑᑳᑫ ᒫᑲ ᓂ ᑳ ᐗᓂᔥᑳᓀᓐ᙮
ᐁᑯ ᐁᑗᒋᒃ ᒎᐗᒃ, ᓀᒥᑕᓇᐤ ᓂᑯᑣᓱᔖᑉ ᐱᐴᓋ ᑮ ᓄᒋᑖᓂᐗᓐ ᐁ ᐅᔑᑖᓂᐗᒃ ᐅᒪ ᑭᒋᐋᔭᒥᐁᐎᑲᒥᒃ, ᓂᔅᑐ ᑭᔑᑳᐗ ᒫᑲ ᐃᔥᐱᔥ ᑭᓚ ᓈ ᑭ ᑳ ᒋᒪᑖᓐ?
ᐃᔅᐱ ᒫᑲ ᑳ ᐗᓂᔥᑳᑦ ᐅᓂᐱᐗ ᐅᒋ, ᐅ ᑭᔅᑭᓄᐊᒪᐙᑲᓇ ᑮ ᑭᔅᑭᓯᓕᐗ ᐅᒣᓕᐤ ᐁ ᑮ ᐃᑎᑯᒋᒃ; ᐁᑯ ᑎᐋᐺᑕᑭᒃ ᑭᒋᒪᓯᓇᐃᑫᐎᓂᓕᐤ, ᓀᔥᑕ ᐋᔭᒥᐎᓂᓕᐤ ᑳ ᑮ ᐃᑗᓕᒋ ᒋᓴᓴ᙮ᒋᓴᔅ ᑭᔅᑫᓕᒣᐤ ᑖᓐ ᐁ ᐃᑖᑎᓯᒋᒃ ᐃᓕᓕᐗ
ᐃᔅᐱ ᒫᑲ ᒋᕉᓴᓚᒥᒃ ᐁᑖᑦ ᒥᔮᔥᑳᑫᐎ ᒪᑯᔐᐎᓂᒃ, ᐁ ᒪᑯᔐᑭᔑᑳᓕᒃ, ᒥᒉᑦ ᑖᐺᔦᓕᑕᒬᐗᒃ ᐅᑦ ᐃᔑᓂᑳᓱᐎᓂᓕᐤ, ᐃᔅᐱ ᐎᐋᐸᑕᒸᒋᒃ ᒫᒪᑖᐎ ᐃᓯᒋᑫᐎᓇ ᑳ ᑐᑕᒥᓕᒋ᙮
ᒫᑲ ᒋᓴᔅ ᓇᒪᐎᓚ ᑮ ᑖᐺᐗᑫᓕᒣᐤ, ᐁ ᑭᔅᑫᓕᒫᑦ ᒥᓯᐌ ᐃᓕᓕᐗ,
ᓇᒪ ᓀᔥᑕ ᑮ ᓇᑕᐌᓕᒣᐤ ᐊᐌᓕᐗ ᑭᒋ ᐎᑕᒫᑯᑦ ᐁ ᐃᔑᑣᓕᒋ ᐃᓕᓕᐗ: ᐌᓴ ᑮ ᑭᔅᑫᓕᑕᒬᐤ ᑫᒀᓕᐤ ᑳ ᐱᒋᔅᑳᑯᓕᒋ ᐃᓕᓕᐗ᙮
ᒋᓴᔅ ᓀᔥᑕ ᓂᑯᑎᒪᔅ
ᑮ ᐃᑖᐤ ᐃᓕᓕᐤ ᐁ ᐸᕋᓰᐎᑦ, ᓂᑯᑎᒪᔅ ᐁ ᐃᔑᓂᑳᓱᑦ, ᐁ ᑎᐯᓕᒫᑦ ᒎᐗ:
ᐁᐗᑯ ᐊᐗ ᑮ ᐯᒋᓈᑌᐤ ᒋᓴᓴ ᓂᐹᑎᐱᔉ, ᑮ ᐃᑌᐤ ᒫᑲ, ᕌᐸᐃ, ᓂ ᑭᔅᑫᓕᑌᓈᓐ ᐁ ᐅᑭᔅᑭᓄᐊᒫᑫᔭᓐ ᑭᒋᒪᓂᑐᒃ ᐁ ᐯᒋ ᐅᒋᔭᓐ; ᐌᓴ ᓇᒪᐎᓚ ᐊᐌᓇ ᑮ ᑐᑕᒻ ᐅᐅ ᒫᒪᑖᐎ ᐃᓯᒋᑫᐎᓇ ᑭᓚ ᑳ ᑐᑕᒪᓐ, ᑮᔥᐱᓐ ᐁᑳ ᐎᒋᐃᑯᑦ ᑭᒋᒪᓂᑐᐗ᙮
ᒋᓴᔅ ᐁ ᓇᔥᑴᐗᔑᐃᐌᑦ, ᑮ ᐃᑌᐤ, ᑖᐺ, ᑖᐺ, ᑭᑦ ᐃᑎᓐ, ᑮᔥᐱᓐ ᐃᓕᓕᐤ ᐁᑳ ᒥᓇ ᓂᑖᐎᑭᑌ, ᓇᒪᐎᓚ ᑲᑕ ᑮ ᐙᐸᑕᒬᐤ ᑭᒋᒪᓂᑐᐗ ᐅᑦ ᐅᑭᒫᐎᐎᓂᓕᐤ᙮
ᓂᑯᑎᒪᔅ ᐃᑌᐤ, ᑖᓐᑌ ᑫ ᑮ ᐃᔑ ᓂᑖᐎᑭᑦ ᐃᓕᓕᐤ ᐃᔅᐱ ᑭᔐᓕᓕᐎᑦ? ᑲᑕ ᑮ ᐱᑐᑫᐌᐤ ᓈ ᒥᓇ ᐅᑳᐎᔭ ᐅᔅᐹᔮᓕᒃ, ᓀᔥᑕ ᑭᒋ ᓂᑖᐎᑭᑦ?
ᒋᓴᔅ ᑮ ᓇᔥᑴᐗᔑᐃᐌᐤ ᑖᐺ, ᑖᐺ, ᑭᑦ ᐃᑎᓐ, ᑮᔥᐱᓐ ᐃᓕᓕᐤ ᐁᑳ ᓂᑖᐎᑭᐃᑯᑌ ᓂᐱᓕᐤ ᓀᔥᑕ ᐊᒑᑾ, ᓇᒪᐎᓚ ᑲᑕ ᑮ ᐱᑐᑫᐌᐤ ᑭᒋᒪᓂᑐᐗ ᐅᑦ ᐅᑭᒫᐎᐎᓂᓕᒃ᙮
ᐊᓂᒪ ᐎᔮᓯᒃ ᑳ ᐅᒋ ᓂᑖᐎᑭᒪᑲᒃ ᐎᔮᓯᐗᓐ; ᓀᔥᑕ ᐊᓂᒪ ᐊᒑᑯᒃ ᑳ ᐅᒋ ᓂᑖᐎᑭᒪᑲᒃ ᐊᒑᑯᐗᓐ᙮
ᐁᑳᐎᓚ ᒫᒪᔅᑳᑕ ᐁ ᑮ ᐃᑎᑖᓐ ᒥᓇ ᐁ ᓇᑕᐌᓕᑖᑯᓯᔦᒃ ᑭᒋ ᓂᑖᐎᑭᔦᒃ᙮
ᐙ ᐃᔑᓚᐌᑭ ᐁᑯᑕ ᐁᔑᓚᐌᒃ, ᑭ ᐯᑌᓐ ᒫᑲ ᐁ ᐱᒬᐌᔅᑎᒃ, ᒫᑲ ᓇᒪᐎᓚ ᑭ ᑭᔅᑫᓕᑌᓐ ᑖᓐᑌ ᐌᒋᐸᓕᒃ, ᓀᔥᑕ ᑖᓐᑌ ᐁᔅᐸᓕᒃ: ᐁᑯ ᑖᐱᔅᑯᒡ ᐁᑎᑦ ᒥᓯᐌ ᑕᑐ ᐊᐌᓇ ᐊᒑᑯᒃ ᑳ ᐅᒋ ᓂᑖᐎᑭᑦ᙮
ᓂᑯᑎᒪᔅ ᐁ ᓇᔥᑴᐗᔑᐋᑦ, ᑮ ᐃᑌᐤ, ᑖᓐᑌ ᑫ ᑮ ᐃᔑ ᐃᑭᑭ ᐅᐅ ᑫᒀᓇ?
ᒋᓴᔅ ᐁ ᓇᔥᑴᐗᔑᐋᑦ, ᑮ ᐃᑌᐤ, ᑭᓚ ᓈ ᑭ ᑭᔅᑭᓄᐊᒫᑫᐎᑭᒫᐎᓐ ᐃᔅᕃᐃᓕᒃ, ᓇᒪ ᒫᑲ ᑭ ᑭᔅᑫᓕᑌᓐ ᐅᐅ ᑫᒀᓇ?
ᑖᐺ, ᑖᐺ, ᑭᑦ ᐃᑎᓐ, ᓂ ᐎᑌᓈᓐ ᐊᓂᒪ ᑳ ᑭᔅᑫᓕᑕᒫᒃ, ᓀᔥᑕ ᓂᑦ ᐋᓕᒧᑌᓈᓐ ᐊᓂᒪ ᑳ ᑮ ᐙᐸᑕᒫᒃ, ᓇᒪᐎᓚ ᒫᑲ ᑭᑦ ᐅᑎᓀᓇᐗᐤ ᓂ ᑎᐹᒋᒧᐎᓂᓈᓐ᙮
ᑮᔥᐱᓐ ᐁ ᐎᑕᒫᑕᑾᒃ ᐊᔅᑭᐎ ᑫᒀᓇ, ᐁᑳ ᒫᑲ ᐁ ᑖᐺᑕᒣᒃ, ᑖᓐᑌ ᑫ ᑭ ᐃᔑ ᑖᐺᑕᒣᒃ ᑮᔥᐱᓐ ᐎᑕᒫᑕᑾᑫ ᑭᒋᑭᔑᑳᐎ ᑫᒀᓇ?
ᓀᔥᑕ ᒫᑲ ᓇᒪᐎᓚ ᐊᐌᓇ ᐅᒋ ᐅᐱᔅᑲᐤ ᑭᒋᑭᔑᑯᒃ, ᐱᑯ ᐊᓇ ᑭᒋᑭᔑᑯᒃ ᑳ ᑮ ᐅᒋ ᐯᒋ ᓛᔑᑦ ᑭᒋᑭᔑᑯᒃ, ᐃᓕᓕᐎᑯᓯᓵᓐ ᐅᑎ ᑭᒋᑭᔑᑯᒃ ᑳ ᐃᑖᑦ᙮
ᑖᐱᔅᑯᒡ ᓀᔥᑕ ᒧᓯᔅ ᑳ ᑮ ᐃᔑ ᐅᐱᓈᑦ ᒥᔑᑭᓀᐱᑾ ᐸᑾᑕᔅᑲᒥᑳᒃ, ᐁᑯ ᑖᐱᔅᑯᒡ ᑫ ᐃᔑ ᐅᐱᓈᑲᓂᐎᑦ ᐃᓕᓕᐎᑯᓯᓵᓐ:
ᒥᓯᐌ ᑕᑐ ᐊᐌᓕᐗ ᑳ ᑖᐺᔦᓕᒥᑯᑦ ᐁᑳ ᑭᒋ ᓂᔑᐗᓈᑎᓯᓕᒋ, ᒫᑲ ᑭᒋ ᐋᔮᓕᒋ ᑳᑭᑫ ᐱᒫᑎᓯᐎᓂᓕᐤ᙮
ᐌᓴ ᑭᒋᒪᓂᑐ ᐁᔅᐱᒋ ᓵᑭᑖᑦ ᐊᔅᑭᓕᐤ, ᑮ ᒥᓕᐌᐤ ᑳ ᐯᔭᑯᓕᒋ ᐅᑯᓯᓴ, ᒥᓯᐌ ᑕᑐ ᐊᐌᓕᐗ ᑳ ᑖᐺᔦᓕᒫᓕᒋ ᐁᑳ ᑭᒋ ᓂᔑᐗᓈᑎᓯᓕᒋ, ᒫᑲ ᑭᒋ ᐋᔮᓕᒋ ᑳᑭᑫ ᐱᒫᑎᓯᐎᓂᓕᐤ᙮
ᐌᓴ ᑭᒋᒪᓂᑐ ᓇᒪᐎᓚ ᐅᒋ ᐯᒋᑎᔕᐌᐤ ᐅᑯᓯᓴ ᑭᒋ ᓂᔑᐗᓈᒋᑕᒥᓕᒋ ᐊᔅᑭᓕᐤ; ᒫᑲ ᐎᓚ ᑭᒋ ᐅᒋ ᐱᒫᒋᑖᓂᐗᒃ ᐊᔅᑭ᙮
ᐊᓇ ᑳ ᑖᐺᔦᓕᒫᑦ ᓇᒪᐎᓚ ᓂᔑᐗᓈᒋᒪᐤ: ᒫᑲ ᐊᓇ ᐁᑳ ᑳ ᑖᐺᔦᓕᒫᑦ ᐋᔕᔾ ᓂᔑᐗᓈᒋᒪᐤ, ᐁᑳ ᐁ ᐅᒋ ᑖᐺᔦᓕᑕᒸᑦ ᐅᑦ ᐃᔑᓂᑳᓱᐎᓂᓕᐤ ᑳ ᐯᔭᑯᓕᒋ ᐅᑯᓯᓴ ᑭᒋᒪᓂᑐ᙮
ᐁᐗᑯ ᐅᒪ ᒫᑲ ᓂᔑᐗᓈᒋᑕᒧᐎᓐ, ᐙᔅᑌᐎᓐ ᐁ ᑮ ᑕᑯᔑᓄᒪᑲᒃ ᐊᔅᑮᒃ, ᐃᓕᓕᐗᒃ ᒫᑲ ᐊᐙᓯᑌ ᑮ ᓵᑭᑖᐗᒃ ᐗᓂᑎᐱᔅᑭᓯᐎᓂᓕᐤ ᐃᔥᐱᔥ ᐙᔅᑌᐎᓂᓕᐤ, ᐁ ᒫᓛᑕᓂᓕᑭ ᐅᑦ ᐋᔨᑎᐎᓂᐗᐗ᙮
ᐌᓴ ᒥᓯᐌ ᑕᑐ ᐊᐌᓇ ᑳ ᒪᒋᑐᑕᒃ, ᐸᒀᑕᒻ ᐙᔅᑌᐎᓂᓕᐤ, ᓇᒪᐎᓚ ᓀᔥᑕ ᐯᒋ ᓈᑕᒻ ᐙᔅᑌᐎᓂᓕᐤ, ᐁᑳ ᑭᒋ ᑭᔅᑫᓕᒋᑳᑌᓕᑭ ᐅᑦ ᐋᔨᑎᐎᓇ᙮
ᐊᓇ ᒫᑲ ᑳ ᑐᑕᒃ ᑖᐺᐎᓂᓕᐤ ᐯᒋ ᓈᑕᒻ ᐙᔅᑌᐎᓂᓕᐤ, ᑭᒋ ᓄᑯᑖᓂᐗᓂᓕᑭ ᐅᑦ ᐋᔨᑎᐎᓇ, ᑭᒋᒪᓂᑐᐗ ᐁ ᐃᑌᓕᑕᒥᓕᒋ ᐁ ᑐᑕᒃ᙮ᒋᓴᔅ ᓀᔥᑕ ᒑᓐ
ᑳ ᐳᓂᐸᓕᑭ ᐅᐅ ᒋᓴᔅ ᑮ ᐯᒋ ᐃᑐᑌᐤ ᓀᔥᑕ ᐅ ᑭᔅᑭᓄᐊᒪᐙᑲᓇ ᒎᑎᐊ ᐊᔅᑮᒃ; ᐁᑯᑕ ᒫᑲ ᐙᒋᑕᔑᑫᒫᑦ, ᓀᔥᑕ ᓯᐃᑲᐋᑖᑫᑦ᙮
ᒑᓐ ᓀᔥᑕ ᑮ ᓯᑲᐋᑖᑫᐸᓐ ᐃᓇᓂᒃ, ᑭᔑᐙᒃ ᓭᓕᒥᒃ, ᐁ ᒥᒉᓂᓕᒃ ᓂᐱᓕᐤ ᐊᓐᑕ: ᑮ ᐯᒋ ᐃᑐᑌᐗᒃ ᒫᑲ, ᓀᔥᑕ ᑮ ᓯᑲᐋᑕᐗᐗᒃ᙮
ᐌᓴ ᒑᓐ ᓇᒪᐎᓚ ᐁᔥᑾ ᑮ ᐃᔑ ᐌᐱᓇᐤ ᑭᐸᐅᑐᐎᑲᒥᑯᒃ᙮
ᓀᔥᑕ ᒫᑲ ᐁ ᐯᒋ ᓈᑖᒋᒃ ᒐᓇ, ᑮ ᐃᑌᐗᒃ, ᕌᐸᐃ, ᐊᓇ ᑳ ᑮ ᐎᒉᐎᔉ ᐊᑳᒥᒃ ᒐᕐᑕᓂᒃ, ᐊᓇ ᑳ ᑮ ᑎᐹᒋᒪᑦ, ᒫᑎᑳ, ᐊᐗ ᓯᑲᐋᑖᑫᐤ, ᓀᔥᑕ ᐯᒋ ᓈᑎᑯ ᒥᓯᐌ ᐃᓕᓕᐗ᙮
ᒑᓐ ᐁ ᓇᔥᑴᐗᔑᐃᐌᑦ, ᑮ ᐃᑗᐤ, ᓇᒪᐎᓚ ᑫᒀᓕᐤ ᑲᑕ ᑮ ᐋᔭᐤ ᐃᓕᓕᐤ ᑮᔥᐱᓐ ᐁᑳ ᑭᒋᑭᔑᑯᒃ ᐅᒋ ᒥᓛᑲᓂᐎᑌ᙮
ᑭᓚᐗᐤ ᑫᒋᐙᒃ ᑭ ᑭᔅᑫᓕᑌᓇᐗᐤ ᐁ ᑮ ᐃᑗᔮᓐ, ᓇᒪᔦᐤ ᓂᓚ ᙭, ᒫᑲ ᓂᑳᓐ ᓂᑦ ᐃᑎᔕᐅᑳᐎᓐ᙮
ᐊᓇ ᑳ ᐋᔭᐙᑦ ᐅᔥᑭᔅᑴᐙᓇ, ᐁᐗᑯ ᐅᔥᑭᔅᑴᐌᐤ: ᒫᑲ ᐅᔥᑭᔅᑴᐌᐤ ᐅᑐᑌᒪ ᑳ ᓂᐸᐎᓕᒋ ᓀᔥᑕ ᑳ ᐯᑖᑯᑦ, ᓈᔅᐱᒡ ᒥᓜᓕᑕᒥᓕᐗ ᐁ ᐯᑕᐙᓕᒋ ᐅᔥᑭᔅᑴᐌᐗ: ᐁᐗᑯ ᐅᒪ ᒫᑲ ᓂ ᒥᓚᐙᑕᒧᐎᓐ ᑎᐱᐸᓕᐤ᙮
ᐎᓚ ᔮᓕᑌᓪ ᑲᑕ ᐊᑎ ᑭᔅᑌᓕᑖᑯᓯᐤ, ᓂᓚ ᒫᑲ ᓂ ᑳ ᐊᑎ ᐋᐱᔅᑌᓕᑖᑯᓯᓐ᙮ᐊᓇ ᐃᔥᐱᒥᒃ ᑳ ᐅᒋᑦ
ᐊᓇ ᐃᔥᐱᒥᒃ ᑳ ᐅᒌᑦ ᐊᐙᓯᑌ ᐃᔅᐯᓕᑖᑯᓯᐤ ᐃᔥᐱᔥ ᒥᓯᐌ: ᐊᓇ ᐊᔅᑮᒃ ᑳ ᐅᒌᑦ, ᐊᔅᑭᐎ ᐃᑖᑎᓯᐤ, ᓀᔥᑕ ᐊᔅᑭᓕᐤ ᐋᓕᒧᑕᒻ: ᐊᓇ ᑭᒋᑭᔑᑯᒃ ᑳ ᐅᒌᑦ ᐊᐙᓯᑌ ᐃᔅᐯᓕᑖᑯᓯᐤ ᐃᔥᐱᔥ ᒥᓯᐌ᙮
ᐊᓂᐁᓕᐤ ᒫᑲ ᑳ ᑮ ᐙᐸᑕᒃ ᓀᔥᑕ ᑳ ᑮ ᐯᑕᒃ ᐁᐗᑴᓕᐤ ᑳ ᑎᐹᑐᑕᒃ; ᓇᒪᐎᓚ ᐊᐌᓇ ᒫᑲ ᐅᑎᓇᒬᐤ ᐅ ᑎᐹᒋᒧᐎᓂᓕᐤ᙮
ᐊᓇ ᑳ ᑮ ᐅᑎᓇᒸᑦ ᐅ ᑎᐹᒋᒧᐎᓂᓕᐤ ᓱᑲᔅᑕᐤ ᑭᒋᒪᓂᑐᐗ ᐁ ᑖᐺᐎᓂᐎᓕᒋ᙮
ᐌᓴ ᐊᓇ ᑳ ᐃᑎᔕᐅᑯᑦ ᑭᒋᒪᓂᑐᐗ, ᐋᔭᒥᐌᐤ ᑭᒋᒪᓂᑐᐗ ᐅᑦ ᐋᔭᒥᐎᓂᓕᐗ: ᐌᓴ ᑭᒋᒪᓂᑐᐗ ᓇᒪᐎᓚ ᑎᐯᓕᑕᒫᑯ ᐊᒑᑾ᙮
ᐅᑖᐎᒪᐤ ᓵᑭᐁᐤ ᐅᑯᓯᓯᒫᐗ, ᓀᔥᑕ ᑮ ᐸᑭᑎᓇᒻ ᒥᓯᐌ ᑫᒀᓇ ᐅᒋᒌᓕᒃ᙮
ᐊᓇ ᑳ ᑖᐺᔦᓕᒫᑦ ᐅᑯᓯᓯᒫᐗ ᐋᔭᐤ ᑳᑭᑫ ᐱᒫᑎᓯᐎᓂᓕᐤ: ᐊᓇ ᒫᑲ ᐁᑳ ᑳ ᑖᐺᑕᐙᑦ ᐅᑯᓯᓯᒫᐗ ᓇᒪᐎᓚ ᑲᑕ ᐙᐸᑕᒻ ᐱᒫᑎᓯᐎᓂᓕᐤ; ᒫᑲ ᑭᒋᒪᓂᑐᐗ ᐅᑦ ᐊᑯᓚᐌᓯᐎᓂᓕᐤ ᒫᑕᑯᔅᑳᑯᐌᐤ᙮
ᒋᓴᔅ ᐊᔭᒥᐁᐤ ᐃᔅᑴᐗ ᓴᒣᕆᐊ ᑳ ᐅᒋᑦ
ᐃᔅᐱ ᒫᑲ ᑌᐯᓕᒋᑫᑦ ᑫᔅᑫᓕᑕᒻ ᐸᕋᓯᔭ ᐁ ᑮ ᐯᑕᒥᓕᒋ ᒋᓴᓴ ᐊᐙᓯᑌ ᒥᒉᑦ ᐁ ᑮ ᑭᔅᑭᓄᐊᒪᐙᑲᓂᑫᓕᒋ ᓀᔥᑕ ᓯᑲᐋᑕᐙᓕᒋ ᐃᔥᐱᔥ ᒑᓐ,
(ᐋᑕ ᒋᓴᔅ ᑫᒋᐙᒃ ᐁᑳ ᐁ ᑮ ᓯᑲᐋᑖᑫᑦ, ᒫᑲ ᐅ ᑭᔅᑭᓄᐊᒪᐙᑲᓇ)᙮
ᑮ ᓇᑲᑕᒻ ᒎᑎᐊᐃᓕᐤ, ᓀᔥᑕ ᐁ ᑭᑐᑌᑦ, ᒥᓇ ᑮ ᐃᑐᑌᐤ ᑳᓖᓖᒃ᙮
ᔮᓕᑌᓪ ᒫᑲ ᑮ ᔖᐳᑕᐌᔥᑲᒻ ᓴᒣᕆᔭᐃᓕᐤ᙮
ᐁᑯ ᐌᑎᑕᒃ ᐃᑖᐎᓂᓕᐤ ᓴᒣᕆᔭᐃᒃ, ᓴᐃᑳᕐ ᑳ ᐃᔑᓂᑳᑌᓕᒃ, ᑭᔑᐙᒃ ᐊᓂᐁᓕᐤ ᐊᔅᑭᓕᐤ ᒉᑲᑉ ᑳ ᑮ ᒥᓛᑦ ᐅᑯᓯᓴ ᒍᓯᐸ᙮
ᒉᑲᑉ ᐅ ᒧᓇᐃᐹᓐ ᒫᑲ ᐊᓐᑕ ᑮ ᐃᑕᑾᓂᓕᐤ᙮ ᒋᓴᔅ ᒫᑲ ᐁ ᐋᔦᔅᑯᓯᑦ ᐁ ᑮ ᐱᒧᑌᑦ, ᑮ ᓇᐊᐱᐤ ᒧᓈᐃᐹᓂᒃ: ᓈᓐᑕᐤ ᒫᑲ ᑮ ᐋᐱᑕ ᑭᔑᑳᓕᐤ᙮
ᐯᒋ ᐃᑐᑌᐤ ᒫᑲ ᐃᔅᑴᐤ ᓴᒣᕆᔭᐃᒃ ᐁ ᐅᒌᑦ ᑭᒋ ᐃᔅᑾᐱᑫᐱᑕᒃ ᓂᐱᓕᐤ: ᒋᓴᔅ ᐃᑌᐤ, ᒥᓇᐃᓐ᙮
(ᐌᓴ ᐅ ᑭᔅᑭᓄᐊᒪᐙᑲᓇ ᑮ ᐃᑐᑌᓕᐗ ᐃᑖᐎᓂᒃ ᑭᒋ ᐊᑖᐌᓕᒋ ᒥᒋᒥᓕᐤ᙮)
ᐁᑯ ᐃᔅᑴᐤ ᓴᒣᕆᔭᐃᒃ ᑳ ᐅᒌᑦ ᐁᑖᑦ, ᑖᓐᑌ ᐌᒋ ᓇᑐᑕᒪᐎᔭᓐ ᑭᒋ ᒥᓇᐃᑖᓐ, ᑭᓚ ᐁ ᒎᐎᔭᓐ, ᓂᓚ ᒫᑲ ᐁ ᓴᒣᕆᔭ ᐃᔅᑴᐎᔮᓐ? ᐌᓴ ᒎᐗᒃ ᓇᒪᐎᓚ ᐅᑐᑌᒥᒣᐗᒃ ᓴᒣᕆᔭ ᐃᓕᓕᐗ᙮
ᒋᓴᔅ ᐁ ᓇᔥᑴᐗᔑᐋᑦ, ᑮ ᐃᑌᐤ, ᑮᔥᐱᓐ ᑭ ᑭᔅᑫᓕᑕᒧᐙᐸᓀ ᑭᒋᒪᓂᑐ ᐅ ᒥᓕᐌᐎᓐ, ᓀᔥᑕ ᐊᐌᓇ ᐊᓇ ᑳ ᐃᑎᔉ, ᒥᓇᐃᓐ; ᑭ ᑳ ᑮ ᓇᑐᑕᒪᐙᑖᔾ, ᑭ ᑳ ᑮ ᒥᓕᑯᑖᔾ ᒫᑲ ᐱᒪᑎᓯᐎ ᓂᐱᓕᐤ᙮
ᐃᔅᑴᐤ ᐃᑌᐤ, ᐅᑭᒪᐤ, ᓇᒪ ᑫᒀᓐ ᑭᑦ ᐋᔮᓐ ᑭᒋ ᐃᔅᒀᐱᑫᐱᒋᑳᑫᔭᓐ, ᒧᓇᐃᐹᓐ ᒫᑲ ᓛᐎᓈᒀᑖᑲᓐ: ᑖᓐᑌ ᒫᑲ ᐌᒋ ᐋᔮᔭᓐ ᐊᓂᒪ ᐱᒫᑎᓯᐎ ᓂᐱ?
ᐊᐙᓯᑌ ᓈ ᑭ ᑭᔅᑌᓕᑖᑯᓯᓐ ᐃᔥᐱᔥ ᓄᑖᐎᓈᓐ ᒉᑲᑉ, ᑳ ᑮ ᒥᓕᔭᒥᑦ ᒧᓇᐃᐹᓂᓕᐤ, ᓀᔥᑕ ᐎᓚ ᑫᒋᐙᒃ ᑳ ᑮ ᐅᒋ ᒥᓂᑴᑦ, ᓀᔥᑕ ᐅᑦ ᐊᐙᔑᒥᔕ, ᓀᔥᑕ ᐅᑦ ᐊᐗᑳᓂᒪ?
ᒋᓴᔅ ᐁ ᓇᔥᑴᐗᔑᐋᑦ, ᑮ ᐃᑌᐤ, ᑕᑐ ᐊᐌᓇ ᑳ ᒥᓂᑴᑦ ᐅᒣᓕᐤ ᓂᐱᓕᐤ ᒥᓇ ᑲᑕ ᓄᑌᔮᐸᑴᐤ:
ᒫᑲ ᑕᑐ ᐊᐌᓇ ᑫ ᒥᓂᑴᑦ ᐊᓂᐁᓕᐤ ᓂᐱᓕᐤ ᑫ ᒥᓚᒃ ᓇᒪᐎᔅᑳᑦ ᑲᑕ ᓄᑌᔮᐸᑴᐤ; ᒫᑲ ᓂᐱᓕᐤ ᑫ ᒥᓚᒃ ᑲᑕ ᐱᒋᔅᑳᑯ ᐁ ᒧᓇᐃᐹᓂᐗᓂᓕᒃ, ᐁ ᒧᔅᑭᒋᐗᓂᓕᒃ ᑭᒋ ᐅᒋ ᑳᑭᑫ ᐱᒫᑎᓰᑦ᙮
ᐃᔅᑴᐤ ᐃᑌᐤ, ᐅᑭᒪᐤ, ᒥᓕᓐ ᐅᒪ ᓂᐱ, ᐁᑳ ᑭᒋ ᓄᑌᔮᐸᑴᔮᓐ, ᐁᑳ ᓀᔥᑕ ᐅᑕ ᑭᒋ ᐯᒋ ᐃᔅᒀᐱᑫᐱᒋᑫᔮᓐ᙮
ᒋᓴᔅ ᐃᑌᐤ, ᒫᒑ, ᓇᑐᒻ ᑭ ᓈᐯᒻ, ᐯᒋ ᐃᑐᑌ ᒫᑲ᙮
ᐃᔅᑴᐤ ᐁ ᓇᔥᑴᐗᔑᐃᐌᑦ, ᑮ ᐃᑗᐤ, ᓇᒪᐎᓚ ᓂᑦ ᐅᓈᐯᒥᓐ᙮ᒋᓴᔅ ᑮ ᐃᑌᐤ, ᒀᔭᔉ ᑭᑦ ᐃᑣᓐ, ᓇᒪᐎᓚ ᓂᑦ ᐅᓈᐯᒥᓐ, ᐁ ᐃᑗᔭᓐ:
ᐃᔅᑴᐤ ᐃᑌᐤ, ᐅᑭᒪᐤ, ᓂ ᐙᐸᑌᓐ ᐁ ᐅᑭᔅᑭᐙᐃᑫᐎᔭᓐ᙮
ᓄᑖᐎᓈᓇᒃ ᑮ ᐋᔭᒥᐁᔅᑖᑫᐗᒃ ᐅᑕ ᐗᒌᒃ; ᑭᓚᐗᐤ ᒫᑲ ᑭᑦ ᐃᑣᓇᐗᐤ, ᒋᕉᓴᓚᒥᒃ ᐁᑯᑕ ᐃᓕᓕᐗᒃ ᑫ ᐃᔑ ᐋᔭᒥᐁᔅᑖᑫᐙᔅᐸᓐ᙮
ᒋᓴᔅ ᐃᑌᐤ, ᐃᔅᑴᐤ, ᑖᐺᑖᐎᓐ, ᑎᐹᔨᑲᓐ ᐱᓯᒧᑳᓂᒃ ᐹᐸᓕᐤ, ᐃᔅᐱ ᐁᑳ ᐅᑕ ᐗᒌᒃ, ᐁᑳ ᓀᔥᑕ ᒋᕉᓴᓚᒥᒃ ᑫ ᐋᔭᒥᐁᔅᑕᐌᒃ ᐅᑖᐎᒪᐤ᙮
ᑭᑦ ᐋᔭᒥᐃᔅᑌᓇᐗᐤ ᐊᓂᒪ ᐁᑳ ᑳ ᑭᔅᑫᓕᑕᒣᒃ; ᓂᓚᓈᓐ ᓂ ᑭᔅᑫᓕᑌᓈᓐ ᐊᓂᒪ ᑳ ᐋᔭᒥᐁᔅᑕᒫᒃ: ᐌᓴ ᐱᒫᒋᐃᐌᐎᓐ ᒎᐗᒃ ᐁᑯᑕ ᐌᒋᒪᑲᒃ᙮
ᒫᑲ ᐹᐸᓕᐤ ᑎᐹᔨᑲᓐ ᐱᓯᒧᑳᓂᒃ, ᐋᔕᔾ ᒫᑲ ᐊᓄᒡ, ᐃᔅᐱ ᐊᓂᑭ ᑖᐺ ᐅᑖᔭᒥᐊᐗᒃ ᑫ ᓇᐗᑮᔅᑕᐙᒋᒃ ᐅᑖᐎᒫᐗ ᐊᒑᑯᒃ ᓀᔥᑕ ᑖᐺᐎᓂᒃ: ᐌᓴ ᐅᑖᐎᒪᐤ ᓇᑕᐌᓕᒣᐤ ᐊᓂᐃ ᑐᐎ ᑭᒋ ᓇᐗᑮᔅᑖᑯᑦ᙮
ᑭᒋᒪᓂᑐ ᐊᒑᑯᐎᐤ: ᐊᓂᑭ ᓀᔥᑕ ᑳ ᓇᐗᑮᔅᑕᐙᒋᒃ ᔮᓕᑌᓪ ᑲᑕ ᓇᐗᑮᔅᑕᐌᐸᓇᒃ ᐊᒑᑯᒃ ᓀᔥᑕ ᑖᐺᐎᓂᒃ᙮
ᐃᔅᑴᐤ ᐃᑌᐤ, ᓂ ᑭᔅᑫᓕᑌᓐ ᒥᓵᔭᔅ ᑭᒋ ᑕᑯᔑᒃ, ᙭ ᑳ ᐃᔑᓂᑳᑖᑲᓂᐎᑦ: ᐃᔅᐱ ᑕᑯᔑᑫ, ᒥᓯᐌ ᑫᒀᓇ ᓂ ᑳ ᐎᑕᒫᑯᓈᓐ᙮
ᒋᓴᔅ ᐃᑌᐤ, ᓂᓚ ᑳ ᐋᔭᒥᐃᑖᓐ ᐁᐗᒀᓇ ᑳ ᐋᐎᔮᓐ᙮
ᐁᑯ ᒣᒀᒡ ᑮ ᑕᑯᔑᓂᓕᐗ ᐅ ᑭᔅᑭᓄᐊᒪᐙᑲᓇ, ᑮ ᒫᒪᔅᑳᑕᒥᓕᐗ ᒫᑲ ᐁ ᐎᒋᐋᔭᒥᒫᑦ ᐊᓂᐃ ᐃᔅᑴᐗ: ᐁᓕᐌᒃ ᒫᑲ ᓇᒪᐎᓚ ᐊᐌᓇ ᐅᒋ ᐃᑗᐤ, ᑫᒀᓐ ᓀᑕᐌᓕᑕᒪᓐ? ᓀᔥᑕᐱᑯ, ᑫᒀᓐ ᐌᒋ ᐎᒋᐋᔭᒥᒪᑦ?
ᐁᑯ ᐃᔅᑴᐤ ᓀᑲᑕᒃ ᐅ ᒀᐱᑳᑲᓐ, ᑮ ᐃᑐᑌᐤ ᒫᑲ ᐃᑖᐎᓂᒃ, ᓀᔥᑕ ᐃᑌᐤ ᐃᓕᓕᐗ,
ᐋᔅᑕᒥᑐᒃ, ᐯᒋ ᐙᐸᒥᒃ ᐃᓕᓕᐤ, ᑳ ᑮ ᐎᑕᒫᐎᑦ ᒥᓯᐌ ᑫᒀᓇ ᑳ ᑮ ᐯᒋ ᑐᑕᒶᒃ: ᓇᒪ ᓈ ᐁᐗᑯ ᐊᐗ ᙭?
ᐁᑯ ᐌᓚᐎᒋᒃ ᐃᑖᐎᓂᒃ ᐅᒋ, ᓀᔥᑕ ᑮ ᐯᒋ ᐅᑎᑌᐗᒃ᙮
ᒣᒀᒡ ᐅᒪ ᐅ ᑭᔅᑭᓄᐊᒪᐙᑲᓇ ᑮ ᔑᑭᒥᑯ, ᐁ ᐃᑗᓕᒋ, ᐅᑭᒪᐤ, ᒥᒋᓱ᙮
ᒫᑲ ᑮ ᐃᑌᐤ, ᓂᑦ ᐋᔮᓐ ᒥᒋᒻ ᑭᒋ ᒥᒋᔮᓐ ᐁᑳ ᑳ ᑭᔅᑫᓕᑕᒣᒃ ᑭᓚᐗᐤ᙮
ᐁᐗᑯ ᐌᒋ ᐁᑎᑐᒋᒃ ᑭᔅᑭᓄᐊᒪᐙᑲᓇᒃ, ᑮ ᐯᑣᑯ ᓈ ᐊᐌᓕᐗ ᑫ ᒥᒋᑦ?
ᒋᓴᔅ ᐃᑌᐤ, ᐁᐗᑯ ᓂ ᒥᒋᒥᒻ ᑭᒋ ᑐᑕᒶᒃ ᐅᑦ ᐃᑌᓕᑕᒧᐎᓐ ᐊᓇ ᑳ ᑮ ᐯᒋᑎᔕᐅᑦ, ᓀᔥᑕ ᑭᒋ ᑭᔑᑖᐗᒃ ᐅᑦ ᐊᑑᔅᑫᐎᓐ᙮
ᓇᒪ ᓈ ᑭᑦ ᐃᑣᓇᐗᐤ, ᑫᔮᐸᒡ ᓀᐤ ᐱᓯᒶ, ᐁᑯ ᑫ ᐅᑎᒋᐸᓕᒃ ᑭᒋ ᒪᐗᒋᒋᑳᓂᐗᒃ? ᒫᑎᑲ, ᑭᑦ ᐃᑎᓇᐗᐤ, ᑕᔅᑕᓵᐱᒃ, ᑲᓇᐙᐸᑕᒧᒃ ᒫᑲ ᓂᑖᐎᑭᒋᑲᓇ; ᐌᓴ ᐋᔕᔾ ᐙᐸᐗ ᑭᒋ ᒪᐗᒋᒋᑳᓂᐗᒃ᙮
ᐊᓇ ᒫᑲ ᑳ ᒪᓂᔑᑫᑦ ᐅᑎᓇᒻ ᑎᐸᐊᒫᑯᓯᐎᓂᓕᐤ, ᓀᔥᑕ ᒪᐗᒋᑕᐤ ᓂᑖᐎᑭᑖᑲᓇ ᑭᒋ ᐅᒋ ᑳᑭᑫ ᐱᒫᑎᓰᑦ: ᑖᐱᔅᑯᒡ ᐊᓇ ᑳ ᐸᑭᑎᓂᑫᑦ ᓀᔥᑕ ᐊᓇ ᑳ ᒪᓂᔑᑫᑦ ᑭᒋ ᒥᓚᐙᑕᑭᒃ᙮
ᐁᑯᑕ ᐅᑕ ᑌᐱᐸᓕᒃ ᐊᓂᒪ ᐃᑗᐎᓐ, ᐯᔭᒃ ᐸᑭᑎᓂᑫᐤ, ᑯᑕᒃ ᒫᑲ ᒪᓂᔑᑫᐤ᙮
ᑭ ᑮ ᐃᑎᔕᐅᑎᓇᐗᐤ ᑭᒋ ᒪᓂᔕᒣᒃ ᐊᓂᒪ ᐁᑳ ᑳ ᐅᒋ ᐋᓕᒥᑲᒣᒃ: ᑯᑕᑭᔭᒃ ᐃᓕᓕᐗᒃ ᑮ ᐊᑑᔅᑫᐗᒃ, ᑭᓚᐗᐤ ᒫᑲ ᑭᑦ ᐋᔮᒧᐙᓇᐗᐤ ᐅᑦ ᐊᑑᔅᑫᐎᓂᐗᐗ᙮
ᒥᒉᑦ ᒫᑲ ᓴᒣᕆᔭ ᐃᓕᓕᐗᒃ ᐊᓂᒪ ᐃᑖᐎᓂᒃ ᑳ ᐃᑖᒋᒃ ᑮ ᑖᐺᔦᓕᒣᐗᒃ ᐃᔅᑴᐗ ᐅᑦ ᐋᔭᒥᐎᓂᓕᐗ ᐅᒋ, ᑳ ᑮ ᐃᑗᓕᒋ, ᓂ ᑮ ᐎᑕᒫᒃ ᒥᓯᐌ ᑫᒀᓇ ᑳ ᑮ ᐯᒋ ᑐᑕᒶᒃ᙮
ᐃᔅᐱ ᒫᑲ ᓴᒣᕃᔭ ᐃᓕᓕᐗ ᐌᑎᑎᑯᑦ, ᑮ ᓇᑐᑕᒫᑯ ᑭᒋ ᐎᒋᑕᔑᑫᒫᑦ: ᐁᑯᑕ ᒫᑲ ᑌᔑᑫᑦ ᓂᔓ ᑭᔑᑳᐗ᙮
ᓀᔥᑕ ᐊᐙᓯᑌ ᒥᒉᑦ ᑮ ᑖᐺᑕᒶᒃ ᐎᓚ ᑫᒋᐙᒃ ᐅᑦ ᐋᔭᒥᐎᓂᓕᐤ ᐅᒋ;
ᓀᔥᑕ ᑮ ᐃᑌᐗᒃ ᐃᔅᑴᐗ, ᐁᑯ ᑎᐋᐺᑕᒫᒃ, ᓇᒪᐎᓚ ᑭᓚ ᑭᑦ ᐃᑗᐎᓐ ᐅᒋ: ᐌᓴ ᓂᓚᓈᓐ ᑫᒋᐙᒃ ᓂ ᑮ ᐯᑕᐙᓈᓐ, ᓀᔥᑕ ᓂ ᑭᔅᑫᓕᑌᓈᓐ ᐊᐗ ᑖᐺ ᐁᐗᒀᓇ ᙭, ᑳ ᐱᒫᒋᑖᑦ ᐊᔅᑭᓕᐤ᙮ᒋᓴᔅ ᒥᓇᐙᒋᐁᐤ ᑭᒋ ᐃᓕᓕᐤ ᐅᑯᓯᓴ
ᑳ ᓂᔓ ᑭᔑᑳᓕᒃ ᒫᑲ ᐊᓐᑕ ᑮ ᐅᒋ ᑭᑐᑌᐤ, ᓀᔥᑕ ᑮ ᐃᑐᑌᐤ ᑳᓕᓕᒃ᙮
ᐌᓴ ᒋᓴᔅ ᑫᒋᐙᒃ ᑮ ᐃᑗᐤ, ᐅᑭᔅᑭᐙᐃᑫᐤ ᓇᒪᐎᓚ ᐋᔭᐤ ᑭᔅᑌᓕᑖᑯᓯᐎᓂᓕᐤ ᐎᓚ ᑎᐱᓚᐌ ᐅᑦ ᐊᔅᑮᒃ᙮
ᐃᔅᐱ ᒫᑲ ᑌᑯᔑᒃ ᑳᓕᓕᒃ, ᑳᓕᓕ ᐃᓕᓕᐗ ᑮ ᒥᓜᓕᒥᑯ, ᐁ ᑮ ᐙᐸᑕᒥᓕᒋ ᒥᓯᐌ ᑫᒀᓇ ᑳ ᑮ ᑐᑕᒃ ᒋᕉᓴᓚᒥᒃ ᒣᒀᒡ ᑳ ᒪᑯᔖᓂᐗᓂᓕᒃ: ᐌᓴ ᐎᓚᐗᐤ ᓀᔥᑕ ᑮ ᐃᑐᑌᐗᒃ ᐁ ᒪᑯᔖᓂᐗᓂᓕᒃ᙮
ᐁᑯ ᒋᓴᔅ ᒥᓇ ᑌᑯᔑᒃ ᑫᓇᐃᒃ ᑳᓕᓕᒃ, ᐃᑕ ᑳ ᑮ ᔓᒥᓇᐳᐎᑖᑦ ᓂᐱᓕᐤ᙮ ᑮ ᐃᑖᐤ ᒫᑲ ᑭᒋᐃᓕᓕᐤ, ᐅᑯᓯᓴ ᐁ ᐋᑯᓯᓕᒋ ᑲᐸᕐᓀᔭᒥᒃ᙮
ᐃᔅᐱ ᐱᐁᑕᒃ ᒋᓴᓴ ᐁ ᑮ ᐯᒋ ᐃᑐᑌᓕᒋ ᑳᓕᓖᒃ ᒎᑎᐊᐃᒃ ᐅᒋ, ᑮ ᓈᑌᐤ, ᓀᔥᑕ ᑮ ᓇᑐᑕᒪᐌᐤ ᑭᒋ ᐯᒋ ᒥᓂᐙᒋᐋᓕᒋ ᐅᑯᓯᓴ: ᐌᓴ ᑫᑳᑦ ᑮ ᓂᐱᓕᐗ᙮
ᑭᒋᐃᓕᓕᐤ ᐃᑌᐤ, ᐅᑭᒪᐤ, ᐯᒋ ᐃᑐᑌ ᐸᒧᔑ ᓂᐱᑦ ᓂᑦ ᐊᐙᔑᒥᔥ᙮
ᒋᓴᔅ ᐃᑌᐤ, ᑭᐌ, ᐱᒫᑎᓯᐤ ᑭᑯᓯᔅ᙮ᐊᓇ ᐃᓕᓕᐤ ᒫᑲ ᑮ ᑖᐺᑕᒬᐤ ᐋᔭᒥᐎᓂᓕᐤ ᑳ ᑮ ᐃᑎᑯᒃ ᒋᓴᓴ, ᓀᔥᑕ ᑮ ᑭᐌᐤ᙮
ᐁ ᐊᑎ ᑭᐌᑦ ᒫᑲ ᐅᑦ ᐊᑑᔅᑫᓛᑲᓇ ᑮ ᓇᑭᔥᑳᑯ, ᓀᔥᑕ ᑮ ᐎᑕᒫᑯ, ᐁ ᐃᑗᓕᒋ, ᐱᒫᑎᓯᐤ ᑭᑯᓯᔅ᙮
ᐁᑯ ᑫᑴᒋᒫᑦ ᐊᓂᐁᓕᐤ ᑎᐸᔨᑲᓂᓕᐤ ᐱᓯᒪᑳᓂᒃ ᐃᔅᐱ ᑳ ᐊᑎ ᒥᓇᐙᑎᓯᓕᒋ᙮ ᑮ ᐃᑎᑯ ᒫᑲ, ᐅᑖᑯᔒᒃ ᒣᒀᒡ ᓂᔂᓱ ᑎᐹᔨᑲᓂᓕᐤ ᐱᓯᒧᑳᓂᒃ ᑮ ᓇᑲᑎᑯ ᑭᓯᓱᐎ ᐃᑖᔅᐱᓀᐎᓂᓕᐤ᙮
ᐁᑯ ᐅᑖᐎᒪᐤ ᑫᔅᑫᓕᑕᒃ ᐁ ᑮ ᐃᑭᓂᓕᒃ ᒣᑾᒡ ᐊᓂᐁᓕᐤ ᑎᐳᔨᑲᓂᓕᐤ ᐱᓯᒧᑳᓂᒃ ᑳ ᐃᑎᑯᑦ ᒋᓴᓴ, ᐱᒫᑎᓯᐤ ᑭᑯᓯᔅ: ᐁᑯ ᐎᓚ ᑎᐋᐺᑕᒃ, ᓀᔥᑕ ᒥᓯᐌ ᐁᑕᓯᓕᒋ ᐅ ᐙᔅᑳᔨᑲᓂᒥᒃ᙮
ᐁᐗᑯ ᐅᒪ ᒫᑲ ᓂᔓ ᒋᓴᔅ ᒫᒪᔅᑳᒋ ᐃᓯᒋᑫᐎᓂᓕᐤ ᑳ ᑐᑕᒃ ᐃᔅᐱ ᑳ ᑮ ᐯᒋ ᐃᑐᑌᑦ ᑳᓕᓕᒃ, ᒎᑎᐊᐃᒃ ᐅᒋ᙮
ᐁ ᒥᓇᐗᒋᐃᐗᓂᐗᒃ ᒨᓇᐃᐹᓂᒃ
ᐹᑎᒫ ᐅᒪ ᑮ ᐃᑕᑾᓂᓕᐤ ᐯᔭᒃ ᒎᐗᒃ ᐅ ᒪᑯᔐᐎᓂᐗᐤ; ᒋᓴᔅ ᒫᑲ ᑮ ᐃᑐᑌᐤ ᒋᕉᓴᓚᒥᒃ᙮
ᒋᕉᓴᓚᒥᒃ ᒫᑲ ᐃᑕᑾᓐ ᓵᑲᐃᑲᓂᔥ ᑭᔑᐙᒃ ᒫᓂᔥᒑᓂᔕᒃ ᐅᑦ ᐃᔥᒀᑌᒥᐙᒃ, ᐦᐃᑉᕉ ᐃᔑᑭᔗᐎᓂᒃ ᐯᑌᔅᑕ ᑳ ᐃᔑᓂᑳᑌᒃ, ᓂᔮᓚᓪ ᐱᔅᑭᑣᔅᑳᐃᑲᓂᔕ ᐁᑯᑕ ᐁ ᐃᑕᑾᑭ᙮
ᐱᒋ ᐅᐅ ᑮ ᐱᒥᔑᓋᒃ ᒥᒉᑦ ᐁ ᐋᑯᓯᒋᒃ, ᐁᑳ ᐁ ᐙᐱᒋᒃ, ᐁᑳ ᐁ ᓂᑖᐅᑌᒋᒃ, ᐁ ᓂᐳᐎᓈᑯᓯᒋᒃ, ᐁ ᐯᑖᒋᒃ ᑭᒋ ᐋᑕᑲᒪᐃᑳᑌᓕᒃ ᓂᐱᓕᐤ᙮
ᐌᓴ ᐁᓐᒐᓪ ᐋᔅᑲᐤ ᑮ ᐃᑐᑌᐤ ᓵᑲᐃᑲᓂᔑᒃ, ᓀᔥᑕ ᑮ ᐋᑕᑳᒪᐊᒻ ᓂᐱᓕᐤ: ᐊᓇ ᐊᐌᓇ ᒫᑲ ᓃᔥᑕᒻ ᑳ ᐸᑯᐯᑦ ᑳ ᐋᑕᑲᒪᐃᑳᑌᓕᒃ ᓂᐱᓕᐤ, ᑮ ᒥᓇᐙᒋᐋᑲᓂᐎᐤ ᐱᑯ ᐊᓂᐁᓕᐤ ᐋᑯᓯᐎᓂᓕᐤ ᑳ ᐋᔮᑦ᙮
ᐊᓐᑕ ᒫᑲ ᑮ ᐃᑖᐤ ᐯᔭᒃ ᐃᓕᓕᐤ, ᐁ ᑮ ᐋᑯᓯᑦ ᓂᔅᑐᒥᑕᓇᐤ ᔭᓇᓀᐅᔖᑉ ᐱᐴᓋ᙮
ᐃᔅᐱ ᒋᓴᔅ ᐎᐋᐸᒫᑦ ᐁ ᐱᒥᔑᓂᓕᒋ, ᓀᔥᑕ ᑫᔅᑭᓕᑕᒃ ᐋᔕᔾ ᑭᓉᔥ ᐁ ᑮ ᐋᑯᓯᓕᒋ, ᐃᑌᐤ ᑭ ᐎ ᒥᓇᐙᒋᐃᑯᓯᓐ ᓈ?
ᑮ ᓇᔥᑴᐗᔑᐃᑯ ᒫᑲ ᑳ ᐋᑯᓯᓕᒋ ᐃᓕᓕᐗ, ᐅᑭᒪᐤ, ᓇᒪᐎᓚ ᓂᑦ ᐋᔭᐗᐤ ᐊᐌᓇ ᑭᒋ ᑭᑖᓂᑦ ᓵᑲᐃᑲᓂᔑᒃ ᐃᔅᐱ ᐃᐋᑕᑲᒪᐃᑲᑌᒃ ᓂᐱ; ᒫᑲ ᒣᒀᒡ ᐁ ᐯᒋ ᐃᑐᑌᔮᓐ, ᑯᑕᒃ ᐸᑯᐯᐤ ᐸᒧᔑ ᓂᓚ᙮
ᒋᓴᔅ ᐃᑌᐤ, ᐗᓂᔥᑳ, ᐅᑎᓇ ᑭ ᓂᐯᐎᓐ, ᐱᒧᑌ ᒫᑲ᙮
ᑣᔦᒃ ᒫᑲ ᐊᓇ ᐃᓕᓕᐤ ᑮ ᒥᓇᐙᒋᐋᑲᓂᐎᐤ, ᓀᔥᑕ ᑮ ᐅᑎᓇᒻ ᐅ ᓂᐯᐎᓐ, ᑮ ᐱᒧᑌᐤ ᒫᑲ: ᐁᐗᒀᓂ ᐁ ᑭᔑᑳᒃ ᒫᑲ ᑮ ᐋᔭᒥᐁᑭᔑᑳᐤ᙮
ᐁᐗᑯ ᐌᒋ ᒎᐗᒃ ᐃᑖᒋᒃ ᐊᓂᐃ ᑳ ᑮ ᒥᓇᐙᒋᐋᑲᓂᐎᓕᒋ, ᐊᓄᒡ ᐋᔭᒥᐁᑭᔑᑲᐤ: ᓇᒪᐎᓚ ᐅᓚᔓᐌᓕᑖᑾᓐ ᑭᒋ ᐱᒥᐎᑖᔭᓐ ᑭ ᓂᐯᐎᓐ᙮
ᑮ ᓇᔥᑴᐗᔑᐁᐤ, ᐊᓇ ᑳ ᒥᓇᐙᒋᒃ, ᐁᐗᑯ ᑳ ᐃᔑᑦ, ᐅᑎᓇ ᑭ ᓂᐯᐎᓐ, ᐱᒧᑌ ᒫᑲ᙮
ᐁᑯ ᑫᑴᒋᒫᒋᒃ, ᐊᐌᓇ ᐊᓇ ᐃᓕᓕᐤ ᑳ ᐃᑎᔉ, ᐅᑎᓇ ᑭ ᓂᐁᐎᓐ, ᐱᒧᑌ ᒫᑲ?
ᐊᓇ ᒫᑲ ᑳ ᒥᓇᐙᒋᐋᑲᓂᐎᑦ ᓇᒪᐎᓚ ᐅᒋ ᑭᔅᑫᓕᑕᒻ ᐊᐌᓕᐗ ᐃᐋᐎᓕᒋ: ᐌᓴ ᒋᓴᔅ ᑮ ᑭᑐᑕᐃᑎᓱ, ᐁ ᒫᒪᐎᒥᒉᑎᓕᒋ ᐃᓕᓕᐗ ᐁᑯᑕ ᐁ ᐃᑖᓕᒋ᙮
ᐹᑎᒫ ᒋᓴᔅ ᒥᔅᑲᐌᐤ ᑭᒋᐋᔭᒥᐁᐎᑲᒥᑯᒃ, ᓀᔥᑕ ᑮ ᐃᑌᐤ, ᒫᑎᑲ, ᑮ ᒥᓇᐙᒋᐃᑳᐎᓐ: ᐁᑳᐎᓚ ᒥᓇ ᒪᒋᑐᑖ, ᑫᑳ ᑭ ᑳ ᐅᑎᑎᑯᓐ ᑫᒀᓐ ᐊᐙᓯᑌ ᐁ ᒫᓛᑕᒃ᙮
ᐊᓇ ᐃᓕᓕᐤ ᑮ ᑭᑐᑌᐤ, ᓀᔥᑕ ᑮ ᐎᑕᐅᐌᐤ ᒎᐗ ᐁ ᐋᐎᓕᒋ ᒋᓴᓴ ᑳ ᑮ ᒥᓇᐙᒋᐃᑯᑦ᙮
ᐁᐗᑯ ᐌᒋ ᒎᐗᒃ ᑮ ᑯᒋ ᒪᒋᑐᑕᐙᒋᒃ ᒋᓴᓴ, ᓀᔥᑕ ᑮ ᐎ ᓂᐸᐁᐗᒃ, ᐁ ᑮ ᑐᑕᒥᓕᒋ ᐅᐅ ᑫᒀᓇ ᐁ ᐋᔭᒥᐁᑭᔑᑳᓕᒃ᙮
ᒫᑲ ᒋᓴᔅ ᑮ ᓇᔥᑴᐗᔑᐁᐤ, ᓄᑖᐎ ᐯᒋ ᐋᐸᑎᓯᐤ ᐊᓄᒡ ᐃᔅᑯ, ᓂᓚ ᓀᔥᑕ ᓂᑦ ᐋᐸᑎᓯᓐ᙮
ᐁᐗᑯ ᐌᒋ ᒎᐗᒃ ᐊᐙᓯᑌ ᑮ ᐎ ᓂᐸᐁᐗᒃ, ᓇᒪᐎᓚ ᐱᑯ ᐁ ᑮ ᐱᑯᐱᑕᒥᓕᒋ ᐁ ᐋᔭᒥᐁᑭᔑᑳᓕᒃ, ᐊᓯᒋ ᒫᑲ, ᑭᒋᒪᓂᑐ ᓄᑖᐎ ᐁ ᑮ ᐎᑗᓕᒋ, ᐁ ᑭᒋᒪᓂᑐᑳᓱᓕᒋ᙮ᐁ ᐃᔑ ᑲᔥᑭᐅᑦ ᐅᑯᓯᓯᒫᐤ
ᐁᑯ ᓀᔥᑴᐗᔑᐋᑦ ᒋᓴᔅ, ᓀᔥᑕ ᑮ ᐃᑌᐤ, ᑖᐺ, ᑖᐺ ᑭᑦ ᐃᑎᓇᐗᐤ, ᐅᑯᓯᓯᒫᐤ ᐁ ᐯᔭᑯᑦ ᓇᒪᐎᓚ ᑫᒀᓕᐤ ᑲᑕ ᑮ ᑐᑕᒻ, ᐱᑯ ᑫᒀᓕᐤ ᐁ ᐙᐸᒫᑦ ᐅᑖᐎᒫᐗ ᐁ ᑐᑕᒥᓕᒋ, ᐅᐅ ᓀᔥᑕ ᑐᑕᒻ ᐅᑯᓯᓯᒫᐤ᙮
ᐌᓴ ᐅᑖᐎᒪᐤ ᓵᑭᐁᐤ ᐅᑯᓯᓯᒫᐗ, ᓀᔥᑕ ᐙᐸᑎᓓᐤ ᒥᓯᐌ ᑫᒀᓇ ᐎᓚ ᑫᒋᐙᒃ ᑳ ᑐᑕᒃ: ᓀᔥᑕ ᑲᑕ ᐙᐸᑎᓓᐤ ᐊᐙᓯᑌ ᑭᒋ ᑫᒀᓇ ᐃᔥᐱᔥ ᐅᐅ, ᑭᒋ ᐅᒋ ᒫᒪᔅᑲᑕᒣᒃ᙮
ᐌᓴ ᑖᐱᔅᑯᒡ ᐅᑖᐎᒫᐤ ᐁ ᐃᔑ ᐗᓂᔥᑳᓈᑦ ᑳ ᓂᐱᓕᒋ, ᓀᔥᑕ ᐁ ᐋᐱᓯᐋᑦ: ᐁᑯ ᓀᔥᑕ ᐅᑯᓯᓯᒪᐤ ᐁ ᐃᔑ ᐋᐱᓯᐋᑦ ᐊᓂᐃ ᐙᑐᑕᐙᑦ᙮
ᐌᓴ ᐅᑖᐎᒪᐤ ᓇᒪᐎᓚ ᑎᐹᔅᑯᓀᐤ ᐊᐌᓕᐗ, ᒫᑲ ᑮ ᐸᑭᑎᓇᒪᐌᐤ ᐅᑯᓯᓯᒫᐗ ᒥᓯᐌ ᑎᐹᔅᑯᓂᑫᐎᓂᓕᐤ:
ᑖᐺ, ᑖᐺ, ᑭᑦ ᐃᑎᓇᐗᐤ, ᐊᓇ ᑳ ᓇᑐᑕᒃ ᓂᑦ ᐋᔭᒥᐎᓂᓕᐤ, ᓀᔥᑕ ᑳ ᑖᐺᔦᓕᒫᑦ ᐊᓂᐃ ᑳ ᑮ ᐯᒋᑎᔕᐅᓕᒋ, ᐋᔭᐤ ᑳᑭᑫ ᐱᒫᑎᓯᐎᓂᓕᐤ, ᓇᒪ ᓀᔥᑕ ᑲᑕ ᐅᑎᑎᑯ ᓂᔑᐗᓈᒋᒥᑯᓯᐎᓂᓕᐤ; ᒫᑲ ᑮ ᒥᔮᔥᑲᒻ ᓂᐱᐎᓂᓕᐤ ᐁ ᐅᑎᑕᒃ ᐱᒫᑎᓯᐎᓂᓕᐤ᙮
ᑖᐺ, ᑖᐺ, ᑭᑦ ᐃᑎᓇᐗᐤ, ᐹᐸᓕᐤ ᑎᐹᔨᑲᓐ ᐱᓯᒧᑳᓂᒃ, ᐋᔕᔾ ᒫᑲ ᐊᓄᒡ, ᐃᔅᐱ ᐅᓂᐱᐗᒃ ᑫ ᐯᑕᒸᒋᒃ ᑭᒋᒪᓂᑐ ᐅᑯᓯᓴ ᐅ ᐯᑖᑯᓯᐎᓂᓕᐤ: ᓀᔥᑕ ᒫᑲ ᐊᓂᑭ ᑳ ᐯᑕᑭᒃ ᑲᑕ ᐱᒫᑎᓯᐗᒃ᙮
ᐌᓴ ᑖᐱᔅᑯᒡ ᐅᑖᐎᒪᐤ ᐁ ᐃᔑ ᐱᒋᔅᑳᑯᑦ ᐱᒫᑎᓯᐎᓂᓕᐤ; ᐁᑯ ᑳ ᐃᔑ ᒥᓛᑦ ᐅᑯᓯᓯᒫᐗ ᑭᒋ ᐱᑭᔅᑳᑯᓕᒋ ᐱᒫᑎᓯᐎᓂᓕᐤ;
ᑮ ᒥᓓᐤ ᒫᑲ ᑎᐯᓕᒋᑫᐎᓂᓕᐤ ᑭᒋ ᑎᐹᔅᑯᓂᑫᓕᒋ ᓀᔥᑕ, ᐁ ᐃᓕᓕᐎᑯᓯᓵᓂᐎᓕᒋ᙮
ᐁᑳᐎᓚ ᒫᒪᔅᑳᑕᒧᒃ ᐅᒪ: ᐌᓴ ᐹᐸᓕᐤ ᑎᐹᔨᑲᓐ ᐱᓯᒧᑳᓂᒃ ᐃᔅᐱ ᒥᓯᐌ ᐊᓂᑭ ᓕᑾᐊᔅᑳᓂᒃ ᑳ ᐃᑖᒋᒃ ᑫ ᐯᑕᒸᒋᒃ ᐅ ᐯᑖᑯᓯᐎᓂᓕᐤ,
ᓀᔥᑕ ᑫ ᐯᒋ ᐗᓚᐎᒋᒃ; ᐊᓂᑭ ᑳ ᑮ ᒥᓗᑐᑕᑭᒃ ᑲᑕ ᐗᓂᔥᑳᐗᒃ ᑭᒋ ᐋᔮᒋᒃ ᐱᒫᑎᓯᐎᓂᓕᐤ; ᐊᓂᑭ ᒫᑲ ᑳ ᑮ ᒪᒋᑐᑕᑭᒃ ᑲᑕ ᐗᓂᔥᑲᐗᒃ ᑭᒋ ᐋᔮᒋᒃ ᓂᔑᐗᓈᒋᒥᑯᓯᐎᓂᓕᐤ᙮ᑎᐹᒋᒣᐗᒃ ᒋᓴᓴ
ᓂᓚ ᑫᒋᐙᒃ ᓇᒪᐎᓚ ᑫᒀᓐ ᓂ ᑮ ᑐᑌᓐ: ᐁ ᐃᔑ ᐯᑕᒫᓐ ᓂᑦ ᐃᔑ ᑎᐹᔅᑯᓂᑳᓐ: ᓂ ᑎᐹᔅᑯᓂᑫᐎᓐ ᒫᑲ ᑳᔨᔅᑾᓐ: ᐁᑳ ᐁ ᐎ ᑐᑕᒫᓐ ᓂᓚ ᑎᐱᓚᐌ ᓃᑦ ᐃᑌᓕᑕᒧᐎᓐ, ᒫᑲ ᐅᑦ ᐃᑌᓕᑕᒧᐎᓐ ᐅᑖᐎᒪᐤ ᑳ ᑮ ᐯᒋᑎᔕᐅᑦ᙮
ᑮᔥᐱᓐ ᑌᐹᒋᒥᑎᓱᐙᓂ, ᓂ ᑎᐸᒋᒧᐎᓐ ᓇᒪᐎᓚ ᑖᐺᒪᑲᓐ᙮
ᑯᑕᒃ ᐃᑖᐤ ᑳ ᑎᐹᒋᒥᑦ; ᓂ ᑭᔅᑫᓕᑌᓐ ᒫᑲ ᐁ ᑖᐺᒪᑲᓂᓕᒃ ᐊᓂᐁᓕᐤ ᑎᐹᒋᒧᐎᓂᓕᐤ ᑳ ᐃᑖᒋᒥᑦ᙮
ᑭ ᑮ ᐃᑎᔕᐅᐙᓇᐗᐤ ᑭᒋ ᑲᑴᒋᒣᒃ ᒑᓐ; ᑮ ᑎᐹᑐᑕᒻ ᒫᑲ ᑖᐺᐎᓂᓕᐤ᙮
ᓇᒪᐎᓚ ᒫᑲ ᓂᑦ ᐅᑎᓀᓐ ᑎᐹᒋᒧᐎᓐ ᐃᓕᓕᒃ ᐅᒋ: ᒫᑲ ᐅᐅ ᑫᒀᓇ ᓂᑦ ᐃᑣᓐ ᑭᒋ ᐱᒫᒋᐃᑲᐎᔦᒃ᙮
ᐎᓚ ᑮ ᐙᔅᑌᐎᓂᐎᐤ ᐁ ᓴᔅᑭᓱᑦ ᓀᔥᑕ ᐁ ᐙᓯᓱᑦ: ᓀᔥᑕ ᑭ ᑮ ᓵᐯᓕᑌᓇᐗᐤ ᐎᓕᐱᔉ ᑭᒋ ᒥᓚᐙᑕᒣᒃ ᐅ ᐙᔅᑌᐎᓂᒃ᙮
ᒫᑲ ᓂᑦ ᐋᔮᓐ ᑎᐹᒋᒧᐎᓐ ᐊᐙᓯᑌ ᐁ ᑭᔅᑌᓕᑖᑾᒃ ᐃᔥᐱᔥ ᒑᓐ ᐅ ᑎᐹᒋᒧᐎᓐ: ᐌᓴ ᐊᓂᐃ ᐋᔨᑎᐎᓇ ᐅᑖᐎᒪᐤ ᑳ ᑮ ᒥᓕᑦ ᑭᒋ ᑭᔑᑖᐗᒃ, ᐁᐗᒀᓂᐃ ᐋᔨᑎᐎᓇ ᑳ ᐃᑐᑕᒫᓐ, ᓂ ᑎᐹᒋᒥᑯᓐ, ᐁ ᑮ ᐯᒋᑎᔓᐅᑦ ᐅᑖᐎᒪᐤ᙮
ᓀᔥᑕ ᐅᑖᐎᒪᐤ ᑫᒋᐙᒃ ᑳ ᑮ ᐯᒋᑎᔕᐅᑦ, ᓂ ᑮ ᑎᐹᑭᒥᒃ᙮ ᓇᒪᐎᔅᑳᑦ ᑭ ᐅᒋ ᐯᑕᒸᓇᐗᐤ ᐅ ᐯᑖᑯᓯᐎᓐ, ᓇᒪ ᓀᔥᑕ ᑭ ᐅᒋ ᐙᐸᑕᒸᓇᐗᐤ ᐅᑦ ᐃᔑᓈᑯᓯᐎᓐ᙮
ᓇᒪᐎᓚ ᓀᔥᑕ ᑮ ᐱᒋᔅᑳᑯᐙᓇᐗᐤ ᐅᑦ ᐋᔭᒥᐎᓐ: ᐌᓴ ᐊᓂᐃ ᑳ ᑮ ᐯᒋᑎᔕᐙᑦ, ᐁᐗᑯ ᓇᒪᐎᓚ ᑮ ᑖᐺᑕᐙᐗᐤ᙮
ᓈᓇᑕᐙᐸᑕᒧᒃ ᑭᒋ ᒪᓯᓇᐃᑫᐎᓇ; ᐌᓴ ᐁᑯᑕ ᑭᑦ ᐃᑌᓕᑌᓇᐗᐤ ᐁ ᐋᔮᔦᒃ ᑳᑭᑫ ᐱᒫᑎᓯᐎᓐ: ᐅᐅ ᓀᔥᑕ ᐁᐗᒀᓂᐃ ᑳ ᑎᐹᒋᒥᑯᔮᓐ᙮
ᓇᒪᐎᓚ ᓀᔥᑕ ᑭ ᐎ ᐯᒋ ᓈᔑᓇᐗᐤ, ᑭᒋ ᐋᔭᔦᒃ ᐱᒫᑎᓯᐎᓐ᙮
ᓇᒪᐎᓚ ᓂᑦ ᐅᑎᓀᓐ ᑭᔅᑌᓕᑖᑯᓯᐎᓐ ᐃᓕᓖᒃ ᐅᒋ᙮
ᒫᑲ ᑭ ᑭᔅᑫᓕᒥᑎᓇᐗᐤ ᐁᑳ ᐁ ᐱᒋᔅᑳᑯᐌᒃ ᑭᒋᒪᓂᑐ ᐅ ᓵᑭᐃᐌᐎᓐ᙮
ᓂ ᑮ ᐯᒋ ᐃᑐᑖᓐ ᓄᑖᐎ ᐅᑦ ᐃᔑᓂᑳᓱᐎᓂᒃ, ᓇᒪᐎᓚ ᒫᑲ ᑭ ᐱᔑᑭᐃᓇᐗᐤ: ᑮᔥᐱᓐ ᑯᑕᒃ ᐊᐌᓇ ᑫ ᑕᑯᔑᓄᑴ ᐎᓚ ᑎᐱᓚᐌ ᐅᑦ ᐃᔑᓂᑳᓱᐎᓂᒃ, ᐁᐗᑯ ᑫ ᐱᔑᒋᐁᒃ᙮
ᑖᓐᑌ ᑫ ᑮ ᐅᒋ ᑖᐺᑕᒣᒃ, ᑭᓚᐗᐤ ᑳ ᑭᔅᑌᓕᑖᑯᐃᑐᔦᒃ, ᓀᔥᑕ ᐁᑳ ᑳ ᓈᓇᑕᐙᐸᑕᒣᒃ ᐊᓂᒪ ᑭᔅᑌᓕᑖᑯᓯᐎᓐ ᑭᒋᒪᓂᑐᒃ ᐱᑯ ᑳ ᐅᒋᒪᑲᒃ?
ᐁᑳᐎᓚ ᐃᑌᓕᑕᒧᒃ ᓂᓚ ᑭᒋ ᒫᒥᔑᒥᑖᑾᒃ ᐁ ᑎᐹᒋᒧᔅᑕᐗᒃ ᐅᑖᐎᒪᐤ: ᐃᑖᐤ ᐊᐌᓇ ᑳ ᒫᒥᔑᒥᑖᒃ, ᒧᓯᔅ ᐅᑎ ᑳ ᒪᒥᔑᑐᑕᐌᒃ᙮
ᐌᓴ ᑮᔥᐱᓐ ᑮ ᑖᐺᑕᐌᑯᐸᓀ ᒧᓯᔅ, ᓂᓚ ᓀᔥᑕ ᑭ ᑳ ᑭ ᑖᐺᑕᐎᑕᐗᐤ: ᐌᓴ ᓂ ᑮ ᐋᓕᒧᒥᒃ ᐁ ᒪᓯᓇᐃᑫᑦ᙮
ᒫᑲ ᑮᔥᐱᓐ ᐁᑳ ᑎᐋᐺᑕᒬᑴ ᐅ ᒪᓯᓇᐃᑫᐎᓇ, ᑖᓐᑌ ᑫ ᑮ ᐅᒋ ᑖᐺᑕᒣᒃ ᓂᑦ ᐊᔭᒥᐎᓇ?
ᒋᓴᔅ ᐊᔕᒣᐤ ᓂᔭᓚᓐ ᑭᒋᒥᑖᑐᒥᑎᓇᐤ ᐃᓕᓕᐗ
ᑳ ᐳᓂᐸᓕᑭ ᐅᐅ ᒋᓴᔅ ᑮ ᐊᔓᐗᐊᒻ ᑳᓕᓕ ᑭᒋᑲᒥᓕᐤ, ᐁᐗᒀᓂ ᑕᐃᐱᕆᔭᔅ ᑭᒋᑲᒥ᙮
ᑮ ᓄᔅᐱᓈᑎᑯ ᒫᑲ ᒥᔭᒪᐎᒥᒉᑎᓕᒋ ᐃᓕᓕᐗ, ᐁ ᑮ ᐙᐸᑕᒥᓕᒋ ᐅ ᒫᒪᔅᑳᒋ ᐃᓯᒋᑫᐎᓇ ᑳ ᑮ ᑐᑕᐙᑦ ᐊᓂᐃ ᑳ ᐋᑯᓯᓕᒋ᙮
ᒋᓴᔅ ᒫᑲ ᑮ ᑯᔅᐹᒪᒋᐌᐤ ᐗᒌᒃ, ᐁᑯᑕ ᒫᑲ ᐁᐱᑦ ᓀᔥᑕ ᐅ ᑭᔅᑭᓄᐊᒪᐙᑲᓇ᙮
ᒥᔮᔥᑳᑫᐎ ᒪᑯᔐᐎᓐ, ᒎᐗᒃ ᐅ ᒪᑯᔐᐎᓂᐗᐤ, ᑮ ᐯᔓᓈᑾᓐ᙮
ᐅᒪ ᒫᑲ ᑮ ᐃᑌᐤ ᑭᒋ ᑯᒋᐋᑦ: ᐌᓴ ᐎᓚ ᑫᒋᐙᒃ ᑮ ᑭᔅᑫᓕᑕᒻ ᑖᓂ ᑫ ᑐᑕᒃ᙮
ᐱᓕᑉ ᑮ ᓇᔥᑴᐗᔑᐁᐤ, ᓂᔡᐤ ᒥᑖᑐᒥᑕᓇᐤ ᔔᓕᐊᓈᐱᔅᑯᔕᒃ ᐁ ᐊᑖᐙᑲᓂᐗᒃ ᐊᓚᑯᓇᐤ ᓇᒪᐎᓚ ᑲᑕ ᐃᔅᐸᓕᐤ ᒥᓯᐌ ᐁ ᐃᑕᓯᒋᒃ ᐋᐱᔑᔥ ᑭᒋ ᒥᒋᓱᒋᒃ᙮
ᐯᔭᒃ ᐅ ᑭᔅᑭᓄᐊᒪᐙᑲᓇ, ᐋᓐᑦᕉ, ᓵᐃᒪᓐ ᐱᑕᕐ ᐎᒋᔖᓇ, ᐃᑎᑯ,
ᐅᑕ ᐃᑖᐤ ᐅᔥᑭᓂᑭᐤ, ᐁ ᐋᔭᐙᑦ ᓂᔮᓚᓐ ᐙᐸᓘᒥᓐ ᐊᓚᑯᓇᐗ, ᓀᔥᑕ ᓂᔓ ᓇᒧᓯᔕ: ᑫᒀᓐ ᒫᑲ ᐅᑯ ᐁ ᐃᔥᐱᔑ ᒥᒉᑎᓈᓂᐗᒃ?
ᒋᓴᔅ ᒫᑲ ᑮ ᐃᑗᐤ, ᐎᑕᒫᑯᒃ ᐃᓕᓕᐗᒃ ᑭᒋ ᓇᐊᐱᒋᒃ᙮ ᑮ ᒥᒉᑎᓋ ᒫᑲ ᒪᔅᑯᔑᔭ ᐊᓐᑕ᙮ ᐁᑯ ᐃᓕᓕᐗᒃ ᓀᐊᐱᒋᒃ, ᐁ ᐃᑕᓯᒋᒃ ᓇᓐᑕᐤ ᓂᔮᓚᓦᐤ ᑭᒋᒥᑖᑐᒥᑕᓇᐤ᙮
ᒋᓴᔅ ᒫᑲ ᑮ ᐅᑎᓀᐤ ᐊᓂᐃ ᐊᓚᑯᓈᐗ: ᐃᔅᐱ ᒫᑲ ᑳ ᑮ ᓇᓈᔅᑯᒧᑦ, ᑮ ᒫᑎᓇᒪᐌᐤ ᑭᔅᑭᓄᐊᒪᐙᑲᓇ, ᑭᔅᑭᓄᐊᒪᐙᑲᓇᒃ ᒫᑲ ᐊᓂᐃ ᑳ ᐊᐱᓕᒋ; ᓀᔥᑕ ᓇᒣᓴ ᐊᓯᒋ ᐃᔥᐱᔥ ᓀᑕᐌᓕᒫᓕᒋ᙮
ᐃᔅᐱ ᑳᔥᐳᓕᒋ, ᑮ ᐃᑌᐤ ᐅ ᑭᔅᑭᓄᐊᒪᐙᑲᓇ, ᒧᔕᑭᓇᒪᒃ ᐃᔅᑾᒋᑲᓇ ᑳ ᐃᔅᑾᒋᑳᑌᑭ, ᐁᑳ ᑫᒀᓐ ᑭᒋ ᐗᓂᑖᓂᐗᒃ᙮
ᐁᐗᑯ ᐌᒋ ᒧᔕᑭᓇᑭᒃ, ᑮ ᒧᔥᑭᓇᑖᐗᒃ ᒫᑲ ᓂᔓᔖᑉ ᐗᑕᐱᐗᑕ ᐁ ᐱᐗᒫᑲᓂᐎᓕᒋ ᐊᓂᐃ ᓂᔮᓚᓐ ᐙᐸᓘᒥᓐ ᐊᓚᑯᓇᐗ, ᑳ ᐃᔅᑯᑆᓕᒋ ᓀᔥᑕ ᑳ ᐋᓕᐙᑭᐸᓕᓕᒋ ᐊᓂᐃ ᑳ ᑮ ᒥᒋᓱᓕᒋ᙮
ᐁᑯ ᐊᓂᑭ ᐃᓕᓕᐗᒃ, ᐃᔅᐱ ᑳ ᑮ ᐙᐸᑕᒸᒋᒃ ᒫᒪᔅᑳᒋ ᐃᓯᒋᑫᐎᓂᓕᐤ ᑳ ᑮ ᑐᑕᒥᓕᒋ ᒋᓴᓴ, ᑮ ᐃᑗᐗᒃ, ᐁᐗᑯ ᐊᐗ ᑫᒋᓈᔥ ᐊᓇ ᐅᑭᔅᑭᐙᐃᑫᐤ ᑫ ᑐᑯᔑᑭᐸᓐ ᐊᔅᑮᒃ᙮
ᐁᐗᑯ ᐅᒋ ᐃᔅᐱ ᒋᓴᔅ ᐎᐋᐸᑕᒃ ᐁ ᐎ ᐯᒋ ᐅᑎᓂᑯᑦ ᑭᒋ ᐅᑭᒫᑳᑎᑯᑦ, ᒥᓇ ᑮ ᐃᑐᑌᐤ ᐁ ᐯᔭᑯᑦ ᐗᒌᒃ᙮ᒋᓴᔅ ᐱᒧᑌᐤ ᓀᐲᒃ
ᐃᔅᐱ ᒫᑲ ᐁᑎ ᐅᑖᑯᔑᓂᓕᒃ, ᐅ ᑭᔅᑭᓄᐊᒪᐙᑲᓇ ᑮ ᐃᑐᑌᓕᐗ ᑭᒋᑲᒥᒃ ᐃᔑ᙮
ᑮ ᐳᓯᐗᒃ ᒫᑲ ᓈᐱᒀᓂᒃ, ᐁ ᐊᑎ ᐊᔓᐗᐊᑭᒃ ᑲᐸᕐᓀᔭᒥᒃ ᐃᔑ᙮ ᐋᔕᔾ ᒫᑲ ᑮ ᐗᓂᑎᐱᔅᑳᓕᐤ, ᓇᒪᐎᓚ ᐁᔥᑾ ᒫᑲ ᐅᒋ ᐅᑎᑎᑯᐗᒃ ᒋᓴᓴ᙮
ᑮ ᐊᑎ ᒪᒪᑲᐊᓐ ᒫᑲ ᑳ ᐃᔅᐱᒋ ᓱᑭᓚᐌᒃ᙮
ᐃᔅᐱ ᒫᑲ ᑳ ᑮ ᐱᒥᔥᑳᒋᒃ ᓇᓐᑕᐤ ᓂᔑᑕᓇᐤ ᓂᔮᓚᓗᔖᑉ, ᓀᔥᑕᐱᑯ ᓂᔅᑐᒥᑕᓇᐤ ᐸᕐᓚᓐᑲ, ᐙᐸᒣᐙᒃ ᒋᓴᓴ ᐁ ᐱᒧᑌᓕᒋ ᑭᒋᑲᒦᒃ, ᓀᔥᑕ ᑭᔑᐙᒃ ᐁ ᐯᒋ ᓈᑕᒥᓕᒋ ᓈᐱᒀᓂᓕᐤ: ᑮ ᑯᔅᑖᒋᐗᒃ ᒫᑲ᙮
ᒫᑲ ᐃᑌᐤ, ᓂᓚ ᐅ; ᐁᑳᐎᓚ ᑯᔅᑖᒌᒃ᙮
ᐁᑯ ᒣᓜᓕᑕᑭᒃ ᐁ ᐳᓯᐋᒋᒃ ᓈᐱᒀᓂᒃ: ᑣᔦᒃ ᒫᑲ ᑮ ᐅᑎᒋᐸᓕᐤ ᓈᐱᒀᓐ ᐊᔅᑭᒃ ᐃᑕ ᐙ ᐃᔑᒋᒣᒋᒃ᙮ᐃᓕᓕᐗᒃ ᓈᓐᑕᐙᐸᒣᐗᒃ ᒋᓴᓴ
ᐎᐋᐸᒃ, ᐃᔅᐱ ᐃᓕᓕᐗᒃ ᐊᑳᒥᒃ ᐃᑌᑫ ᑳ ᓂᐸᐎᒋᒃ ᐎᐋᐸᑕᑭᒃ ᐁᑳ ᑯᑕᒃ ᒋᒫᓐ ᐁ ᐃᑕᑾᓂᓕᒃ ᐊᓐᑕ, ᐱᑯ ᐊᓂᐁᓕᐤ ᐃᑕ ᐅ ᑭᔅᑭᓄᐊᒪᐙᑲᓇ ᑳ ᐳᓯᓕᒋ, ᓀᔥᑕ ᒋᓴᓴ ᐁᑳ ᐁ ᑮ ᐎᒋᐳᓯᒫᓕᒋ ᒋᒫᓂᒃ ᐅ ᑭᔅᑭᓄᐊᒪᐙᑲᓂᓕᐗ, ᒫᑲ ᐅ ᑭᔅᑭᓄᐊᒪᐙᑲᓂᓕᐗ ᐱᔑᔑᒃ ᐁ ᑮ ᑭᔑᒋᒣᓕᒋ;
(ᐁᓕᐌᒃ ᒫᑲ ᑮ ᐯᒋ ᐃᔑᒋᒣᒪᑲᓋ ᑯᑕᑭᔭ ᒋᒫᓇ ᑖᐃᐱᕆᔭᓯᒃ ᐅᒋ ᑭᔑᐙᒃ ᐃᑕ ᑳ ᑮ ᒧᐙᒋᒃ ᐊᓚᑯᓇᐗ, ᑳᐃᔥᑾ ᑌᐯᓕᒋᑫᑦ ᑳ ᑮ ᓇᓈᔅᑯᒧᑦ:)
ᐃᔅᐱ ᒫᑲ ᐃᓕᓕᐗᒃ ᐎᐋᐸᑕᑭᒃ ᒋᓴᓴ ᐁᑳ ᐊᓐᑕ ᐁ ᐃᑖᓕᒋ, ᐁᑳ ᓀᔥᑕ ᐅ ᑭᔅᑭᓄᐊᒪᐙᑲᓂᓕᐗ, ᐎᓚᐗᐤ ᐊᓯᒋ ᑮ ᐳᓯᐗᒃ, ᓀᔥᑕ ᑮ ᒥᔕᑲᐗᒃ ᑲᐸᕐᓀᔭᒥᒃ, ᐁ ᓈᓇᑕᐙᐸᒫᒋᒃ ᒋᓴᓴ᙮ᒋᓴᔅ ᐁᐗᑯ ᐱᒫᒋᐃᐌᐎ ᐋᓚᑯᓈᐤ
ᐃᔅᐱ ᒫᑲ ᑳ ᒥᔅᑲᐙᒋᒃ ᑴᔅᑲᑳᒻ ᐎᓂᐯᑯᒃ, ᑮ ᐃᑌᐗᒃ, ᕌᐸᐃ, ᑖᓂᔅᐱ ᐅᑕ ᑳ ᐯᒋ ᐃᑐᑌᔭᓐ?
ᒋᓴᔅ ᐁ ᓇᔥᑴᐗᔑᐋᑦ, ᑮ ᐃᑌᐤ, ᑖᐺ, ᑖᐺ, ᑭᑦ ᐃᑎᓇᐗᐤ, ᑭ ᓈᓇᑕᐌᓕᒥᓇᐗᐤ, ᐁᑳ ᐁ ᑮ ᐙᐸᑕᒣᒃ ᒫᒪᔅᑳᒋ ᐃᓯᒋᑫᐎᓇ, ᒫᑲ ᐁ ᑮ ᒧᐌᑾᒃ ᐊᓚᑯᓈᐗᒃ ᓀᔥᑕ ᐁ ᑮ ᑭᔥᐳᔦᒃ᙮
ᐁᑳᐎᓚ ᐋᐸᑎᓯᒃ ᑭᒋ ᐋᔮᔦᒃ ᐊᓂᒪ ᒥᒋᒻ ᑳ ᓂᔑᐙᓈᑕᒃ, ᒫᑲ ᑭᒋ ᐋᔮᔦᒃ ᐊᓂᒪ ᒥᒋᒻ ᑳᑭᑫ ᐱᒫᑎᓯᐎᓂᒃ ᑫ ᐃᔅᑯ ᐃᑕᑾᒃ, ᐃᓕᓕᐎᑯᓯᓵᓐ ᑫ ᒥᓕᑖᒃ: ᐌᓴ ᐁᐗᑯ ᑳ ᓱᑲᑭᒥᑯᑦ ᐅᑖᐎᒫᐗ᙮
ᐁᑯ ᐁᑖᒋᒃ, ᑫᒀᓐ ᑫ ᑐᑕᒫᒃ, ᑭᒋ ᑮ ᑐᑕᒶᑭᑦ ᑭᒋᒪᓂᑐ ᐅᑦ ᐋᔨᑎᐎᓇ?
ᒋᓴᔅ ᐁ ᓇᔥᑴᐗᔑᐋᑦ ᑮ ᐃᑌᐤ, ᐁᐗᑯ ᐅᒪ ᑭᒋᒪᓂᑐ ᐅᑦ ᐋᔨᑎᐎᓐ ᑭᒋ ᑖᐺᔦᓕᒥᒣᒃ ᐊᓂᐃ ᑳ ᑮ ᐯᒋᑎᔕᐙᑦ᙮
ᐁᐗᑯ ᐌᒋ ᐃᑖᒋᒃ, ᑫᑯ ᑭᔅᑭᓄᐙᒋ ᐙᐸᑎᓕᐌᐎᓐ ᒫᑲ ᐎᐋᐸᑎᓕᐌᔭᓐ, ᑭᒋ ᑮ ᐋᐸᑕᒫᒃ, ᓀᔥᑕ ᑖᐺᑖᑖᒃ? ᑫᒀᓐ ᐁ ᑐᑕᒪᓐ?
ᓄᑖᐎᓈᓇᒃ ᑮ ᒧᐌᐗᒃ ᒫᓇᐊ ᐸᑾᑕᔅᑲᒥᑳᒃ; ᐁ ᐃᑕᓯᓇᐃᑳᑌᒃ, ᑮ ᒥᓓᐤ ᐊᓚᑯᓇᐗ ᑭᒋᑭᔑᑯᒃ ᐅᒋ ᑭᒋ ᒧᐙᓕᒋ᙮
ᐁᑯ ᒋᓴᔅ ᐁᑖᑦ, ᑖᐺ, ᑖᐺ, ᑭᑦ ᐃᑎᓇᐗᐤ, ᒧᓯᔅ ᓇᒪᐎᓚ ᑭ ᐅᒋ ᒥᓕᑯᐗᐤ ᐊᓂᐃ ᐊᓚᑯᓇᐗ ᑭᒋᑭᔑᑯᒃ ᐅᒋ; ᒫᑲ ᓄᑖᐎ ᑭ ᒥᓕᑯᐗᐤ ᑖᐺ ᐊᓚᑯᓇᐗ ᑭᒋᑭᔑᑯᒃ ᐅᒋ᙮
ᐌᓴ ᑭᒋᒪᓂᑐ ᐅᑦ ᐊᓚᑯᓈᒪ ᐁᐗᒀᓇ ᑳ ᐯᒋ ᓛᔑᑦ ᑭᒋᑭᔑᑯᒃ ᐅᒋ, ᓀᔥᑕ ᑳ ᒥᓕᐌᑦ ᐱᒫᑎᓯᐎᓂᓕᐤ ᐅᑕ ᐊᔅᑮᒃ᙮
ᐁᑯ ᐁᑖᒋᒃ ᑌᐯᓕᒋᑫᔭᓐ, ᑳᑭᑫ ᒥᓕᓈᓐ ᐊᐗ ᐊᓚᑯᓇᐤ᙮
ᒫᑲ ᑭ ᑮ ᐃᑎᑎᓇᐗᐤ, ᑭ ᑮ ᐙᐸᒥᓇᐗᐤ ᓀᔥᑕ, ᓇᒪᐎᓚ ᒫᑲ ᑭ ᑖᐺᑌᓇᐗᐤ᙮
ᒥᓯᐌ ᐊᓂᐃ ᑳ ᒥᓕᑦ ᐅᑖᐎᒪᐤ ᓂ ᑳ ᐯᒋ ᓈᑎᑾᒃ: ᐊᓇ ᓀᔥᑕ ᑳ ᐯᒋ ᓈᔑᑦ ᔮᓕᑌᓪ ᓇᒪᐎᓚ ᓂ ᑳ ᐗᓚᐎᐌᐱᓇᐤ᙮
ᐌᓴ ᓂ ᑮ ᐯᒋ ᓛᔑᓐ ᑭᒋᑭᔑᑯᒃ ᐅᒋ, ᓇᒪᐎᓚ ᑭᒋ ᑐᑕᒫᓐ ᓂᓚ ᑎᐱᓚᐌ ᓂᑦ ᐃᑌᓕᑕᒧᐎᓐ, ᒫᑲ ᐊᓇ ᑳ ᐯᒋᑎᔕᐅᑦ ᐅᑦ ᐃᑌᓕᑕᒧᐎᓐ᙮
ᐁᐗᑴᓕᐤ ᒫᑲ ᐅᑖᐎᒪᐤ ᐅᑦ ᐃᑌᓕᑕᒧᐎᓐ ᑳ ᑮ ᐯᒋᑎᔕᐅᑦ, ᒥᓯᐌ ᑳ ᑮ ᒥᓕᑦ ᐁᑳ ᑭᒋ ᐗᓂᑖᔮᓐ ᑫᒀᓐ, ᒫᑲ ᑭᒋ ᐗᓂᔥᑳᓇᒫᓐ ᒥᓇ ᒫᒋᒡ ᑭᔑᑳᑫ᙮
ᐁᐗᑴᓕᐤ ᒫᑲ ᐅᑦ ᐃᑌᓕᑕᒧᐎᓐ ᐊᓇ ᑳ ᑮ ᐯᒋᑎᔕᐅᑦ, ᒥᓯᐌ ᑕᑐ ᐊᐌᓇ ᑳ ᐙᐸᒫᑦ ᐅᑯᓯᓯᒫᐗ, ᓀᔥᑕ ᑳ ᑖᐺᔦᓕᒫᑦ, ᑭᒋ ᐋᔮᑦ ᑳᑭᑫ ᐱᒫᑎᓯᐎᓂᓕᐤ: ᓂ ᑳ ᐗᓂᔥᑳᓇᐤ ᒫᑲ ᒫᒋᒡ ᑭᔑᑳᓕᑫ᙮
ᒎᐗᒃ ᒫᑲ ᑮ ᐙᔦᔥ ᐃᑌᓕᒣᐗᒃ, ᐁ ᑮ ᐃᑗᓕᒋ, ᓂᓚ ᐁᐗᑯ ᐊᓚᑯᓇᐤ ᑭᒋᑭᔑᑯᒃ ᑳ ᐅᒋᐸᓕᑦ᙮
ᑮ ᐃᑗᐗᒃ ᒫᑲ, ᓇᒪᔦᐤ ᓈ ᐊᐗ ᒋᓴᔅ, ᒍᓯᑉ ᐅᑯᓯᓴ, ᐅᑖᐎᔭ ᓀᔥᑕ ᐅᑳᐎᔭ ᑳ ᑭᔅᑫᓕᒥᒪᑯᒃ? ᑖᓐᑌ ᒫᑲᐌᒋ ᐃᑗᑦ, ᓂ ᑮ ᐯᒋ ᓛᔑᓐ ᑭᒋᑭᔑᑯᒃ ᐅᒋ?
ᐁᐗᑯ ᐌᒋ ᒋᓴᔅ ᓀᔥᑴᐗᔑᐋᑦ ᓀᔥᑕ ᑮ ᐃᑌᐤ, ᐁᑳᐎᓚ ᐙᔦᔥ ᐃᑌᓕᑕᒧᒃ᙮
ᓇᒪᐎᓚ ᐊᐌᓇ ᓂ ᑳ ᑮ ᐯᒋ ᓈᑎᒃ, ᑮᔥᐱᓐ ᐅᑖᐎᒪᐤ ᑳ ᑮ ᐯᒋᑎᔕᐅᑦ ᐁᑳ ᐅᒋᐱᑖᑌ: ᓂ ᑳ ᐗᓂᔥᑳᓇᐤ ᒫᑲ ᒫᒋᒡ ᑭᔑᑳᓕᑫ᙮
ᒪᓯᓇᐃᑳᑌᐤ ᐅᑭᔅᑭᐙᐃᑫᐗᒃ ᐅ ᒪᓯᓇᐃᑲᓂᐙᒃ, ᒥᓯᐌ ᐁ ᐃᑕᓯᒋᒃ ᒫᑲ ᑲᑕ ᑭᔅᑭᓄᐊᒪᑯᐗᒃ ᑭᒋᒪᓂᑐᐗ᙮ ᐁᐗᑯ ᐅᒋ ᒥᓯᐌ ᑕᑐ ᐃᓕᓕᐤ ᑳ ᑮ ᐯᑕᐙᑦ, ᓀᔥᑕ ᑳ ᑮ ᑭᔅᑭᓄᐊᒫᑯᑦ ᐅᑖᐎᒪᐗ, ᓂ ᐯᒋ ᓈᑎᒃ᙮
ᓇᒪᐎᓚ ᐊᐌᓇ ᐁ ᑮ ᐙᐸᒫᑦ ᐅᑖᐎᒪᐗ, ᐱᑯ ᐊᓇ ᑭᒋᒪᓂᑐᒃ ᑳ ᐅᒌᑦ, ᐁᐗᑯ ᑳ ᑮ ᐙᐸᒫᑦ ᐅᑖᐎᒪᐗ᙮
ᑖᐺ, ᑖᐺ, ᑭᑦ ᐃᑎᓇᐗᐤ, ᐊᓇ ᑳ ᑖᐺᔦᓕᒥᑦ ᐋᔭᐤ ᑳᑭᑫ ᐱᒫᑎᓯᐎᓂᓕᐤ᙮
ᓂᓚ ᐁᐗᑯ ᐱᒫᑎᓯᐎᓂ ᐊᓚᑯᓇᐤ᙮
ᑯᑖᐎᐙᐗᒃ ᑮ ᒧᐌᐗᒃ ᐊᓚᑯᓇᐗ ᐸᑾᑕᔅᑲᒥᑳᒃ, ᐋᔕᔾ ᒫᑲ ᓇᒪ ᐱᒫᑎᓯᐗᒃ᙮
ᐁᐗᑯ ᐊᐗ ᐊᓚᑯᓇᐤ ᑭᒋᔑᑯᒃ ᑳ ᐅᒋᐸᓕᑦ, ᐊᐌᓇ ᑭᒋ ᒧᐙᑦ, ᐁᑳ ᓀᔥᑕ ᑭᒋ ᓂᐱᑦ᙮
ᓂᓚ ᐁᐗᑯ ᐱᒫᑎᓯᐎ ᐊᓚᑯᓇᐤ ᑭᒋᑭᔑᑯᒃ ᑳ ᐅᒋᐸᓕᑦ: ᑮᔥᐱᓐ ᐊᐌᓇ ᒧᐙᑌ ᐅᐅ ᐊᓚᑯᓇᐗ, ᑳᑭᑫ ᑲᑕ ᐱᒫᑎᓯᐤ: ᓀᔥᑕ ᐊᓇ ᐊᓚᑯᓇᐤ ᑫ ᒥᓕᐌᔮᓐ ᐁᐗᑯ ᓂᔮᔅ, ᑫ ᒥᓕᐌᔮᓐ ᑭᒋ ᐅᒋ ᐱᒫᑎᓯᒪᑲᒃ ᐊᔅᑭ᙮
ᐁᐗᑯ ᐌᒋ ᒎᐗᒃ ᑲᑴᒋᒥᑐᒋᒃ, ᐁ ᐃᑗᒋᒃ, ᑖᓐᑌ ᐊᐗ ᐃᓕᓕᐤ ᑫ ᑮ ᐅᒋ ᒥᓕᑕᒃ ᐎᔮᔅ ᑭᒋ ᒥᒋᐗᒃ?
ᐁᑯ ᒋᓴᔅ ᐁᑖᑦ, ᑖᐺ, ᑖᐺ, ᑭᑦ ᐃᑎᓇᐗᐤ, ᑮᔥᐱᓐ ᐁᑳ ᑫ ᒥᒋᐌᑴ ᐃᓕᓕᐎᑯᓯᓵᓐ ᐎᔮᔅ, ᓀᔥᑕ ᐁᑳ ᑫ ᒥᓂᑴᐌᑫ ᐅᒥᑯ, ᓇᒪᐎᓚ ᑭ ᐱᒋᔅᑳᑯᓇᐗᐤ ᐱᒫᑎᓯᐎᓐ᙮
ᐊᓇ ᑳ ᒥᒋᑦ ᓂᔮᓯᓕᐤ ᓀᔥᑕ ᑳ ᒥᓂᑴᑦ ᓂᒥᑯᓕᐤ, ᐋᔭᐤ ᑳᑭᑫ ᐱᒫᑎᓯᐎᓂᓕᐤ; ᓂ ᑳ ᐗᓂᔥᑳᓇᐤ ᒫᑲ ᒫᒋᒡ ᑭᔑᑳᓕᑫ᙮
ᐌᓴ ᓂᔮᔅ ᑖᐺ ᒥᒋᒥᐗᓐ, ᓀᔥᑕ ᓂᒥᑯ ᑖᐺ ᒥᓂᑴᐎᓂᐗᓐ᙮
ᐊᓇ ᑳ ᒥᒋᑦ ᓂᔮᓯᓕᐤ, ᓀᔥᑕ ᑳ ᒥᓂᑴᑦ ᓂᒥᑯᓕᐤ, ᓂ ᐱᒋᔅᑳᒃ, ᓀᔥᑕ ᓂᓚ ᓂ ᐱᒋᔅᑲᐗᐤ᙮
ᑖᐱᔅᑯᒡ ᑳ ᐃᔑ ᐯᒋᑎᔕᐅᑦ ᐯᒫᑎᓰᑦ ᐅᑖᐎᒪᐤ, ᓀᔥᑕ ᐁ ᐱᒫᑎᓯᔮᓐ ᐅᑖᐎᒪᐤ ᐅᒋ ᐁᑯ ᑖᐱᔅᑯᒡ ᐊᓇ ᑳ ᒧᐎᑦ, ᐎᓚ ᓀᔥᑕ ᑲᑕ ᐱᒫᑎᓯᐤ ᓂᓚ ᐅᒋ᙮
ᐁᐗᑯ ᐊᐗ ᐊᓇ ᐊᓚᑯᓇᐤ ᑭᒋᑭᔑᑯᒃ ᑳ ᐯᒋ ᐅᒋᐸᓕᑦ: ᓇᒪᐎᓚ ᑖᐱᔅᑯᒡ ᑯᑖᐎᐙᐗᒃ ᑳ ᑮ ᒧᐙᒋᒃ ᒫᓇᐊ, ᐋᔕᔾ ᒫᑲ ᓇᒪ ᐱᒫᑎᓯᐗᒃ: ᐊᓇ ᑳ ᒧᐙᑦ ᐅᐅ ᐊᓚᑯᓇᐗ ᑳᑭᑫ ᑲᑕ ᐱᒫᑎᓯᐤ᙮
ᐅᐅ ᑫᒀᓇ ᑮ ᐃᑗᐤ ᐋᔭᒥᐁᐎᑲᒥᑯᒃ, ᒣᒀᒡ ᐁ ᑭᔅᑭᓄᐊᒫᑫᑦ ᑲᐸᕐᓀᔭᒥᒃ᙮ᒋᓴᔅ ᐅᑕᔭᒥᐎᓇ ᐱᑯ ᑲᑕ ᐅᒋ ᐱᒫᑎᓯᐤ ᐊᐌᓇ
ᒥᒉᑦ ᒫᑲ ᐅ ᑭᔅᑭᓄᐊᒪᐙᑲᓇ, ᐃᔅᐱ ᐅᒣᓕᐤ ᑳ ᑮ ᐯᑕᒥᓕᒋ, ᑭ ᐃᑗᓕᐗ, ᐋᓕᒪᓐ ᐅᒪ ᐃᑗᐎᓐ; ᐊᐌᓇ ᑫ ᑮ ᐯᑕᒃ?
ᐃᔅᐱ ᒋᓴᔅ ᑫᔅᑫᓕᑕᒃ ᐅ ᒥᑐᓀᓕᒋᑲᓂᒃ ᐅ ᑭᔅᑭᓄᐊᒪᐙᑲᓇ ᐁ ᐙᔦᔥ ᐃᑌᓕᑕᒥᓕᒋ, ᑮ ᐃᑌᐤ, ᑭ ᐙᓯᔅᑕᐌᓕᑕᒥᐃᑯᓐ ᓈ ᐅᒪ?
ᑫᒀᓐ ᒫᑲ ᑮᔥᐱᓐ ᑫ ᐙᐸᒣᑴ ᐃᓕᓕᐎᑯᓯᓵᓐ ᐁ ᐅᐱᔅᑳᑦ ᐃᑕ ᓃᔥᑕᒻ ᑳ ᑭ ᐃᑖᑦ᙮
ᐊᒑᒃ ᐁᐗᑯ ᑳ ᐱᒫᑎᓯᐃᐌᑦ: ᐎᔮᔅ ᓇᒪ ᐙᔦᔥ ᐃᑖᐸᑕᓐ: ᐋᔭᒥᐎᓇ ᑳᐎᑕᒫᑕᑾᒃ, ᐊᒑᑯᐗᓋ, ᓀᔥᑕ ᐱᒫᑎᓯᐎᓂᐗᓋ᙮
ᒫᑲ ᐃᑖᐗᒃ ᐋᑎᑦ ᐁ ᐃᑕᓯᔦᒃ ᐁᑳ ᑳ ᑖᐺᑕᑭᒃ᙮ ᐌᓴ ᒋᓴᔅ ᓃᔥᑕᒻ ᐅᒋ ᑮ ᑭᔅᑫᓕᒣᐤ ᐊᐌᓕᐗ ᐊᓂᐃ ᐁᑳ ᑖᐺᑕᒥᓕᒋ, ᓀᔥᑕ ᐊᐌᓕᐗ ᑫ ᐙᔦᔑᐸᑭᑎᓂᑯᑦ᙮
ᐁᑯᔅᐱ ᐅᒋ ᒥᒉᑦ ᐅ ᑭᔅᑭᓄᐊᒪᐙᑲᓇ ᑮ ᑭᐌᓕᐗ, ᓇᒪᐎᓚ ᓀᔥᑕ ᑫᔮᐸᒡ ᑮ ᐎᒉᐎᑯ᙮
ᐁᑯ ᒋᓴᔅ ᐁᑖᑦ ᐊᓂᐃ ᑳ ᓂᔓᔖᐱᓕᒋ, ᑭᓚᐙᐤ ᓈ ᓀᔥᑕ ᑭ ᑳ ᑭᑐᑖᓇᐗᐤ?
ᐁᑯ ᓀᔥᑴᐗᔑᐃᑯᑦ ᓵᐃᒪᓐ ᐱᑕᕋ, ᑌᐯᓕᒋᑫᔭᓐ, ᐊᐌᓇ ᑫ ᓈᑕᑭᑦ? ᑭᓚ ᑭᑦ ᐋᔮᓐ ᑳᑭᑫ ᐱᒫᑎᓯᐎᓂ ᐋᔭᒥᐎᓇ᙮
ᓂ ᑖᐺᑌᓈᓐ ᒫᑲ, ᓀᔥᑕ ᓂ ᑫᒋᓇᐅᓈᓐ ᑭᓚ ᐁ ᐋᐎᔭᓐ ᐊᓇ ᙭ ᐯᒫᑎᓰᑦ ᑭᒋᒪᓂᑐ ᐅᑯᓯᓴ᙮
ᒋᓴᔅ ᑮ ᓇᔥᑴᐗᔑᐁᐤ, ᓇᒪ ᓈ ᑭ ᑮ ᐙᐌᓛᐸᒥᑎᓇᐗᐤ ᑭᓚᐗᐤ ᐁ ᓂᔓᔖᐱᔦᒃ, ᐯᔭᒃ ᐁ ᐃᑕᔑᔦᒃ ᒫᑲ ᐁ ᒪᒋᒪᓂᑐᐎᑦ?
ᑮ ᐋᓕᒧᒣᐤ ᒎᑕᔅ ᐃᔅᑳᕆᔭᑕ, ᓵᐃᒪᓐ ᐅᑯᓯᓴ: ᐌᓴ ᐁᐗᒀᓂᐃ ᑫ ᐙᔦᔑᐸᑭᑎᓂᑯᑦ, ᐁ ᐊᔑᑕᑭᒫᑲᓂᐎᓕᒋ ᐊᓂᐃ ᓂᔓᔖᑉ᙮
ᒋᓴᔅ ᐎᒋᔕᓇ ᒧᓚ ᑖᐺᔦᓕᒥᑯ
ᑳ ᐳᓂᐸᓕᑭ ᐅᐅ ᒋᓴᔅ ᑮ ᐸᐸᒧᑌᐤ ᑳᓕᓕᒃ: ᐌᓴ ᓇᒪᐎᓚ ᑮ ᐎ ᐸᐹᒧᑌᐤ ᒎᕆᐃᒃ, ᐁ ᐎ ᓂᐹᔨᑯᑦ ᒎᐗ᙮
ᒎᐗᒃ ᒫᑲ ᐅ ᒥᑭᐙᒥ ᒪᑯᔐᐎᓂᐗᐤ ᑮ ᐯᔓᓈᑾᓂᓕᐤ᙮
ᐁᐗᑯ ᐌᒋ ᐃᑎᑯᑦ ᐎᒋᔖᓇ, ᐅᑕ ᐅᒋ ᑮᑐᑌ, ᐃᑐᑌ ᒫᑲ ᒎᑎᐊᐃᒃ, ᑭ ᑭᔅᑭᓄᐊᒪᐙᑲᓇᒃ ᓀᔥᑕ ᑭᒋ ᐙᐸᑕᑭᒃ ᐊᓂᐃ ᐋᔨᑎᐎᓇ ᑳ ᑐᑕᒪᓐ᙮
ᐌᓴ ᓇᒪ ᐃᑖᐤ ᐊᐌᓇ ᐁ ᐃᑐᑕᒃ ᑫᒀᓕᐤ ᑮᒧᒡ, ᐎᓚ ᒫᑲ ᐁ ᓇᑕᐌᓕᑕᒃ ᒧᔑᔐ ᑭᒋ ᑭᔅᑫᓕᒫᑲᓂᐎᑦ᙮ ᑮᔥᐱᓐ ᐁᑐᑕᒪᐗᓀ ᐅᐅ ᑫᒀᓇ ᓄᑯᐃᑎᓱ ᐊᔅᑮᒃ᙮
ᐌᓴ ᐎᒋᔖᓇ ᓀᔥᑕ ᓇᒪᐎᓚ ᐅᒋ ᑖᐺᔦᓕᒥᑯ᙮
ᐁᑯ ᒋᓴᔅ ᐁᑖᑦ, ᓇᒪᐎᓚ ᐁᔥᑾ ᐅᑎᒋᐸᓕᐤ ᓂᓚ ᓂ ᑭᔑᑳᒻ: ᒫᑲ ᑭᓚᐗᐤ ᑭ ᑭᔑᑳᒥᐗᐤ ᒧᔕᒃ ᐋᔦᔅᑲᐗᓐ᙮
ᐊᔅᑭ ᓇᒪᐎᓚ ᑭ ᑳ ᑮ ᐗᑳᑎᑯᓇᐗᐤ; ᒫᑲ ᓂᓚ ᓂ ᐗᑳᑎᑯᓐ, ᐌᓴ ᓂ ᑎᐹᑐᑌᓐ, ᐁ ᒫᓛᑕᑭ ᐊᓂᐃ ᐋᔨᑎᐎᓇ ᐊᓐᑕ ᐌᒋᒪᑲᑭ᙮
ᑭᓚᐗᐤ ᓈᑕᒧᒃ ᐅᒪ ᒪᑯᔐᐎᓐ: ᓇᒪᐎᓚ ᐁᔥᑾ ᓂᓚ ᓂ ᑳ ᓈᑌᓐ ᐅᒪ ᒪᑯᔐᐎᓐ; ᐌᓴ ᓂ ᑭᔑᑳᒻ ᓇᒪᐎᓚ ᐁᔥᑾ ᒥᑐᓂ ᐅᑎᒋᐸᓕᐤ᙮
ᐃᔅᐱ ᐅᐅ ᐋᔭᒥᐎᓇ ᑳ ᐃᑖᑦ, ᑫᔮᐸᒡ ᑮ ᑕᔑᑫᐤ ᑳᓕᓖᒃ᙮ᒋᓴᔅ ᐃᑐᑌᐤ ᒪᑯᔐᐎᓂᒃ
ᐃᔅᐱ ᒫᑲ ᐎᒋᔖᓇ ᑳ ᐃᑐᑌᓕᒋ, ᐁᑯ ᓀᔥᑕ ᐎᓚ ᓀᑕᐎ ᓈᑕᒃ ᒪᑯᔐᐎᓂᓕᐤ, ᓇᒪᐎᓚ ᒧᔑᔐ, ᒫᑲ ᑭᒧᒡ ᐃᔑ᙮
ᑮ ᓈᓇᑕᐌᓕᒥᑯ ᒫᑲ ᒎᐗ ᒪᑯᔐᐎᓂᒃ, ᑮ ᐃᑗᓕᐗ ᒫᑲ, ᑖᓐᑌ ᐁᑖᑦ?
ᒥᔅᑕᐃ ᒫᑲ ᑮ ᐋᔭᒥᐃᑐᐗᒃ ᐎᓚ ᐅᒋ: ᐌᓴ ᐋᑎᑦ ᑮ ᐃᑗᐗᒃ, ᒥᓗᑡᐤ: ᑯᑕᑭᔭᒃ ᑮ ᐃᑗᐗᒃ, ᓇᒪᐎᓚ; ᒫᑲ ᐙᔦᔑᐁᐤ ᐃᓕᓕᐗ᙮
ᓇᒪᐎᓚ ᐊᐌᓕᐗ ᒫᑲ ᒧᔑᔐ ᐅᒋ ᐋᓕᒧᒥᑯ, ᐁ ᑯᔅᑖᓕᒋ ᒎᐗ᙮
ᐁᑯ ᓈᓐᑕᐤ ᐁ ᐋᐱᑕᐗᓂᓕᒃ ᒪᑯᔐᐎᓂᓕᐤ, ᒋᓴᔅ ᑮ ᐃᑐᑌᐤ ᑭᒋᐋᔭᒥᐁᐎᑲᒥᑯᒃ, ᓀᔥᑕ ᑭ ᑭᔅᑭᓄᐊᒫᑫᐤ᙮
ᒎᐗᒃ ᒫᑲ ᑮ ᒫᒪᔅᑳᑕᒶᒃ, ᐁ ᐃᑗᒋᒃ, ᑖᓐᑌ ᐌᒋ ᑭᔅᑫᓕᑕᒃ ᐊᐗ ᐃᓕᓕᐤ ᒪᓯᓇᐃᑲᓇ, ᐁᑳᐐᔅᑳᑦ ᑳ ᐅᒋ ᑭᔅᑭᓄᐊᒫᑦ?
ᒋᓴᔅ ᐁ ᓇᔥᑴᐗᔑᐋᑦ, ᑮ ᐃᑌᐤ, ᓂ ᑭᔅᑭᓄᐊᒫᑫᐎᓐ ᓇᒪᔦᐤ ᓂᓚ ᓂ ᑭᔅᑭᓄᐊᒫᑫᐎᓐ, ᒫᑲ ᐅ ᑭᔅᑭᓄᐊᒫᑫᐎᓐ ᐊᓇ ᑳ ᑮ ᐯᒋᑎᔕᐅᑦ᙮
ᑮᔥᐱᓐ ᐊᐌᓇ ᐎ ᑐᑕᒸᑌ ᐅᑦ ᐃᑌᓕᑕᒧᐎᓂᓕᐤ, ᑲᑕ ᑭᔅᑫᓕᑕᒻ ᑭᔅᑭᓄᐊᒫᑫᐎᓂᓕᐤ, ᑮᔥᐱᓐ ᑭᒋᒪᓂᑐᒃ ᐌᒋᒪᑲᓂᓕᑴ, ᓀᔥᑕᐱᑯ ᑎᐱᓚᐌ ᓂ ᒥᑐᓀᓕᒋᑲᓂᒃ ᐌᒋ ᐋᔭᒥᐙᓀ᙮
ᐊᓇ ᑳ ᐋᔭᒥᑦ ᐎᓚ ᑎᐱᓚᐌ ᐅ ᒥᑐᓀᓕᒋᑲᓂᒃ ᐅᒋ, ᓇᑕᐌᓕᑕᒻ ᐎᓚ ᑫᒋᐙᒃ ᐅ ᑭᔅᑌᓕᑖᑯᓯᐎᓐ: ᒫᑲ ᐊᓇ ᑳ ᓇᑕᐌᓕᒫᑦ ᑭᒋ ᑭᔅᑌᓕᑖᑯᐋᑲᓂᐎᓕᒋ ᐊᓂᐃ ᑳ ᑮ ᐯᒋᑎᔕᐅᑯᑦ, ᐁᐗᑯ ᑖᐺᐎᓂᐎᐤ, ᓇᒪ ᓀᔥᑕ ᐙᐙᒡ ᐱᒋᔅᑳᑯ ᒪᒑᑎᓯᐎᓂᓕᐤ᙮
ᓇᒪ ᓈ ᒧᓯᔅ ᑭ ᑮ ᒥᓕᑯᐗᐤ ᐅᓚᔓᐌᐎᓂᓕᐤ, ᐁᓕᐌᒃ ᒫᑲ ᓇᒪᐎᓚ ᐊᐌᓇ ᐁ ᐃᑕᔑᔦᒃ ᑲᓇᐎᑕᐤ ᐅᓚᔓᐌᐎᓂᓕᐤ? ᑫᒀᓐ ᐌᒋ ᓇᑕᐌᓕᑕᒣᒃ ᑭᒋ ᓂᐹᔨᔦᒃ?
ᐃᓕᓕᐗᒃ ᒫᑲ ᐁ ᓇᔥᑴᐗᔑᐋᒋᒃ, ᑮ ᐃᑌᐗᒃ, ᑭᑦ ᐋᔭᐗᐤ ᒪᒋ ᐊᒑᒃ: ᐊᐌᓇ ᓀᑕᐌᓕᑕᐤ ᑭᒋ ᓂᐸᐃᔉ?
ᒋᓴᔅ ᐁ ᓇᔥᑴᐗᔑᐋᑦ, ᑮ ᐃᑌᐤ, ᓂ ᑮ ᑐᑌᓐ ᐯᔭᒃ ᐋᔨᑎᐎᓐ, ᒥᓯᐌ ᐁ ᐃᑕᔑᔦᔉ ᒫᑲ ᑭᑮ ᒫᒪᔅᑳᑌᓇᐗᐤ᙮
ᒧᓯᔅ ᒫᑲ ᑭ ᑮ ᒥᓕᑯᐗᐤ ᑭᔅᑭᓄᐙᒋᔓᐎᓂᓕᐤ; (ᓇᒪᐎᓚ ᒧᓯᔅ ᐁ ᐅᒋᒪᑲᒃ, ᒫᑲ ᐅᑖᐎᒪᐗᒃ ᐅᒋ;) ᓀᔥᑕ ᐁ ᐋᔭᒥᐁᑭᔑᑳᒃ ᑭ ᑭᔅᑭᓄᐙᒋᔡᐗᐤ ᐃᓕᓕᐤ᙮
ᐁᑳᐎᓚ ᑎᐹᔅᑯᓂᑫᒃ ᐁ ᐃᔑᓈᑯᓯᓈᓂᐗᒃ, ᒫᑲ ᑎᐹᔅᑯᓂᑫᒃ ᒀᔭᔅᑭᑖᑎᓯᐎ ᑎᐹᔅᑯᓂᑫᐎᓐ᙮ᐐᓚ ᓇ ᒥᓵᐃᔭ?
ᐁᑯ ᐋᑎᑦ ᐊᓂᑭ ᒋᕉᓴᓚᒥᒃ ᑳ ᐅᒌᒋᒃ ᐁᑗᒋᒃ, ᓇᒪᔦᐤ ᓈ ᐊᐗ ᐊᓂᐃ ᑳ ᐎ ᓂᐸᐋᒋᒃ?
ᒫᑎᑲ, ᒫᑲ, ᓱᑭᑌᐁᐎ ᐋᔭᒥᐤ, ᓇᒪᐎᓚ ᐙᔦᔥ ᒫᑲ ᐃᑌᐗᒃ᙮ ᑭᒋᐌ ᓈ ᑭᔅᑫᓕᑕᒶᒃ ᐅᑭᒫᐗᒃ ᐅᐅ ᑖᐺ ᐁ ᐋᐎᓕᒋ ᙭?
ᐋᑕᐎᓚ ᒫᑲ ᑭ ᑭᔅᑫᓕᒫᓇᐤ ᐊᐗ ᐃᓕᓕᐤ ᐃᑕ ᐌᒌᑦ: ᒫᑲ ᐃᔅᐱ ᙭ ᑕᑯᔑᑫ, ᓇᒪᐎᓚ ᐊᐌᓇ ᑭᔅᑫᓕᑕᒻ ᐃᑕ ᐌᒋᓕᒋ᙮
ᐁᑯ ᒋᓴᔅ ᑎᐁᐺᑦ ᑭᒋᐋᔭᒥᐁᐎᑲᒥᑯᒃ ᒣᒀᒡ ᐁ ᑭᔅᑭᓄᐊᒫᑫᑦ, ᐁ ᐃᑗᑦ, ᑭ ᑭᔅᑫᓕᒥᓇᐗᐤ, ᓀᔥᑕ ᑭ ᑭᔅᑫᓕᑌᓇᐗᐤ ᐃᑕ ᐌᒋᔮᓐ: ᓇᒪᐎᓚ ᒫᑲ ᑎᐱᓚᐌ ᓂ ᒥᑐᓀᓕᒋᑲᓂᒃ ᓂ ᐅᒋ ᑕᑯᔑᓂᓐ, ᒫᑲ ᐊᓇ ᑳ ᑮ ᐯᒋᑎᔕᐅᑦ ᑖᐺᐎᓂᐎᐤ, ᐁᑳ ᑳ ᑭᔅᑫᓕᒣᒃ᙮
ᒫᑲ ᓂᓚ ᓂ ᑭᔅᑫᓕᒪᐤ: ᐌᓴ ᐎᓚ ᐁᑯᑕ ᐌᒋᔮᓐ, ᐎᓚ ᓀᔥᑕ ᓂ ᑮ ᐯᒋᑎᔕᐅᒃ᙮
ᐁᑯ ᑫᑴᒋ ᐅᑎᑎᓈᒋᒃ: ᒫᑲ ᓇᒪᐎᓚ ᐊᐌᓇ ᑮ ᒫᑯᓀᐤ, ᐁᑳ ᐁᔥᑾ ᐁ ᐅᑎᒋᐸᓕᓕᒃ ᐅ ᑎᐹᔨᑲᓐ ᐱᓯᒧᑳᓂᒃ᙮
ᒥᒉᑦ ᒫᑲ ᐃᓕᓕᐗᒃ ᑮ ᑖᐺᔦᓕᒣᐗᒃ, ᑮ ᐃᑗᐗᒃ ᒫᑲ, ᐃᔅᐱ ᙭ ᑕᑯᔑᑫ, ᐊᐙᓯᑌ ᓈ ᒥᒉᑦ ᒫᒪᔅᑳᒋ ᐃᓯᒋᑫᐎᓇ ᑲᑕ ᑐᑕᒻ ᐃᔥᐱᔥ ᐅᐅ ᐊᐗ ᐃᓕᓕᐤ ᑳ ᑮ ᑐᑕᒃ?ᐅᓚᔓᐌᐎ ᐊᑐᔅᑫᓛᑲᓇᒃ ᐃᔑᑎᔕᐌᒃ ᑭᒋ ᒫᑯᓈᒋᒃ ᒋᓴᓴ
ᐹᕋᓯᔭᒃ ᑮ ᐯᑕᒶᒃ ᐃᓕᓕᐗ ᐁ ᐃᔑ ᐋᓕᒧᒫᓕᒋ; ᐸᕋᓯᔭᒃ ᒫᑲ ᓀᔥᑕ ᑭᒋ ᓵᓵᑭᐎᓕᐌᐎᓕᓕᐗᒃ ᑮ ᐃᑎᔕᐌᐗᒃ ᐅᓚᔓᐌᐎ ᐊᑑᔅᑫᓛᑲᓇ ᑭᒋ ᐅᑎᑎᓈᓕᒋ᙮
ᐁᑯ ᒋᓴᔅ ᐁᑖᑦ, ᑫᔮᐸᒡ ᐎᓕᐃᔉ ᑭ ᐎᒉᐎᑎᓇᐗᐤ, ᐁᑯ ᒫᑲ ᑫ ᓇᑕᐙᐸᒪᒃ ᐊᓇ ᑳ ᑮ ᐯᒋᑎᔕᐅᑦ᙮
ᑭ ᑳ ᓈᓇᑕᐌᓕᒥᓇᐗᐤ, ᓇᒪᐎᓚ ᒫᑲ ᑭ ᑳ ᒥᔅᑲᐎᓇᐗᐤ: ᐃᑕ ᓀᔥᑕ ᐁ ᐃᑖᔮᓐ, ᐊᓐᑕ ᓇᒪᐎᓚ ᑭ ᑳ ᐯᒋ ᐃᑐᑖᓇᐗᐤ᙮
ᐁᑯ ᒎᐗᒃ ᐁᑎᑐᒋᒃ, ᑖᓐᑌ ᑫ ᐃᑐᑌᑦ ᐁᑳ ᑫ ᒥᔅᑲᐗᒃ? ᑲᑕ ᓇᑕᐙᐸᒣᐤ ᓈ ᐊᓂᐃ ᓇᓈᓂᔅ ᑳ ᐃᑖᓕᒋ ᒣᑴᔭᔥ ᒉᓐᑖᐃᓚ, ᓀᔥᑕ ᑲᑕ ᑭᔅᑭᓄᐊᒪᐌᐤ ᒉᓐᑖᐃᓚ?
ᑫᑯ ᑐᐎ ᐃᑗᐎᓂᓕᐤ ᐅᒣᓕᐤ ᑳ ᑮ ᐃᑗᑦ, ᑭ ᑳ ᓈᓇᑕᐌᓕᒥᓇᐗᐤ, ᓇᒪᐎᓚ ᒫᑲ ᑭ ᑳ ᒥᔅᑲᐎᓇᐗᐤ: ᓀᔥᑕ ᐃᑕ ᐁ ᐃᑖᔭᓐ, ᐊᓐᑕ ᓇᒪᐎᓚ ᑭ ᑳ ᑮ ᐯᒋ ᐃᑐᑖᓇᐗᐤ?
ᒫᒋᒡ ᐁ ᑭᔑᑳᒃ, ᐊᓂᒪ ᑫᔅᑌᓕᑖᑾᒃ ᐁ ᑭᔑᑳᒃ ᒪᑯᔐᐎᓂᒃ, ᒋᓴᔅ ᐁ ᓂᐸᐎᑦ, ᑮ ᑌᐺᐤ, ᐁ ᐃᑗᑦ, ᑮᔥᐱᓐ ᐊᐌᓇ ᓄᑌᔮᐸᑴᑌ, ᐁᑯᔑ ᓂ ᑳ ᐯᒋ ᓈᑎᒃ, ᓀᔥᑕ ᑲᑕ ᒥᓂᑴᐤ᙮
ᐊᓇ ᑳ ᑖᐺᔦᓕᒥᑦ, ᐁ ᐃᔑ ᐃᑗᒪᑲᒃ ᑭᒋᒪᓯᓇᐃᑫᐎᓐ, ᐗᑖᒃ ᑲᑕ ᐅᒋᒋᐗᓂᓕᐗ ᓯᐱᔭ ᐃᑕ ᐁ ᐃᑕᑾᒃ ᐱᒫᑎᓯᐎ ᓂᐱ᙮
(ᒫᑲ ᐅᒣᓕᐤ ᑮ ᐃᑗᐤ ᐁ ᐋᓕᒧᒫᑦ ᐊᒑᑾ ᑫ ᒥᓛᑲᓂᐎᓕᒋ ᐊᓂᐃ ᑳ ᑖᐺᔦᓕᒥᑯᑦ: ᐌᓴ ᐯᓓᑭᓯᑦ ᐊᒑᒃ ᓇᒪᐎᓚ ᐁᔥᑾ ᐅᒋ ᒥᓕᐙᓂᐎᐤ; ᐁᑳ ᐁᔥᑾ ᐁ ᑮ ᑭᔅᑌᓕᑖᑯᐋᑲᓂᐎᑦ ᒋᓴᔅ᙮)ᐃᓕᓕᐗᒃ ᐗᐙᓀᓕᑕᒧᒃ ᐊᐌᓇ ᐁ ᐋᐎᓕᒋ ᒋᓴᓴ
ᐁᐗᑯ ᐌᒋ ᒥᒉᑦ ᐃᓕᓕᐗᒃ ᐃᔅᐱ ᐱᐁᑕᑭᒃ ᐅᒣᓕᐤ ᐃᑗᐎᓂᓕᐤ, ᑮ ᐃᑗᐗᒃ; ᑖᐺ ᐊᐗ ᐊᓇ ᐅᑭᔅᑭᐙᐃᑫᐤ᙮
ᑯᑕᑭᔭᒃ ᑮ ᐃᑗᐗᒃ, ᐁᐗᑯ ᐊᐗ ᙭᙮ᒫᑲ ᐋᑎᑦ ᑮ ᐃᑗᐗᒃ ᑳᓕᓖᒃ ᓈ ᑲᑕ ᐅᒋᐤ ᙭?
ᓇᒪ ᓈ ᑭᒋ ᒪᓯᓇᐃᑫᐎᓐ ᑮ ᐃᑗᒪᑲᓐ, ᙭ ᑭᒋ ᐅᒌᑦ ᑌᐱᑦ ᐅᑦ ᐊᐙᔑᒥᔕ ᐅᒋ, ᓀᔥᑕ ᐯᑦᓕᔭᒻ ᐃᑖᐎᓂᒃ ᐅᒋ, ᐅᑕ ᑌᐱᑦ ᑳ ᑮ ᐃᑖᑦ᙮
ᐁᑯ ᐹᐸᑳᓐ ᐁᑗᒋᒃ ᐃᓕᓕᐗᒃ ᐎᓚ ᐅᒋ᙮
ᓀᔥᑕ ᐋᑎᑦ ᐁ ᐃᑕᓯᒋᒃ ᑮ ᐎ ᐅᑎᓀᐗᒃ; ᓇᒪᐎᓚ ᐊᐌᓇ ᒫᑲ ᐅᒋ ᒫᑯᓀᐤ᙮ᑳ ᓂᑳᓀᓕᑖᑯᓯᒋᒃ ᒎᐗᒃ ᒧᓚ ᑖᐺᔦᓕᒥᑯ
ᐁᑯ ᐅᓚᔓᐌᐎ ᐊᑑᔅᑫᓛᑲᓇᒃ ᐌᑎᑖᒋᒃ ᑭᒋ ᓵᓵᑭᐎᓕᐌᐎᓕᓕᐗ ᓀᔥᑕ ᐹᕋᓯᔭ; ᑮ ᐃᑎᑯᐗᒃ ᒫᑲ, ᑖᓀᑭ ᐌᒋ ᐁᑳ ᑮ ᐯᔑᐌᒃ?
ᐅᓚᔓᐌᐎ ᐊᑑᔅᑫᓛᑲᓇᒃ ᑮ ᓇᔥᑴᐗᔑᐃᐌᐗᒃ, ᓇᒪᐎᔅᑳᑦ ᐊᐌᓇ ᐃᔑ ᐋᔭᒥᐤ ᑖᐱᔅᑯᒡ ᐊᐗ ᐃᓕᓕᐤ᙮
ᐁᑯ ᓀᔥᑴᐗᔑᐃᑯᒋᒃ ᐸᕋᓯᔭ, ᑭᓚᐗᐤ ᓈ ᓀᔥᑕ ᑭ ᐙᔦᔑᐃᑲᐎᓇᐗᐤ?
ᑮ ᑖᐺᔦᓕᒥᑯ ᓈ ᐊᐌᓕᐗ ᐁ ᐅᑭᒫᐎᓕᒋ ᓀᔥᑕᐱᑯ ᐁ ᐹᕋᓯᐎᓕᒋ?
ᒫᑲ ᐅᑯ ᐃᓕᓕᐗᒃ ᐁᑳ ᑳ ᑭᔅᑫᓕᑕᑭᒃ ᐅᓚᔓᐌᐎᓂᓕᐤ ᓂᔑᐗᓈᒋᒫᑲᓂᐎᐗᒃ᙮
ᓂᑯᑎᒪᔅ ᐃᑌᐤ, (ᐊᓇ ᑳ ᐯᒋ ᓈᑖᑦ ᒋᓴᓴ ᓂᐹᑎᐱᔉ, ᐁ ᐊᔑᑕᑭᒫᑲᓂᐎᑦ,)
ᑎᐹᔅᑯᓂᑯ ᓈ ᐊᐌᓇ ᑭᑦ ᐅᓚᔓᐌᐎᓂᓇᐤ ᐸᒧᔑ ᐯᑖᑯᑦ, ᓀᔥᑕ ᑭᔅᑫᓕᒋᑳᑌᒃ ᑫᒀᓕᐤ ᑳ ᑐᑕᒃ?
ᑮ ᓇᔥᑴᐗᔑᐁᐗᒃ ᒫᑲ ᐁ ᐃᑖᒋᒃ, ᑭᓚ ᓈ ᓀᔥᑕ ᑳᓖᓖᒃ ᑭᑦ ᐅᒌᓐ? ᓈᓇᑕᐌᓕᑕ, ᓀᔥᑕ ᓈᓇᑕᐙᐸᑕ: ᐌᓴ ᑳᓖᓖᒃ ᓇᒪᐎᓚ ᐅᒋᐤ ᐅᑭᔅᑭᐙᐃᑫᐤ᙮
ᐊᓇ ᐃᔅᑴᐤ ᑳ ᑳᒋᑎᓈᑲᓂᐎᑦ ᐱᔑᒀᑎᓯᐎᓂᒃ
ᒋᓴᔅ ᑮ ᐃᑐᑌᐤ ᐊᓕᑉᔅ ᐗᒌᒃ᙮
ᐎᐸᒡ ᒫᑲ ᐁ ᑭᑭᔐᐹᔮᓕᒃ ᒥᓇ ᑮ ᐯᒋ ᐃᑐᑌᐤ ᑭᒋᐋᔭᒥᐁᐎᑲᒥᑯᒃ, ᑮ ᐯᒋ ᓈᑎᑯ ᒫᑲ ᒥᓯᐌ ᐃᓕᓕᐗ; ᐁᑯ ᓀᐊᐱᑦ, ᓀᔥᑕ ᑫᔅᑭᓄᐊᒪᐙᑦ᙮
ᐅᒪᓯᓇᐃᑫᐗᒃ ᒫᑲ ᓀᔥᑕ ᐹᕋᓯᔭᒃ ᑮ ᐯᑐᐌᐗᒃ ᐃᔅᑴᐗ ᐁ ᑮ ᒥᔅᑲᐙᑲᓂᐎᓕᒋ ᐱᔑᒀᑎᓯᐎᓂᒃ; ᐃᔅᐱ ᒫᑲ ᑳ ᑮ ᐸᑭᑎᓈᒋᒃ ᑌᑖᐎᒡ,
ᐃᑌᐗᒃ, ᑫᔅᑭᓄᐊᒫᑫᔭᓐ, ᐊᐗ ᐃᔅᑴᐤ ᑮ ᒣᒀᔥᑲᐙᑲᓂᐎᐤ ᐱᔑᒀᑎᓯᐎᓂᒃ, ᒣᒀᒡ ᐁ ᐃᑐᑕᒃ᙮
ᒧᓯᔅ ᒫᑲ ᐅᓚᔓᐌᐎᓂᒃ ᓂ ᑮ ᐃᑕᔓᐙᑎᑯᓈᓐ ᐊᓂᑭ ᐅᒣᓕᐤ ᑳ ᑐᑕᑭᒃ ᑭᒋ ᐱᒧᓯᓈᑕᐙᑲᓂᐎᒋᒃ: ᒫᑲ ᑖᓐ ᐁᑗᔭᓐ ᑭᓚ?
ᐅᒣᓕᐤ ᑮ ᐃᑗᐗᒃ, ᐁ ᑲᑴᒋᐋᒋᒃ, ᑭᒋ ᐋᔮᒋᒃ ᑫ ᐅᒋ ᒫᒥᔑᒫᒋᒃ᙮ ᒫᑲ ᒋᓴᔅ ᑮ ᓇᐌᑳᐸᐎᐤ, ᓀᔥᑕ ᐅᓕᓕᑭᒋᒑᓐ ᑮ ᒪᓯᓇᐃᑳᑫᐤ ᒧᔅᑕᔅᑲᒥᒃ, ᑖᐱᔅᑯᒡ ᐁᑳ ᐁ ᐯᑕᐙᑦ᙮
ᐁᑯ ᐁᑳ ᐁ ᐳᓂ ᑲᑴᒋᐃᑯᑦ, ᑮ ᑕᔓᑳᐸᐎᐤ, ᓀᔥᑕ ᑮ ᐃᑌᐤ, ᐊᓇ ᐁ ᐃᑕᔑᔦᒃ ᐁᑳ ᑳ ᒪᒑᑎᓯᑦ, ᐁᐗᑯ ᓃᔥᑕᒻ ᑫ ᐱᒸᑦ ᐊᓯᓂᓕᐤ᙮
ᒥᓇ ᒫᑲ ᑮ ᓇᐌᑳᐸᐎᐤ, ᐁ ᒪᓯᓇᐃᑫᑦ ᒧᔅᑕᔅᑲᒥᒃ᙮
ᐊᓂᑭ ᒫᑲ ᑳ ᐯᑕᑭᒃ, ᐅ ᒥᑐᓀᓕᒋᑲᓂᐙᐗ ᐁ ᑎᐹᔅᑯᓂᑯᒋᒃ, ᑭ ᐗᓚᐎᐗᒃ ᐯᐯᔭᒃ, ᓃᔥᑕᒻ ᐊᓇ ᑳ ᑭᔐᓕᓕᐎᑦ ᐱᓕᔥ ᐊᓇ ᒫᒋᒡ; ᒋᓴᔅ ᒫᑲ ᑮ ᓇᑲᑖᑲᓂᐎᐤ ᐁ ᐯᔭᑯᑦ, ᓀᔥᑕ ᐃᔅᑴᐤ ᑌᑖᐎᒡ ᐁ ᓂᐸᐎᑦ᙮
ᐃᔅᐱ ᒋᓴᔅ ᑳ ᑮ ᑕᔓᑳᐸᐎᑦ, ᐁᑳ ᒫᑲ ᐎᐋᐸᒫᑦ: ᐊᐌᓕᐗ ᐱᑯ ᐃᔅᑴᐗ, ᑮ ᐃᑌᐤ, ᐃᔅᑴᐤ, ᑖᓐᑌ ᐁᑖᒋᒃ ᐊᓂᑭ ᑳ ᒫᒥᔑᒥᔅᑭᒃ? ᓇᒪ ᓈ ᐊᐌᓇ ᑭ ᐅᒋ ᓂᔑᐗᓈᒋᒥᒃ?
ᑮ ᐃᑗᐤ, ᓇᒪᐎᓚ ᐊᐌᓇ, ᑌᐯᓕᒋᑫᔭᓐ᙮ᒋᓴᔅ ᒫᑲ ᑮ ᐃᑌᐤ, ᓂᓚ ᓀᔥᑕ ᓇᒪᐎᓚ ᑭ ᓂᔑᐗᓈᒋᒥᑎᓐ: ᒫᒑ, ᐁᑳᐎᓚ ᒫᑲ ᒥᓇ ᒪᒋᐱᒫᑎᓯ᙮ᒋᓴᔅ ᒥᓓᐤ ᐙᔅᑌᐎᓂᓕᐤ ᐃᓕᓕᐗ ᐅᑕ ᐊᔅᑭᒃ
ᐁᑯ ᒋᓴᔅ ᒥᓇ ᐁᔭᒥᐋᑦ, ᐁ ᐃᑗᑦ, ᓂᓚ ᐁᐗᑯ ᑳ ᐅᒋ ᐋᔅᑌᒃ ᐊᔅᑭ: ᐊᓇ ᑳ ᓄᔅᐱᓇᔑᑦ ᓇᒪᐎᓚ ᑲᑕ ᐱᒧᑌᐤ ᐗᓂᑎᐱᔅᑭᓯᐎᓂᒃ, ᒫᑲ ᑲᑕ ᐊᔮᐤ ᐱᒫᑎᓯᐎᓂ ᐙᓭᔮᓯᐎᓂᓕᐤ᙮
ᐁᐗᑯ ᐌᒋ ᐃᑎᑯᒃ ᐸᕋᓯᔭ, ᑭ ᑎᐹᒋᒥᑎᓱᓐ; ᑭ ᑎᐹᒋᒧᐎᓐ ᓇᒪᐎᓚ ᑖᐺᒪᑲᓐ᙮
ᒋᓴᔅ ᐁ ᓇᔥᑴᐗᔑᐋᑦ ᑮ ᐃᑌᐤ, ᐋᑕ ᐁ ᑎᐹᒋᒥᑎᓱᔮᓐ, ᐁᓕᐌᒃ ᓂ ᑎᐹᒋᒧᐎᓐ ᑖᐺᒪᑲᓐ: ᐌᓴ ᓂ ᑭᔅᑫᓕᑌᓐ ᐃᑕ ᐌᒋᔮᓐ, ᓀᔥᑕ ᐃᑕ ᐁᑐᑌᔮᓐ; ᒫᑲ ᑭᓚᐗᐤ ᓇᒪᐎᓚ ᑭ ᑭᔅᑫᓕᑌᓇᐗᐤ ᐃᑕ ᐌᒋᔮᓐ ᓀᔥᑕ ᐃᑕ ᐁᑐᑌᔮᓐ᙮
ᑭᓚᐗᐤ ᐎᔮᓯᒃ ᑭᑦ ᐃᔑ ᑎᐹᔅᑯᓂᑳᓇᐗᐤ; ᓂᓚ ᓇᒪᐎᓚ ᐊᐌᓇ ᓂ ᑎᐹᔅᑯᓇᐤ᙮
ᑮᔥᐱᓐ ᒫᑲ ᑌᐹᔅᑯᓂᑫᐙᓀ, ᓂ ᑎᐹᔅᑯᓂᑫᐎᓐ ᑖᐺᒪᑲᓐ: ᐌᓴ ᓇᒪᐎᓚ ᓂ ᐯᔭᑯᓐ, ᒫᑲ ᓂᓚ ᓀᔥᑕ ᐅᑖᐎᒪᐤ ᑳ ᑮ ᐯᒋᑎᔕᐅᑦ᙮
ᒪᓯᓇᐃᑳᑌᐤ ᓀᔥᑕ ᑭᑦ ᐅᓚᔓᐌᐎᓂᐙᒃ, ᓂᔓ ᐃᓕᓕᐗᒃ ᐅ ᑎᐹᒋᒧᐎᓂᐗᐤ ᐁ ᑖᐺᒪᑲᓂᓕᒃ᙮
ᓂᓚ ᐯᔭᒃ ᐁ ᑎᐹᒋᒥᑎᓱᔮᓐ, ᐅᑖᐎᒪᐤ ᓀᔥᑕ ᑳ ᑮ ᐯᒋᑎᔕᐅᑦ ᓂ ᑎᐹᒋᒥᒃ᙮
ᐁᑯ ᐁᑖᒋᒃ, ᑖᓐᑌ ᐁᑖᑦ ᑯᑖᐎ?ᒋᓴᔅ ᑭ ᓇᔥᑴᐗᔑᐃᐌᐤ, ᓇᒪᐎᓚ ᑭ ᑭᔅᑫᓕᒥᓇᐗᐤ, ᓇᒪ ᓀᔥᑕ ᓄᑖᐎ: ᑮᔥᐱᓐ ᑮ ᑭᔅᑫᓕᒥᐌᑯᐸᓀ, ᑭ ᑳ ᑮ ᑭᔅᑫᓕᒫᑕᐗᐤ ᓄᑖᐎ ᓀᔥᑕ᙮
ᐅᐅ ᐋᔭᒥᐎᓇ ᒋᓴᔅ ᑮ ᐃᑗᐤ ᔔᓕᔭᐎᑲᒥᑯᒃ, ᒣᒀᒡ ᐁ ᑭᔅᑭᓄᐊᒫᑫᑦ ᑭᒋᐋᔭᒥᐁᐎᑲᒥᑯᒃ: ᓇᒪᐎᓚ ᐊᐌᓕᐗ ᒫᑲ ᑮ ᒫᑯᓂᑯ; ᐌᓴ ᐅ ᑎᐹᔨᑲᓐ ᐱᓯᒧᑳᓂᒃ ᓇᒪᐎᓚ ᐁᔥᑾ ᑮ ᐅᑎᒋᐸᓕᓕᐤ᙮ᒧᓚ ᑳ ᑮ ᐃᑐᑌᓈᐗᐤ ᐃᑕ ᐁ ᐃᑐᑌᔮᓐ, ᒋᓴᔅ ᐃᑗᐤ
ᐁᑯ ᒋᓴᔅ ᒥᓇ ᐁᑖᑦ, ᓂ ᑭᑐᑖᓐ, ᑭ ᑳ ᓈᓇᑕᐌᓕᒥᓇᐗᐤ ᒫᑲ, ᓀᔥᑕ ᑭ ᑳ ᓂᐱᓇᐗᐤ ᑭ ᒪᒋᑐᑕᒧᐎᓂᐙᒃ: ᐃᑕ ᐁᑐᑌᔮᓐ ᓇᒪᐎᓚ ᑭ ᑳ ᑮ ᐯᒋ ᐃᑐᑖᓇᐗᐤ᙮
ᐁᑯ ᐁᑗᒋᒃ ᒎᐗᒃ, ᑲᑕ ᓂᐹᐃᑎᓱ ᓈ? ᐌᓴ ᐃᑗᐤ, ᐃᑕ ᐁ ᐃᑐᑌᔭᓐ ᓇᒪᐎᓚ ᑭ ᑳ ᑮ ᐯᒋ ᐃᑐᑖᓇᐗᐤ᙮
ᑮ ᐃᑌᐤ ᒫᑲ, ᑭᓚᐗᐤ ᑕᐸᔒᔥ ᑮᑦ ᐅᒌᓇᐗᐤ; ᓂᓚ ᐃᔥᐱᒥᒃ ᓂᑦ ᐅᒌᓐ: ᐅᑕ ᐊᔅᑮᒃ ᑭᓚᐗᐤ ᑮᑦ ᐅᒌᓇᐗᐤ; ᓂᓚ ᓇᒪᐎᓚ ᐅᑕ ᐊᔅᑮᒃ ᓂᑦ ᐅᒌᓐ᙮
ᐁᐗᑯ ᐌᒋ ᐃᑎᑕᑾᒃ, ᑭ ᑳ ᓂᐱᓇᐗᐤ ᑭ ᒪᒋᑐᑕᒧᐎᓂᐙᒃ: ᐌᓴ ᑮᔥᐱᓐ ᐁᑳ ᑖᐺᑕᒣᑴ ᓂᓚ ᐁᐗᑯ ᐁ ᐋᐎᔮᓐ, ᑭ ᑳ ᓂᐱᓇᐗᐤ ᑭ ᒪᒋᑐᑕᒧᐎᓂᐙᒃ᙮
ᐁᑯ ᐁᑖᒋᒃ, ᐊᐌᓇ ᑭᓚ?ᒋᓴᔅ ᒫᑲ ᐃᑌᐤ, ᐊᓇ ᐅᑎ ᑳ ᑮ ᐃᑎᑕᑾᒃ ᓃᔥᑕᒻ ᐅᒋ᙮
ᓂᑦ ᐋᔮᓐ ᒥᒉᑦ ᑫᒀᓇ ᑭᓚᐗᐤ ᑭᒋ ᐅᒋ ᐃᑗᔮᓐ ᓀᔥᑕ ᑭᒋ ᑎᐹᔅᑯᓂᑫᔮᓐ: ᒫᑲ ᐊᓇ ᑳ ᑮ ᐯᒋᑎᔕᐅᑦ ᑖᐺᐎᓂᐎᐤ; ᓀᔥᑕ ᓂ ᐎᑌᓐ ᐅᑕ ᐊᔅᑮᒃ ᐊᓂᐃ ᑫᒀᓇ ᑳ ᑮ ᐎᑕᒫᐎᑦ᙮
ᓇᒪᐎᓚ ᑮ ᓂᓯᑐᑕᒶᒃ ᐁ ᐋᓕᒧᑕᒫᑯᒋᒃ ᐅᑖᐎᒪᐗ᙮
ᐁᑯ ᒋᓴᔅ ᐁᑖᑦ, ᐃᔅᐱ ᑮ ᐅᐱᓀᑴ ᐃᓕᓕᐎᑯᓯᓵᓐ, ᐁᑯ ᑫ ᑭᔅᑫᓕᑕᒣᒃ ᓂᓚ ᐁᐗᑯ ᐁ ᐋᐎᔮᓐ, ᓀᔥᑕ ᐁᑳ ᐁ ᑐᑕᒫᓐ ᑫᒀᓐ ᓂᓚ ᑎᐱᓚᐌ ᓂ ᒥᑐᓀᓕᒋᑲᓂᒃ ᐅᒋ; ᒫᑲ ᐁ ᑮ ᐃᔑ ᑭᔅᑭᓄᐊᒪᐎᑦ ᓄᑖᐎ, ᓂᑦ ᐋᔭᒥᓐ ᐅᐅ ᑫᒀᓇ᙮
ᒣᒀᒡ ᐁᔭᒥᑦ ᐅᐅ ᐋᔭᒥᐎᓇ ᒥᒉᑦ ᑮ ᑖᐺᔦᓕᒥᑯᑦ᙮ᐊᐌᓂᑭ ᐋᐸᐗᑲᓇᒃ ᓀᔥᑕ ᑭᐸᐗᑲᓇᒃ
ᐁᑯ ᒋᓴᔅ ᐁᑖᑦ ᐊᓂᐃ ᒎᐗ ᑳ ᑖᐺᔦᓕᒥᑯᒃ, ᑮᔥᐱᓐ ᒧᔕᒃ ᑐᑕᒣᑴ ᓂᑦ ᐋᔭᒥᐎᓐ, ᐁᑯ ᑖᐺ ᐌᑭᔅᑭᓄᐊᒪᐙᑲᓂᒥᑕᑾᒃ;
ᓀᔥᑕ ᑭ ᑳ ᑭᔅᑫᓕᑌᓇᐗᐤ ᑖᐺᐎᓐ, ᓀᔥᑕ ᑖᐺᐎᓐ ᑭ ᑳ ᐋᐱᑯᓂᑯᓇᐗᐤ᙮
ᑮ ᓇᔥᑴᐗᔑᐁᐗᒃ, ᓂᓚᓈᓐ ᐁᑉᕃᐋᒻ ᐅᑦ ᐊᐙᔑᒥᔕ, ᓇᒪᐎᔅᑳᑦ ᓀᔥᑕ ᐊᐌᓇ ᓂᑦ ᐅᒋ ᐊᐗᑳᑎᑯᓈᓐ: ᑖᓐᑌ ᐌᒋ ᐃᑗᔭᓐ, ᑭ ᑳ ᐋᐱᑯᓂᑲᐎᓇᐗᐤ?
ᒋᓴᔅ ᑮ ᓇᔥᑴᐗᔑᐁᐤ, ᑖᐺ, ᑖᐺ, ᑭᑦ ᐃᑎᓇᐗᐤ, ᑕᑐ ᐊᐌᓇ ᑳ ᒪᒋᑐᑕᒃ ᐅᑦ ᐊᑑᔅᑫᓛᑲᓂᒥᑯ ᒪᒋᑐᑕᒧᐎᓂᓕᐤ᙮
ᐊᑑᔅᑫᓛᑲᓐ ᒫᑲ ᓇᒪᐎᓚ ᑳᑭᑫ ᐱᒋ ᐙᔅᑳᔨᑲᓂᒃ ᐃᑖᐤ: ᒫᑲ ᐅᑯᓯᓯᒫᐤ ᑳᑭᑫ ᐃᑖᐤ᙮
ᑮᔥᐱᓐ ᒫᑲ ᐅᑯᓯᓯᒫᐤ ᐋᐱᑯᓂᑖᑴ, ᑖᐺ ᑭ ᑳ ᐋᐱᑯᓂᑲᐎᓇᐗᐤ᙮
ᓂ ᑭᔅᑫᓕᑌᓐ ᐁᑉᕃᐋᒻ ᐁ ᐅᑦ ᐊᐙᔑᒥᔑᒥᑖᒃ; ᒫᑲ ᑭ ᐎ ᓂᐸᐃᓇᐗᐤ, ᐁᑳ ᒥᑐᓂ ᐁ ᐱᒋᔅᑳᑯᔦᒃ ᓂᑦ ᐋᔭᒥᐎᓐ᙮
ᓂᑦ ᐃᑣᓐ ᐊᓂᒪ ᑳ ᑮ ᐙᐸᑕᒫᓐ ᐁ ᐎᒉᐗᒃ ᓄᑖᐎ: ᑭᓚᐗᐤ ᒫᑲ ᑭᑦ ᐃᑐᑌᓇᐗᐤ ᐊᓂᒪ ᑳ ᑮ ᐙᐸᑕᒣᒃ ᐁ ᐎᒉᐌᒃ ᑯᑖᐎᐗᐤ᙮
ᐁ ᓇᔥᑴᐗᔑᐋᒋᒃ ᒫᑲ ᑮ ᐃᑌᐗᒃ, ᐁᑉᕃᐋᒻ ᐁᐗᑯ ᓄᑖᐎᓈᓐ᙮ᒋᓴᔅ ᐃᑌᐤ, ᑮᔥᐱᓐ ᐁᑉᕃᐋᒻ ᐌᑕᐙᔑᒥᔑᒥᑖᑴ, ᑭ ᑳ ᑐᑕᒸᑕᐗᐤ ᐁᑉᕃᐋᒻ ᐅᑦ ᐋᔨᑎᐎᓇ᙮
ᐊᓄᒡ ᒫᑲ ᑭ ᐎ ᓂᐸᐃᓇᐗᐤ, ᐁ ᐃᓕᓕᐎᔮᓐ ᐁ ᐎᑕᒫᑕᑾᒃ ᑖᐺᐎᓐ, ᑳ ᑮ ᐎᑕᒪᐎᑦ ᑭᒋᒪᓂᑐ: ᐅᒣᓕᐤ ᓇᒪᐎᓚ ᐅᒋ ᑐᑕᒻ ᐁᑉᕃᐋᒻ᙮
ᑭᑦ ᐃᑐᑕᒸᓇᐗᐤ ᐅᑦ ᐋᔨᑎᐎᓇ ᑯᑖᐎᐗᐤ᙮ᐁᑯ ᐁᑖᒋᒃ, ᓇᒪᐎᓚ ᐱᔑᒀᑎᓯᐎᓂᒃ ᓂ ᑮ ᐅᒌᓈᓐ; ᐯᔭᑯ ᓄᑖᐎᓈᓐ, ᑭᒋᒪᓂᑐ ᐅᑎ᙮
ᒋᓴᔅ ᑮ ᐃᑌᐤ, ᑮᔥᐱᓐ ᑭᒋᒪᓂᑐ ᐌᑖᐎᔦᑯ, ᑭ ᑳ ᓵᑭᐃᑕᐗᐤ: ᐌᓴ ᑭᒋᒪᓂᑐᒃ ᓂᑦ ᐅᒌᓐ ᓀᔥᑕ ᓂᑦ ᐅᑐᑖᓐ; ᓇᒪᐎᓚ ᓀᔥᑕ ᓂᓚ ᑎᐱᓚᐌ ᓂ ᒥᑐᓀᓕᒋᑲᓂᒃ ᓂᑦ ᐅᒋ ᐯᒋ ᐃᑐᑖᓐ, ᒫᑲ ᓂ ᑮ ᐯᒋᑎᔕᐅᒃ᙮
ᑖᓀᑭ ᐌᒋ ᐁᑳ ᓂᓯᑐᑕᒣᒃ ᓂᑦ ᐃᑗᐎᓐ? ᐁᑳ ᐁ ᑮ ᓇᑐᑕᒣᒃ ᓂᑦ ᐋᔭᒥᐎᓐ᙮
ᑭᓚᐗᐤ ᑭᑦ ᐅᒌᓇᐗᐤ ᑯᑖᐎᐗᐤ ᒪᒋᒪᓂᑐ, ᓀᔥᑕ ᑯᑕᐎᐗᐤ ᐅ ᒪᒋᐃᑌᓕᑕᒧᐎᓇ ᑭ ᑳ ᑐᑕᒸᓇᐗᐤ᙮ ᑮ ᓂᐸᔨᐌᔅᑭᐤ ᓃᔥᑕᒻ ᐅᒋ, ᓇᒪᐎᓚ ᓀᔥᑕ ᑖᐺᐎᓂᒃ ᐅᒋ ᐃᑖᐤ, ᐁᑳ ᒥᑐᓂ ᐁ ᐱᒋᔅᑳᑯᑦ ᑖᐺᐎᓂᓕᐤ᙮ ᐃᔅᐱ ᐁᑗᒋ ᑭᓛᔅᑭᐎᓂᓕᐤ, ᐁ ᐃᑖᑎᓰᑦ ᐃᔑ ᐋᔭᒥᐤ: ᐌᓴ ᑭᓛᔅᑭᔅᑭᐤ ᓀᔥᑕ ᐅᑖᐎᒥᑯ ᑭᓛᔅᑭᐎᓂᓕᐤ᙮
ᐁ ᐃᑡᒫᑕᑾᒃ ᒫᑲ ᑖᐺᐎᓐ, ᓇᒪᐎᓚ ᑭ ᑖᐺᑕᐎᓇᐗᐤ᙮
ᐊᐌᓇ ᐁ ᐃᑕᔑᔦᒃ ᑫ ᑮ ᐙᐸᑎᓕᐌᑦ ᐁ ᒪᒋᑐᑕᒫᓐ? ᑮᔥᐱᓐ ᒫᑲ ᑖᐺᐎᓐ ᐁᑗᐗᓀ, ᑖᓀᑭ ᐌᒋ ᐁᑳ ᑖᐺᑕᐎᔦᒃ?
ᐊᓇ ᑭᒋᒪᓂᑐᒃ ᑳ ᐅᒌᑦ ᐯᑕᒬᐤ ᑭᒋᒪᓂᑐᐗ ᐅᑦ ᐋᔭᒥᐎᓂᓕᐗ: ᑭᓚᐗᐤ ᒫᑲ ᓇᒪᐎᓚ ᑭ ᐯᑕᒸᓇᐗᐤ ᐁᑳ ᑭᒋᒪᓂᑐᒃ ᐁ ᐅᒋᔦᒃ᙮ᒋᓴᔅ ᓀᔥᑕ ᐁᑉᕃᐋᒻ
ᐁᑯ ᒎᐗᒃ ᓀᔥᑴᐗᔑᐋᒋᒃ, ᐁ ᐃᑖᒋᒃ, ᓇᒪ ᓈ ᒀᔭᔉ ᓂᑦ ᐃᑣᓈᓐ ᐁ ᐃᑗᔮᒃ, ᑭ ᓴᒣᕆᔭ ᐁᓕᓕᐎᓐ, ᓀᔥᑕ ᑭᑦ ᐋᔭᐗᐤ ᒪᒋ ᐊᒑᒃ?
ᒋᓴᔅ ᑮ ᓇᔥᑴᐗᔑᐃᐌᐤ, ᓇᒪᐎᓚ ᓂᑦ ᐋᔭᐗᐤ ᒪᒋ ᐊᒑᒃ; ᒫᑲ ᓂ ᑭᔅᑌᓕᒪᐤ ᓄᑖᐎ, ᑭᓚᐗᐤ ᒫᑲ ᑭ ᒪᒉᓕᒥᓇᐗᐤ᙮
ᓇᒪᐎᓚ ᓀᔥᑕ ᓂ ᓈᓇᑕᐌᓕᑌᓐ ᓂᓚ ᑎᐱᓚᐌ ᓂ ᑭᔅᑌᓕᑖᑯᓯᐎᓐ: ᐃᑖᐤ ᐊᐌᓇ ᑳ ᓈᓇᑕᐌᓕᑕᒃ ᓀᔥᑕ ᑳ ᑎᐹᔅᑯᓂᑫᑦ᙮
ᑖᐺ ᑖᐺ, ᑭᑦ ᐃᑎᓇᐗᐤ, ᑮᔥᐱᓐ ᐊᐌᓇ ᑲᓇᐎᑖᑌ ᓂᑦ ᐃᑗᐎᓂᓕᐤ, ᓇᒪᐎᔅᑳᑦ ᑲᑕ ᐙᐸᑕᒻ ᓂᐱᐎᓂᓕᐤ᙮
ᐁᐗᑯ ᐌᒋ ᐃᑎᑯᑦ ᒎᐗ, ᐁᑯ ᑫᔅᑫᓕᑕᒫᒃ ᐁ ᐋᔭᐗᑦ ᒪᒋ ᐊᒑᒃ᙮ ᐁᑉᕃᐋᒻ ᑮ ᓂᐱᐤ, ᓀᔥᑕ ᐅᑭᔅᑭᐙᐃᑫᐗᒃ; ᑭᓚ ᒫᑲ ᑭᑦ ᐃᑣᓐ, ᑮᔥᐱᓐ ᐊᐌᓇ ᑲᓇᐎᑖᑌ ᓂᑦ ᐃᑗᐎᓂᓕᐤ, ᓇᒪᐎᔅᑳᑦ ᑲᑕ ᑯᒋᔅᑕᒻ ᓂᐱᐎᓂᓕᐤ᙮
ᐊᐙᓯᑌ ᓈ ᑭ ᑭᔅᑌᓕᑖᑯᓯᓐ ᐃᔥᐱᔥ ᓄᑖᐎᓈᓐ ᐁᑉᕃᐋᒻ, ᑳ ᑮ ᓂᐱᑦ? ᓀᔥᑕ ᐅᑭᔅᑭᐙᐃᑫᐗᒃ ᑳ ᑮ ᓂᐱᒋᒃ: ᐊᐌᓇ ᐙ ᐃᑌᓕᑖᑯᐃᑎᓱᔭᓐ?
ᒋᓴᔅ ᑮ ᓇᔥᑴᐗᔑᐃᐌᐤ, ᑮᔥᐱᓐ ᑫᔅᑌᓕᒥᑎᓱᐙᓂ ᓂ ᑭᔅᑌᓕᒧᐎᓐ ᓇᒪᐎᓚ ᐎᓛᐸᑲᓐ: ᓄᑖᐎ ᐁᐗᑯ ᑳ ᑭᔅᑌᓕᒥᑦ; ᐊᓇ ᓂ ᑭᒋᒪᓂᑐᒥᓈᓐ ᑳ ᐃᑌᒃ᙮
ᐁᓕᐌᒃ ᒫᑲ ᓇᒪᐎᓚ ᑮ ᐅᒋ ᑭᔅᑫᓕᒪᐗᐤ; ᒫᑲ ᓂᓚ ᓂ ᑭᔅᑫᓕᒪᐤ: ᑮᔥᐱᓐ ᒫᑲ ᐃᑗᔮᓀ, ᓇᒪᐎᓚ ᓂ ᑭᔅᑫᓕᒪᐤ, ᓂ ᑳ ᑭᓛᔅᑭᔅᑭᓐ ᑖᐱᔅᑯᒡ ᑭᓚᐗᐤ: ᒫᑲ ᓂ ᑭᔅᑫᓕᒪᐤ, ᓀᔥᑕ ᓂ ᑲᓇᐎᑕᐙᓐ ᐅᑦ ᐃᑗᐎᓐ᙮
ᑯᑕᐎᐗᐤ ᐁᑉᕃᐋᒻ ᑮ ᒥᓚᐙᑕᒻ ᑭᒋ ᐙᐸᑕᒃ ᓂ ᑭᔑᑳᒥᓕᐤ: ᑮ ᐙᐸᑕᒻ ᒫᑲ, ᓀᔥᑕ ᑮ ᓯᑭᓓᓯᐤ᙮
ᐁᑯ ᒎᐗᒃ ᐁᑖᒋᒃ, ᓇᒪᐎᓚ ᐁᔥᑾ ᑭ ᓂᔭᓚᓗᒥᑕᓇᐤ ᐱᐴᓀᓯᓐ, ᑭ ᑮ ᐙᐸᒪᐤ ᓈ ᒫᑲ ᐁᑉᕃᐋᒻ?
ᒋᓴᔅ ᑮ ᐃᑌᐤ, ᑖᐺ, ᑖᐺ, ᑭᑦ ᐃᑎᓇᐗᐤ, ᐸᒧᔑ ᐃᑖᑦ ᐁᑉᕃᐋᒻ, ᓂ ᑮ ᐃᑖᓐ᙮
ᒋᓴᔅ ᒥᓇᐙᒋᐁᐤ ᓈᐯᐗ ᐁᑳ ᐙᐱᓕᒋ
ᒣᒀᒡ ᒫᑲ ᒋᓴᔅ ᐁ ᐊᑎ ᐱᒧᑌᑦ, ᑮ ᐙᐸᒣᐤ ᐃᓕᓕᐗ ᐁᑳ ᐁ ᐙᐱᓕᒋ ᐃᔅᑯᓈᒃ ᑳ ᓂᑖᐎᑭᓕᒋ᙮
ᑮ ᑲᑴᒋᒥᑯ ᒫᑲ ᐅ ᑭᔅᑭᓄᐊᒪᐙᑲᓇ, ᐁ ᐃᑗᓕᒋ, ᐅᑭᒪᐤ, ᐊᐌᓇ ᑳ ᒪᒋᑐᑕᒃ, ᐊᐗ ᐃᓕᓕᐤ, ᓀᔥᑕᐱᑯ ᐅᓂᑭᐃᑾ, ᐌᒋ ᐁᑳ ᐙᐱᑦ ᓀᑖᐎᑭᑦ?
ᒋᓴᔅ ᑮ ᓇᔥᑴᐗᔑᐃᐌᐤ, ᓇᒪᐎᓚ ᐊᐗ ᐃᓕᓕᐤ ᐅᒋ ᒪᒋᑐᑕᒻ, ᓇᒪ ᓀᔥᑕ ᐅᓂᑭᐃᑾ: ᒫᑲ ᑭᒋᒪᓂᑐ ᐅᑦ ᐋᔨᑎᐎᓇ ᑭᒋ ᓄᑯᑖᓂᐗᓂᓕᑭ ᐅᐅ ᐃᓕᓕᐗ ᐅᒋ᙮
ᓂ ᑳ ᑐᑕᒸᓐ ᐅᑦ ᐋᔨᑎᐎᓇ ᐊᓇ ᑳ ᑮ ᐯᒋᑎᔕᐅᑦ ᐁᔥᑾ ᐁ ᑭᔑᑳᒃ: ᐹᐸᓕᐤ ᐁ ᑎᐱᔅᑳᒃ, ᐃᔅᐱ ᐁᑳ ᐊᐌᓇ ᑫ ᑮ ᐋᐸᑎᓯᑦ᙮
ᐃᔥᐱᔥ ᐁ ᐃᑖᔮᓐ ᐊᔅᑮᒃ, ᓂᓚ ᐅᒋ ᐙᔅᑌᐤ ᐊᔅᑭ᙮
ᐃᔅᐱ ᐅᒣᓕᐤ ᑳ ᑮ ᐃᑗᑦ, ᑮ ᓯᑯ ᒧᔅᑕᔅᑲᒥᒃ, ᓀᔥᑕ ᑮ ᐊᔑᔥᑭᑳᑫᐤ ᓯᑯᐎᓂᓕᐤ, ᑮ ᔑᔓᔥᑭᐗᑭᓇᒬᐤ ᒫᑲ ᐅᔅᑭᔑᑯᓕᐗ ᐁᑳ ᑳ ᐙᐱᓕᒋ ᐃᓕᓕᐗ᙮
ᑮ ᐃᑌᐤ ᒫᑲ, ᒫᒐ, ᑭᒋᔅᑖᐸᐗᓗ ᓴᐃᓗᐊᒻ ᓵᑲᐃᑲᓂᔑᒃ, (ᑳ ᐃᑗᒪᑲᒃ ᐁ ᐃᑗᔅᒋᑳᑌᒃ, ᑳ ᐃᑎᔕᐙᑲᓂᐎᑦ᙮) ᑮ ᑭᑐᑌᐤ ᒫᑲ, ᓀᔥᑕ ᑮ ᑭᒋᔅᑖᐸᐊᓗ, ᑮ ᐯᒋ ᐃᑐᑌᐤ ᒫᑲ ᐁ ᐙᐱᑦ᙮
ᐁᐗᑯ ᐅᒋ ᐎᒋᐃᓕᓕᐗ ᓀᔥᑕ ᐊᓂᐃ ᐋᔕᔾ ᑳ ᑮ ᐙᐸᒥᑯᑦ ᐁᑳ ᐁ ᐙᐱᑦ, ᑮ ᐃᑗᓕᐗ, ᓇᒪᔦᐤ ᓈ ᐊᐗ ᐊᓇ ᑳ ᑮ ᐊᐱᑦ ᐁ ᐸᑯᔑᑣᑦ?
ᐋᑎᑦ ᑮ ᐃᑗᐗᒃ, ᐁᐗᑯ ᐊᐗ: ᑯᑕᑭᔭᒃ ᑮ ᐃᑗᐗᒃ, ᓇᔅᐱᑕᐌᐤ: ᒫᑲ ᐎᓚ ᑮ ᐃᑗᐤ, ᓂᓚ ᓂᑦ ᐋᐎᓐ᙮
ᐁᐗᑯ ᐌᒋ ᐃᑖᒋᒃ, ᑖᓐᑌ ᑳ ᐃᔑ ᐋᐸᐃᑳᑌᑭ ᑭᔅᑭᔑᑾ?
ᑮ ᓇᔥᑴᐗᔑᐁᐤ ᒫᑲ ᐁ ᐃᑗᑦ, ᐃᓕᓕᐤ ᒋᓴᔅ ᐁ ᐃᔑᓂᑳᓱᑦ, ᑮ ᐊᔑᔥᑭᑫᐤ, ᓀᔥᑕ ᑮ ᔑᔓᓇᒻ ᓂᔅᑭᔑᑾ, ᓀᔥᑕ ᓂ ᑮ ᐃᑎᒃ, ᐃᑐᑌ ᓴᐃᓗᐋᒻ ᓵᑲᐃᑲᓂᔑᒃ, ᓀᔥᑕ ᑭᒋᔅᑖᐸᐗᓗ: ᐁᑯ ᐁᑐᑌᔮᓐ ᓀᔥᑕ ᑫᒌᔅᑖᐸᐗᓗᔮᓐ, ᓂ ᑮ ᒥᓕᑲᐎᓐ ᒫᑲ ᑭᒋ ᐗᐱᔮᓐ᙮
ᐁᑯ ᐁᑖᒋᒃ, ᑖᓐᑌ ᐁᑖᑦ?ᑮ ᐃᑗᐤ, ᓇᒪᐎᓚ ᓂ ᑭᔅᑫᓕᑌᓐ᙮ᐊᓂᑭ ᐸᕋᓯᔭᒃ ᓈᑕᐎ ᑭᔅᑫᓕᑕᒧᒃ  ᑖᓐᑌ ᑳ ᐅᒋ ᐙᐱᑦ ᐊᓇ ᓈᐯᐤ
ᑮ ᐯᑐᐌᐗᒃ ᐹᕋᓯᔭ ᐊᓂᐃ ᐊᓄᒋᑫ ᐁᑳ ᑳ ᐙᐱᓕᒋ᙮
ᑮ ᐋᔭᒥᐁᑭᔑᑳᓕᐤ ᒫᑲ ᐃᔅᐱ ᒋᓴᔅ ᑳ ᐊᔑᔥᑭᑫᑦ, ᓀᔥᑕ ᑳ ᐋᐸᐊᒸᑦ ᐅᔅᑭᔑᑯᓕᐗ᙮
ᐁᑯ ᒥᓇ ᐹᕋᓯᔭᒃ ᑫᑴᒋᒫᒋᒃ ᑖᓐᑌ ᑳ ᐅᒋ ᒥᓛᑲᓂᐎᑦ ᑭᒋ ᐙᐱᑦ᙮ ᑮ ᐃᑌᐤ, ᑮ ᔑᔓᔥᑭᐊᑭᓇᒻ ᐊᔑᔥᑭᓕᐤ ᓂᔅᑭᔑᑾ, ᓂ ᑮ ᑭᒋᔅᑖᐸᐗᓗᓐ ᒫᑲ, ᐁᑯ ᐎᐋᐱᔮᓐ᙮
ᐁᐗᑯ ᐌᒋ ᐃᑗᒋᒃ ᐋᑎᑦ ᐹᕋᓯᔭᒃ, ᐊᐗ ᐃᓕᓕᐤ ᓇᒪᐎᓚ ᑭᒋᒪᓂᑐᒃ ᐅᒋᐤ, ᐁᑳ ᐁ ᑲᓇᐎᑖᑦ ᐁ ᐋᔭᒥᐁᑭᔑᑳᓕᒃ᙮ᑯᑕᑫᔭᒃ ᑮ ᐃᑗᐗᒃ, ᑖᓐᑌ ᑫ ᑮ ᐅᒋ ᑐᑕᒃ ᐅᒪ ᑐᐎ ᒫᒪᔅᑳᒋ ᐃᓯᒋᑫᐎᓇ? ᐁᑯ ᐹᐱᑐᔥ ᐁᑌᓕᑕᑭᒃ᙮
ᒥᓇ ᐃᑌᐗᒃ ᐊᓂᐃ ᐁᑳ ᑳ ᑮ ᐙᐱᓕᒋ, ᑖᓂ ᑭᓇ ᐁᑕᑦ ᐊᓇ ᑳ ᑮ ᐋᐸᐊᒃ ᑮᔅᑭᔑᑾ?ᑮ ᐃᑗᐤ, ᐅᑭᔅᑭᐙᐃᑫᐎᐤ᙮
ᒫᑲ ᒎᐗᒃ ᓇᒪᐎᓚ ᐅᒋ ᑖᐺᑕᒶᒃ ᑳ ᑮ ᐃᑎᒥᒋ, ᐁᑳ ᑳ ᑮ ᐙᐱᓕᒋ, ᐹᑎᒫ ᑳ ᓇᑐᒥᒫᒋᒃ ᐅᓂᑭᐃᑯᓕᐗ ᐊᓂᐃ ᑳ ᒥᓛᑲᓂᐎᓕᒋ ᑭᒋ ᐙᐱᓕᒋ᙮
ᑮ ᑲᑴᒋᒣᐗᒃ ᒫᑲ, ᐁ ᐃᑗᒋᒃ ᐁᐗᑯ ᐊᐗ ᓈ ᑭᑯᓯᔅ, ᑳ ᐃᑌᒃ, ᓇᒪᐎᓚ ᐅᒋ ᐙᐱᐤ ᓀᑖᐎᑭᑦ? ᑖᓐᑌ ᒫᑲ ᐌᒋ ᐙᐱᑦ ᐁᑯ?
ᑮ ᓇᔥᑴᐗᔑᐃᑯᐗᒃ ᐅᓂᑭᐃᑯᓕᐗ ᐁ ᐃᑗᓕᒋ, ᓂ ᑭᔅᑫᓕᑌᓈᓐ ᐁᐗᑯ ᐊᐗ ᓂᑯᓯᓯᓈᓐ, ᓀᔥᑕ ᐁᑳ ᑳ ᐙᐱᑦ ᓀᑖᐎᑭᑦ:
ᑫᒀᓕᐤ ᒫᑲ ᐊᓄᒡ ᐌᒋ ᐙᐱᑦ ᓇᒪᐎᓚ ᓂ ᑭᔅᑫᓕᑌᓈᓐ; ᓇᒪ ᓀᔥᑕ ᓂ ᑭᔅᑫᓕᑌᓈᓐ ᐊᐌᓕᐗ ᑳ ᐋᐸᐊᒥᓕᒋ ᐅᔅᑭᔑᑾ: ᑎᐱᑕᑐᐱᐴᓀᓯᐤ; ᑲᑴᒋᒥᒃ: ᐎᓚ ᑫᒋᐙᒃ ᑲᑕ ᐋᔭᒥᔅᑕᒫᓱ᙮
ᐅᐅ ᐋᔭᒥᐎᓇ ᑮ ᐃᑗᓕᐗ ᐅᓂᑭᐃᑾ, ᐁ ᑯᔅᑖᓕᒋ ᒎᐗ: ᐌᓴ ᒎᐗᒃ ᐋᔕᔾ ᑮ ᓇᔅᑯᒥᑐᐗᒃ, ᑮᔥᐱᓐ ᐊᐌᓇ ᑫ ᐃᑗᑴ ᐁ ᐋᐎᓕᒋ ᙭, ᐋᔭᒥᐁᐎᑲᒥᑯᒃ ᑭᒋ ᐅᒋ ᐗᓚᐎᑎᔑᓈᑲᓂᐎᑦ᙮
ᐁᐗᑯ ᐌᒋ ᐃᑗᓕᒋ ᐅᓂᑭᐃᑾ, ᑎᐱᑕᑐᐱᐴᓀᓯᐤ; ᑲᑴᒋᒥᒃ᙮
ᐁᑯ ᒥᓇ ᓀᑐᒫᒋᒃ ᐊᓂᐃ ᐃᓕᓕᐗ ᐁᑳ ᑳ ᑮ ᐙᐱᓕᒋ, ᓀᔥᑕ ᑮ ᐃᑌᐗᒃ, ᒦᓐ ᑭᒋᒪᓂᑐ ᒫᒥᒋᒥᑯᓯᐎᓕᓕᐤ: ᓂ ᑭᔅᑫᓕᑌᓈᓐ ᐊᐗ ᐃᓕᓕᐤ ᐁ ᒪᒋᑣᑦ᙮
ᐁ ᓇᔥᑴᐗᔑᐃᐌᑦ ᒫᑲ, ᑮ ᐃᑗᐤ, ᓇᒪᐎᓚ ᓂ ᑭᔅᑫᓕᑌᓐ ᒣᒋᑣᑴ: ᐯᔭᒃ ᒫᑲ ᑫᒀᓐ ᓂ ᑭᔅᑫᓕᑌᓐ, ᐁᐗᑯ, ᐁᑳ ᐁ ᐅᒋ ᐙᐱᔮᓐ, ᐊᓄᒡ ᓂ ᐙᐱᓐ᙮
ᐁᑯ ᒥᓇ ᐁᑖᒋᒃ, ᑖᓂ ᑳ ᑐᑖᔉ? ᑖᓐᑌ ᑳ ᐅᒋ ᐋᐸᐊᒃ ᑮᔅᑭᔑᑾ?
ᑮ ᓇᔥᑴᐗᔑᐁᐤ, ᐋᔕᔾ ᑭ ᑮ ᐎᑕᒫᑎᓇᐗᐤ, ᓇᒪ ᒫᑲ ᑭ ᐅᒋ ᓇᑐᑌᓇᐗᐤ: ᑖᓀᑭ ᐌᒋ ᒥᓇ ᐎ ᐯᑕᒣᒃ? ᑭᓚᐗᐤ ᓈ ᓀᔥᑕ ᑭ ᓇᑕᐌᓕᑌᓇᐗᐤ ᑭᒋ ᐅ ᑭᔅᑭᓄᐊᒪᐙᑲᓂᒥᑖᒃ?
ᐁᑯ ᑳ ᑭᑳᒫᒋᒃ, ᓀᔥᑕ ᑮ ᐃᑗᐗᒃ, ᑭᓚ ᑭᑦ ᐅᑭᔅᑭᓄᐊᒪᐙᑲᓂᒥᒃ; ᒫᑲ ᓂᓚᓈᓐ ᒧᓯᔅ ᓂᑦ ᐅ ᑭᔅᑭᓄᐊᒪᐙᑲᓂᒥᑯᓈᓐ᙮
ᐊᓇ ᐃᓕᓕᐤ ᒫᑲ ᐁ ᓇᔥᑴᐗᔑᐋᑦ, ᑮ ᐃᑌᐤ, ᑖᐺ ᐅᒪ ᒫᒪᔅᑳᑌᓕᑖᑾᓐ, ᐁᑳ ᐁ ᑭᔅᑫᓕᑕᒣᒃ ᐃᑕ ᐌᒌᑦ, ᐁᓕᐌᒃ ᒫᑲ ᐁ ᑮ ᐋᐸᐊᒃ ᓂᔅᑭᔑᑾ᙮
ᑭ ᑭᔅᑫᓕᑌᓈᓇᐤ ᒫᑲ ᑭᒋᒪᓂᑐ ᐁᑳ ᐁ ᓇᑐᑕᐙᑦ ᐅᒪᒋᑣᐗ: ᒫᑲ ᑮᔥᐱᓐ ᐊᐌᓇ ᓀᐗᑮᔅᑕᐙᑴ ᑭᒋᒪᓂᑐᐗ, ᓀᔥᑕ ᐁᑐᑕᒸᑴ ᐅᑦ ᐃᑌᓕᑐᒧᐎᓂᓕᐤ, ᐁᐗᑯ ᓀᑐᑖᑯᑦ᙮
ᑳ ᐃᔥᐱᔑ ᐊᔅᑭᐗᒃ ᓇᒪᐎᔅᑳᑦ ᐅᒋ ᐯᑖᑾᓐ ᐊᐌᓇ ᑭᒋ ᐋᐸᐊᒸᑦ ᐅᔅᑭᔑᑯᓕᐗ ᐊᐌᓕᐗ ᐁᑳ ᐁ ᐅᒋ ᐙᐱᓕᒋ ᓀᑕᐎᑭᓕᒋ᙮
ᑮᔥᐱᓐ ᐊᐗ ᐃᓕᓕᐤ ᐁᑳ ᑭᒋᒪᓂᑐᒃ ᐅᒋᑯᐸᓀ, ᓇᒪᐎᓚ ᑫᒀᓕᐤ ᑲᑕ ᑮ ᑐᑕᒧᐸᓐ᙮
ᐁ ᓇᔥᑴᐗᔑᐋᒋᒃ ᒫᑲ ᑮ ᐃᑌᐗᒃ, ᒥᑐᓂ ᒪᒋᑣᐎᓂᒃ ᑭ ᑮ ᓂᑖᐎᑭᓐ, ᑭ ᑭᔅᑭᓄᐊᒪᐎᓈᓐ ᓈ ᒫᑲ ᓂᓚᓈᓐ? ᐁᑯ ᐌᓚᐎᑎᔑᓈᒋᒃ᙮ᐊᒑᑯᐎ ᐊᑯᐙᔅᑌᐎᓐ
ᒋᓴᔅ ᑮ ᐯᑕᒻ ᐁ ᑮ ᐗᓚᐎᑎᔑᓈᓕᒋ; ᐃᔅᐱ ᒫᑲ ᑳ ᒥᔅᑲᐙᑦ, ᑮ ᐃᑌᐤ, ᑭ ᑖᐺᔦᓕᒥᒫᐗ ᓈ ᑭᒋᒪᓂᑐ ᐅᑯᓯᓴ?
ᑮ ᓇᔥᑴᐗᔑᐃᐌᐤ ᒫᑲ ᐁ ᐃᑗᑦ, ᐊᐌᓇ ᐊᓇ, ᑌᐯᓕᒋᑫᔭᓐ, ᑭᒋ ᑮ ᑖᐺᔦᓕᒪᒃ?
ᒋᓴᔅ ᒫᑲ ᑮ ᐃᑌᐤ, ᑭ ᑮ ᐙᐸᒪᐤ, ᓀᔥᑕ ᐁᐗᑯ ᑳ ᐋᔭᒥᐃᔉ᙮
ᑮ ᐃᑗᐤ ᒫᑲ, ᑌᐯᓕᒋᑫᔭᓐ, ᓂ ᑖᐺᑌᓐ᙮ ᐁᑯ ᓀᐗᑮᔅᑕᐙᑦ᙮
ᒋᓴᔅ ᒫᑲ ᑮ ᐃᑗᐤ, ᑎᐹᔅᑯᓂᑫᐎᓐ ᐁᐗᑯ ᐌᒋ ᑮ ᐯᒋ ᐃᑐᑌᔮᓐ ᐅᑕ ᐊᔅᑮᒃ, ᐊᓂᑭ ᐁᑳ ᑳ ᐙᐱᒋᒃ ᑭᒋ ᐙᐱᒋᒃ; ᓀᔥᑕ ᐊᓂᑭ ᑳ ᐙᐱᒋᒃ ᑭᒋ ᐃᔑ ᑐᑕᐙᑲᓂᐎᒋᒃ ᐁᑳ ᑭᒋ ᐙᐱᒋᒃ᙮
ᐋᑎᑦ ᒫᑲ ᐹᕋᓯᔭᒃ ᑳ ᐎᒉᐎᑯᑦ ᑮ ᐯᑕᒥᓕᐗ ᐅᐅ ᐋᔭᒥᐎᓇ, ᑮ ᐃᑎᑯ ᒫᑲ, ᓂᓚᓈᐤ ᓈ ᐊᓯᒋ ᓇᒪᐎᓚ ᓂ ᐙᐱᓈᓐ᙮
ᒋᓴᔅ ᑮ ᐃᑌᐤ, ᑮᔥᐱᓐ ᐁᑳ ᐙᐱᐌᑯᐸᓀ, ᓇᒪᐎᓚ ᑭ ᑳ ᑮ ᐋᔮᑕᐗᐤ ᒪᒋᑣᐎᓐ: ᒫᑲ ᐊᓄᒡ ᑭᑦ ᐃᑣᓇᐗᐤ, ᓂ ᐙᐱᓈᓐ; ᐁᐗᑯ ᐌᒋ ᑫᔮᐸᒡ ᐃᑕᑾᒃ ᑭ ᒪᒋᑣᐎᓂᐗᐤ᙮
ᐱᑕᕐ ᓇᑕᐙᐸᒣᐤ ᑲᕐᓃᓕᔭᓴ
ᑮ ᐃᑖᐤ ᐯᔭᒃ ᐃᓕᓕᐤ ᐊᓐᑕ ᓯᓴᕆᐊᐃᒃ, ᑲᕐᓂᓕᔭᔅ ᐁ ᐃᔑᓂᑳᓱᑦ, ᐅ ᓇᑐᐸᓕᐎ ᐅᑭᒫᒥᐗᐗ ᐊᓂᑭ ᐃᑕᓕᔭᓐ ᓇᑐᐸᓕᐎᓕᓕᐗᒃ ᑳ ᐃᔑᓂᑲᓱᒋᒃ᙮
ᐁ ᐋᔭᒥᐁᐙᑎᓯᑦ ᐃᓕᓕᐤ, ᓀᔥᑕ ᐊᐌᓇ ᑳ ᓇᓂᒔᔅᑕᐙᑦ ᑭᒋᒪᓂᑐᐗ ᐊᓯᒋ ᒥᓯᐌ ᑳ ᐃᑕᔑᑦ ᐎᑭᒃ, ᒥᔅᑕᐃ ᒥᓕᐌᐎᓇ ᑳ ᒥᓛᑦ ᐃᓕᓕᐗ, ᓀᔥᑕ ᒧᔕᒃ ᑳ ᐋᔭᒥᐁᔅᑕᐙᑦ ᑭᒋᒪᓂᑐᐗ᙮
ᑮ ᐙᐸᒣᐤ ᐸᐙᒧᐎᓂᒃ ᓈᓐᑕᐤ ᔖᑭᑖᑦ ᑎᐸᐃᑲᓐ ᐱᓯᒧᑳᓂᒃ ᐁ ᑭᔑᑳᓕᐤ ᐯᔭᒃ ᑭᒋᒪᓂᑐ ᐅᑦ ᐁᓐᒐᓕᒪ ᐁ ᐯᒋ ᐱᑐᑳᑯᑦ, ᓀᔥᑕ ᐁ ᐃᑎᑯᑦ, ᑲᕐᓂᓕᔭᔅ᙮
ᐃᔅᐱ ᒫᑲ ᑳ ᑲᓇᐙᐸᒫᑦ, ᑮ ᓭᑭᓯᐤ, ᓀᔥᑕ ᑭ ᐃᑗᐤ, ᑫᒀᓐ, ᑌᐯᓕᒋᑫᔭᓐ?ᑮ ᐃᑎᑯ ᒫᑲ, ᑭᑦ ᐊᔭᒥᐋᐎᓇ ᓀᔥᑕ ᑭ ᒥᓕᐌᐎᓇ ᑮ ᐯᒋ ᐅᑎᒋᐸᓕᐗ ᑭᒋ ᑭᔅᑭᓯᑐᒋᑲᑌᑭ ᐅᑎᔥᑲᐤ ᑭᒋᒪᓂᑐ᙮
ᐊᓄᒡ ᒫᑲ ᐃᔑᑎᔕᐅᒃ ᐃᓕᓕᐗᒃ ᐊᓐᑕ ᒐᐸᐃᒃ, ᓇᑐᒻ ᒫᑲ ᓵᐃᒪᓐ, ᑳ ᐊᔅᐱᓂᑳᓱᑦ ᐱᑕᕐ:
ᐎᒋᑕᔑᑫᒣᐤ ᐊᐌᓕᐗ ᓵᐃᒪᓐ ᐅᐸᔅᑴᑭᓄᑫᐗ, ᐊᓇ ᐅ ᐎᑭᓕᐤ ᔑᔓᑌᐤ ᐎᓂᐯᑯᒃ ᑳ ᐃᑕᑾᓂᓕᒃ: ᐎᓚ ᑭ ᑳ ᐎᑕᒫᒃ ᑫᒀᓐ ᑫ ᑐᑕᒪᐸᓐ᙮
ᐃᔅᐱ ᒫᑲ ᐁᓐᒐᓪ ᑳ ᐋᔭᒥᐊᑦ ᑲᕐᓂᓕᔭᓴ ᑳ ᑭᑐᑌᑦ, ᑮ ᓇᑐᒣᐤ ᓂᔓ ᑎᐱᓚᐌ ᐅᑦ ᐊᑐᔅᑫᓛᑲᓂᒪ, ᓀᔥᑕ ᐯᔭᒃ ᑳ ᐋᔭᒥᐁ ᐋᑎᓯᓕᒋ ᓇᑐᐸᓕᐎᓕᓕᐗ ᐊᓂᐃ ᐅᒋ ᑕᑭᓀ ᑳ ᐊᑐᔅᑳᑯᑦ;
ᐃᔅᐱ ᒫᑲ ᑳ ᑮ ᐎᑕᒪᐗᑦ ᒥᓯᐌ ᐅᐅ ᑫᒀᓇ, ᑮ ᐃᔑᑎᔕᐌᐤ ᐊᓐᑕ ᒐᐸᐃᒃ᙮
ᐎᔮᐸᒃ ᒫᑲ, ᒣᒀᒡ ᐁ ᐊᑎ ᐱᒧᑌᒋᒃ, ᓀᔥᑕ ᐁ ᐊᑎ ᐯᔣᐸᑕᑭᒃ ᐃᑖᐎᓂᓕᐤ, ᐱᑕᕐ ᑮ ᑯᔅᐹᑕᐎᐤ ᑕᑯᒡ ᐙᔅᑳᔨᑲᓂᒃ ᑭᒋ ᐋᔭᒥᐋᑦ, ᓈᓐᑕᐤ ᓂᑯᑣᔅ ᑎᐸᐃᑲᓐ ᐱᓯᒧᑳᓂᒃ:
ᓈᔅᐱᒡ ᒫᑲ ᑮ ᐎ ᒥᒋᓱ, ᓀᔥᑕ ᑲᑕ ᑮ ᒥᒋᓱᐳᓐ: ᒫᑲ ᒣᒀᒡ ᐁ ᐗᐌᓚᔅᑕᓕᑭ, ᑮ ᐊᑎ ᐃᔑᓇᐌᐤ᙮
ᑮ ᐙᐸᑕᒻ ᒫᑲ ᑭᒋᑭᔑᑯᓕᐤ ᐁ ᐸᔅᑭᑌᓂᑲᑌᓕᒃ, ᓀᔥᑕ ᐯᔭᒃ ᐊᓱᐗᒋᑲᓂᓕᐤ ᐁ ᐯᒋ ᓛᔑᔥᑖᑯᑦ, ᑖᐱᔅᑯᒡ ᐁ ᒥᔐᑲᒃ ᐅᓚᑲᔥᑫᑭᓐ ᐁ ᐃᔑᓈᑾᓂᓕᒃ, ᐁ ᐊᐱᑲᑌᒃ ᐁ ᓀᐅ ᑭᑫᔮᒃ, ᓀᔥᑕ ᑮ ᓛᔑᓂᑲᑌᓕᐤ ᐊᔅᑭᒃ;
ᐁᑯᑕ ᑳ ᐃᑖᒋᒃ ᒥᓯᐌ ᓇᓈᑲᐤ ᐊᐌᓯᓴᒃ ᑳ ᓀᐅᑳᑌᒋᒃ ᐊᔅᑭᒃ ᑳ ᐃᑖᒋᒃ, ᓀᔥᑕ ᑳ ᐋᒀᑎᓯᒋᒃ ᐊᐌᓯᓴᒃ, ᓀᔥᑕ ᑳ ᐸᐱᒥᑖᒋᒧᒋᒃ ᑐᐎᑳᓇᒃ, ᓀᔥᑕ ᐱᓓᓯᐙᒃ ᐃᔥᐱᒥᒃ ᑳ ᐸᐸᒥᓚᒋᒃ᙮
ᑮ ᐯᒋ ᐅᑎᑎᑯ ᒫᑲ ᐃᑗᐎᓂᓕᐤ ᐁ ᐃᑎᑯᑦ, ᐗᓂᔥᑳ ᐱᑕᕌ, ᓂᐹᑖᑫ ᒥᒋᓱ ᒫᑲ᙮
ᒫᑲ ᐱᑕᕐ ᑮ ᐃᑗᐤ, ᓇᒪᐎᓚ ᐁᑯᔑ, ᑌᐯᓕᒋᑫᔭᓐ; ᐌᓴ ᓇᒪᐎᓚ ᐎᔅᑳᑦ ᓂ ᑮ ᒥᒋᓐ ᑫᒀᓐ ᐸᑾᓐᑕᐤ ᑳ ᐃᑌᓕᑖᑾᒃ, ᓀᔥᑕᐱᑯ ᐁᑳ ᑳ ᐸᓓᑲᒃ᙮
ᐃᑗᐎᓐ ᒫᑲ ᑮ ᐃᑎᑯ ᒥᓇ ᐁᑯ ᓂᔡᐤ, ᐊᓂᒪ ᑭᒋᒪᓂᑐ ᑳ ᐸᓓᑭᑖᑦ, ᐁᑳᐎᓚ ᒫᓛᑕᓐ ᐃᔑᓂᑳᑕ᙮
ᐅᒪ ᓂᔅᑡᐤ ᑮ ᑐᒋᑳᑌᐤ: ᓀᔥᑕ ᐊᓂᒪ ᐊᓱᐗᒋᑲᓐ ᒥᓇ ᑮ ᐅᑎᓂᑳᑌᐤ ᑭᒋᑭᔑᑯᒃ ᐃᔑ᙮
ᓀᔥᑕ ᐁ ᑌᐺᒋᒃ, ᑮ ᑲᑴᒋᑫᒧᐗᒃ ᑮᔥᐱᓐ ᓵᐃᒪᓐ, ᑳ ᐊᔅᐱᓂᑳᓱᑦ ᐱᑕᕐ, ᐊᓐᑕ ᑌᔑᑫᓕᑴ᙮
ᒣᒀᒡ ᒫᑲ ᐱᑕᕐ ᒥᐋᒥᑐᓀᓕᑕᒃ ᐅᒪ ᐸᐙᒧᐎᓐ, ᐊᒑᑾ ᑮ ᐃᑎᑯ, ᒫᑎᑲ, ᓂᔅᑐ ᐃᓕᓕᐗᒃ ᑮ ᓇᑐᓈᑾᒃ᙮
ᐁᐗᑯ ᐅᒋ ᐗᓂᔥᑳ, ᓂᔖᑕᐎ ᒫᑲ, ᓀᔥᑕ ᐎᒉᐎᒃ, ᐁᑳ ᐗᔦᔥ ᐁ ᐃᑌᓕᑕᒪᓐ: ᐌᓴ ᓂ ᑮ ᐯᒋᑎᔕᐙᐗᒃ᙮
ᐁᑯ ᐱᑕᕐ ᓂᔮᑖᑦ ᐊᓂᐃ ᐃᓕᓕᐗ ᑳ ᑮ ᐃᔑᑎᔕᐊᒫᑯᑦ ᑳᕐᓂᓕᔭᓴ; ᓀᔥᑕ ᑮ ᐃᑌᐤ, ᒫᑎᑲ, ᓂᓚ ᐁᐗᑯ ᑳ ᓇᑑᓇᐌᒃ: ᑫᒀᓐ ᒫᑲ ᐌᒋ ᐯᒋ ᐃᑐᑌᔦᒃ᙮
ᑮ ᐃᑗᐗᒃ ᒫᑲ, ᑳᕐᓂᓕᔭᔅ ᑳ ᓇᑐᐸᓕᐎ ᐅᑭᒫᐎᑦ, ᒀᔭᔉ ᑳ ᐃᑎᑦ ᐃᓕᓕᐤ, ᓀᔥᑕ ᐊᐌᓇ ᑳ ᓇᓂᒋᔅᑕᐙᑦ ᑭᒋᒪᓂᑐᐗ, ᓀᔥᑕ ᑳ ᒥᓨᒋᒥᑯᑦ ᒥᓯᐌ ᒫᒪᐤ ᐁ ᑕᑐᔅᑲᓀᓯᓕᒋ ᐊᓂᐃ ᒎᐗ, ᑮ ᐎᑕᒫᑯ ᑭᒋᒪᓂᑐᐗ ᐸᓓᑭ ᐁᓐᒐᓚ ᐅᒋ, ᑭᒋ ᓇᑐᒥᔉ ᐊᓐᑕ ᐅ ᐎᑭᓕᒃ, ᑭᒋ ᐯᑕᒃ ᒫᑲ ᐋᔭᒥᐎᓇ ᑭᓚ ᐅᒋ᙮
ᐁᑯ ᑳ ᐱᑐᑫ ᓇᑐᒫᑦ, ᓀᔥᑕ ᑮ ᐎᒋᑕᔑᑫᒥᑯ᙮ᐎᐋᐸᒃ ᒫᑲ ᐱᑕᕐ ᑮ ᐎᒉᐌᐤ, ᓀᔥᑕ ᐋᑎᑦ ᑳ ᐎᒋᔖᓂᑐᒋᒃ ᒐᐸᐃᒃ ᐅᒋ ᑭ ᐎᒉᐎᑯ᙮
ᒥᓇ ᒫᑲ ᐎᐋᐸᒃ ᑮ ᐱᑐᑫᐗᒃ ᓯᓴᑎᐊᐃᒃ᙮ ᑳᕐᓂᓕᔭᔅ ᒫᑲ ᑮ ᐯᐁᐤ, ᓀᔥᑕ ᑮ ᓇᑐᒣᑯᐸᓐ ᐅ ᐙᑯᒫᑲᓇ ᓀᔥᑕ ᐯᔓᒋ ᑳ ᐙᑯᒫᑦ᙮
ᒣᒀᒡ ᒫᑲ ᐱᑕᕐ ᑳ ᐯᒋ ᐱᑐᑫᑦ, ᑳᕐᓂᓕᔭᔅ ᑮ ᓇᑭᔥᑲᐌᐤ, ᑮ ᐸᑭᔑᓐ ᒫᑲ ᐅᓯᑎᓕᒃ, ᓀᔥᑕ ᑮ ᓇᐗᑮᔅᑕᐌᐤ᙮
ᒫᑲ ᐱᑕᕐ ᑮ ᐸᓯᑯᓀᐤ, ᐁ ᐃᑗᑦ, ᐸᓯᑯ; ᓂᓚ ᓀᔥᑕ ᓂᑦ ᐃᓕᓕᐎᓐ᙮
ᒣᒀᒡ ᒫᑲ ᑳ ᐋᔭᒥᐋᑦ, ᑮ ᐱᑐᑫᐤ, ᓀᔥᑕ ᑮ ᒥᔅᑲᐌᐤ ᒥᒉᑦ ᑳ ᑮ ᐯᒋ ᒫᐗᒋᐃᑐᓕᒋ᙮
ᑮ ᐃᑌᐤ ᒫᑲ, ᑭ ᑭᔅᑫᓕᑌᓈᐗᐤ ᐁ ᐃᔑ ᓇᔦᑖᐗᒃ ᐃᓕᓕᐤ ᑳ ᒎᐎᑦ ᑭᒋ ᐎᒉᐙᑦ, ᓀᔥᑕᐱᑯ ᑭᒋ ᐱᑐᑲᐙᑦ ᐊᓂᐃ ᐊᔭᒡ ᑳ ᐃᑕᔅᑲᓀᓯᓕᒋ; ᒫᑲ ᑭᒋᒪᓂᑐ ᓂ ᑮ ᐙᐸᑎᓕᒃ ᐁᑳ ᐊᐌᓇ ᐃᓕᓕᐤ ᐋᓉᔦᓕᑖᑯᓯᐤ ᓀᔥᑕ ᓇᒪᐎᓚ ᐸᓓᑭᓯᐤ ᑭᒋ ᐃᑕᒃ᙮
ᐁᐗᑯ ᐅᒋ ᑭ ᑮ ᐯᒋ ᓈᑎᑎᓐ ᐁᑳ ᐁ ᐋᓉᑕᒫᓐ, ᑣᔦᒃ ᑳ ᓇᑐᒥᑲᐎᔭᓐ: ᑭ ᑲᑴᒋᑫᒧᓐ ᒫᑲ, ᑫᒀᓐ ᐌᒋ ᑮ ᓇᑐᒥᔦᒃ?
ᑳᕐᓂᓕᔭᔅ ᒫᑲ ᑮ ᐃᑗᐤ, ᓀᐤ ᑭᔑᑳᐗ ᐊᔅᐱᓐ ᓇᒪᐎᓚ ᓂ ᑮ ᒥᒋᓱᑕᐃ ᐱᓕᔥ ᐅᒪ ᑎᐸᐃᑲᓐ ᐱᓯᒧᑳᓂᒃ: ᓀᔥᑕ ᔖᑭᑕᑦ ᑎᐸᐃᑲᓐ ᐱᓯᒧᑳᓂᒃ ᓂ ᑮ ᐋᔭᒥᐋᓐ ᐱᒋ ᓂᑭᒃ; ᒫᑎᑲ, ᒫᑲ ᐃᓕᓕᐤ ᓂ ᑮ ᐅᑎᔥᑲᐎᑳᐸᐎᔅᑕᒃ ᐁ ᐙᐱᐅᑦ,
ᑮ ᐃᑗᐤ ᒫᑲ, ᑳᕐᓂᓕᔭᔅ, ᑭᑦ ᐋᔭᒥᐋᐎᓐ ᐯᒋᑳᑌᐤ, ᓀᔥᑕ ᑭ ᒥᓕᐌᐎᓇ ᑭᔅᑭᓯᑐᒋᑳᑌᐗ ᐁ ᐙᐸᑕᒃ ᑭᒋᒪᓂᑐ᙮
ᐁᐗᑯ ᐅᒋ ᐃᔑᑎᔕᐅᐌ ᒐᐸᐃᒃ, ᓀᔥᑕ ᓇᑐᒻ ᐅᑕ ᓵᐃᒪᓐ, ᐊᓇ ᑳ ᐊᔅᐱᓂᑳᓱᑦ ᐱᑕᕐ: ᑕᔑᑫᐤ ᐅ ᐎᑭᓕᒃ ᐊᐌᓕᐗ ᓵᐃᒪᓐ ᐅᐸᔅᑴᑭᓄᑫᐗ, ᔑᔓᑌᐤ ᐎᓂᐯᑯᒃ; ᐎᓚ, ᐃᔅᐱ ᑕᑯᔑᑫ, ᑭ ᑳ ᐋᔭᒥᐃᒃ᙮
ᑣᔦᒃ ᒫᑲ ᑭ ᑮ ᐃᔑᑎᔕᐊᒫᑎᓐ: ᓀᔥᑕ ᒀᔭᔉ ᑭ ᑮ ᑐᑌᓐ ᐁ ᑕᑯᔑᓂᔭᓐ᙮ ᐊᓄᒡ ᒫᑲ ᒥᓯᐌ ᐅᑕ ᓂᑦ ᐃᑖᓈᓐ ᐅᑎᔥᑲᐤ ᑭᒋᒪᓂᑐ, ᑭᒋ ᐯᑕᒫᒃ ᒥᓯᐌ ᑫᒀᓇ ᑳ ᐃᑕᔓᐙᑎᔉ ᑭᒋᒪᓂᑐ᙮ᐲᑕᕐ ᑎᐹᒋᒣᐤ ᒋᓴᓴ
ᐁᑯ ᐱᑕᕋ ᑳ ᐋᐸᐊᒃ ᐅᑐᓐ, ᑮ ᐃᑗᐤ ᒫᑲ, ᑖᐺ ᐃᓴ ᓂ ᐙᐸᑌᓐ ᑭᒋᒪᓂᑐ ᐁᑳ ᐁ ᐹᐱᑐᔥ ᐃᑌᓕᒫᑦ ᐊᐌᓕᐗ:
ᒫᑲ ᒥᓯᐌ ᐁ ᑕᑐᔅᑲᓀᓯᓕᒋ ᐃᓕᓕᐗ ᐅᒋ ᐊᓂᐃ ᑳ ᓇᓂᒋᔅᑖᑯᑦ, ᓀᔥᑕ ᑳ ᑐᑕᒥᓕᒋ ᒀᔭᔅᑭᑖᑎᓯᐎᓂᓕᐤ, ᐁᐗᒀᓂᐃ ᐌᑎᓈᑦ᙮
ᐊᓂᒪ ᐋᔭᒥᐎᓐ ᑭᒋᒪᓂᑐ ᑳ ᑮ ᐃᔑᑎᔕᐊᒪᐙᑦ ᐃᔅᕃᐃᓪ ᐅᑦ ᐊᐙᔑᒥᔕ, ᐁ ᐙᐎᑕᒃ ᑳᔭᒣᓕᑕᒧᐎᓂᓕᐤ ᐎᓚ ᐅᒋ ᒋᓴᔅ ᙭; ᐊᓇ ᒥᓯᐌ ᑳ ᑎᐯᓕᒋᑫᑦ᙮
ᐊᓂᒪ ᐋᔭᒥᐎᓐ, ᓂᑦ ᐃᑡᓐ, ᑭ ᑭᔅᑫᓕᑌᓇᐗᐤ ᑳ ᑮ ᑎᐸᑐᒋᑲᑌᒃ ᒥᓯᐌ ᒍᑎᐊᐃᒃ, ᓀᔥᑕ ᑳᓚᓕᒃ ᑳ ᒫᒋ ᐎᒋᑲᑌᒃ, ᐹᑎᒪ ᐊᓂᒪ ᓯᑲᐊᑖᑫᐎᓐ ᒑᓐ ᑳ ᐙᐎᑕᒃ;
ᑭᒋᒪᓂᑐ ᑳ ᐃᔑ ᑕᒫᔅᑯᓈᑦ ᒋᓴᓴ ᓈᓴᕋᑎᒃ ᑳ ᐅᒌᓕᒋ ᑳ ᐸᓓᑭᓯᓕᒋ ᐊᒑᑾ ᓀᔥᑕ ᓱᑳᑎᓯᐎᓂᓕᐤ ᐅᒋ; ᐊᓇ ᑳ ᐸᐹᐃᑐᑌᑦ ᐁ ᒥᓗᑐᑖᑫᑦ, ᓀᔥᑕ ᐁ ᒥᓇᐙᒋᐋᑦ ᒥᓯᐌ ᐊᓂᐃ ᑳ ᓇᓀᑳᒋᐃᑯᓕᒋ ᒪᒋᒪᓂᑐᐗ: ᐌᓴ ᑭᒋᒪᓂᑐᐗ ᑮ ᐎᒉᐎᑯ᙮
ᓂᓚᓈᓐ ᒫᑲ ᓂ ᑎᐹᑐᑌᓈᓐ ᒥᓯᐌ ᑫᒀᓇ ᑳ ᑮ ᑐᑕᒃ, ᑖᐱᔅᑯᒡ ᐅᑦ ᐊᔅᑭᐙᒃ ᒎᐗᒃ, ᓀᔥᑕ ᒋᕉᓴᓚᒥᒃ; ᐊᓇ ᑳ ᑮ ᓂᐸᐃᑯᑦ ᓀᔥᑕ ᑳ ᑮ ᐊᑯᓖᑯᑦ ᒥᔅᑎᑯᒃ᙮
ᐎᓚ ᑭᒋᒪᓂᑐ ᑮ ᐗᓂᔥᑲᓀᐤ ᑳ ᓂᔅᑐ ᑭᔑᑳᓕᒃ, ᓀᔥᑕ ᒧᔑᔐ ᑮ ᓄᑯᐁᐤ;
ᓇᒪᐎᓚ ᒥᓯᐌ ᐃᓕᓕᐗ, ᒫᑲ ᐅᑎᐸᒋᒧᐗ ᓂᔮᑲᓇ ᑳ ᑮ ᐗᐌᓚᐸᒥᑯᓕᒋ ᑭᒋᒪᓂᑐᐗ, ᐙᐙᒡ ᓂᓚᓈᓐ, ᑳ ᑮ ᐎᒋᒥᒋᓱᒪᑭᑦ ᓀᔥᑕ ᐎᒋᒥᓂᑴᒪᑭᑦ ᐸᑎᒪ ᑳ ᐗᓂᔥᑳᑦ ᐅᓂᐱᐗ ᐅᒋ᙮
ᓂ ᑮ ᐅᓚᔓᐗᑎᑯᓈᓐ ᒫᑲ ᑭᒋ ᑲᑫᔅᑭᒪᑭᒋᒃ ᐃᓕᓕᐗᒃ, ᓀᔥᑕ ᑭᒋ ᑎᐹᑐᑕᒫᒃ ᐎᓚ ᐁᐗᑯ ᑳ ᑮ ᐊᐌᓛᐸᒥᑯᑦ ᑭᒋᒪᓂᑐᐗ ᑭᒋ ᑎᐸᔅᑯᓈᑦ ᑳ ᐱᒪᑎᓯᓕᑭ ᓀᔥᑕ ᑳ ᓂᐱᓕᒋ᙮
ᐎᓚ ᑎᐹᒋᒥᑯ ᒥᓯᐌ ᐅᑭᔅᑭᐗᐃᑫᐗ, ᐎᓚ ᐅᑦ ᐃᔑᓂᑳᓱᐎᓐ ᐅᒋ ᐱᑯ ᐊᐌᓇ ᑫ ᑖᐺᔦᓕᒫᑴ ᑲᑕ ᒥᓛᑲᓂᐎᐤ ᐊᔐᓇᒫᑫᐎᓐ ᒪᒋᑣᐎᓇ ᐅᒋ᙮ᒉᓐᑖᐃᓚᒃ ᐯ ᓈᑎᑯᐗᒃ ᐸᓓᑭ ᐊᒑᑯ
ᒣᒀᒡ ᐱᑕᕐ ᑫᔮᐸᒡ ᐁᔭᒥᑦ ᐅᐅ ᐋᔭᒥᐎᓇ, ᐸᓓᑭ ᐊᒑᑾ ᑮ ᐅᑎᑎᑯᐗᒃ ᒥᓯᐌ ᐊᓂᑭ ᑳ ᐯᑕᑭᒃ ᐋᔭᒥᐎᓂᓕᐤ᙮
ᐊᓂᑭ ᒫᑲ ᑳ ᑭᔅᑭᓄᐗᒋᔣᑲᓂᐎᒋᒃ ᑳ ᑖᐺᑕᑭᒃ ᑮ ᒫᒪᔅᑲᑕᒶᒃ, ᒥᓯᐌ ᐊᓂᑭ ᑳ ᐯᒋ ᐎᒋᐙᒋᒃ ᐱᑕᕋ, ᐊᓂᑭ ᒉᓐᑖᐃᓚᒃ ᐊᓯᒋ ᐁ ᑮ ᓯᑭᓇᒫᒋᒃ ᐊᓂᒪ ᒥᓕᐌᐎᓐ ᑳ ᐸᓓᑭᓯᑦ ᐊᒑᒃ᙮
ᐌᓴ ᑮ ᐯᑕᐌᐗᒃ ᐁ ᐋᔭᒥᓕᒋ ᓇᓈᑲᐤ ᑭᔗᐎᓂᒃ, ᓀᔥᑕ ᐁ ᑭᔅᑖᒋᒫᒋᒃ ᑭᒋᒪᓂᑐᐗ᙮ ᐁᑯ ᓀᔥᑴᐗᔑᐃᐌᑦ ᐱᑕᕐ,
ᑮ ᐅᓚᔓᐌᐤ ᒫᑲ ᑭᒋ ᓯᑲᐋᑕᐗᑲᓂᐎᓕᒋ ᐅᑎᐯᓕᒋᑫᐗ ᐅᑦ ᐃᔑᓂᑳᓱᐎᓂᓕᒃ᙮ ᐁᑯ ᓀᑐᑕᒪᐙᒋᒃ ᑭᒋ ᐎᒋᑕᔑᑫᒥᑯᒋᒃ ᐋᑎᑦ ᑭᔑᑳᐗ᙮
ᑖᓂ ᑳ ᐃᑖᑦ ᐲᑕᕐ ᐅᑖᐺᑕᒧᐗᒃ ᐃᑕ ᒋᕉᓴᓚᒥᒃ
ᐊᐸᔅᑕᓚᒃ ᒫᑲ ᓀᔥᑕ ᑳ ᐎᒋᔖᓂᑐᒋᒃ ᑳ ᐃᑖᒋᒃ ᒎᑎᐊᐃᒃ ᑮ ᐯᑕᒶᒃ ᐊᓂᐃ ᒉᓐᑖᐃᓚ ᐊᓯᒋ ᐁ ᑮ ᐅᑎᓇᒸᓕᒋ ᑭᒋᒪᓂᑐᐗ ᐅᑦ ᐋᔭᒥᐎᓂᓕᐤ᙮
ᐃᔅᐱ ᒫᑲ ᐱᑕᕐ ᑳ ᑕᑯᔑᒃ ᐊᓐᑕ ᒋᕉᓴᓚᒥᒃ ᐊᓂᑭ ᑳ ᑭᔅᑭᓄᐙᒋᔣᑲᓂᐎᒋᒃ ᑮ ᐋᔑᑌᒣᐗᒃ,
ᐁ ᐃᑗᒋᒃ, ᑭ ᑮ ᐱᑐᑲᐙᐗᒃ ᐃᓕᓕᐗᒃ ᐁᑳ ᑳ ᑭᔅᑭᓄᐙᒋᔣᑲᓂᐎᒋᒃ, ᓀᔥᑕ ᑭ ᑮ ᐎᒋᒥᒋᓱᒫᐗᒃ᙮
ᒫᑲ ᐱᑕᕐ ᑮ ᐎᑕᒻ ᐊᓂᒪ ᑳ ᑮ ᐃᑭᒃ ᓃᔥᑕᒻ ᐅᒋ, ᓀᔥᑕ ᐯᔭᑕᒃ ᑮ ᑎᐸᒋᒧᔅᑕᐌᐤ, ᐁ ᐃᑗᑦ,
ᓂ ᑮ ᐃᑖᓐ ᒐᐸ ᐃᑖᐎᓂᒃ ᐁ ᐋᔭᒥᐋᔮᓐ; ᓀᔥᑕ ᐁ ᐸᐙᒧᒀᒥᔮᓐ ᓂ ᑮ ᐙᐸᑌᓐ ᐙᐸᑎᓕᐌᐎᓐ, ᐯᔭᒃ ᐊᓱᐗᒋᑲᓐ ᐁ ᓛᔑᐸᓕᒃ, ᑖᐱᔅᑯᒡ ᐁ ᒥᔐᑲᒃ ᐊᓚᑲᔥᑫᑭᓐ, ᐁ ᓀᐅ ᑭᑫᔮᒃ ᐁ ᐅᒋ ᓚᔑᓂᑳᑌᒃ ᑭᒋᑭᔑᑯᒃ ᐅᒋ; ᓀᔥᑕ ᐙᐙᒡ ᓂᓚ ᓂ ᑮ ᐯᒋ ᓈᑎᑯᓐ,
ᐊᓂᒪ, ᐃᔅᐱ ᑳ ᑮ ᑲᓇᐙᐸᑕᒫᓐ ᓂ ᑮ ᒫᒥᑐᓀᓕᑌᓐ, ᓀᔥᑕ ᓂ ᑮ ᐙᐸᒫᐗᒃ ᑳ ᓀᐅᓯᑌᒋᒃ ᐊᐌᓯᓴᒃ ᐊᔅᑭᒃ ᐅᒋ, ᓀᔥᑕ ᑳ ᐋᒀᑎᓱᒋᒃ ᐊᐌᓯᓴᒃ, ᓀᔥᑕ ᑳ ᐸᐱᒥᑖᒋᒧᒋᒃ ᑐᐎᑳᓇᒃ, ᓀᔥᑕ ᐱᓓᓯᐗᒃ ᐃᔥᐱᒥᒃ ᑳ ᐸᐹᒥᓛᒋᒃ᙮
ᓂ ᑮ ᐯᑎᓐ ᒫᑲ ᐃᑗᐎᓐ ᐁ ᐃᑎᑯᔮᓐ, ᐸᓯᑯ, ᐱᑕᕐ: ᓂᐸᑖᑫ ᓀᔥᑕ ᒥᒋᓱ᙮
ᓂ ᑮ ᐃᑣᓐ ᒫᑲ, ᐁᑯᔑ ᐁᑳ ᑌᐯᓕᒋᑫᔭᓐ; ᐌᓴ ᓇᒪᐎᓚ ᐸᑾᓐᑕᐤ ᑫᒀᓐ ᓀᔥᑕ ᐁᑳ ᑳ ᐸᓓᑲᒃ ᐎᔅᑳᑦ ᑮ ᐱᒋᐸᓕᐤ ᓂᑐᓂᒃ᙮
ᒫᑲ ᐃᑗᐎᓐ ᒥᓇ ᓂ ᑮ ᓇᔥᑴᐗᔑᐃᑯᓐ ᑭᒋᑭᔑᑯᒃ ᐅᒋ, ᐊᓂᒪ, ᑭᒋᒪᓂᑐ ᑳ ᑮ ᐸᓓᑭᑖᑦ, ᐁᑳ ᐎᓚ ᒫᓛᑕᓐ ᐃᔑᓂᑳᑕ᙮
ᐅᒪ ᒫᑲ ᓂᔅᑡᐤ ᑭ ᑐᒋᑳᑌᐤ, ᐁᑯ ᒥᓇ ᒥᓯᐌ ᑳ ᐃᔅᑯᐱᒋᑳᑌᑭ ᑭᒋᑭᔑᑯᒃ᙮
ᒫᑎᑲ, ᒫᑲ ᑣᔦᒃ ᓂᔅᑐ ᐃᓕᓕᐗᒃ ᐋᔕᔾ ᑮ ᑕᑯᔑᓋᒃ ᐊᓐᑕ ᐙᔅᑳᔨᑲᓂᒃ ᑳ ᐃᔑ ᐃᑖᔮᓐ, ᐁ ᐃᔑᑎᔕᐊᒫᑲᐎᔮᓐ ᓯᓴᕆᐊᐃᒃ ᐅᒋ᙮
ᐊᒑᒃ ᒫᑲ ᓂ ᑮ ᐃᑎᒃ ᑭᒋ ᐎᒉᐗᑭᒃ, ᐁᑳ ᐁ ᐙᐙᓀᓕᑕᒫᓐ᙮ ᓀᔥᑕ ᐅᑯ ᓂᑯᑣᔅ ᑭᒋᔖᓂᓇᐗᒃ ᓂ ᑮ ᐎᒉᐎᑾᒃ, ᓂ ᑮ ᐱᑐᑳᓈᓐ ᒫᑲ ᐊᓇ ᐃᓕᓕᐤ ᐎᑭᒃ:
ᓂ ᑮ ᐙᐸᑎᓕᑯᓈᓐ ᒫᑲ ᑳ ᐃᔑ ᐙᐸᒫᑦ ᐁᓐᒐᓚ ᐱᒋ ᐎᑭᒃ, ᑳ ᓂᐸᐎᓕᒋ ᓀᔥᑕ ᑳ ᐃᑎᑯᑦ, ᐃᔑᑎᔕᐅᒃ ᐃᓕᓕᐗᒃ ᐊᓐᑕ ᒐᐸᐃᒃ, ᓇᑐᒻ ᒫᑲ ᓵᐃᒪᓐ ᑳ ᐊᔅᐱᓂᑳᓱᑦ ᐱᑕᕐ;
ᐊᓇ ᑫ ᐎᑕᒫᔉ ᐋᔭᒥᐎᓇ, ᑫ ᐅᒋ ᐱᒫᒋᐅᔭᓐ ᑭᓚ ᓀᔥᑕ ᒥᓯᐌ ᑭᑭᒃ ᑳ ᐃᑕᔑᔭᓐ᙮
ᒣᒀᒡ ᒫᑲ ᐁ ᒫᒋ ᐋᔭᒥᔮᓐ, ᐸᓓᑭ ᐊᒑᑾ ᑮ ᐅᑎᑎᑯᐗᒃ, ᑖᐱᔅᑯᒡ ᑭᓚᓈᓇᐤ ᐅᔅᑲᒡ᙮
ᐁᑯ ᑫᔅᑭᓯᔮᓐ ᐅᑎᐯᓕᒋᑫᐤ ᐅᑦ ᐋᔭᒥᐎᓐ, ᑳ ᐃᔑ ᐃᑗᑦ, ᒑᓐ ᑖᐺ ᓂᐱ ᐅᒋ ᑮ ᓯᑲᐊᑖᑫᐤ; ᒫᑲ ᑭᓚᐗᐤ ᑳ ᐹᓓᑭᓯᑦ ᐊᒑᒃ ᑭ ᑳ ᐅᒋ ᓯᑲᐊᑖᑳᐎᓇᐗᐤ᙮
ᐁᐗᑯᒪ ᐅᒋ ᑭᒋᒪᓂᑐ ᐁ ᑮ ᒥᓛᑦ ᐁ ᐯᔭᑾᓂᓕᒃ ᒥᓕᐌᐎᓂᓕᐤ ᑖᐱᔅᑯᒡ ᑳ ᑮ ᑐᑖᑕᒃ ᑭᓚᓈᓇᐤ, ᐃᔅᐱ ᑳ ᑖᐺᔦᓕᒪᒃ ᐅᑎᐯᓕᒋᑫᐤ ᒋᓴᔅ ᙭; ᐊᐌᓇ ᒫᑲ ᓂᓚ, ᑫ ᑮ ᓇᔅᑯᔅᑕᐗᑭᐸᓐ ᑭᒋᒪᓂᑐ?
ᐃᔅᐱ ᐱᐯᑕᑭᒃ ᐅᐅ ᑫᒀᓇ, ᑭ ᑭᐱᑐᐌᐗᒃ, ᑮ ᑭᔅᑕᒋᒣᐗᒃ ᒫᑲ ᑭᒋᒪᓂᑐᐗ ᐁ ᐃᑗᒋᒃ, ᐁᑴᒋᑲ ᑭᒋᒪᓂᑐ ᓀᔥᑕ ᑳ ᒥᓛᑦ ᐊᓂᐃ ᒉᓐᑖᐃᓚ ᑴᔅᑳᑎᓯᐎᓂᓕᐤ ᐱᒫᑎᓯᐎᓂᒃ ᐃᔑ᙮ᐅᑖᐺᑕᒧᐗᒃ ᐊᓐᑕ ᐋᓐᑎᐊᑭᒃ
ᐁᑯ ᐊᓂᑭ ᑳ ᑮ ᐗᓴᓶᑎᔕᐙᑲᓂᐎᒋᒃ ᐊᓂᒪ ᑲᒀᑕᑭᐃᐌᐎᓐ ᑳ ᑮ ᐃᑭᒃ ᐊᓇ ᔅᑎᐱᓐ ᐅᒋ, ᑮ ᐃᑐᑌᐗᒃ ᐱᓇᐃᓯᐃᒃ ᐃᔅᑯ, ᓀᔥᑕ ᓵᐃᑉᕋᓯᒃ, ᓀᔥᑕ ᐋᓐᑎᐊᑭᒃ, ᐁᑳ ᐊᐌᓕᐗ ᐁ ᑲᑫᔅᑭᒫᒋᒃ ᐋᔭᒥᐎᓂᓕᐤ ᐱᑯ ᐊᓂᐃ ᒎᐗ᙮
ᐋᑎᑦ ᒫᑲ ᐁ ᐃᑕᓯᒋᒃ ᑮ ᓵᐃᑉᕋᓯᐎᓕᓕᐎᐗᒃ ᓀᔥᑕ ᓴᐃᕆᓂᐎᓕᓕᐎᐗᒃ, ᐊᓂᑭ, ᐃᔅᐱ ᑳ ᑕᑯᔑᑭᒃ ᐊᓐᑎᐊᑭᒃ, ᑮ ᐋᔭᒥᐁᐗᒃ ᐊᓂᐃ ᒃᕆᓯᐊᓇ, ᐁ ᑲᑫᔅᑭᒥᐌᒋᒃ ᐅᑎᐯᓕᒋᑫᐗ ᒋᓴᓴ᙮
ᐅᑎᐯᓕᒋᑫᐤ ᐅᒋᒋᓕᐤ ᒫᑲ ᑮ ᐎᒋᐃᑯᐗᒃ: ᓈᔅᐱᒡ ᒥᒉᑦ ᒫᑲ ᑮ ᑖᐺᑕᒶᒃ, ᓀᔥᑕ ᑮ ᑴᔅᑲᑎᓯᔅᑕᐌᐗᒃ ᐅᑎᐯᓕᒋᑫᐗ᙮
ᐁᑯ ᐁ ᑎᐹᑐᒋᑲᑌᑭ ᐅᐅ ᑫᒀᓇ ᑮ ᐯᑕᒶᒃ ᒫᒪᐎᐋᔭᒥᐋᐗᒃ ᒋᕉᓴᓚᒥᒃ ᑳ ᐃᑖᒋᒃ: ᓀᔥᑕ ᑭ ᑭᒋᑎᔕᐌᐗᒃ ᐸᕐᓇᐸᓴ ᑭᒋ ᐃᑐᑌᓕᒋ ᐊᓐᑎᐊᑭᒃ ᐃᔅᑯ᙮
ᐊᓇ, ᐃᔅᐱ ᑳ ᑕᑯᔑᒃ, ᓀᔥᑕ ᑳ ᑮ ᐙᐸᑕᒸᑦ ᑭᒋᒪᓂᑐᐗ ᐅ ᔕᐌᓕᒋᑫᐎᓂᓕᐤ, ᑮ ᓯᑭᓓᓯᐤ, ᓀᔥᑕ ᑮ ᑲᑫᔅᑭᒣᐤ ᒥᓯᐌ, ᐅᑌᐃᓕᒃ ᐅᒋ ᑭᒋ ᒥᒋᒥᓈᓕᒋ ᐅᑎᐯᓕᒋᑫᐗ᙮
ᐌᓴ ᑮ ᒥᓗ ᐃᓕᓕᐎᐤ, ᓀᔥᑕ ᑮ ᓵᑲᔅᑭᓀᔅᑳᑯ ᐸᓓᑭ ᐊᒑᑾ ᓀᔥᑕ ᑖᐺᔦᓕᑕᒧᐎᓂᓕᐤ: ᒥᒉᑦ ᒫᑲ ᐃᓕᓕᐗ ᑮ ᑕᑯᑕᒪᐙᑲᓂᐎᐤ ᐅᑎᐯᓕᒋᑫᐤ᙮
ᐁᑯ ᑫᑐᑌᑦ ᐸᕐᓇᐸᔅ ᑖᕐᓴᓯᒃ ᐃᔑ, ᑭᒋ ᓇᑐᓇᐙᑦ ᓵᓚ;
ᐃᔅᐱ ᒫᑲ ᑳ ᑮ ᒥᔅᑲᐙᑦ, ᑮ ᐯᔑᐌᐤ ᐊᓐᑕ ᐊᓐᑎᐊᑭᒃ᙮ ᑮ ᐃᑭᓐ ᒫᑲ ᒥᑐᓂ ᐯᔭᑾᐤ ᐁ ᐱᐳᒃ ᑮ ᒫᐗᒋᐃᑐᐗᒃ ᐊᓯᒋ ᒫᒪᐎᐋᔭᒥᐋᐗ, ᓀᔥᑕ ᑮ ᑭᔅᑭᓄᐊᒪᐌᐗᒃ ᒥᒉᑦ ᐃᓕᓕᐗ᙮ ᑭᔅᑭᓄᐊᒪᐗᑲᓇᒃ ᒫᑲ ᓃᔥᑕᒻ ᒃᕆᔅᑎᔮᓇᒃ ᑮ ᐃᔑᓂᑲᑖᑲᓂᐎᐗᒃ ᐊᓐᑕ ᐊᓐᑎᐊᑭᒃ᙮
ᒣᒀᒡ ᒫᑲ ᐅᐅ ᑭᔑᑳᐗ ᑮ ᐯᒋ ᐃᑐᑌᐗᒃ ᐅᑭᔅᑭᐗᐃᑫᐗᒃ ᐊᓐᑎᐊᑭᒃ ᒋᕉᓴᓚᒥᒃ ᐅᒋ᙮
ᐁᑯ ᑭᔅᑭᓄᐊᒪᐙᑲᓇᒃ, ᒥᓯᐌ ᑕᑐ ᐃᓕᓕᐤ ᐁ ᐃᔑ ᑲᔥᑭᑖᑦ, ᑮ ᐃᑌᓕᑕᒶᒃ ᑭᒋ ᐃᔑᑎᔕᐊᒪᐙᒋᒃ ᐅᒋᔅᑕᒫᑫᐎᓂᓕᐤ ᐊᓂᐃ ᑳ ᐎᒋᔕᓂᑐᓕᒋ ᒎᑎᐊᐃᒃ ᑳ ᐃᑖᓕᒋ:
ᐊᓂᐁᓕᐤ ᓀᔥᑕ ᑳ ᑮ ᑐᑕᑭᒃ, ᑮ ᐃᔑᑎᔕᐊᒪᐌᐗᒃ ᒫᑲ ᐊᓂᐃ ᑳ ᓂᑳᓀᓕᑖᑯᓯᓕᒋ ᐅᒋᒋᐙᒃ ᐅᒋ ᐊᓂᑭ ᐸᕐᓇᐸᔅ ᓀᔥᑕ ᓵᓪ᙮
ᐅᑖᐺᑕᒧᐗᒃ ᑲᒀᑕᑭᐋᑲᓂᐎᐗᒃ ᒥᓇ
ᓈᓐᑕᐤ ᐊᓂᒪ ᐃᔅᐱ ᒫᑲ ᐦᐁᕋᑦ ᑳ ᑭᒋᐅᑭᒫᐎᑦ ᑮ ᔓᐎᓂᔅᑫᓕᐤ ᑭᒋ ᒥᑯᔅᑳᒋᐋᑦ ᐋᑎᑦ ᐊᓂᐃ ᒫᒪᐎᐋᔭᒥᐋᐗ᙮
ᑮ ᓂᐸᐁᐤ ᒫᑲ ᒉᒻᓴ ᒑᓐ ᐎᒋᔕᓂᓕᐗ ᔑᒫᑲᓂᓕᐤ ᐅᒋ᙮
ᐁ ᐙᐸᑕᒃ ᒫᑲ ᐁ ᓇᐁᓕᑕᒥᐃᑯᒋᒃ ᒎᐗᒃ, ᐊᐙᓯᑌ ᑮ ᑐᑕᒻ ᐱᑕᕋ ᓀᔥᑕ ᐁ ᐅᑎᓈᑦ᙮ ᐁᑯᔅᐱ ᐁᐗᒀᓂᐃ ᐁᑳ ᐁ ᐅᐱᓱᑦ ᐊᓚᑯᓇᐤ ᑭᔑᑳᐗ᙮
ᐃᔅᐱ ᒫᑲ ᑳ ᑮ ᐅᑎᑎᓈᑦ, ᑮ ᐸᑭᑎᓀᐤ ᑭᐹᐅᑐᐎᑲᒥᑯᒃ, ᑮ ᐸᑭᑎᓇᒪᐌᐤ ᒫᑲ ᓀᐗᐤ ᐁᓇᓀᐎᓕᒋ ᒫᔑᑫᐎᓕᓕᐗ ᑭᒋ ᑲᓇᐌᓕᒥᑯᓕᒋ, ᐁ ᐃᑌᓕᑕᒃ ᑭᐃᔥᑾ ᐃᔅᑕᕐ ᑭᒋ ᐯᒋ ᐗᓚᐎᑕᑐᐗᑦ ᐊᓂᐃ ᐃᓕᓕᐗ᙮
ᐁᐗᑯ ᐅᒋ ᐱᑕᕐ ᑮ ᑭᐸᐙᑲᓂᐎᐤ ᑭᐹᐅᑐᐎᑲᒥᑯᒃ; ᒫᑲ ᒫᒪᐎᐊᔭᒥᐋᐗᒃ ᑕᑭᓀ ᑮ ᓇᓈᑐᒣᐗᒃ ᑭᒋᒪᓂᑐᐗ ᐎᓚ ᐅᒋ᙮ᐲᑕᕐ ᐸᑭᑎᓈᑲᓂᐎᐤ ᑭᐸᐅᑐᐎᑲᒥᑯᒃ ᐅᒋ
ᐃᔅᐱ ᒫᑲ ᐦᐁᕋᑦ ᑳ ᐎ ᐯᒋ ᐗᓚᐎᑕᐋᔅᐸᓐ, ᐊᓂᒪ ᐁ ᑎᐱᔅᑳᒃ ᐲᑕᕐ ᑮ ᓂᐸᐤ ᐁ ᐃᑕᐎᔑᓄᔅᑖᑯᑦ ᓂᔓ ᒪᔑᑫᐎᓕᓕᐗ, ᐁ ᒫᒫᒋᑯᐱᓱᑦ ᓂᔓ ᐱᐙᐱᔅᑴᐋᐱᐊ ᐅᒋ; ᐊᓂᑭ ᒫᑲ ᑳ ᑲᓇᐌᓕᑕᑭᒃ ᐗᓚᐎᑎᒥᒃ ᐃᔥᒀᑌᒥᒃ ᑮ ᑲᓇᐌᓕᑕᒶᒃ ᑭᐹᐅᑐᐎᑲᒥᑯᓕᐤ᙮
ᒫᑎᑲ, ᒫᑲ ᐅᑎᐯᓕᒋᑫᐤ ᐅᑦ ᐁᓐᒐᓕᒪ ᑮ ᐯᒋ ᐆᑎᑎᑯᓕᐗ ᐗᔅᑌᐎᓐ ᒫᑲ ᑮ ᐙᓯᑌᓕᐤ ᐱᒋ ᑭᐹᐅᑐᐎᑲᒥᑯᒃ, ᑮ ᐅᑕᒪᐌᐤ ᒫᑲ ᐱᑕᕋ ᐆᔅᐱᑲᓕᒃ, ᑮ ᐸᓯᑯᓀᐤ ᒫᑲ, ᐁ ᐃᑗᑦ, ᑭᓕᐱ ᐗᓂᔥᑲ᙮ ᐅ ᐱᐗᐱᔅᑴᐊᐱᒪ ᒫᑲ ᑮ ᐸᑭᑎᓂᓕᐗ ᐅᒋᒋᒃ ᐅᒋ᙮
ᐊᓇ ᐁᓐᒐᓪ ᒫᑲ ᑮ ᐃᑌᐤ, ᐸᑯᑌᐅ, ᐳᔅᑕᔅᑭᓯᓀ ᒫᑲ᙮ ᑮ ᑐᑕᒻ ᒫᑲ᙮ ᑮ ᐃᑌᐤ ᓀᔥᑕ, ᐴᔅᑕᑰᐯ, ᓄᓱᓀᐅᓐ ᒫᑲ᙮
ᑮ ᐗᓚᐎᐤ ᒫᑲ, ᓀᔥᑕ ᑮ ᓄᓱᓀᐌᐤ; ᓇᒪᐎᓚ ᒫᑲ ᑮ ᑭᔅᑫᓕᑕᒻ ᑖᐺ ᐁ ᐃᑭᓂᓕᒃ ᐊᓂᐁᓕᐤ ᑳ ᑮ ᑐᑕᒥᓕᒋ ᐊᓂᐃ ᐁᓐᒐᓚ, ᒫᑲ ᓂᑦ ᐃᔑᓀᓐ ᑮ ᐃᑌᓕᑕᒻ᙮
ᐃᔅᐱ ᒫᑲ ᑳ ᒥᔮᔥᑲᑭᒃ ᐊᓂᒪ ᓂᔥᑕᒻ ᓀᔥᑕ ᐊᓂᒪ ᓂᔓ ᐃᔥᒀᑌᒻ, ᑮ ᐅᑎᑕᒸᒃ ᐊᓂᒪ ᐱᐙᐱᔅᑯ ᐃᔥᒀᑌᒻ ᑳ ᐗᓚᐎᒧᒃ ᐃᑖᐎᓂᒃ ᐃᔑ; ᐊᓂᒪ ᑎᐱᓚᐌ ᔐᔥᑾᑦ ᑳ ᐸᔅᑭᑌᐸᓕᒃ: ᑮ ᐗᓚᐎᐗᒃ ᒫᑲ, ᓀᔥᑕ ᐁ ᐊᑎ ᑭᑐᑌᒋᒃ ᑮ ᔓᐳᔥᑲᒶᒃ ᐯᔭᒃ ᐱᒧᑌᔅᑲᓈᓕᐤ: ᑣᔦᒃ ᒫᑲ ᐊᓂᐃ ᐁᓐᒐᓚ ᑮ ᓇᑲᑎᑯ᙮
ᐃᔅᐱ ᒫᑲ ᐱᑕᕐ ᒥᐋᒥᑐᓀᓕᑕᒃ, ᑮ ᐃᑗᐤ, ᐁᑯ ᓂ ᑭᔅᑫᓕᑌᓐ ᑫᒋᓈᔥ ᐅᑎᐯᓕᒋᑫᐤ ᐁ ᑮ ᐃᔑᑎᔕᐙᑦ ᐅᑦ ᐁᓐᒐᓕᒪ, ᐁ ᑮ ᐱᒫᒋᐃᑦ ᒫᑲ ᐦᐁᕋᑕ ᐅᒋᒋᓕᒃ ᐅᒋ, ᓀᔥᑕ ᒥᓯᐌ ᒎᐎ ᐃᓕᓕᐗ ᐁ ᐃᔑ ᓇᑕᐌᓕᑕᒥᓕᒋ ᐅᒋ᙮
ᐃᔅᐱ ᒫᑲ ᐅᒪ ᑳ ᒫᒥᑐᓂᓕᑕᒃ, ᑮ ᐯᒋ ᐃᑐᑌᐤ ᐊᓐᑕ ᒣᕆᐊ ᐎᑭᓕᒃ ᐅᑳᐎᔭ ᐊᓇ ᒑᓐ, ᑳ ᐊᔅᐱᓂᑳᓱᑦ ᒪᕐᒃ; ᐃᑕ ᒥᒉᑦ ᑳ ᒫᒪᐎ ᒫᐗᒋᐃᑐᓕᒋ ᐁ ᐋᔭᒥᐋᓕᒋ᙮
ᒣᒀᒡ ᒫᑲ ᐱᑕᕐ ᑳ ᐹᐹᐗᐊᒃ ᐃᔥᒀᑌᒥᓕᐤ, ᐅᔥᑭᓂᑭᔅᑴᐤ ᑮ ᐯᒋ ᐃᑐᑌᐤ ᑭᒋ ᓇᑐᑕᒃ ᕈᑕ ᐁ ᐃᔑᓂᑳᓱᑦ᙮
ᐃᔅᐱ ᒫᑲ ᓀᓯᑐᑕᐙᑦ ᐱᑕᕋ, ᓇᒪᐎᓚ ᐅᒋ ᐋᐸᐊᒻ ᐃᔥᒀᑌᒥᓕᐤ ᐁ ᐃᔅᐱᒋ ᓯᑭᓓᓯᑦ, ᒫᑲ ᑮ ᐱᑐᑫᐸᑖᐤ, ᓀᔥᑕ ᑮ ᐎᑕᒻ ᐱᑕᕋ ᐁ ᓂᐸᐎᓕᒋ ᐅᑎᔥᑲᐤ ᐃᔥᒀᑌᒥᒃ᙮
ᑮ ᐃᑌᐙᒃ ᒫᑲ, ᑭ ᑭᔥᒀᓐ᙮ ᒫᑲ ᐋᒋᐱᑯ ᑮ ᐋᔨᒋ ᐃᑗᐤ ᐁ ᑖᐺᑦ᙮ ᐁᑯ ᑳ ᐃᑗᒋᒃ, ᐁᐗᒀᓂᐃ ᐅᑦ ᐁᓐᒐᓕᒪ᙮
ᐱᑕᕐ ᒫᑲ ᑫᔮᐸᒡ ᑮ ᐹᐹᐗᐃᑫᐤ: ᐃᔅᐱ ᒫᑲ ᑳ ᑮ ᐋᐸᐊᑭᒃ ᐃᔥᒀᑌᒥᓕᐤ, ᓀᔥᑕ ᐎᐋᐸᒫᒋᒃ, ᑮ ᒫᒪᔅᑳᑌᓕᑕᒶᒃ᙮
ᐎᓚ ᒫᑲ, ᐁ ᐙᐙᔅᑎᓇᒪᐗᑦ ᐅᒋᒋ ᐅᒋ ᐁᑳ ᑭᒋ ᑭᑐᓕᒋ, ᑮ ᐙᐎᑕᒪᐌᐤ ᑖᓂ ᑳ ᐃᔑ ᐙᓚᐎᑕᐃᑯᑦ ᐅᑎᐯᓕᒋᑫᐗ ᑭᐹᐊᑐᐎᑲᒥᑯᒃ ᐅᒋ᙮ ᑮ ᐃᑌᐤ ᒫᑲ, ᑭᑐᑌᒃ, ᐙᐸᑎᓕᒃ ᒉᒻᔅ ᐅᐅ ᑫᒀᓇ, ᓀᔥᑕ ᐊᓂᑭ ᑭᒋᔖᓂᓇᐗᒃ᙮ ᑮ ᑭᑐᑌᐤ ᒫᑲ, ᓀᔥᑕ ᐱᑐᔥ ᐃᑕ ᑮ ᐃᑐᑌᐤ᙮
ᐁᑯ ᐎᐸᒡ ᑳ ᐊᑎ ᑭᔑᑳᒃ, ᓇᒪᐎᓚ ᐋᐱᔑᔥ ᑮ ᒥᑯᔥᑳᑌᓕᑕᒶᒃ ᒫᔑᑫᐎᓕᓕᐗᒃ ᑖᓂ ᑳ ᐃᑎᓕᒋ ᐊᓂᐃ ᐱᑕᕋ᙮
ᐃᔅᐱ ᒫᑲ ᐦᐁᕋᑦ ᑳ ᑮ ᓈᓈᑐᓇᐙᑦ, ᐁᑳ ᒫᑲ ᐁ ᒥᔅᑲᐙᑦ, ᑮ ᑳᑴᒋᐁᐤ ᐊᓂᐃ ᑳ ᑲᓇᐌᓕᒥᑯᓕᑭ, ᑮ ᐅᓚᔓᐌᐤ ᒫᑲ ᑭᒋ ᓂᐸᐊᑲᓂᐎᓕᒋ᙮ᐁ ᑭᑐᑌᑦ ᒫᑲ ᒎᑎᐊᐃᒃ ᐅᒋ ᓯᓴᕆᐊᐃᒃ ᑮ ᐃᑐᑌᐤ, ᐁᑯᑕ ᒫᑲ ᑳ ᑕᔑᑫᑦ᙮ᐅᓂᐱᐎᓐ ᐦᐁᕋᑦ
ᐦᐁᕋᑦ ᒫᑲ ᓈᔅᐱᒡ ᑮ ᓇᔦᑕᐌᓕᒣᐤ ᐊᓂᐃ ᑖᐃᕐ ᓀᔥᑕ ᓵᐃᑕᓂᒃ ᑳ ᐃᑖᓕᒋ: ᒫᑲ ᑮ ᐯᒋ ᒫᒪᐎ ᓈᑌᐗᒃ: ᐁ ᑮ ᑐᑕᐙᒋᒃ ᒫᑲ ᑉᓛᔅᑕᔅ ᑭᒋ ᐅᑭᒪᐗ ᐅᑦ ᐊᑐᔅᑫᓛᑲᓂᒪ ᑭᒋ ᐅᑑᑌᒥᒥᑯᒋᒃ, ᑮ ᓇᑕᐌᓕᑕᒶᒃ ᑳᔭᒣᐎᓯᐎᓂᓕᐤ: ᐌᓴ ᐅᑦ ᐊᔅᑭᐗᐤ ᑮ ᐅᒋ ᐱᒫᑕᓐ ᑭᒋᐅᑭᒪᐤ ᐅᑦ ᐊᔅᑭᓕᐤ ᐅᒋ᙮
ᐯᔭᒀᐤ ᐁ ᑭᔑᑳᒃ ᒫᑲ ᐦᐁᕋᑦ, ᐁ ᑭᑭᔥᑲᒃ ᑭᒋᐅᑭᒫᐎ ᐎᓛᒋᑲᓇ, ᑮ ᐊᐱᐤ ᐅᑦ ᐅᑭᒪᐗᐱᐎᓂᒃ, ᑭᐙᔭᒥᐁᐤ ᒫᑲ᙮
ᐊᓂᑭ ᐃᓕᓕᐗᒃ ᒫᑲ ᑮ ᑌᐺᐗᒃ ᐁ ᐃᑗᒋᒃ, ᒪᓂᑐ ᑳ ᐃᑎᑖᑯᓯᑦ, ᓇᒪᔦᐤ ᒫᑲ ᐃᓕᓕᐤ᙮
ᑣᔦᒃ ᒫᑲ ᐅᑎᐯᓕᒋᑫᐤ ᐅᑦ ᐁᓐᒐᓕᒪ ᑮ ᐅᑖᒪᐅᑯ, ᐌᓴ ᓇᒪᐎᓚ ᐅᒋ ᒥᓓᐤ ᑭᒋᒪᓂᑐᐗ ᑭᔅᑌᓕᑕᑯᓯᐎᓂᓕᐤ: ᑮ ᒧᐎᑯ ᒫᑲ ᒪᓂᒍᔕ, ᓀᔥᑕ ᑮ ᓂᐱᐤ᙮
ᒫᑲ ᑭᒋᒪᓂᑐ ᐅᑦ ᐋᔭᒥᐎᓐ ᑮ ᓂᑕᐎᑭᒪᑲᓂᓕᐤ ᓀᔥᑕ ᑮ ᓚᑭᐆᒪᑲᓂᓕᐤ᙮
ᐹᕐᓇᐸᔅ ᒫᑲ ᓀᔥᑕ ᓵᓪ ᒋᕉᓴᓚᒥᒃ ᑮ ᐅᒋ ᑭᐌᐗᒃ ᐃᔅᐱ ᑳ ᑭᔑᑖᒋᒃ ᐅᑦ ᐃᑖᐸᑎᓯᐎᓂᐗᐤ; ᑮ ᐅᑎᓀᐗᒃ ᑭᒋ ᐎᒉᐎᑯᒋᒃ ᒑᓇ ᑳ ᐊᔅᐱᓂᑳᓱᑦ ᒫᕐᒃ᙮
ᐹᕐᓇᐸᔅ ᓀᔥᑕ ᓵᓪ ᐸᑳᓂᐊᑲᓂᐗᓄᒃ ᓀᔥᑕ  ᑭᒋᑎᔕᐗᑲᓂᐎᐗᒃ
ᒣᒀᒡ ᐁ ᐋᑐᔅᑫᔅᑕᐙᒋᒃ ᐅᑎᐯᓕᒋᑫᐗ, ᓀᔥᑕ ᐁ ᓂᑲᓱᒋᒃ, ᑳ ᐸᓓᑭᓯᑦ ᐊᒑᒃ ᑮ ᐃᑗᐤ, ᐹᑲᓇᒪᐎᒃ ᐹᕐᓇᐸᔅ ᓀᔥᑕ ᓵᓪ ᐊᓂᒪ ᐊᑐᔅᑫᐎᓐ ᐅᒋ ᑳ ᑮ ᐃᔑ ᓇᑐᒪᑭᒃ᙮
ᐃᔅᐱ ᒫᑲ ᑳ ᑮ ᓂᑲᓱᒋᒃ ᓀᔥᑕ ᐋᔭᒥᐋᒋᒃ, ᓀᔥᑕ ᓵᓵᒥᓈᒋᒃ, ᑮ ᑭᒋᑎᔕᐌᐙᒃ᙮ᓵᐃᑉᕋᓯᒃ
ᐁᑯ ᒫᑲ ᐎᓚᐗᐤ, ᐁ ᑮ ᑭᒋᑎᔕᐅᑯᒋᒃ ᐸᓓᑭ ᐊᒑᑾ, ᑮ ᐃᑐᑌᐗᒃ ᓯᓘᓯᐊᐃᒃ; ᐊᓐᑕ ᒫᑲ ᐅᒋ ᑮ ᐃᑖᔑᐗᒃ ᓵᐃᑉᕋᓯᒃ᙮
ᐃᔅᐱ ᒫᑲ ᑳ ᐃᑖᒋᒃ ᐊᓐᑕ ᓵᓚᒥᓯᒃ, ᑮ ᐙᐎᑕᒬᐗᒃ ᑭᒋᒪᓂᑐᐗ ᐅᑦ ᐋᔭᒥᐎᓂᓕᐤ ᐱᒋ ᒎᐗ ᐅᑦ ᐋᔭᒥᐁᐎᑲᒥᑯᓕᒃ; ᑮ ᐊᔮᐌᐗᒃ ᒫᑲ ᐊᓂᐃ ᒑᓇ ᐊᓯᒋ ᑭᒋ ᐊᑑᔅᑫᔅᑳᑯᒋᒃ᙮
ᐃᔅᐱ ᒫᑲ ᑳ ᑮ ᔕᐴᔥᑲᑭᒃ ᐊᓂᒪ ᒥᓂᔅᑎᒃ ᐯᐸᓯᒃ ᐃᔅᑯ, ᑮ ᒥᔅᑲᐌᐗᒃ ᐯᔭᒃ ᒥᑌᐗ, ᑭᓛᔅᑭᐎ ᐅᑭᔅᑭᐗᐃᑫᐗ, ᐁ ᒎᐎᓕᒋ, ᐹᕐᒌᓴᔅ ᑳ ᐃᔑᓂᑲᓱᓕᒋ;
ᐊᓇ ᑳ ᑮ ᐎᒉᐙᑦ ᐊᓂᐃ ᑳ ᑎᐯᓕᑕᒥᓕᒋ ᐊᓂᐁᓕᐤ ᐊᔅᑭᓕᐤ, ᓴᕐᒋᐊᔅ ᐹᓚᔅ, ᐁ ᑲᑫᑕᐌᓕᑕᒃ ᐃᓕᓕᐤ: ᐊᓇ ᑳ ᑮ ᓇᑐᒫᑦ ᐊᓂᐃ ᐹᕐᓇᐸᔅ ᓀᔥᑕ ᓵᓪ, ᑮ ᓇᑕᐌᓕᑕᒻ ᒫᑲ ᑭᒋ ᐯᑕᒸᑦ ᑭᒋᒪᓂᑐᐗ ᐅᑦ ᐋᔭᒥᐎᓂᓕᐤ᙮
ᐃᓕᒪᔅ ᒫᑲ ᑳ ᒥᑌᐎᓖᓖᐎᑦ (ᐌᓴ ᐁᐗᒀᓂᒪ ᐁ ᐃᔑᓂᑳᑎᑦ ᐁ ᓈᐃᒧᓈᓂᐗᒃ) ᑮ ᓈᔅᑯᔥᑖᐌᐤ, ᐁ ᓇᑕᐌᓕᑕᒃ ᑭᒋ ᑴᔅᑭᓈᑦ ᐊᓂᐃ ᐅᑭᒫᐗ ᑖᐺᔦᓕᑕᒧᐎᓂᓕᐤ ᐅᒋ᙮
ᐁᑯ ᓵᓪ (ᐊᓇ ᐹᓪ ᐊᓯᒋ ᑳ ᐃᔑᓂᑲᑖᑲᓂᐎᑦ) ᐁ ᓵᑲᔅᑭᓀᔅᑲᑯᑦ ᐸᓓᑭ ᐊᒑᑾ, ᑮ ᑲᓇᐙᐸᒣᐤ,
ᓀᔥᑕ ᑮ ᐃᑌᐤ, ᐆ ᑳ ᓵᑲᔅᑭᓀᔅᑳᑯᔭᓐ ᒥᓯᐌ ᑲᑳᔦᓕᓯᐎᓐ ᓀᔥᑕ ᒥᓯᐌ ᑭᔥᑴᐋᑎᓯᐎᓐ, ᑭᓚ ᑳ ᐅᑦ ᐊᐙᔑᒥᔑᒥᔉ ᒪᒋᒪᓂᑐ, ᑭᓚ ᑳ ᐎ ᓇᑎᓇᒪᓐ ᒥᓯᐌ ᒀᔭᔅᑭᑖᑎᓯᐎᓐ; ᓇᒪ ᓈ ᑭ ᑳ ᐳᓂᑖᓐ ᐁ ᓂᔑᐗᓈᒋᑖᐗᑦ ᐅ ᒀᔭᔉ ᐃᔑᑣᐎᓇ ᐅᑎᐯᓕᒋᑫᐤ?
ᐊᓄᒡ ᒫᑲ, ᒫᑎᑲ, ᐅᒋᒋ ᐅᑎᐯᓕᒋᑫᐤ ᑮ ᐹᑕᑯᔥᑳᑯᐙᓐ, ᓀᔥᑕ ᓇᒪᐎᓚ ᑮ ᑳ ᐙᐱᓐ, ᓄᒪᑫᔥ ᐁᑳ ᐁ ᐙᐸᒪᑦ ᐱᓯᒻ᙮ᑣᔦᒃ ᒫᑲ ᑮ ᐅᑎᑎᑯ ᐁ ᐱᑭᔐᔮᓕᒃ ᓀᔥᑕ ᐁ ᐗᓂᑎᐱᔅᑳᓕᒃ; ᑮ ᐸᐹᒧᑌᐤ ᒫᑲ ᐁ ᓈᓇᑐᓇᐙᑦ ᐊᐌᓕᐗ ᑭᒋ ᑕᑯᓂᔅᑫᑖᐃᑯᑦ᙮
ᐁᑯ ᒫᑲ ᐊᓇ ᐅᑭᒪᐤ, ᐃᔅᐱ ᐎᐋᐸᑕᒃ ᐊᓂᐁᓕᐤ ᑳ ᑮ ᑐᒋᑲᑌᓕᒃ, ᑮ ᑖᐺᑕᒻ, ᐁ ᒫᒪᔅᑲᑕᒸᑦ ᐅ ᑭᔅᑭᓄᐊᒫᑫᐎᓂᓕᐤ ᐊᑎᐯᓕᒋᑫᐗ᙮ᐋᓐᑎᐊᒃ ᐊᓐᑕ ᐱᓯᑎᐊ
ᐁᑯ ᐃᔅᐱ ᐹᓪ ᓀᔥᑕ ᐅ ᐎᒉᐙᑲᓇ ᑳ ᓇᑲᑕᑭᒃ ᐯᐸᔅ, ᑭ ᐯᒋ ᐃᑐᑌᐗᒃ ᐊᓐᑕ ᐸᕐᑲ ᐸᒻᐱᓕᐊᐃᒃ: ᒑᓐ ᒫᑲ ᐁ ᓇᑲᑖᑦ ᑮ ᑭᐌᐤ ᒋᕉᓴᓚᒥᒃ᙮
ᐃᔅᐱ ᒫᑲ ᑳ ᑭᑐᑌᒋᒃ ᐸᕐᑲᐃᒃ ᐅᒋ, ᑮ ᐯᒋ ᐃᑐᑌᐗᒃ ᐋᓐᑎᐊᑭᒃ ᐱᓯᑎᐊᐃᒃ ᑳ ᐃᑕᒀᒃ, ᓀᔥᑕ ᑮ ᐱᑐᑫᐗᒃ ᐋᔭᒥᐁᐎᑳᒥᑯᒃ ᐁ ᐋᔭᒥᐁᑭᔑᑳᓕᒃ, ᑮ ᓇᐊᐱᐗᒃ ᒫᑲ᙮
ᐃᔅᐱ ᒫᑲ ᑳ ᐳᓂ ᐋᔭᒥᑖᓂᐗᒃ ᐅᓚᔓᐌᐎᓐ ᓀᔥᑕ ᐅᑭᔅᑭᐗᐃᑫᐗ, ᐊᓂᑭ ᑳ ᑎᐯᓕᑕᑭᒃ ᐋᔭᒥᐁᐎᑲᒥᑯᓕᐤ ᑮ ᐃᔑᑎᔕᐊᒪᐌᐗᒃ, ᐁ ᐃᑖᒋᒃ, ᑭᓚᐗᐤ ᐃᓕᓕᑐᒃ ᓀᔥᑕ ᓂᒋᔖᓂᓈᓇᒃ, ᑮᔥᐱᓐ ᐊᔮᔦᒃ ᑲᑫᔅᑭᒥᐌᐎ ᐋᔭᒥᐎᓐ ᐃᓕᓕᐗᒃ ᑭᒋ ᐃᑌᑾᒃ, ᐁᑯᔑ ᐃᑗᒃ᙮
ᐁᑯ ᒫᑲ ᐹᓪ ᑳ ᐹᓯᑯᑦ, ᓀᔥᑕ ᐁ ᐗᐙᔅᑕᐃᑫᑦ ᐅᒋᒋ ᐅᒋ,ᑮ ᐃᑌᐤ, ᑭᓚᐗᐤ ᐃᔅᕃᐃᓪ ᐃᓕᓕᑐᒃ, ᓀᔥᑕ ᑭᓚᐗᐤ ᑳ ᓇᓂᒋᔅᑕᐌᒃ ᑭᒋᒪᓂᑐ, ᓈᑐᑕᒧᒃ᙮
ᐅ ᑭᒋᒪᓂᑐᒥᐗᐗ ᐅᑯ ᐃᔅᕃᐃᓪ ᐃᓕᓕᐗᒃ ᑮ ᐗᐌᓓᓕᒣᐤ ᑰᑕᐙᓇᐗ, ᓀᔥᑕ ᑮ ᑭᔅᑌᓕᑖᑯᐁᐤ ᐊᓂᐃ ᐃᓕᓕᐗ, ᐃᔅᐱ ᑳ ᑖᔑᑫᓕᑭ ᑖᐱᔅᑯᒡ ᒫᓐᑌᐗ ᐊᓐᑕ ᐃᒋᑉᑦ ᐊᔅᑭᒃ, ᓀᔥᑕ ᑭᒋ ᒥᔅᐱᑐᓂᓕᐤ ᑮ ᐅᒋ ᐯᒋ ᐙᓚᐎᑕᐁᐤ ᐊᓐᑕ ᐅᒋ᙮
ᓈᓐᑕᐤ ᒫᑲ ᓀᒥᑕᓇᐤ ᐱᐳᓋ ᑮ ᔑᐯᓕᑕᒬᐤ ᐅᑦ ᐃᓯᒋᑫᐎᓂᓕᐗ ᐊᓐᑕ ᐸᒀᑕᔅᑲᒥᑳᒃ᙮
ᐃᔅᐱ ᒫᑲ ᑳ ᑮ ᓂᔑᐗᓈᒋᐋᑦ ᓃᔂᔅ ᐁ ᑕᑐᔅᑲᓀᓯᓕᒋ ᐃᓕᓕᐗ ᐊᓐᑕ ᑫᓇᓐ ᐊᔅᑭᒃ, ᑮ ᒫᑎᓇᒪᐌᐤ ᐅᑦ ᐊᔅᑭᓕᐤ ᐁ ᒪᐃᑲᓈᑎᑯᑳᓂᐗᒃ ᐅᒋ᙮
ᐋᔅᑕᒥᔅᐱ ᒫᑲ, ᑮ ᒥᓓᐤ ᐅᑎᐹᔅᑯᓂᑫᐗ, ᓈᓐᑕᐤ ᓀᐙᐤ ᒥᑖᑐᒥᑕᓇᐤ ᓂᔮᓚᓗᒥᑕᓇᐤ ᐱᐳᓋ ᐃᔥᐱᔥ, ᐱᓕᔥ ᓵᒻᔪᐊᓪ ᐅᑭᔅᑭᐗᐃᑫᐤ᙮
ᐹᑎᒪ ᒫᑲ ᑮ ᓇᑕᐌᓕᒣᐙᒃ ᑭᒋᐅᑭᒫᐙ: ᑭᒋᒪᓂᑐ ᒫᑲ ᑮ ᒥᓓᐤ ᐊᓂᐃ ᓵᓪ ᑭᔥ ᐅᑯᓯᓴ, ᐃᓕᓕᐗ ᐯᓐᒋᒥᓐ ᐅᑦ ᐊᐙᔑᒥᔑᓕᐗ ᑳ ᐅᒋᓕᒋ, ᓀᒥᑕᓇᐤ ᐱᐳᓋ ᐃᔥᐱᔥ᙮
ᐃᔅᐱ ᒫᑲ ᑳ ᑮ ᐃᑲᑌᓈᑦ ᐊᓂᐃ; ᑮ ᐸᓯᑯᓇᒪᐌᐤ ᑌᐱᑕ ᑭᒋ ᑭᒋᐅᑭᒫᒥᓕᒋ: ᐊᓂᐃ ᓀᔥᑕ ᑳ ᑮ ᑎᐹᒋᒫᑦ, ᐁ ᐃᑗᑦ ᒫᑲ, ᓂ ᑮ ᒥᔅᑲᐙᐤ ᑌᐱᑦ ᐅᑯᓯᓴ ᐊᓇ ᒉᓯ, ᐃᓕᓕᐤ ᑳ ᐎᒋᐃᔑᑌᐁᒥᑦ, ᑫ ᑎᐱᑐᑕᒃ ᒥᓯᐌ ᑳ ᐃᑌᓕᑕᒫᓐ᙮
ᐊᐗ ᐃᓕᓕᐤ ᐅᑦ ᐊᐙᔑᒥᔕ ᐅᒋ ᑭᒋᒪᓂᑐ, ᒬᒋ ᑳ ᑮ ᐃᔑ ᓈᔅᑯᒧᑦ, ᑮ ᐸᓯᑯᓇᒪᐌᐤ ᐊᓂᐃ ᐃᔅᕃᐃᓪ ᐅ ᐱᒫᒋᐃᐌᒪ, ᒋᓴᓴ;
ᐃᔅᐱ ᒑᓐ ᓂᔥᑕᒻ ᑳ ᑮ ᑳᑫᔅᑭᒫᑦ, ᐸᒧᔑ ᑳ ᑖᑯᔑᓂᓕᒋ, ᐊᓂᐁᓕᐤ ᑴᔅᑳᑎᓯᐎᓂ ᓯᑲᐋᑖᑫᐎᓂᓕᐤ, ᒥᓯᐌ ᐊᓂᐃ ᐃᔅᕃᐃᓕᐎᓕᓕᐙ᙮
ᒣᒀᒡ ᒫᑲ ᒑᓐ ᐁ ᑎᐱᐹᓕᑖᑦ ᐅᑦ ᐊᑐᔅᑫᐎᓇ, ᑮ ᐃᑗᐤ, ᐊᐌᓇ ᐁᑌᓕᑕᒣᒃ ᓂᓚ ᐁ ᐋᐃᔮᓐ? ᓇᒪ ᓂᑦ ᐋᐐᓐ ᐎᓚ᙮ ᒫᑲ, ᒫᑎᑲ, ᐯᔭᒃ ᐊᐌᓇ ᓂ ᐯᒋ ᓄᔅᐱᓇᑎᒃ, ᐅ ᒪᔅᑭᓯᓇ ᓇᒪᐎᓚ ᓂᑦ ᐃᔅᐱᑌᓕᑖᑯᓯᓐ ᑭᒋ ᐋᐸᐊᒶᒃ᙮
ᐃᓕᓕᑐᒃ ᓀᔥᑕ ᓂᒋᔖᓂᑐᒃ, ᑳ ᐅᑦ ᐊᐙᔑᒥᔑᒥᑖᒃ ᐊᓇ ᐁᑉᕃᐋᒻ, ᓀᔥᑕᐱᑯ ᐊᐌᓇ ᐁ ᐃᑕᔑᔦᒃ ᑳ ᓇᓂᒋᔅᑕᐙᑴ ᑭᒋᒪᓂᑐᐗ, ᑭᓚᐗᐤ ᐃᓴ ᑭᑦ ᐃᔑᑎᔕᐊᒪᑲᐎᓇᐗᐤ ᐅᒪ ᐱᒫᒋᐃᐌᐎᓂ ᐋᔭᒥᐎᓐ᙮
ᐌᓴ ᐊᓂᑭ ᑳ ᑕᔑᑫᒋᒃ ᒋᕉᓴᓚᒥᒃ, ᓀᔥᑕ ᐅᑦ ᐅᑭᒫᒥᐙᐗ, ᐁᑳ ᐁ ᑮ ᑭᔅᑫᓕᒫᒋᒃ ᐅᒋ, ᓀᔥᑕᐱᑯ ᐅᑦ ᐃᑗᐎᓂᓕᐗ ᐅᑭᔅᑭᐗᐃᑫᐗ ᑳ ᐋᔭᒥᑖᓂᐗᑭ ᑕᑡᐤ ᐋᔭᒥᐁᑭᔑᑳᓕᑭ, ᐎᓚᐗᐤ ᑮ ᑎᐱᑐᑕᒶᒃ ᐅᐅ ᐁ ᑮ ᓂᔑᐗᓈᒋᒫᒋᒃ᙮
ᐊᑕ ᒫᑲ ᐁᑳ ᑫᒀᓕᐤ ᐁ ᑮ ᒥᔅᑲᑭᒃ ᑫ ᐅᒋ ᓂᐸᐊᐙᔅᐸᓐ, ᑫᔮᐸᒡ ᑮ ᓇᑕᐌᓕᒣᐗᒃ ᐹᐃᓚᑕ ᑭᒋ ᑮ ᓂᐳᐃᒥᒋ᙮
ᐃᔅᐱ ᒫᑲ ᑳ ᑮ ᑎᐱᐸᓕᑖᒋᒃ ᒥᓯᐌ ᑳ ᒪᓯᓇᐃᑳᑌᓕᒃ ᐎᓚ ᐅᒋ, ᑮ ᓂᑎᓀᐗᒃ ᒥᔅᑎᑯᒃ ᐅᒋ, ᓀᔥᑕ ᑮ ᐱᒥᔑᒣᐗᒃ ᒋᐸᔨᑲᒥᑯᒃ᙮
ᑭᒋᒪᓂᑐ ᒫᑲ ᑮ ᐗᓂᔥᑲᓀᐤ ᐅᓂᐱᐗ ᐅᒋ:
ᓂᓚᓇᓐ ᒫᑲ ᑭ ᑎᐸᒋᒧᔅᑖᑎᓈᓐ ᒥᓗᐋᒋᒧᐎᓇ, ᐊᓂᒪ ᐊᔓᑕᒫᑫᐎᓐ ᑳ ᑮ ᐅᔑᑖᒫᒋᒃ ᐅᑖᐎᒫᐗᒃ,
ᑭᒋᒪᓂᑐ ᐁ ᑮ ᑎᐱᐸᓕᑕᒫᑕᒃ ᐊᓂᒪ ᑭᓚᓈᓈᐤ ᐅᑦ ᐊᐙᔑᒥᔑᐙᐗ, ᒥᓇ ᐁ ᑮ ᐗᓂᔥᑲᓈᑦ ᒋᓴᓴ: ᒬᒋ ᓀᔥᑕ ᐁ ᐃᔑ ᒪᓯᓇᐃᑲᑌᓕᒃ ᓂᔓ ᓂᑲᒧᐎᓂᒃ, ᑭᓚ ᓂᑯᓯᔅ ᐊᓄᒡ ᐁ ᑭᔑᑳᒃ ᑭ ᑮ ᓂᑕᐎᑭᐃᑎᓐ᙮
ᐊᓂᒪ ᒫᑲ ᐅᒋ ᐁ ᑮ ᐗᓂᔥᑲᓈᑦ ᐅᓂᐱᐗ ᐅᒋ, ᐁᑯ ᐁᑳ ᒥᓇ ᑭᒋ ᑭᐌᓈᑕᒃ ᓂᔑᐗᓈᑎᓯᐎᓂᓕᐤ, ᐅᒪ ᑮ ᐃᑗᐤ, ᑭ ᑳ ᒥᓕᑎᓇᐗᐤ ᐅ ᑖᐺ ᔕᐌᓕᒋᑫᐎᓇ ᐊᓇ ᑌᐱᑦ᙮
ᐁᐗᑯ ᐌᒋ ᐃᑗᑦ ᑯᑕᒃ ᓂᑲᒧᐎᓂᒃ, ᓇᒪᐎᓚ ᑭ ᑳ ᐃᓕᓇᐗᐤ ᑭ ᐸᓓᑭᓯᒻ ᑭᒋ ᐗᐸᑕᒃ ᓂᔑᐗᓈᑎᓯᐎᓂᓕᐤ᙮
ᐌᓴ ᑌᐱᑦ, ᐃᔅᐱ ᑳ ᑮ ᐳᓂ ᐋᑐᔅᑲᐙᑦ ᐊᓂᐃ ᑳ ᑮ ᐎᒋ ᐱᒪᑎᓯᒫᑦ ᑭᒋᒪᓂᑐ ᐅᑦ ᐃᑌᓕᑕᒧᐎᓐ ᐅᒋ, ᑮ ᑳᐎᑯᔑᐤ, ᓀᔥᑕ ᐁ ᑮ ᐎᒋᔑᓄᒫᑦ ᐅᑖᐎᔭ, ᑮ ᐗᐸᑕᒻ ᒫᑲ ᓂᔑᐗᓈᑎᓯᐎᓂᓕᐤ:
ᒫᑲ ᐎᓚ ᒥᓇ ᑳ ᑮ ᐗᓂᔥᑲᓂᑯᑦ ᑭᒋᒪᓂᑐᐗ, ᓇᒪ ᐎᓚ ᑮ ᐙᐸᑕᒻ ᓂᔑᐗᓈᑎᓯᐎᓂᓕᐤ᙮
ᐁᐗᑯ ᐅᒋ ᑭᔅᑫᓕᑕᒧᒃ ᑭᓚᐗᐤ, ᐃᓕᓕᑐᒃ ᓀᔥᑕ ᓂᒋᔖᓂᑐᒃ, ᐊᐗ ᐃᓕᓕᐤ ᐅᒋ ᐁ ᐎᑕᒫᑲᐎᔦᒃ ᐁ ᐌᐯᓕᒋᑳᑌᑭ ᒪᒋᑣᐎᓇ᙮
ᓀᔥᑕ ᐎᓚ ᐅᒋ, ᒥᓯᐌ ᑳ ᑖᐺᑕᑭᒃ ᒥᓗᑡᐌᓕᒪᑲᓂᐎᐗᒃ ᒥᓯᐌ ᑫᒀᓂᒃ ᐃᔑ, ᐊᓂᒪ ᐁᑳ ᒧᓯᔅ ᐅᑦ ᐅᓚᔓᐌᐃᓐ ᑫ ᑮ ᐅᒋ ᒥᓗᑡᐌᓕᒥᑲᐎᔦᒃ᙮
ᔮᒀᒥᓯᒃ ᒫᑲ, ᐁᑳ ᐊᓂᒪ ᑭᒋ ᐅᑎᑎᑯᔦᒃ, ᑳ ᑮ ᐊᓕᒧᑕᑭᒃ ᐅᑭᔅᑭᐗᐃᑫᐗᒃ;
ᐙᐸᑕᒧᒃ, ᑭᓚᐗᐤ ᒫᓓᓕᒋᑫᔅᑲᒃ, ᒫᒪᔅᑳᑕᒧᒃ ᒫᑲ, ᓀᔥᑕ ᓂᔑᐗᓈᑎᓯᒃ: ᐌᓴ ᓂᑦ ᐋᑐᔅᑳᑌᓐ ᐋᑐᔅᑫᐎᓐ ᒣᒀᒡ ᑭ ᑭᔑᑳᒥᐙᐗ, ᐋᑐᔅᑫᐎᓐ ᐁᑳ ᒥᑐᓂ ᑫ ᑖᐺᑕᒣᒃ, ᐋᑕ ᐃᓕᓕᐤ ᐁ ᐗᐎᑕᒫᑖᒃ᙮
ᐃᔅᐱ ᒫᑲ ᒎᐗᒃ ᑳ ᐅᒋ ᐗᓚᐎᒋᒃ ᐋᔭᒥᐁᐎᑲᒥᑯᒃ, ᒉᓐᑖᐃᓚᒃ ᑮ ᐸᑯᓭᓕᒣᐗᒃ ᐅᐅ ᐋᔭᒥᐎᓇ ᑭᒋ ᑭ ᑭᔅᑭᓄᐊᒫᒋᒃ ᒥᓇ ᐋᔭᒥᐁᑭᔑᑲᓕᑫ᙮
ᐃᔅᐱ ᒫᑲ ᐊᓂᑭ ᑳ ᒫᐗᒋᐃᑐᒋᒃ ᑳ ᑭᑐᑌᒋᒃ, ᒥᒉᑦ ᐊᓂᑭ ᒎᐗᒃ ᓀᔥᑕ ᑳ ᐋᔭᒥᐁᐗᑎᓯᐎ ᐅᑴᔅᑳᑎᓴᒃ ᑮ ᓄᓱᓀᐌᐗᒃ ᐹᓚ ᓀᔥᑕ ᐹᕐᓇᐸᓴ; ᐊᓂᐃ, ᐁ ᐋᔭᒥᐃᑯᒋᒃ ᑮ ᔑᑭᒥᑯᐗᒃ ᑭᒋ ᐄᑖᒋᒃ ᑭᒋᒪᓂᑐᐗ ᐅ ᔓᐌᓂᒋᑫᐎᓂᓕᒃ᙮
ᒥᓇ ᒫᑲ ᐁ ᐋᔭᒥᐁᑭᔑᑲᓕᒃ ᑫᑳᑦ ᒥᓯᐌ ᑳ ᐃᑕᓯᒋᒃ ᐃᑖᐎᓂᒃ ᑮ ᐯᒋ ᒫᒪᐎ ᐃᑐᑌᐙᒃ ᑭᒋ ᐯᑕᒸᒋᒃ ᑭᒋᒪᓂᑐᐗ ᐅᑦ ᐋᔭᒥᐎᓂᓕᐤ᙮
ᐃᔅᐱ ᒫᑲ ᒎᐗᒃ ᐎᐋᐸᒫᒋᒃ ᑳ ᒫᐗᒋᐃᑑᓕᒋ ᐃᓕᓕᐗ, ᑮ ᓵᑲᔅᑭᓀᐗᒃ ᐅᑌᓕᑕᒧᐃᓂᓕᐤ, ᓀᔥᑕ ᐁ ᒪᒋ ᐋᓕᒧᑕᑭᒃ ᐊᓂᐃ ᑫᒀᓇ ᑳ ᑎᐹᑐᑕᒥᓕᒋ ᐹᓚ, ᐁ ᐋᓉᑖᑫᒋᒃ ᓀᔥᑕ ᐁ ᐹᔅᑖᒧᒋᒃ᙮
ᐁᑯ ᐹᓪ ᓀᔥᑕ ᐸᕐᓇᐸᔅ ᑳ ᐊᑎ ᓱᑫᓕᒧᒋᒃ, ᑮ ᐃᑗᐗᒃ ᒫᑲ, ᑮ ᓇᑕᐌᓕᑖᑾᓐ ᑭᒋᒪᓂᑐ ᐅᑦ ᐋᔭᒥᐎᓐ ᑭᓚᐙᐤ ᓃᔥᑕᒻ ᑭᒋ ᑮ ᐋᓕᒧᑕᒫᑲᐎᔦᒃ: ᐁ ᓄᑾᒃ ᒫᑲ ᐁ ᐃᑲᑌᓇᒫᓱᔦᒃ, ᓀᔥᑕ ᐁ ᐃᑌᓕᒥᑎᓱᔦᒃ ᐁᑳ ᐁ ᑌᐸᑫᓕᑖᑯᓯᔦᒃ ᑳᑭᑫ ᐱᒫᑎᓯᐎᓐ ᑭᒋ ᐋᔮᔦᒃ, ᒫᑎᑲ ᓂ ᓈᑕᓈᓈᒃ ᒉᓐᑖᐃᓚᒃ᙮
ᐌᓴ ᐁᑯ ᑳ ᐃᔑ ᐅᓚᔓᐗᔑᔭᒥᑦ ᐅᑎᐯᓕᒋᑫᐤ, ᐁ ᐃᑗᑦ, ᑭ ᑮ ᐸᑭᑎᓂᑎᓐ ᑭᒋ ᐙᔅᑌᓇᒪᐗᒋᒃ ᒉᓐᑖᐃᓚᒃ, ᑭᓚ ᑭᒋ ᐱᒫᒋᐃᐌᐎᓂᐎᔭᓐ ᐁᔅᑾᔅᑲᒥᑳᒃ ᐃᔅᑯ᙮
ᐃᔅᐱ ᒫᑲ ᒉᓐᑖᐃᓚᒃ ᐅᒪ ᐱᐁᑕᑭᒃ ᑭ ᓯᑭᓓᓯᐗᒃ, ᓀᔥᑕ ᑭ ᑭᔅᑌᓕᑕᒶᒃ ᐅᑎᐯᓕᒋᑫᐗ ᐅᑦ ᐊᔭᒥᐎᓂᓕᐤ: ᒥᓯᐌ ᒫᑲ ᑳ ᑮ ᐃᑕᑭᒥᒋᒃ ᑳᑭᑫ ᐱᒫᑎᓯᐃᓂᒃ ᐃᔑ, ᑮ ᑖᐺᑕᒶᒃ᙮
ᐅᑎᐯᓕᒋᑫᐤ ᐅᑦ ᐋᔭᒥᐎᓐ ᒫᑲ ᑮ ᐋᓕᒧᒋᑲᑌᓕᐤ ᒥᓯᐌ ᐊᓂᒪ ᐊᔅᑮᒃ᙮
ᒎᐗᒃ ᒫᑲ ᑮ ᔑᑭᐁᐗᒃ ᑳ ᐋᔭᒥᐁᐙᑎᓯᓕᒋ ᓀᔥᑕ ᑳ ᑭᔅᑌᓕᑕᑯᓯᓕᒋ ᐃᔅᑴᐗ, ᓀᔥᑕ ᑭᒋ ᐃᓕᓕᐗ ᐃᑖᐎᓂᒃ ᑳ ᐃᑖᓕᒋ, ᑳ ᑮ ᐅᒋ ᑲᒀᑕᑭᐋᒋᒃ ᐊᓂᐃ ᐹᓚ ᓀᔥᑕ ᐸᕐᓇᐸᓴ, ᓀᔥᑕ ᐅᑦ ᐊᔅᑭᐙᒃ ᑮ ᐅᒋ ᑭᒋᑎᔕᐌᐗᒃ᙮
ᒫᑲ ᑮ ᐸᐸᐎᐸᓕᑕᒪᐌᐗᒃ ᐊᔑᔥᑭᓕᐤ ᐅᓯᑎᐙᒃ ᐅᒋ, ᓀᔥᑕ ᑮ ᐯᒋ ᐃᑐᑌᐗᒃ ᐋᐃᑯᓂᐊᒥᒃ᙮
ᑭᔅᑭᓄᐊᒪᐗᑲᓇᒃ ᒫᑲ ᑭ ᓵᑲᔅᑭᓀᔅᑲᑯᐗᒃ ᓯᑭᓓᓯᐎᓂᓕᐤ, ᓀᔥᑕ ᑳ ᐸᓓᑭᓯᓕᒋ ᐊᒑᑾ᙮
ᐋᐃᑯᓂᐊᒥᒃ
ᑮ ᐃᑭᓐ ᒫᑲ ᐊᓐᑕ ᐋᐃᑯᓂᐊᒥᒃ, ᑖᐱᔅᑯᒡ ᐁ ᑮ ᐱᑐᑫᒋᒃ ᒎᐗ ᐅᑦ ᐋᔭᒥᐁᐎᑲᒥᑯᓕᒃ ᓀᔥᑕ ᐁ ᑮ ᐃᔑ ᐊᔭᒥᒋᒃ, ᓈᔅᐱᒡ ᒥᒉᑦ ᑳ ᒪᐗᒋᐃᑐᓕᒋ, ᑖᐱᔅᑯᒡ ᒎᐗ ᓀᔥᑕ ᒃᕆᑲ ᑳ ᐅᒋ ᑖᐺᑕᒥᓕᒋ᙮
ᒫᑲ ᐊᓂᑭ ᒎᐗᒃ ᐁᑳ ᑳ ᑖᐺᑕᑭᒃ ᑮ ᒥᑯᔅᑳᒋᐁᐗᒃ ᒉᓐᑖᐃᓚ, ᓀᔥᑕ ᑮ ᑐᑕᐌᐗᒃ ᑭᒋ ᒪᒋ ᒫᒥᑐᓀᓕᒫᒋᒃ ᐊᓂᐃ ᑳ ᐎᒋᔖᓂᑐᓕᑭ᙮
ᐁᐗᑯ ᐅᒋ ᑭᓉᔥ ᑭ ᑕᔑᑫᐗᒃ ᐁ ᓱᑭᑌᐁᐎ ᐋᔭᒥᒋᒃ ᐅᑎᐯᓕᒋᑫᒃ, ᑳ ᑮ ᐋᑐᑕᒃ ᐅ ᔕᐌᓕᒋᑫᐎᓂ ᐋᔭᒥᐎᓐ, ᐁ ᑮ ᒥᓕᐌᑦ ᒫᑲ ᑭᔅᑭᓄᐗᒋᒋᑲᓇ ᓀᔥᑕ ᒫᒪᔅᑲᒋᐃᓯᒋᑫᐎᓇ ᑭᒋ ᑐᒋᑲᑌᓕᒋ ᐅᒋᒋᓕᒃ ᐅᒋ᙮
ᒫᑲ ᑳ ᒥᒉᑎᒋᒃ ᐃᓕᓕᐗᒃ ᐃᑖᐎᓂᒃ ᑳ ᐃᑖᒋᒃ ᑮ ᓂᔓᑣᑐᐗᒃ; ᐋᑎᑦ ᒫᑲ ᑮ ᐎᒋᐁᐗᒃ ᐊᓂᐃ ᒎᐗ, ᐋᑎᑦ ᓀᔥᑕ ᐊᓂᐃ ᐊᐸᔅᑕᓚ᙮
ᐃᔅᐱ ᒫᑲ ᐗ ᒪᑯᓈᒋᒃ, ᑖᐱᔅᑯᒡ ᒉᓐᑖᐃᓚᒃ ᓀᔥᑕ ᒎᐗᒃ, ᐊᓯᒋ ᐅ ᑎᐯᓕᒋᑫᐎᓕᓕᒥᐙᐗ, ᑭᒋ ᒪᒋ ᑐᑕᐙᒋᒃ, ᓀᔥᑕ ᑭᒋ ᐱᒧᓯᓈᑕᐙᒋᒃ,
ᑮ ᑭᔅᑫᓕᑕᒶᒃ, ᑮ ᐅᔑᒧᐗᒃ ᒫᑲ ᓕᔅᑦᕋᐃᒃ ᓀᔥᑕ ᑕᕐᐱᐃᒃ ᐃᔑ, ᐃᑖᐎᓇ ᓛᐃᑫᐅᓂᐊᐃᒃ ᑳ ᐃᑕᑾᑭ, ᓀᔥᑕ ᒥᓯᐌ ᐊᔅᑭᒃ ᐙᔅᑲ ᐊᓐᑕ:
ᐁᑯᑕ ᒫᑲ ᐎᐋᐎᑕᑭᒃ ᒥᓗᐋᒋᒧᐎᓂᓕᐤ᙮ᐊᓐᑕ ᓕᔅᑦᕋ ᓀᔥᑕ ᑕᕐᐱᐃᒃ
ᐁᐗᑯ ᑮ ᐯᑕᐌᐤ ᐹᓚ ᐁ ᐋᔭᒥᓕᒋ: ᓲᑲ ᑳ ᑲᓇᐙᐸᒥᑯᑦ, ᓀᔥᑕ ᐁ ᓂᓯᑖᐎᓈᑯᑦ ᐁ ᐊᔮᑦ ᑖᐺᔦᓕᑕᒧᐎᓂᓕᐤ ᑭᒋ ᒥᓇᐗᒋᐋᑲᓂᐎᑦ,
ᑮ ᐃᑌᐤ ᐁ ᑭᔗᐌᑦ, ᒀᔭᔉ ᓂᐸᐎ ᑭᓯᑎᒃ᙮ ᑮ ᒀᔅᑯᑎᐤ ᒫᑲ ᓀᔥᑕ ᑮ ᐱᒧᑌᐤ᙮
ᐃᔅᐱ ᒫᑲ ᐃᓕᓕᐗᒃ ᑳ ᐙᐸᑕᑭᒃ ᐊᓂᐁᓕᐤ ᐹᓪ ᑳ ᑮ ᑐᑕᒥᓕᒋ, ᑮ ᑌᐺᐗᒃ ᐁ ᐃᑗᒋᒃ ᓛᐃᑫᐅᓂᐊ ᐃᔑᑭᔗᐎᓂᒃ, ᒪᓂᑐᐗᒃ ᑭ ᑮ ᓛᔑᔅᑕᑯᓇᐗᒃ ᐃᓕᓕᐗᒃ ᐅᑦ ᐃᔑᓇᑯᓯᐎᓂᐙᒃ᙮
ᐹᕐᓇᐸᔅ ᒫᑲ ᑮ ᐃᔑᓂᑳᑌᐗᒃ ᒎᐱᑕᕐ; ᓀᔥᑕ ᐹᓪ, ᒪᕐᑰᕆᐊᔅ, ᐌᓴ ᐎᓚ ᒫᐗᒡ ᑮ ᓂᑖ ᐋᔭᒥᐤ
ᐁᑯ ᒎᐱᑕᕐ ᐅ ᓵᓵᑭᐎᓕᐌᐎᓕᓕᒪ, ᐅᑎᔥᑾᐤ ᐅᑦ ᐃᑖᐎᓂᐙᒃ ᑳ ᐃᑖᓕᒋ, ᑮ ᐯᔑᐌᐤ ᒥᔅᑐᓴ ᓀᔥᑕ ᐙᐱᑾᓂᐊ ᐃᔥᒀᑌᒥᒃ, ᓀᔥᑕ ᑲᑕ ᑮ ᓵᓵᑭᐎᓕᐌᔅᑕᐌᐸᓐ ᐊᓯᒋ ᐊᓂᑭ ᐃᓕᓕᐗᒃ᙮
ᐃᔅᐱ ᐊᐸᔅᑕᓚᒃ, ᐹᕐᓇᐸᔅ ᓀᔥᑕ ᐹᓪ ᐊᓂᐁᓕᐤ ᐱᐁᑕᑭᒃ, ᑮ ᑖᑐᐱᑕᒶᒃ ᐅ ᐎᓛᒋᑲᓂᐙᐗ, ᓀᔥᑕ ᑮ ᒧᔅᑭᔅᑕᐌᐗᒃ ᐃᓕᓕᐗ, ᐁ ᑌᐺᒋᒃ,
ᐁ ᐃᑗᒋᒃ ᒫᑲ, ᐅᑭᒫᑐᒃ, ᑖᓀᑭ ᐌᒋ ᑐᑕᒣᒃ ᐅᐅ ᑫᒀᓇ? ᓂᓚᓈᓐ ᓀᔥᑕ ᓂᑦ ᐃᓕᓕᐎᓈᓐ ᐁ ᐃᔑᓈᑯᓯᔮᒃ ᑖᐱᔅᑯᒡ ᑭᓚᐙᐤ, ᑭ ᑲᑫᔅᑭᒥᑎᓈᓐ ᒫᑲ, ᑭᒋ ᑮ ᓇᑲᑕᒣᒃ ᐅᐅ ᐸᑾᓐᑕᐤ ᑫᒀᓇ, ᑭᒋ ᑴᔅᑭᔅᑕᐌᒃ ᑳ ᐱᒫᑎᓯᑦ ᑭᒋᒪᓂᑐ, ᑳ ᑮ ᐅᔑᑖᑦ ᑭᒋᑭᔑᑯᓕᐤ, ᓀᔥᑕ ᐊᔅᑭᓕᐤ, ᓀᔥᑕ ᑭᒋᑲᒥᓕᐤ, ᓀᔥᑕ ᒥᓯᐌ ᑫᒀᓇ ᐊᓐᑕ ᑳ ᐃᑕᑾᓂᓕᑭ;
ᐊᓇ ᐌᔅᑲᒡ ᑳ ᑮ ᐃᓕᓇᐗᑦ ᒥᓯᐌ ᐁ ᑕᑐᔅᑳᓀᓕᒋ ᐃᓕᓕᐗ ᑭᒋ ᐱᒧᑌᓕᒋ ᑎᐱᓚᐌ ᐅᑦ ᐃᔑᑣᐎᓂᓕᒃ᙮
ᐊᓕᐌᒃ ᓇᒪᐎᓚ ᐅᒋ ᓇᑲᑎᑎᓱ ᐁᑳ ᑭᒋ ᐋᓕᒧᒥᑦ, ᐁ ᑮ ᒥᓗ ᑐᑖᑫᑦ, ᓀᔥᑕ ᐁ ᑮ ᒥᓕᑕᒃ ᑭᒥᐗᓈᐳ ᑭᒋᑭᔑᑯᒃ ᐅᒋ, ᓀᔥᑕ ᐁ ᒥᓂᔑᐗᑭ ᐁ ᑴᔅᑲᔮᐙᑭ, ᐁ ᓵᑲᔅᑭᓇᑖᑦ ᑭᑌᐃᓇᐗ ᒥᒋᓱᐎᓂᓕᐤ ᓀᔥᑕ ᓯᑭᓓᓯᐎᓂᓕᐤ ᐅᒋ᙮
ᐅᐅ ᒫᑲ ᐃᑗᐎᓇ ᐅᒋ ᐊᑳᐗᒡ ᑭ ᑭᐱᒋᐁᐗᒃ ᐃᓕᓕᐗ, ᐁᑳ ᑭᒋ ᓵᓵᑭᐎᓕᐌᔅᑖᑯᒋᒃ᙮
ᐁᑯᑕ ᒫᑲ ᑌᑯᔑᑭᒃ ᐊᑎᑦ ᒎᐗᒃ ᑳ ᐅᑐᑌᒋᒃ ᐊᓐᑎᐊᑭᒃ ᓀᔥᑕ ᐋᐃᑯᓂᐊᒥᒃ, ᑮ ᔕᑯᒋᒣᐗᒃ ᐃᓕᓕᐗ, ᓀᔥᑕ, ᐁ ᑮ ᐱᒧᓯᓈᑕᐙᒋᒃ ᐹᓚ, ᑭ ᐗᓚᐎ ᑖᐹᑌᐗᒃ ᐃᑖᐎᓂᒃ ᐅᒋ, ᓂᐱᐤ ᐁ ᑮ ᐃᑌᓕᒫᒋᒃ᙮
ᐁᓕᐌᒃ ᒫᑲ, ᒣᒀᒡ ᑭᔅᑭᓄᐊᒪᐗᑲᓇ ᐁ ᐙᔅᑲᑳᐸᐎᔅᑖᑯᑦ, ᑮ ᐗᓂᔥᑳᐤ, ᓀᔥᑕ ᑮ ᐯᒋ ᐱᑐᑫᐤ ᐃᑖᐎᓂᒃ: ᐎᐋᐸᒃ ᒫᑲ ᑭᑐᑌᐤ ᐊᓯᒋ ᐹᕐᓇᐸᔅ ᑕᕐᐱᐃᒃ ᐃᔑ᙮ᐹᓪ ᓀᔥᑕ ᐹᕐᓇᐸᔅ ᑭᐌᐗᒃ ᐋᓐᑎᐊᑭᒃ ᐊᓐᑕ ᓰᕆᔭ ᐊᔅᑮᒃ
ᐃᔅᐱ ᒫᑲ ᑳ ᑮ ᐙᐎᑕᑭᒃ ᒥᓗᐋᒋᒧᐎᓂᓕᐤ ᐊᓂᒪ ᐃᑖᐎᓂᒃ, ᓀᔥᑕ ᒥᒉᑦ ᐁ ᑮ ᑭᔅᑭᓄᐊᒪᐙᒋᒃ, ᑮ ᑭᐌᐗᒃ ᒥᓇ ᓕᔅᑕᕋᐃᒃ ᐃᔑ, ᓀᔥᑕ ᐋᐃᑯᓂᐊᒥᒃ ᓀᔥᑕ ᐋᓐᑎᐊᑭᒃ,
ᐁ ᐊᔨᒋᐃᒫᒋᒃ ᐅᑦ ᐊᒑᑯᐗᐗ ᑭᔅᑭᓄᐊᒪᐙᑲᓇᒃ, ᓀᔥᑕ ᐁ ᔖᔑᑭᒫᒋᒃ ᓲᑲ ᑭᒋ ᒥᒋᒥᓇᒥᓕᒋ ᑖᐺᔦᓕᑕᒧᐎᓂᓕᐤ, ᓀᔥᑕ ᒥᔅᑕᐃ ᐊᓕᒥᓯᐎᓐ ᑭᒋ ᑮ ᐅᒋ ᐱᑐᑫᐗᒃ ᑭᒋᒪᓂᑐ ᐅᑦ ᐅᑭᒫᐎᐎᓂᒃ᙮
ᐃᔅᐱ ᒫᑲ ᑳ ᑮ ᐸᑲᓂᐋᒋᒃ ᐅᓂᑳᓀᓕᑖᑯᓯᐗ ᒥᓯᐌ ᑕᑐ ᐋᔭᒥᐁᐎᑲᒥᑯᒃ ᓀᔥᑕ ᐁ ᑮ ᐋᔭᒥᐋᒋᒃ ᐁ ᓂᑲᓱᒋᒃ, ᑮ ᐸᑭᑎᓇᒪᐌᐗᒃ ᐅᑎᐯᓕᒋᑫᐗ, ᐊᓂᐃ ᑳ ᑖᐺᔦᓕᒫᓕᒋ᙮
ᐃᔅᐱ ᒫᑲ ᑳ ᑮ ᔖᐳᔥᑲᑭᒃ ᐱᓯᑎᐊᐃᓕᐤ, ᑭ ᐯᒋ ᐃᑐᑌᐗᒃ ᐹᒻᐱᓕᐊᐃᒃ᙮
ᓀᔥᑕ ᐃᔅᐱ ᑳ ᑮ ᐙᐎᑕᑭᒃ ᐋᔭᒥᐎᓂᓕᐤ ᐊᓐᑕ ᐸᕐᑲ, ᑮ ᐃᑐᑗᐗᒃ ᐋᑌᓕᐊᐃᒃ;
ᐊᓐᑕ ᒫᑲ ᐅᒋ ᑮ ᐃᑕᔑᐗᒃ ᐋᓐᑎᐊᑭᒃ, ᐃᑕ ᑳ ᑮ ᐅᒋ ᐸᑳᓂᐃᒋᒃ ᑭᒋᒪᓂᑐ ᐅ ᔕᐌᓕᒋᑫᐎᓂᒃ ᐊᓂᒪ ᐊᑐᔅᑫᐎᓐ ᐅᒋ ᑳ ᑮ ᑎᐱᑐᑕᑭᒃ᙮
ᐃᔅᐱ ᒫᑲ ᑳ ᑕᑯᔑᑭᒃ, ᓀᔥᑕ ᑳ ᒫᒪᐎ ᒫᐗᒋᐋᒋᒃ ᒫᒪᐎᐋᔭᒥᐋᐗ ᑮ ᑎᐹᑐᑕᒶᒃ ᒥᓯᐌ ᑭᒋᒪᓂᑐᐗ ᑳ ᑮ ᑐᑕᒫᑯᒋᒃ, ᓀᔥᑕ ᑳ ᐃᔑ ᐋᐸᐊᒪᐙᑦ ᑖᐯᔦᓕᑕᒧᐎᓂ ᐃᔥᒀᑌᒥᓕᐤ ᐊᓂᐃ ᒉᓐᑖᐃᓚ᙮
ᐊᓐᑕ ᒫᑲ ᑭᓉᔥ ᑮ ᐎᒋᑕᔑᑫᒬᐊᒃ ᐊᓂᐃ ᑭᔅᑭᓄᐊᒪᐗᑲᓇ᙮
ᒪᐗᒋᐃᑐᐗᒃ ᒋᕉᓴᓚᒥᒃ
ᐊᑎᑦ ᒫᑲ ᐃᓕᓕᐗᒃ ᑳ ᑮ ᐯᒋ ᐅᑐᑌᒋᒃ ᒎᑎᐊᐃᒃ ᑮ ᑭᔅᑭᓄᐊᒪᐌᐗᒃ ᑳ ᐎᒋᔕᓂᑐᓕᒋ, ᓀᔥᑕ ᑮ ᐃᑗᐗᒃ, ᑮᔥᐱᓐ ᐁᑳ ᑭᔅᑭᓄᐙᒋᔓᑲᐎᔦᑴ ᑳ ᐃᔑ ᑲᑫᔅᑭᒥᐌᑦ ᒧᓯᔅ, ᓇᒪᐎᓚ ᑭ ᑳ ᑮ ᐱᒫᒋᐅᓈᐙᐤ᙮
ᐁᐗᑯ ᐅᒋ ᐃᔅᐱ ᐹᓪ ᓀᔥᑕ ᐹᕐᓇᐸᔅ ᐁᑳ ᐊᐱᔑᔥ ᑳ ᐋᓉᑕᐙᒌᒃ ᓀᔥᑕ ᐋᔑᑌᒫᒋᒃ, ᑮ ᐃᑌᓕᑕᒶᒃ ᐊᓇ ᐹᓪ ᓀᔥᑕ ᐸᕐᓇᐸᔅ ᓀᔥᑕ ᐊᑎᑦ ᑯᑕᑭᔭᒃ ᐁ ᐃᑕᔑᒋᒃ, ᑭᒋ ᐃᑐᑌᒋᒃ ᒋᕉᓴᓚᒥᒃ, ᑭᒋ ᓈᑖᒋᒃ ᐋᐸᔅᑎᓚ ᓀᔥᑕ ᑳ ᓂᑳᓀᓕᑖᑯᓯᓕᒋ, ᐅᒪ ᑲᑴᒋᑫᒧᐎᓐ ᐅᒋ᙮
ᓀᔥᑕ ᐁ ᑮ ᐎᒋᐃᑯᒋᒃ ᒫᒪᐎᐋᔭᒥᐋᐗ ᐁ ᐊᑎ ᐃᑐᑌᒋᒃ, ᑮ ᔕᐳᔥᑲᒶᒃ ᐱᓂᓯᔭ ᓀᔥᑕ ᓵᒣᕆᔭ, ᐁ ᐙᐎᑕᒫᑫᒋᒃ ᐅ ᑴᔅᑳᑎᓯᐎᓂᓕᐤ ᐊᓂᐃ ᒉᓐᑖᐃᓚ, ᑮ ᐃᑐᑕᐌᐗᒃ ᒫᑲ ᓈᔅᐱᒡ ᑭᒋ ᒥᓨᑕᒥᓕᒋ ᒥᓯᐌ ᑳ ᐎᒋᔖᓂᑐᓕᒋ᙮
ᐃᔅᐱ ᒫᑲ ᑳ ᑕᑯᔑᑭᒃ ᒋᕉᓴᓚᒥᒃ, ᑮ ᐅᑎᓂᑯᐗᒃ ᒫᒪᐎᐋᔭᒥᐋᐗ, ᓀᔥᑕ ᐊᐸᔅᑎᓚ, ᓀᔥᑕ ᐊᓂᐃ ᑳ ᓂᑳᓀᓕᑖᑯᓯᓕᒋ, ᑮ ᑎᐹᑐᑕᒶᒃ ᒫᑲ ᒥᓯᐌ ᑫᒀᓇ ᑭᒋᒪᓂᑐᐗ ᑳ ᑮ ᑐᑕᒫᑯᒋᒃ᙮
ᒫᑲ ᑮ ᐸᓯᑯᐗᒃ ᐋᑎᑦ ᑳ ᐎᒉᐗᒋᒃ ᐹᕋᓯᔭ ᑳ ᑖᐺᑕᑭᒃ, ᐁ ᐃᑗᒋᒃ, ᐁ ᓇᑕᐌᓕᑖᑾᒃ ᑭᒋ ᑭᔅᑭᓄᐗᒋᔣᑲᓂᐎᒋᒃ, ᓀᔥᑕ ᑭᒋ ᐃᑕᔓᐙᑎᒋᒃ ᑭᒋ ᑲᓇᐌᓕᑕᒸᒋᒃ ᒧᓯᔅ ᐅᑦ ᐅᓚᔓᐌᐎᓂᓕᐤ᙮
ᐊᐸᔅᑕᓚᒃ ᒫᑲ, ᓀᔥᑕ ᑳ ᓂᑳᓀᓕᑖᑯᓯᒋᒃ ᑮ ᐯᒋ ᒫᐗᒋᐃᑐᐗᒃ, ᑭᒋ ᒫᒥᑐᓀᓕᑕᑭᒃ ᐅᒣᓕᐤ᙮
ᐃᔅᐱ ᒫᑲ ᒥᔅᑕᐃ ᑳ ᑮ ᐋᔑᑌᒥᑐᒋᒃ, ᐱᑕᕐ ᑮ ᐸᓯᑯ, ᓀᔥᑕ ᑮ ᐃᑌᐤ, ᐃᓕᓕᑐᒃ ᓀᔥᑕ ᓂᒋᔖᓂᑐᒃ, ᑭ ᑭᔅᑫᓕᑌᓈᐗᐤ ᐌᔅᑲᒡ ᓇᐗᒡ ᑭᒋᒪᓂᑐ ᐁ ᑮ ᐗᐌᓓᓕᒥᑕᒃ, ᐊᓂᑭ ᒉᓐᑖᐃᓚᒃ ᓂᓚ ᓂᑐᓐ ᐅᒋ ᑭᒋ ᐯᑕᑭᒃ ᒥᓗᐋᒋᒧᐎ ᐋᔭᒥᐎᓐ, ᓀᔥᑕ ᑭᒋ ᑖᐺᑕᑭᒃ᙮
ᑭᒋᒪᓂᑐ ᒫᑲ ᑳ ᑭᔅᑫᓕᑕᒃ ᒥᑌᐊ, ᑮ ᑎᐹᒋᒣᐤ, ᐁ ᒥᓛᑦ ᑳ ᐸᓓᑭᓯᓕᒋ ᐊᒑᑾ ᑖᐱᔅᑯᒡ ᑭᓚᓈᓇᐤ ᑳ ᑮ ᑐᑖᑕᒃ:
ᐊᓄᒡ ᒫᑲ ᑖᓀᑭ ᐌᒋ ᑲᑴᒋᐁᒃ ᑭᒋᒪᓂᑐ, ᐁ ᐎ ᐳᒋ ᑖᐱᔅᑳᑲᓇᐌᑾᒃ ᐊᓂᑭ ᑭᔅᑫᓄᐊᒪᐗᑲᓇᒃ ᐊᓂᒪ ᐅᒋ, ᐁᑳ ᑯᑖᐎᓇᐗᒃ ᓀᔥᑕ ᑭᓚᓈᓇᐤ ᑳ ᑮ ᐱᒥᐎᑖᔭᒃ?
ᒫᑲ ᑭ ᑖᐺᑌᓈᓇᐤ, ᐅ ᔕᐌᓕᒋᑫᐎᓐ ᐅᒋ ᐅᑎᐯᓕᒋᑫᐤ ᒋᓴᔅ ᙭ ᑭᒋ ᐱᒫᒋᐃᑲᐎᔭᒃ, ᑖᐱᔅᑯᒡ ᐎᓚᐗᐤ
ᐁᑯ ᒥᓯᐌ ᑳ ᒫᒪᐎᒥᒉᑎᒋᒃ ᐃᓕᓕᐗᒃ ᑭ ᑭᐱᑐᐌᐗᒃ, ᓀᔥᑕ ᑮ ᓇᑐᑕᐌᐗᒃ ᐹᕐᓇᐸᓴ ᓀᔥᑕ ᐹᓚ, ᐁ ᐙᐎᑕᒥᓕᒋ ᐊᓂᐃ ᒫᒪᔅᑳᒋᐃᓯᒋᑫᐎᓇ ᓀᔥᑕ ᒫᒪᑖᐎ ᐊᑑᔅᑫᐎᓇ ᑭᒋᒪᓂᑐ ᑳ ᑮ ᑐᑕᒪᐙᑦ ᐊᓂᐃ ᒉᓐᑖᐃᓚ, ᐎᓚᐗᐤ ᐅᒋ᙮
ᐃᔅᐱ ᒫᑲ ᑳ ᑭᐱᑐᐌᒋᒃ, ᒉᒻᔅ ᑮ ᓇᔥᑴᐗᔑᐃᐌᐤ, ᐁ ᐃᑗᑦ, ᐃᓕᓕᑐᒃ ᓀᔥᑕ ᓂᒋᔖᓂᑐᒃ, ᓇᑐᑕᐐᒃ:
ᓯᒥᔭᓐ ᑮ ᐙᐎᑕᒪᒻ ᑭᒋᒪᓂᑐ ᓃᔥᑕᒻ ᑳ ᐃᔑ ᒫᐗᑎᑖᑦ ᐊᓂᐃ ᒉᓐᑖᐃᓚ, ᐁᐗᒀᓂᐃ ᑭᒋ ᐅᒋ ᐅᑎᓈᑦ ᐃᓕᓕᐗ ᐅᑦ ᐃᔑᓂᑳᓱᐎᓐ ᐅᒋ᙮
ᐅᒪ ᒫᑲ ᐅᒋ ᑎᐱᐹᓕᐗ ᐅᑦ ᐋᔭᒥᐎᓂᐙᐗ ᐅᑭᔅᑭᐗᐃᑫᐗᒃ; ᑳ ᐃᑕᓯᓇᐃᑳᑌᒃ,
ᐹᑎᒪ ᐅᒪ ᓂ ᑳ ᑭᐙᓐ, ᒥᓇ ᒫᑲ ᓂ ᑳ ᒋᒪᑖᐙᓐ ᐎᑭ ᐊᓇ ᑌᐱᑦ, ᑳ ᑮ ᑳᐎᐸᓕᓕᒃ; ᓀᔥᑕ ᒥᓇ ᓂ ᑳ ᐅᔑᑖᓐ ᐊᓂᐃ ᑳ ᓂᔑᐗᓈᑕᑭ, ᒥᓇ ᒫᑲ ᓂ ᑳ ᒋᒪᔅᑭᑖᓐ:
ᐊᓂᑭ ᐃᓕᓕᐗᒃ ᑳ ᑮ ᐃᔥᑯᐸᓕᒋᒃ ᑭᒋ ᑮ ᓇᓈᑐᓇᐗᒋᐤ ᐅᑎᐯᓕᒋᑫᐗ, ᓀᔥᑕ ᒥᓯᐌ ᐊᓂᑭ ᒉᓐᑖᐃᓚᒃ ᑳ ᐃᔑᓂᑳᑖᑲᓂᐎᒋᒃ ᐁ ᐃᔑᓂᑳᓱᔮᓐ, ᐃᑗᐤ ᐅᑎᐯᓕᒋᑫᐤ, ᐊᓇ ᑳ ᑐᑕᒃ ᒥᓯᐌ ᐅᐅ ᑫᒀᓇ᙮
ᑭᔅᑫᓕᑕᒻ ᑭᒋᒪᓂᑐ ᒥᓯᐌ ᐅᑦ ᐊᑐᔅᑫᐎᓇ, ᒫᐗᒡ ᓃᔥᑕᒻ ᐁ ᐊᔅᑭᐗᒃ ᐅᒋ᙮
ᐁᐗᑯ ᐅᒋ ᐅᒪ ᓂᑦ ᐃᑣᓐ, ᐁᑳ ᑭᒋ ᒥᑯᔅᑳᒋᐊᑯᒃ, ᐊᓂᑭ ᒉᓐᑖᐃᓚᒃ ᐅᒋ ᑳ ᑮ ᑴᔅᑭᔅᑕᐙᒋᒃ ᑭᒋᒪᓂᑐᐗ:
ᒫᑲ ᑭᒋ ᒪᓯᓇᐊᒪᐗᑭᒃ, ᑭᒋ ᐌᐱᓇᑭᒃ ᐎᓕᐱᓯᐎᓇ ᒪᓂᑐᑲᓇ ᐅᒋ, ᓀᔥᑕ ᐱᔑᑾᑎᓯᐎᓐ, ᓀᔥᑕ ᐊᓂᐃ ᑫᒀᓇ ᑳ ᑭᐱᑴᐱᒋᑳᑌᑭ ᐅᒋ, ᓀᔥᑕ ᒥᑯ᙮
ᐌᓴ ᒧᓯᔅ ᐌᔅᑲᒡ ᐅᒋ ᐊᔮᐌᐤ ᒥᓯᐌ ᑕᑐ ᐃᑖᐎᓂᒃ ᐊᓂᐃ ᑳ ᐋᓕᒧᒥᑯᑦ, ᐁ ᐋᔭᒥᑕᓂᐗᓂᓕᒃ ᑕᑡᐤ ᐁ ᐋᔭᒥᐁᑭᔑᑳᓕᒃ ᐱᒋ ᐋᔭᒥᐁᐎᑲᒥᑾ᙮ᒪᓯᓇᐊᒪᐗᑲᓂᐎᐗᒃ ᒉᓐᑖᐃᓪ ᐅᑖᐺᑕᒧᐗᒃ
ᐁᑯ ᑳ ᓇᐁᓕᑕᒥᐃᑯᒋᒃ ᐊᓂᑭ ᐊᐸᔅᑕᓚᒃ ᓀᔥᑕ ᑳ ᓂᑳᓀᓕᑖᑯᓯᒋᒃ, ᓀᔥᑕ ᒥᓯᐌ ᒫᒪᐎᐋᔭᒥᐋᐗᒃ ᐊᓯᒋ, ᑭᒋ ᐃᔑᑎᔕᐙᒋᒃ ᑳ ᐗᐌᓚᐸᒥᒥᒋ ᐃᓕᓕᐗ ᐎᓚᐙᐤ ᑎᐱᓚᐌ ᐁ ᐃᑕᓯᒋᒃ ᐅᒋ ᐊᓐᑕ ᐊᓐᑎᐊᑭᒃ, ᑭᒋ ᐎᒉᐙᒋᒃ ᐊᓂᐃ ᐹᓪ ᓀᔥᑕ ᐸᕐᓇᐸᔅ: ᐁᐗᑯ ᐅᑯ, ᒍᑕᔅ ᑳ ᐊᔅᐱᓂᑳᓱᑦ ᐹᕐᓴᐸᔅ, ᓀᔥᑕ ᓵᐃᓚᔅ, ᓂᑳᓐ ᑳ ᐃᑕᑭᒥᒋᒃ ᐃᓕᓕᐗᒃ ᒫᒪᐤ ᐁ ᐃᑕᓯᓕᒋ ᑳ ᐎᒋᔕᓂᑐᓕᒋ;
ᑮ ᒪᓯᓇᐊᒪᐌᐗᒃ ᒫᑲ ᐎᓚᐊᐤ ᐅᒋ ᐅᒪ ᐃᔑ; ᐊᓂᑭ ᐊᐸᔅᑕᓚᒃ, ᓀᔥᑕ ᑳ ᓂᑳᓀᓕᑖᑯᓯᒋᒃ ᓀᔥᑕ ᑳ ᐎᒋᔕᓂᑐᒋᒃ, ᐃᔑᑎᔕᐊᒫᑫᐗᒃ ᐁ ᐊᑕᒥᔅᑲᐙᒋᒃ ᐊᓂᐃ ᑳ ᐎᒋᔕᓂᑐᓕᒋ ᑳ ᒉᓐᑕᐃᓕᐎᓕᒋ ᐋᓐᑎᐊᑭᒃ ᑳ ᐃᑖᓕᒋ, ᓀᔥᑕ ᓯᕆᐊᐃᒃ, ᓀᔥᑕ ᓯᓕᓯᐊᐃᒃ;
ᐁ ᑮ ᐯᑕᒫᒃ, ᐋᑎᑦ ᑳ ᑮ ᐗᓚᐎᒋᒃ ᓂᓚᓈᓐ ᐅᒋ ᐁ ᑮ ᒥᑯᔅᑳᒋᐃᑖᑾᒃ ᐋᔭᒥᐎᓇ ᐅᒋ, ᐁ ᐎ ᐗᓂᔑᒫᒋᒃ ᑭᑦ ᐊᒑᑯᐙᐗ, ᐁ ᐃᑗᒋᒃ, ᑭ ᑳ ᑭᔅᑭᓄᐗᒋᔓᑲᐎᑖᐗᐤ ᐃᓴ, ᓀᔥᑕ ᑭ ᑳ ᑲᓇᐌᓕᑌᑖᐗᐤ ᐅᓚᔓᐌᐎᓐ: ᐊᓂᑭ ᐁᑳ ᑳ ᑮ ᐃᔑ ᐅᓚᔓᒪᑭᒋᒃ;
ᒥᓨᔑᓐ ᓂ ᑮ ᐃᑌᓕᑌᓈᓐ, ᐁ ᑮ ᒫᐗᒋᐃᑐᔮᒃ ᐯᔭᑾᓐ ᐁ ᐃᑌᓕᑕᒫᒃ, ᑭᒋ ᐃᔑᑎᔕᐊᒪᑖᒃ ᐃᓕᓕᐗᒃ ᑳ ᐗᐌᓚᐸᒥᒋᒃ, ᐊᓯᒋ ᑳ ᓵᑭᐊᑭᒋᒃ ᐹᕐᓇᐸᔅ ᓀᔥᑕ ᐹᓪ᙮
ᐃᓕᓕᐗᒃ ᑳ ᑮ ᓇᓂᓵᓂᑖᒋᒃ ᐅ ᐱᒫᑎᓯᐎᓂᐙᐗ ᐅᑦ ᐃᔑᓂᑳᓱᐎᓐ ᐅᒋ ᑳ ᑎᐯᓕᒥᑕᒃ ᒋᓴᔅ ᙭᙮
ᐁᐗᑯ ᐅᒋ ᓂ ᑮ ᐃᔑᑎᔕᐙᓈᓇᒃ ᒎᑕᔅ ᓀᔥᑕ ᓵᐃᓚᔅ, ᐎᓚᐗᐤ ᓀᔥᑕ ᑭ ᑳ ᐎᑕᒫᑯᐙᐗᒃ ᐅᐅ ᑫᒀᓇ᙮
ᐌᓴ ᒥᓨᔑᓐ ᑮ ᐃᑌᓕᑕᒻ ᑳ ᐹᓓᑭᓯᑦ ᐊᒑᒃ, ᓀᔥᑕ ᓂᓚᓈᓐ, ᐁᑳ ᐊᐙᓯᑌ ᑭᒋ ᑌᑕᔅᑡᑖᒃ ᐁ ᑯᓯᑾᒃ ᐎᐙᔑᐎᓐ ᐃᔥᐱᔥ ᐅᐅ ᑳ ᓇᑕᐌᓕᑖᑾᑭ ᑫᒀᓇ;
ᑭᒋ ᐌᐱᓇᒣᒃ ᐊᓂᐃ ᒥᒋᒪ ᑳ ᐸᑭᑎᓇᒫᒋᒃ ᒪᓂᑐᑳᓇᒃ, ᓀᔥᑕ ᒥᑯ, ᓀᔥᑕ ᐊᓂᐃ ᑫᒀᓇ ᑳ ᑮ ᑭᐱᑴᐱᒋᑳᑌᑭ, ᓀᔥᑕ ᐱᔑᒀᑎᓯᐎᓐ; ᑮᔅᐱᓐ ᐅᐅ ᐅᒋ ᑲᓇᐌᓕᒥᑎᓱᔦᑴ, ᑾᔮᔉ ᑭ ᑳ ᑐᑌᓈᐗᐤ᙮ ᐙᒋᔭ᙮
ᐃᔅᐱ ᒫᑲ ᑳ ᑮ ᑭᒋᑎᔖᐙᒋᒃ, ᑮ ᐯᒋ ᐃᑐᑌᐗᒃ ᐋᓐᑎᐊᑭᒃ: ᓀᔥᑕ ᒫᑲ ᐃᔅᐱ ᑳ ᑮ ᒫᒪᐎᒫᐗᒋᐋᒋᒃ ᑳ ᒥᒉᑎᓕᒋ ᐃᓕᓕᐗ, ᑮ ᒥᓜᐗᒃ ᐊᓂᐁᓕᐤ ᒪᓯᓇᐊᒫᑐᐎᓂᓕᐤ:
ᐊᓂᐁᓕᐤ ᐃᔅᐱ ᑳ ᑮ ᐋᔭᒥᑖᒋᒃ, ᑮ ᒥᓚᐙᑕᒶᒃ ᐌᓴ ᑮ ᒥᓗᑌᐁᐃᑯᐗᒃ᙮
ᒎᑕᔅ ᒫᑲ ᓀᔥᑕ ᓵᐃᓚᔅ ᐁ ᐅᑭᔅᑭᐙᐃᑫᐎᒋᒃ ᐎᓚᐗᐤ ᓀᔥᑕ, ᑮ ᑲᑫᔅᑭᒣᐗᒃ ᑳ ᐎᒋᔕᓂᑐᓕᒋ ᒥᒉᑦ ᐋᔭᒥᐎᓇ ᐅᒋ, ᓀᔥᑕ ᑮ ᐊᔨᒋᐁᐗᒃ᙮
ᐃᔅᐱ ᒫᑲ ᐎᓕᐱᔉ ᐊᓐᑕ ᑳ ᐃᑖᒋᒃ, ᑮ ᐸᑭᑎᓂᑯᐗᒃ ᑭᒋ ᑭᑐᑌᒋᒃ ᑳᔭᒣᓕᑕᒧᐎᓂᒃ ᐊᓂᐃ ᑳ ᐎᒋᔖᓂᑐᓕᒋ ᑭᒋ ᓈᑖᒋᒃ ᐊᓂᐃ ᐊᐸᔅᑕᓚ᙮
ᐁᓕᐌᒃ ᒫᑲ, ᑮ ᓇᐁᓕᑕᒻ ᓵᐃᓚᔅ ᑫᔮᐸᒡ ᐊᓐᑕ ᑭᒋ ᑕᔑᑫᑦ᙮
ᐹᓪ ᒫᑲ ᓀᔥᑕ ᐹᕐᓇᐸᔅ ᑫᔮᐸᒡ ᑮ ᐃᑖᐗᒃ ᐊᓐᑎᐊᑭᒃ, ᐁ ᑭᔅᑭᓄᐊᒫᑫᒋᒃ ᓀᔥᑕ ᐁ ᐙᐎᑕᒸᒋᒃ ᐅᑎᐯᓕᒋᑫᐗ ᐅᑦ ᐋᔭᒥᐎᓂᓕᐤ, ᐊᓯᒋ ᒥᒉᑦ ᑯᑕᑭᔭᒃ ᓀᔥᑕ᙮ᑄᓪ ᓀᔥᑕ ᐹᕐᓇᐸᔅ ᐸᑳᓂᐃᑝᐗᒃ
ᐹᑎᒪ ᒫᑲ ᐊᑎᑦ ᑭᔑᑳᐗ, ᐹᓪ ᑮ ᐃᑌᐤ ᐊᓂᐃ ᐹᕐᓇᐸᓴ, ᐁᑯᔑ ᒥᓇ ᐃᑐᑌᑕᐤ ᓀᔥᑕ ᒪᐗᑎᑖᑖᓈᒃ ᑭᒋᔕᓂᓈᐗᒃ ᒥᓯᐌ ᑕᑐ ᐃᑖᐎᓂᒃ ᑳ ᑮ ᐃᔑ ᐙᐎᑕᒶᒃ ᐅᑎᐯᓕᒋᑫᐤ ᐅᑦ ᐋᔭᒥᐎᓂᓕᐤ, ᐙᐸᑕᑕᐤ ᒫᑲ ᑖᓀ ᐃᑎᒋᒃ᙮
ᐹᕐᓇᐸᔅ ᒫᑲ ᑮ ᓇᑕᐌᓕᑕᒻ ᑭᒋ ᐎᒉᐎᑯᒋᒃ ᒑᓇ, ᐊᓇ ᑳ ᐊᔅᐱᓂᑳᓱᑦ ᒫᕐᒃ᙮
ᐹᓪ ᒫᑲ ᑮ ᐃᑌᓕᑕᒻ ᐁᑳ ᑭᒋ ᒥᓦᔑᓂᓕᒃ ᑭᒋ ᐎᒉᐎᑯᒋᒃ, ᑳ ᓇᑲᑎᑯᒋᒃ ᐸᒻᐱᓕᐊᐃᒃ ᐅᒋ, ᐁᑳ ᓀᔥᑕ ᐁ ᑮ ᐎᒉᐎᑯᒋᒃ ᐁ ᓇᑕᐎ ᐊᑐᔅᑫᒋᒃ᙮
ᐹᓪ ᒫᑲ ᑮ ᐅᓓᓕᒣᐤ ᓵᐃᓚᓴ, ᓀᔥᑕ ᑮ ᑭᑐᑌᐗᒃ, ᐁ ᑮ ᐸᑭᑎᓂᑯᒋᒃ ᐊᓂᐃ ᑳ ᐎᒋᔖᓂᑐᓕᒋ ᑭᒋᒪᓂᑐ ᐅ ᔕᐌᓕᒋᑫᐎᓂᒃ᙮
ᑮ ᐸᐹᒥᔕᐳᔥᑲᒻ ᒫᑲ ᓯᕆᐊ ᓀᔥᑕ ᓯᓕᓯᐊ, ᐁ ᐋᔨᒋᐋᑦ ᒫᒪᐎᐋᔭᒥᐋᐗ᙮
ᑎᒪᑎ ᐎᒉᐌᐤ ᐹᓚ ᓀᔥᑕ ᓵᐃᓚᓴ
ᐁᑯ ᐱᐁᒋ ᑕᑯᔑᒃ ᑕᕐᐱᐃᒃ ᓀᔥᑕ ᓕᔅᑦᕋᐃᒃ; ᒫᑎᑲ, ᒫᑲ, ᐯᔭᒃ ᑭᔅᑭᓅᐊᒪᐙᑲᓐ ᐊᓐᑕ ᑮ ᐃᑖᐤ, ᑕᐃᒧᑎᐊᔅ ᐁ ᐃᔑᓂᑳᓱᑦ, ᐅᑯᓯᓴ ᐯᔭᒃ ᐃᔅᑴᐤ ᑳ ᒍᐎᐃᔅᑴᐎᑦ, ᑳ ᑖᐺᑕᒃ ᓀᔥᑕ; ᒫᑲ ᐅᑖᐎᔭ ᑳ ᒃᕆᑭᐎᓕᒋ;
ᑳ ᑮ ᒥᓨᒋᒥᑯᑦ ᐊᓂᐃ ᑳ ᐎᒋᔕᓂᑐᓕᒋ ᑳ ᐃᑖᓕᒋ ᓕᔅᑦᕋᐃᒃ ᓀᔥᑕ ᐊᐃᑯᓂᐊᒥᒃ᙮
ᐁᐗᒀᓂᐃ ᐹᓪ ᑮ ᓇᑕᐌᓕᒣᐤ ᑭᒋ ᐎᒉᐎᑯᑦ; ᑮ ᐅᑎᓀᐤ ᒫᑲ ᓀᔥᑕ ᑮ ᑭᔅᑭᓄᐋᒋᔗᐤ, ᐊᓂᐃ ᒎᐗ ᐅᒋ ᐗᔅᑲ ᑳ ᑕᔑᑫᓕᒋ: ᐌᓴ ᒥᓯᐌ ᑮ ᑭᔅᑫᓕᑕᒶᒃ ᐅᑖᐎᔭ ᐁ ᒃᕆᑭᐎᓕᒋ᙮
ᐁ ᐊᑎ ᔕᐳᔥᑲᑭᒃ ᒫᑲ ᒥᓯᐌ ᐃᑖᐎᓇ, ᑮ ᐸᑭᑎᓇᒪᐌᐗᒃ ᐅᓚᔓᐌᐎᓇ ᑭᒋ ᑲᓇᐌᓕᑕᒥᓕᒋ ᑳ ᑮ ᐅᓚᑭᑕᒥᓕᒋ ᐊᐸᔅᑕᓚ ᓀᔥᑕ ᑳ ᓂᑳᓀᓕᑖᑯᓯᓕᒋ ᑳ ᐃᑖᓕᒋ ᐊᓐᑕ ᒋᕉᓴᓚᒥᒃ᙮
ᐁᑯ ᒫᑲ ᒫᒪᐎᐋᔭᒥᐊᐗᒃ ᑳ ᒫᔥᑲᐎᐋᑲᓂᐎᒋᒃ ᑖᐺᔦᓕᑕᒧᐎᓂᒃ, ᓀᔥᑕ ᑮ ᓚᑭᐅᐗᒃ ᐁ ᐃᑕᓯᒋᒃ ᑕᑡᐤ ᐁ ᑭᔑᑳᓕᒃ᙮ᐹᓪ ᐃᔑᓇᒧ ᐊᓐᑕ ᐃᑕᕈᐋᓯᒃ
ᐁᑯ ᐃᔅᐱ ᑳ ᑮ ᐸᐹᐃᑐᑌᒋᒃ ᑉᕆᒋᐊᐃᒃ ᓀᔥᑕ ᒥᓯᐌ ᐙᔅᑲ ᑳᓓᔑᔭᐃᒃ, ᐁ ᑮ ᑭᑕᐊᒫᑯᒋᒃ ᒫᑲ ᐸᓓᑭ ᐊᒑᑾ ᑭᒋ ᐙᐎᑕᑭᒃ ᐋᔭᒥᐎᓂᓕᐤ ᐊᓐᑕ ᐁᔕᐃᒃ,
ᐹᑎᒪ ᒫᑲ ᑳ ᑮ ᑕᑯᔑᑭᒃ ᐊᓐᑕ ᒥᓯᐊ, ᑮ ᑲᑴᐃᑐᑌᐗᒃ ᐸᐃᑎᓂᐊᐃᒃ: ᒫᑲ ᐊᒑᑾ ᓇᒪᐎᓚ ᐅᒋ ᐸᑭᑎᓂᑯᐗᒃ᙮
ᐁ ᒥᔮᔥᑲᑭᒃ ᒫᑲ ᒥᓯᐊᐃᓕᐤ ᑮ ᐯᒋ ᐃᑐᑌᐗᒃ ᑦᕈᐊᓯᒃ᙮
ᐃᔑᓇᒧᐎᓂᓕᐤ ᒫᑲ ᑮ ᓄᑯᓰᔅᑕᑯ ᐹᓪ ᐁ ᑎᐱᔅᑳᓕᒃ: ᑮ ᓂᐸᐎᓕᐗ ᒫᓯᑐᓂᔭ ᐃᓕᓕᐗ, ᑮ ᓈᓈᑐᒥᑯ ᒫᑲ, ᐁ ᐃᑗᓕᒋ, ᐯᒋ ᓈᔑᓈᓐ ᒪᓯᑐᓂᔭᐃᒃ, ᓀᔥᑕ ᐎᒋᐃᓇᓐ᙮
ᐸᑎᒪ ᒫᑲ ᑳ ᑮ ᐗᐸᑕᒃ ᐃᔑᓇᒧᐎᓂᓕᐤ, ᑣᔦᒃ ᓂ ᑮ ᑲᑴ ᐃᑐᑖᓈᓐ ᒫᓯᑐᓂᔭᐃᒃ, ᐁ ᑫᒋᓇᐅᔮᒃ ᐅᑎᐯᓕᒋᑫᐤ ᐁ ᑮ ᑌᑄᔑᔭᒥᑦ ᑭᒋ ᑲᑫᔅᑭᒪᑭᒋᒃ ᒥᓗᐋᒋᒧᐎᓂᓕᐤ᙮ᐁ ᐃᔑ ᑴᔅᑳᑎᓯᑦ ᓕᑏᐊ ᐊᓐᑕ ᐱᓕᐹᐃᒃ
ᐁᑯ ᒫᑲ ᐁ ᑭᑖᔑᔮᒃ ᑦᕈᐊᓯᒃ ᐅᒋ, ᒀᔭᔉ ᓂ ᑮ ᓈᑕᐁᓈᓐ ᓴᒧᑦᕃᔑᔭ, ᒥᓇ ᒫᑲ ᐁ ᐊᑎ ᑭᔑᑳᒃ ᐊᓐᑕ ᓂᐊᐳᓕᔅᐃᒃ;
ᐊᓐᑕ ᒫᑲ ᐅᒋ ᐱᓕᐹᐃ ᓂ ᑮ ᐅᑎᑕᐁᓈᓐ, ᑳ ᒫᐗᒋ ᑭᒋ ᐃᑖᐎᓂᐗᒃ ᐊᓂᒪ ᐸᔅᑭ ᒪᓯᑐᓂᔭ ᐊᔅᑮᒃ, ᓀᔥᑕ ᐁ ᑲᓚᓂᐗᒃ: ᐊᓂᒪ ᐃᑖᐃᓂᒃ ᒫᑲ ᓂ ᑮ ᑕᔑᑳᓈᓐ ᐋᑎᑦ ᑭᔑᑳᐗ᙮
ᐁ ᐋᔭᒥᐁᑭᔑᑳᒃ ᒫᑲ ᓂ ᑮ ᐗᓚᐎᓈᓐ ᐃᑖᐎᓂᒃ ᐅᒋ ᓛᓕ ᓯᐱᒃ, ᐃᑕ ᑳ ᐃᔑ ᓂᑕ ᐋᔭᒥᐋᓂᐗᒃ; ᓂ ᑮ ᓇᐊᐱᓇᓐ ᒫᑲ, ᓀᔥᑕ ᓂ ᑮ ᐋᔭᒥᐋᓈᓇᒃ ᐊᓂᑭ ᐃᔅᑴᐗᒃ ᐊᓐᑕ ᑳ ᐯᒋ ᐃᑐᑌᒋᒃ᙮
ᐯᔭᒃ ᐃᔅᑴᐤ ᒫᑲ ᓕᑎᐊ ᐁ ᐃᔑᓂᑳᓱᑦ, ᑳ ᐃᑖᐙᑫᑦ ᒥᑴᑭᓂᓕᐤ, ᑕᐃᐊᑕᐃᕋ ᐃᑖᐎᓂᒃ ᑳ ᐅᒌᑦ, ᑳ ᐅᒋᒋᑾᓇᐱᔅᑕᐗᑦ ᑭᒋᒪᓂᑐᐗ, ᓂ ᑮ ᐯᑖᑯᓈᓐ; ᐁᐗᑯ ᐅᑌᐃᓕᐤ ᐅᑎᐯᓕᒋᑭᐤ ᑮ ᐋᐸᐊᒬᐤ, ᑮ ᓈᑲᑕᐌᓕᑕᒻ ᒫᑲ ᐊᓂᐃ ᑫᒀᓇ ᑳ ᑮ ᐋᓕᒧᑕᒥᓕᒋ ᐹᓚ᙮
ᐃᔅᐱ ᒫᑲ ᑳ ᓯᑲᐊᑕᐙᑲᓂᐎᑦ, ᓀᔥᑕ ᒥᓯᐌ ᑳ ᐃᑕᔑᑦ, ᓂ ᑮ ᐸᑯᓭᓕᒥᑯᓈᓐ, ᐁ ᐃᑗᑦ, ᑮᔥᐱᓐ ᑳ ᐃᑌᓕᒥᐌᑴ ᐁ ᔮᒀᒥᔅᑕᐗᒃ ᐅᑎᐯᓕᒋᑫᐤ, ᐯᒋ ᐱᑐᑫᒃ ᓂᑭᒃ, ᐁᑯᑕ ᒫᑲ ᑕᔑᑫᒃ᙮ ᓂ ᑮ ᔕᑯᒋᒥᑯᓈᓐ ᒫᑲ᙮ᐹᓪ ᓀᔥᑕ ᓵᐃᓚᔅ ᑭᐸᐗᑲᓂᐗᓄᒃ ᐱᓕᐹᐃᒃ
ᑮ ᐃᑭᓐ ᒫᑲ, ᐁ ᐊᑎ ᐃᑐᑌᔮᒃ ᑭᒋ ᐋᔭᒥᐋᔭᒃ, ᐯᔭᒃ ᐅᔥᑭᓂᑭᔅᑴᐤ ᐁ ᐎᔭᐎᔅᑳᑯᑦ ᐊᒑᑾ ᑳ ᐅᒋ ᓂᑳᓐ ᐋᑐᑕᒃ ᑫᒀᓇ ᓂ ᑮ ᓇᑭᔥᑳᑯᓈᓐ, ᑳ ᐯᑕᒪᐙᑦ ᐅᑦ ᐅᑭᒫᒪ ᒥᔅᑕᐃ ᐅᑎᓯᐎᓇ ᐁ ᓂᑳᓂ ᐎᑕᒫᑫᑦ:
ᐊᐗ ᒫᑲ ᑮ ᓄᓱᓀᐌᐤ ᐹᓚ ᓀᔥᑕ ᓂᓚᓈᓐ, ᐁ ᑌᐺᑦ ᒫᑲ, ᐁ ᐃᑗᑦ ᐅᑯ ᐃᓕᓕᐗᒃ ᐅᑦ ᐊᑐᔅᑫᓚᑲᓂᒥᑯᐗᒃ ᒫᐗᒡ ᑳ ᑭᔅᑎᓯᓕᒋ ᑭᒋᒪᓂᑐᐗ ᑳ ᐙᐸᑎᓕᑕᑾᒃ ᐱᒫᒋᐃᐌᐎᓂ ᒣᔅᑲᓇᐤ᙮
ᐅᒣᓕᐤ ᒫᑲ ᑮ ᑐᑕᒻ ᒥᒉᑦ ᑭᔑᑳᐗ᙮ ᐹᓪ ᒫᑲ, ᐁ ᒪᒥᔕᒣᓕᑕᒃ, ᑮ ᑴᔅᑭᑳᐸᐎᐤ, ᓀᔥᑕ ᑮ ᐃᑌᐤ ᐊᓂᐃ ᐊᒑᑾ, ᑭᑦ ᐃᑕᔓᐙᑎᑎᓐ ᐅᑦ ᐃᔑᓂᑳᓱᐎᓂᒃ ᐊᓇ ᒋᓴᔅ ᙭, ᑭᒋ ᐯᒋ ᐗᓚᐎᔭᓐ ᐎᔭᐎᒃ ᐅᒋ᙮ ᑮ ᐯᒋ ᐗᓚᐎᐤ ᒫᑲ ᐊᓂᒪ ᑎᐸᐃᑲᓐ ᐱᓯᒧᑳᓂᒃ᙮
ᐃᔅᐱ ᒫᑲ ᐅᑦ ᐅᑭᒫᒪ ᑳ ᐙᐸᑕᒥᓕᒋ ᐊᓂᒪ ᑳ ᐊᔅᐯᓕᒧᑐᑕᒧᐗᔅᐸᓐ ᑭᒋ ᐅᑎᓯᒋᒃ ᐁ ᑮ ᓇᑲᑎᑯᒋᒃ, ᑮ ᒪᑯᓀᐗᒃ ᐹᓚ ᓀᔥᑕ ᓵᐃᓚᓴ, ᑮ ᐃᔑ ᑖᐯᐗᒃ ᒫᑲ ᑳ ᐃᔑ ᐊᑖᒥᑐᓈᓂᐗᒃ, ᑳ ᐃᔑ ᐃᑕᓕᒋ ᐅᓚᔓᐌᐎᑭᒫᐗ᙮
ᑮ ᐯᑐᐌᐗᒃ ᒫᑲ ᐅᓚᔓᐌᐎᑭᒫᐗ, ᐁ ᐃᑗᒋᒃ, ᐅᑯ ᐃᓕᓕᐗᒃ, ᐁ ᒎᐎᒋᒃ, ᓈᔅᐱᒡ ᒥᑯᔅᑲᒋᑖᐗᒃ ᑭᑦ ᐃᑖᐎᓂᓇᐤ,
ᐁ ᑭᔅᑭᓄᐊᒫᑫᒋᒃ ᒫᑲ ᐃᔑᑣᐎᓇ, ᐁᑳ ᒀᔭᔉ ᑳ ᐃᑌᓕᑖᑾᑭ ᑭᓚᓈᓇᐤ ᑭᒋ ᐅᑎᓇᒪᒃ, ᓀᔥᑕᐱᑯ ᑭᒋ ᓈᑲᒋᑖᔭᒃ, ᐁ ᕈᒥᐎᓕᓕᐎᔭᒃ᙮
ᑳ ᒥᒉᑎᒋᒃ ᐃᓕᓕᐗᒃ ᒫᑲ ᒫᒪᐤ ᑮ ᐸᓯᑯᔅᑖᐌᐗᒃ; ᓀᔥᑕ ᐊᓂᑭ ᐅᓚᔓᐌᐎᑭᒫᐗᒃ ᑮ ᒪᓂᐱᑕᒬᐗᒃ ᐅ ᐎᓛᒋᑲᓂᓕᐗ, ᑮ ᐃᑕᔓᐌᐗᒃ ᒫᑲ ᑭᒋ ᐅᑖᒧᐅᒥᒋ᙮
ᐃᔅᐱ ᒫᑲ ᒥᔅᑕᐃ ᑳ ᑮ ᐸᐹᓴᔅᑌᐙᒋᒃ, ᑮ ᐱᒋᐌᐱᓀᐗᒃ ᑭᐸᐅᑐᐎᑲᒥᑯᒃ, ᐁ ᔭᒀᒥᒫᒋᒃ ᐅᑭᐸᐅᐌᐗ ᒀᔭᔉ ᑭᒋ ᑲᓇᐌᓕᒫᓕᒋ:
ᐊᓇ, ᐅᒪ ᐁ ᑮ ᐃᑕᔓᐙᔑᑦ, ᑮ ᐃᔑᐌᐱᓀᐤ ᒫᐗᒡ ᐱᒋ ᑭᐸᐅᑐᐎᑲᒥᑯᒃ, ᓀᔥᑕ ᑮ ᒪᒫᒋᑯᓯᑌᔮᐱᔅᑲᐌᐤ᙮
ᐃᔅᐱ ᒫᑲ ᐁ ᐋᐱᑖᑎᐱᔅᑳᓕᒃ ᐹᓪ ᓀᔥᑕ ᓵᐃᓚᔅ ᑮ ᐋᔭᒥᐋᐗᒃ, ᓀᔥᑕ ᑮ ᓂᑲᒧᐗᒃ ᐁ ᒫᒥᒋᒫᒋᒃ ᑭᒋᒪᓂᑐᐗ: ᑭᐸᐙᑲᓇ ᒫᑲ ᑮ ᐯᑖᑯᐗᒃ᙮
ᑫᑕᑐᐌ ᒫᑲ ᓈᔅᐱᒡ ᑮ ᑶᑾᓐ, ᑳ ᐅᒋ ᓇᓇᒥᐸᓕᑭ ᑭᐸᐅᑐᐎᑲᒥᒃ ᐅᓇᒋᑫᐎᓇ: ᑣᔦᒃ ᒫᑲ ᒥᓯᐌ ᐃᔥᒀᑌᒪ ᑮ ᐹᔅᑭᑌᐸᓕᐗ, ᓀᔥᑕ ᒥᓯᐌ ᑕᑐ ᐊᐌᓇ ᐅ ᒫᒪᒋᑯᐱᓱᐎᓇ ᑮ ᐊᐱᑯᐸᓕᓕᐗ᙮
ᒫᑲ ᐹᓪ ᑮ ᑌᐺᐤ ᐁ ᑭᔗᐌᑦ, ᐁ ᐃᑗᑦ, ᐁᑳᐎᓚ ᐙᔦᔥ ᑐᑖᓱ; ᐌᓴ ᒥᓯᐌ ᐅᑕ ᓂᑦ ᐃᑖᓈᓐ᙮
ᐁᑯ ᑎᐁᐺᑦ ᐗᔅᑌᓇᒫᑲᓂᓕᐤ ᑭᒋ ᐯᑖᓂᐗᓂᓕᒃ, ᑮ ᐱᑐᑫᐹᓕᐆ ᒫᑲ, ᓀᔥᑕ ᐁ ᐯᒋ ᓇᓂᑭᐸᓕᑦ, ᑮ ᐸᑭᔑᓐ ᐅᑎᔥᑲᐤ ᐊᓂᐃ ᐹᓪ ᓀᔥᑕ ᓵᐃᓚᔅ,
ᑮ ᐯᒋ ᐗᓚᐎᑕᐁᐤ ᒫᑲ, ᓀᔥᑕ ᑮ ᐃᑌᐤ, ᐅᑭᒪᑐᒃ, ᑫᒀᓐ ᑫ ᑐᑕᒫᓐ ᑭᒋ ᑮ ᐱᒫᒋᐅᔮᓐ?
ᑮ ᐃᑌᐗᒃ ᒫᑲ, ᑖᐺᔦᓕᒻ ᐅᑎᐯᓕᒋᑫᐤ ᒋᓴᔅ ᙭, ᑭ ᑳ ᐱᒪᒋᐅᓐ ᒫᑲ, ᓀᔥᑕ ᑳ ᑕᑐᑫᔭᓐ᙮
ᑮ ᐊᓕᒧᑕᒪᐌᐗᒃ ᒫᑲ ᐅᑎᐯᓕᒋᑫᐗ ᐅᑦ ᐋᔭᒥᐎᓂᓕᐤ, ᓀᔥᑕ ᒥᓯᐌ ᐊᓂᐃ ᐎᑭᓕᒃ ᑳ ᐃᑖᓕᒋ᙮
ᑮ ᐅᑎᓀᐤ ᒫᑲ ᐊᓂᒪ ᑫᔮᐸᒡ ᑎᐹᐃᑲᓐ ᐱᓯᒧᑳᓂᒃ ᐁ ᑎᐱᔅᑳᒃ, ᓀᔥᑕ ᑮ ᑭᒋᔅᑕᑄᐙᑕᐌᐤ ᐅ ᐸᓴᔅᑌᐅᑯᐎᓂᓕᐗ; ᑮ ᓯᑲᐊᑕᑣᑲᓂᐎᐤ ᒫᑲ, ᐎᓚ ᓀᔥᑕ ᒥᓯᐌ ᑳ ᐃᑕᔑᑦ ᑣᔦᒃ᙮
ᐃᔅᐱ ᒫᑲ ᑳ ᐯᔑᐙᑦ ᐎᑭᒃ, ᑮ ᐅᓚᔅᑕᒪᐌᐤ ᒥᒋᒥᓕᐤ, ᐁ ᓯᑭᓓᓯᑦ ᒫᑲ, ᐁ ᑖᐺᔦᓕᒫᑦ ᑭᒋᒪᓂᑐᐗ ᐊᓯᒋ ᒥᓯᐌ ᑳ ᐃᑕᔑᑦ ᐎᑭᒃ᙮
ᐃᔅᐱ ᒫᑲ ᐁᑎ ᐙᐸᒃ, ᐅᓚᔓᐌᐎᑭᒪᐗᒃ ᑭᑮ ᐃᔑᑎᔕᐌᐗᒃ ᓇᑐᐸᓕᐎᑭᒫᐗ, ᐁ ᐃᑗᒋᒃ, ᐸᑭᑎᓂᒃ ᐊᓂᑭ ᐃᓕᓕᐗᒃ᙮
ᑳ ᑲᓇᐌᓕᑕᒃ ᒫᑲ ᑭᐸᐅᑐᐎᑲᒥᑯᓕᐤ ᑮ ᐎᑕᒪᐌᐤ ᐹᓚ ᐅᒣᓕᐤ ᐃᑗᐎᓂᓕᐤ, ᐅᓚᔓᐌᐎᑭᒫᐗᒃ ᑮ ᐯᒋᑎᔕᐅᐌᐗᒃ ᑭᒋ ᐸᑭᑎᓂᑳᐃᔦᒃ: ᐁᑯ ᐃᓴ ᒫᒑᒃ, ᓀᔥᑕ ᑭᑐᑌᒃ ᑳᔮᒣᓕᑕᒧᐎᓂᒃ᙮
ᒫᑲ, ᐹᓪ ᑮ ᐃᑌᐤ, ᓂ ᑮ ᐸᐸᓴᔅᑌᐅᑯᓈᓇᒃ ᒧᔑᔐ ᐁᑳ ᐁ ᐅᒋ ᒪᒋᑣᐌᓕᑖᑯᓯᔮᒃ, ᐁ ᕈᒥᐎᓕᓕᐎᔮᒃ, ᓀᔥᑕ ᐁ ᑮ ᐌᐱᓂᔭᒥᒋᒃ ᑭᐸᐅᑐᐎᑲᒥᑯᒃ; ᐊᓄᒡ ᒫᑲ ᑭᒧᒡ ᓈ ᓂ ᐗᓚᐎᑎᔕᐅᑯᓈᓇᒃ? ᓇᒪᐎᓚ, ᑖᐺ; ᒫᑲ ᐁᑯᔑ ᐎᓚᐗᐤ ᑫᒋᐙᒃ ᑲᑕ ᐯᒋ ᐃᑐᑌᐗᒃ, ᓀᔥᑕ ᓂ ᑳ ᐗᓚᐎᑕᐃᑯᓈᓇᒃ᙮
ᓇᑐᐸᓕᐎᑭᒫᐗᒃ ᒫᑲ ᑮ ᐎᑕᒪᐌᐗᒃ ᐅᐅ ᐃᑗᐎᓇ ᐊᓂᐃ ᐅᓚᔓᐌᐎᑭᒪᐗ: ᑮ ᓭᑭᓯᐗᒃ ᒫᑲ, ᐃᔅᐱ ᐱᐁᑕᑭᒃ ᐁ ᕈᒥᐎᓕᓕᐎᓕᒋ᙮
ᑮ ᐯᒋ ᐃᑐᑌᐗᒃ ᒫᑲ ᓀᔥᑕ ᑮ ᐸᑯᓭᓕᒣᐗᑳ, ᑮ ᐯᒋ ᐗᓚᐎᑕᐁᐗᒃ ᒫᑲ, ᓀᔥᑕ ᑮ ᓇᑕᐌᓕᒣᐗᒃ ᑭᒋ ᑭᑐᑌᓕᒋ ᐃᑖᐎᓂᒃ ᐅᒋ᙮
ᐁᑯ ᒫᑲ ᑳ ᐗᓚᐎᒋᒃ ᑭᐸᐅᑐᐎᑲᒥᑯᒃ ᐅᒋ, ᓀᔥᑕ ᑮ ᐱᑐᑫᐗᒃ ᓕᑎᐊ ᐎᑭᓕᒃ: ᐃᔅᐱ ᒫᑲ ᑳ ᑮ ᐗᐸᒫᒋᒃ ᑳ ᐎᒋᔖᓂᑐᓕᒋ, ᑮ ᒥᓜᓕᒧᐁᐗᒃ, ᓀᔥᑕ ᑮ ᑭᑐᑌᐗᒃ᙮
ᐊᓐᑕ ᑌᓴᓗᓈᐃᑲᐃᒃ
ᐁᑯ ᐃᔅᐱ ᑳ ᑮ ᔕᐳᔥᑲᑭᒃ ᐊᒻᐱᐳᓕᔅ ᓀᔥᑕ ᐊᐸᓗᓂᐊ, ᑮ ᐯᒋ ᐃᑐᑌᐗᒃ ᐊᓐᑕ ᑌᓴᓗᓈᐃᑲᐃᒃ, ᐃᑕ ᑳ ᐃᑕᑾᓂᓕᒃ ᒎᐗᒃ ᐅᑦ ᐋᔭᒥᐁᐎᑲᒥᑯᐗᐤ:
ᐹᓪ ᒫᑲ, ᑖᐱᔅᑯᒡ ᒧᔕᒃ ᑳ ᐃᔑ ᑐᑕᒃ, ᑮ ᐱᑐᑲᐌᐤ, ᓀᔥᑕ ᓂᔅᑐ ᐋᔭᒥᐁᑭᔑᑳᐗ ᑮ ᐎᒋᐋᔭᒥᒣᐤ ᑭᒋᒪᓯᓇᐃᑫᐎᓂᒃ ᐅᒋ,
ᐁ ᐋᐸᐊᒫᐙᑦ ᓀᔥᑕ ᐁ ᐙᐎᑕᒪᐙᑦ, ᔮᓕᑌᓪ ᙭ ᑖᐺ ᑭᒋ ᑮ ᐎᔭᑫᓕᑕᑭᔅᐸᓐ, ᒥᓇ ᒫᑲ ᑭᒋ ᐗᓂᔥᑳᑦ ᐅᓂᐱᐗ ᐅᒋ; ᓀᔥᑕ ᒫᑲ ᐊᐗ ᒋᓴᔅ ᑳ ᐊᓕᒧᑕᒫᑕᑾᒃ, ᐁᐗᑯ ᙭᙮
ᐋᑎᑦ ᒫᑲ ᑮ ᑖᐺᑕᒶᒃ, ᓀᔥᑕ ᑮ ᐗᐎᒉᐌᐗᒃ ᐹᓚ ᓀᔥᑕ ᓴᓚᓴ; ᐊᓂᑭ ᑳ ᐋᔭᒥᐁᐗᑎᓯᒋᒃ ᒃᕆᑲᒃ ᒫᑲ ᐅᒋ ᓈᔅᐱᒡ ᒥᒉᑦ ᐃᓕᓕᐗᒃ, ᓀᔥᑕ ᑭᒋ ᐃᔅᑴᐗᒃ ᐅᒋ ᓇᒪᐎᓚ ᒐᑲᐙᔑᔥ᙮
ᒫᑲ ᒎᐗᒃ ᐁᑳ ᑳ ᑖᐺᑕᑭᒃ, ᐁ ᐅᑌᓕᑕᑭᒃ, ᑮ ᐅᑎᓀᐗᒃ ᐊᑎᑦ ᑳ ᑭᔥᑴᐊᑎᓯᓕᒋ ᐃᓕᓕᐗ ᓇᐗᒡ ᑳ ᒪᒉᓕᑕᑯᓯᓕᒋ, ᓀᔥᑕ ᒫᒪᐤ ᑮ ᒫᐗᒋᐁᐗᒃ ᐊᐌᓕᐗ, ᑮ ᒥᑯᔅᑲᒋᑖᐗᒃ ᒫᑲ ᒥᓯᐌ ᐃᑖᐎᓂᓕᐤ, ᓀᔥᑕ ᑮ ᐎ ᓂᔑᐗᓈᒋᑕᐗᒃ ᐎᑭᓕᐤ ᒉᓴᓐ, ᑮ ᓇᓈᑐᓇᐌᐗᒃ ᒫᑲ ᐁ ᐎ ᐯᒋ ᐗᓚᐎᑕᑕᐙᒋᒃ ᐃᓕᓕᐗ᙮
ᐃᔅᐱ ᒫᑲ ᐁᑳ ᒣᔅᑲᐙᒋᒃ, ᑮ ᐃᔑᑖᐯᐗᒃ ᒉᓴᓇ ᓀᔥᑕ ᐊᑎᑦ ᑳ ᐎᒋᔖᓂᑐᓕᒋ ᐊᓂᐃ ᑳ ᑎᐯᓕᑕᒥᓕᒋ ᐃᑖᐎᓂᓕᐤ, ᐁ ᑌᐺᒋᒃ, ᐅᑯ ᑳ ᑮ ᑴᑎᐱᓇᑭᒃ ᐊᔅᑭᓕᐤ ᑕᑯᔑᓋᒃ ᐅᑕ ᐊᓯᒋ:
ᐊᓂᐃ ᑳ ᑮ ᐅᑎᓈᑦ ᒉᓴᓐ; ᐅᑯ ᒫᑲ ᒥᓯᐌ ᐋᓉᑐᑕᒸᒃ ᑳ ᐃᔑ ᐃᑖᔓᐌᓕᒋ ᓯᓴᕋ, ᐁ ᐃᑗᒋᒃ ᐃᑖᐤ ᑯᑕᒃ ᑭᒋᐅᑭᒫᐤ, ᐊᐌᓇ ᒋᓴᔅ᙮
ᑮ ᒥᑯᔅᑲᒋᐁᐗᒃ ᒫᑲ ᐃᓕᓕᐗ ᓀᔥᑕ ᐊᓂᐃ ᑳ ᑎᐯᓕᑕᒥᓕᒋ ᐃᑖᐎᓂᓕᐤ, ᐃᔅᐱ ᐱᐁᑕᒥᓕᒋ ᐅᐅ ᑫᒀᓇ᙮
ᐃᔅᐱ ᒫᑲ ᑳ ᑮ ᐅᑎᓇᒸᒋᒃ ᒉᓴᓇ, ᐅ ᑫᒋᓇᐅᐎᓂᓕᐤ ᓀᔥᑕ ᐊᓂᐃ ᑯᑕᑭᔭ, ᑮ ᐸᑭᑎᓀᐗᒃ᙮ᐊᓐᑕ ᐱᕇᐊᐃᒃ
ᑳ ᐎᒋᔖᓂᑐᒋᒃ ᒫᑲ ᑣᔦᒃ ᑮ ᑭᒋᑎᔕᐌᐗᒃ ᐹᓚ ᓀᔥᑕ ᓵᐃᓚᓴ ᓂᐹᑎᐱᔉ ᐱᕇᐊᐃᒃ ᐃᔑ: ᐊᓂᑭ ᐁ ᐯᒋ ᑕᑯᔑᑭᒃ ᐊᓐᑕ ᑮ ᐱᑐᑫᐗᒃ ᒎᐗ ᐅᑦ ᐋᔭᒥᐁᐎᑲᒥᑯᓕᒃ᙮
ᐅᑯ ᐊᐙᓯᑌ ᑮ ᑭᔅᑌᓕᑖᑯᓯᐗᒃ ᐃᔥᐱᔥ ᐊᓂᑭ ᑌᓴᓗᓈᐃᑲᐃᒃ ᑳ ᐃᑖᒋᒃ, ᐊᓂᒪ ᐅᒋ ᐁ ᑮ ᐅᑎᓇᑭᒃ ᐋᔭᒥᐎᓂᓕᐤ ᒥᓯᐌ ᒋᑫᓕᑕᒧᐎᓂᒃ, ᓀᔥᑕ ᐁ ᑮ ᓈᓈᑕᐎᑭᔅᑫᓕᑕᑭᒃ ᒪᓯᓇᐃᑫᐎᓇ ᑕᑡᐤ ᑳᔑᑳᓕᑭ, ᑮᔥᐱᓐ ᐊᓂᐃ ᑫᒀᓇ ᐁ ᐃᑭᓄᐗᑴ᙮
ᐁᐗᑯ ᐅᒋ ᒥᒉᑦ ᑮ ᑖᐺᑕᒶᒃ; ᑳ ᑭᔅᑌᓕᑕᑯᓯᒋᒃ ᐃᔅᑴᐗᒃ ᑳ ᒃᕆᑭᐎᒋᒃ, ᓀᔥᑕ ᐃᓕᓕᐗᒃ ᐅᒋ, ᓇᒪ ᐎᓚ ᒐᑾᐙᔑᔥ᙮
ᒫᑲ ᐃᔅᐱ ᐊᓂᑭ ᒎᐗᒃ ᐊᓐᑕ ᑌᓴᓗᓈᐃᑲ ᑳ ᐃᑖᒋᒃ ᑳ ᑭᔅᑫᓕᑕᑭᒃ ᑭᒋᒪᓂᑐ ᐅᑦ ᐋᔭᒥᐎᓐ ᐁ ᑮ ᐙᐎᑕᒥᓕᒋ ᐹᓚ ᐊᓐᑕ ᐱᕆᐊᐃᒃ, ᐎᓚᐗᐤ ᐊᓯᒋ ᐊᓐᑕ ᑮ ᐯᒋ ᐃᑐᑌᐗᒃ, ᓀᔥᑕ ᑮ ᒥᑯᔅᑳᒋᐁᐗᒃ ᐃᓕᓕᐗ᙮
ᑣᔦᒃ ᒫᑲ ᐊᓂᑭ ᑳ ᐎᒋᔖᓂᑐᒋᒃ ᑮ ᑭᒋᑎᔕᐌᐗᒃ ᐹᓚ, ᑭᒋ ᐃᑐᑌᓕᒋ ᑭᒋᑲᒥᒃ: ᓵᐃᓚᔅ ᒫᑲ ᓀᔥᑕ ᑕᐃᒧᑎᐊᔅ ᐁᑯᑕ ᑫᔮᐸᒡ ᑮ ᐃᑖᐗᒃ᙮
ᐊᓂᑭ ᒫᑲ ᑳ ᑭᔅᑭᓄᑕᐋᒋᒃ ᐹᓚ ᑮ ᐯᔑᐌᐗᒃ ᐊᓐᑕ ᐊᑎᓐᓯᒃ: ᐎᓚ ᐁ ᐅᓚᔓᐙᑖᑦ ᒫᑲ ᑭᒋ ᐎᑕᒪᐗᓕᒋ ᓵᐃᓚᓴ ᓀᔥᑕ ᑕᐃᒧᑎᐊᓴ ᑭᒋ ᑭᓕᐱ ᐯᒋ ᓇᑎᑯᑦ, ᑮ ᑭᑐᑌᐗᒃ᙮ᐊᓐᑕ ᐊᑎᓐᓯᒃ
ᐁᐗᑯ ᐅᒋ ᑮ ᐋᔭᒥᐁᐤ ᐊᓂᐃ ᒎᐗ ᐱᒋ ᐊᔭᒥᐁᐎᑲᒥᑯᒃ, ᓀᔥᑕ ᐊᓂᐃ ᑳ ᐊᔭᒥᐁᐙᑎᓯᓕᒋ ᐃᓕᓕᐗ, ᓀᔥᑕ ᐱᒋ ᐊᓐᑕ ᑳ ᐃᔑ ᐊᑖᒥᑐᓇᓂᐗᒃ ᑕᑣᐤ ᑳᔑᑳᓕᒃ ᐊᓂᐃ ᐊᓐᑕ ᑳ ᓇᑭᔥᑳᑯᑦ᙮
ᐁᑯᔅᐱ ᒫᑲ ᐋᑎᑦ ᑳ ᑲᑫᑕᐌᓕᑕᑭᒃ ᐃᐱᒃᔫᕆᐊᓇᒃ ᐅᒋ, ᓀᔥᑕ ᐊᓂᑭ ᔅᑐᐃᑲᒃ ᐅᒋ, ᑮ ᒫᐎᓀᐅᑯ᙮ ᐊᑎᑦ ᒫᑲ ᑮ ᐃᑗᐗᒃ, ᑖᓀ ᑫ ᐃᑗᑦ ᐊᐗ ᐅᓵᒥᑐᓐ?ᑯᑕᑭᔭᒃ ᐊᑎᑦ, ᒫᓇᐎ ᐋᓕᒧᒥᐤ ᒫᓐᑌᐎ ᒪᓂᑐᐗ: ᐌᓴ ᑮ ᐊᓕᒨᑕᒪᐌᐤ ᐊᓂᐃ ᒋᓴᓴ, ᓀᔥᑕ ᐗᓂᔥᑳᐎᓂᓕᐤ᙮
ᑮ ᐅᑎᓀᐗᒃ ᒫᑲ, ᓀᔥᑕ ᑮ ᐯᔑᐌᐗᒃ ᐊᕆᐅᐯᑲᓯᒃ, ᐁ ᐃᑗᒋᒃ, ᒫᑎ ᓂ ᑳ ᑭᔅᑫᓕᑌᓈᓐ ᓈ ᑫᑯ ᐅᔥᑭ ᑲᑫᔅᑴᐎᓐ ᐅᒪ, ᑳ ᐊᓕᒧᑕᒪᓐ?
ᐌᓴ ᑮ ᐯᑖᓐ ᐊᑎᑦ ᒫᒪᔅᑳᒋ ᑫᒀᓇ ᓂᑕᐗᑳᓈᒃ: ᐁᐗᑯ ᐅᒋ ᓂ ᐎ ᑭᔅᑫᓕᑌᓈᓐ ᑖᓐ ᐁᑣᒋᑳᑌᑭ ᐅᐅ ᑫᒀᓇ᙮
(ᐌᓴ ᒥᓯᐌ ᐊᑎᓂᔭᓇᒃ, ᓀᔥᑕ ᒫᓐᑌᐗᒃ ᐊᓐᑕ ᑳ ᐃᑖᒋᒃ, ᓇᒪᐎᓚ ᑯᑕᒃ ᑫᒀᓐ ᑮ ᑐᑕᒶᒃ, ᐱᑯ ᑭᒋ ᐎᑕᑭᒃ, ᓀᔥᑕᐱᑯ ᑭᒋ ᐯᑕᑭᒃ ᐅᔥᑭ ᑫᒀᓐ᙮)
ᐁᑯ ᐹᓪ ᑳ ᓂᐸᐎᑦ ᑌᑖᐎᒡ ᒫᕐᔅ ᐗᒋᒃ, ᓀᔥᑕ ᑮ ᐃᑗᐤ, ᑭᓚᐗ ᐊᑎᓐᔅ ᐃᓕᓕᑐᒃ, ᓂ ᐙᐸᑌᓐ ᒥᓯᐌ ᐃᔑ ᓈᔅᐱᒡ ᐁ ᐋᔭᒥᐁᐙᑎᓯᔦᒃ᙮
ᐌᓴ ᒣᒀᒡ ᐁ ᐱᒧᑌᔮᓐ, ᐁ ᑲᓇᐗᐸᑕᒫᓐ ᒫᑲ ᑭᑦ ᐋᔭᒥᐋᐎᓂᐙᐗ, ᓂ ᑮ ᒥᔅᑫᓐ ᐯᔭᒃ ᐸᑭᒋᑲᓈᐱᔉ ᐅᒪ ᐁ ᐃᑕᓯᓇᐃᑳᑌᒃ, ᐊᓇ ᐁᑳ ᑳ ᑭᔅᑫᓕᒥᑦ ᒪᓂᑐ, ᐊᓇ ᒫᑲ ᐁᑳ ᑳ ᑭᔅᑫᓕᒣᒃ ᑳ ᐅᒋᒋᒀᓇᐱᔅᑕᐌᒃ, ᐁᐗᑯ ᑳ ᐊᓕᒧᑕᒪᑕᑾᒃ᙮
ᑭᒋᒪᓂᑐ ᑳ ᑮ ᐅᔑᑖᑦ ᐊᔅᑭᓕᐤ, ᓀᔥᑕ ᒥᓯᐌ ᑫᒀᓇ ᐊᓐᑕ ᑳ ᐃᑕᑾᓕᓕᑭ ᐁ ᐗᐸᒋᑳᑌᒃ ᐎᓚ ᐁ ᑎᐯᓕᒋᑫᑦ ᑭᒋᑭᔑᑯᒃ ᓀᔥᑕ ᐊᔅᑭᒃ, ᓇᒪᐎᓚ ᑕᔑᑫᐤ ᐱᒋ ᐋᔭᒥᐁᐎᑲᒥᑾ ᑳ ᐅᔑᒋᑳᑌᑭ ᒥᒋᒋᔭ ᐅᒋ;
ᓇᒪᐎᓚ ᓀᔥᑕ ᐅᒋᒋᑾᓇᐱᔅᑕᐙᑲᓂᐎᐤ ᐃᓕᓕᐗ ᐅᒋᒋᐙᒃ ᐅᒋ, ᒫᓇ ᑖᐱᔅᑯᒡ ᑫᒀᓂᐤ ᐁ ᓇᑕᐌᓕᑕᒃ, ᐁ ᐋᐸᒋᑳᑌᒃ ᐎᓚ ᐁ ᒥᓛᑦ ᒥᓯᐌ ᐱᒫᑎᓯᐎᓂᓕᐤ, ᓀᔥᑕ ᓓᓓᐎᓂᓕᐤ ᓀᔥᑕ ᒥᓯᐌ ᑫᒀᓕᐤ;
ᓀᔥᑕ ᐁ ᑮ ᐅᔑᐋᑦ ᐯᔭᒃ ᒥᑯᓕᐤ ᐅᒋ ᒥᓯᐌ ᐁ ᑕᑐᔅᑲᓀᓯᓕᒋ ᐃᓕᓕᐗ, ᑭᒋ ᑕᔑᑫᓕᒋ ᒥᓯᐌ ᐁ ᐃᔅᐱᔕᓕᒃ ᐊᔅᑭᓕᐤ; ᐁ ᑮ ᐙᓓᓕᑕᒸᑦ ᒫᑲ ᓂᔭᑲᓇ ᐃᔥᐱᔥ ᐃᑭᑖᓕᒋ, ᓀᔥᑕ ᐃᑕ ᑫ ᐃᔅᑯ ᑕᔑᑫᓕᒋ;
ᑭᒋ ᓈᓈᑐᓇᐙᒋᒃ ᐅᑎᐯᓕᒋᑫᐗ, ᒫᔅᑯᒡ ᒥᔅᑲᐤ ᑭᒋ ᑮ ᓇᑕᐌᓕᒫᒋᒃ, ᓀᔥᑕ ᒥᔅᑲᐙᒋᒃ, ᐊᑕ ᐁᑳ ᐁ ᓛᐙᐳᒥᑕᒃ ᒥᓯᐌ ᐁ ᐃᑕᔑᔭᒃ;
ᐌᓴ ᐎᓚ ᐅᒋ ᑭ ᐱᒫᑎᓯᓈᓇᐤ, ᓀᔥᑕ ᑭᑦ ᐋᔮᒋᓈᓇᐤ, ᓀᔥᑕ ᑭᑦ ᐃᑕᓈᓇᐤ; ᑖᐱᔅᑯᒡ ᐊᑎᑦ ᓀᔥᑕ ᑎᐱᓚᐌ ᑭ ᑎᐸᒋᒧᐎᓕᓕᒥᐗᐗᒃ ᑳ ᑮ ᐃᑗᒋᒃ, ᐌᓴ ᑭᓚᓈᓇᐤ ᐊᓯᒋ ᐁᐗᒀᓂᐃ ᐅ ᓂᑖᐎᑭᐋᑲᓇ᙮
ᐁᐗᑯ ᐅᒋ ᒫᑲ ᐁ ᐋᐎᔭᒃ ᐅ ᓂᑕᐎᑭᐋᑲᓇ ᑭᒋᒪᓂᑐ, ᓇᒪᐎᓚ ᑭ ᑳ ᐃᑌᓕᑌᑖᓇᐤ ᐊᓇ ᑭᒋᒪᓂᑐ ᐁ ᐃᔑᓈᑯᓯᑦ ᑖᐱᔅᑯᒡ ᐅᓴᐎᔓᓕᐋᓈᐱᔉ ᓀᔥᑕᐱᑯ ᔔᓕᐋᓈᐱᔉ ᓀᔥᑕᐱᑯ ᐊᓯᓂ, ᑳ ᒪᒪᑖᐎ ᒫᒫᒋᔑᑲᑌᒃ ᓀᔥᑕ ᐁ ᐃᑌᓕᑕᒃ ᐃᓕᓕᐤ᙮
ᒣᒀᒡ ᒫᑲ ᐅᒪ ᑳ ᐃᔑ ᑲᑫᐸᑎᓯᓈᓂᐗᒃ ᑭᒋᒪᓂᑐ ᓇᒪᐎᓚ ᐅᒋ ᐱᓯᔅᑫᓕᑕᒻ; ᐊᓄᒡ ᒫᑲ ᐅᓚᔓᐙᑌᐤ ᒥᓯᐌ ᐃᓕᓕᐗ ᒥᓯᐌ ᐃᑕ ᑭᒋ ᑴᔅᑳᑎᓯᓕᒋ;
ᐌᓴ ᑮ ᐅᓓᓕᑕᒻ ᐊᓂᐁᓕᐤ ᐁ ᑭᔑᑳᓕᒃ, ᐃᔅᐱ ᑫ ᑎᐹᔅᑯᓇᒃ ᐊᔅᑭᓕᐤ ᒀᔭᔅᑭᑖᑎᓯᐎᓂᒃ, ᐊᓇ ᐃᓕᓕᐤ ᐅᒋ ᑳ ᑮ ᐗᐌᓛᐸᒫᑦ; ᐁᐗᑯ ᑳ ᑮ ᐅᒋ ᒥᓛᑦ ᑫᒋᓈᐅᐎᓂᓕᐤ ᒥᓯᐌ ᐃᓕᓕᐗ, ᐁ ᑮ ᐗᓂᔥᑳᓈᑦ ᒥᓇ ᐅᓂᐱᐗ ᐅᒋ᙮
ᐃᔅᐱ ᒫᑲ ᐱᐁᑕᑭᒃ ᒥᓇ ᑭᒋ ᐗᓂᔥᑲᓕᒋ ᐊᓂᐃ ᑳ ᓂᐱᓕᒋ, ᐊᑎᑦ ᑮ ᐹᐱᓄᑕᑫᐗᒃ: ᑯᑕᑭᔭᒃ ᒫᑲ ᑮ ᐃᑗᐗᒃ, ᒥᓇ ᑭ ᑳ ᐯᑖᑎᓈᓐ ᐅᒪ ᑫᒀᓐ ᐅᒋ᙮
ᐁᑯ ᒫᑲ ᐹᓪ ᑳ ᑭᑐᑌᑦ ᐊᓐᑕ ᑳ ᐃᑖᓕᒋ ᐅᒋ᙮
ᐁᓕᐌᒃ ᒫᑲ ᐊᑎᑦ ᐃᓕᓕᐗ ᑮ ᐎᒉᐎᑯ, ᓀᔥᑕ ᑮ ᑖᐺᑕᒥᓕᐗ; ᐅᑯ ᐋᑎᑦ ᐁᐗᒀᓂᑭ ᑕᐃᐅᓂᓯᐊᔅ ᑳ ᐁᕆᐅᐯᑲᐃᑎᐎᑦ, ᓀᔥᑕ ᐃᔅᑴᐤ ᑖᒪᕆᔅ ᑳ ᐃᔑᓂᑳᓱᑦ, ᓀᔥᑕ ᑯᑕᑭᔭᒃ ᐊᓯᒋ᙮
ᐊᓐᑕ ᑯᕆᓐᑎᒃ
ᐹᑎᒪ ᐅᐅ ᑫᒀᓇ, ᐹᓪ ᑮ ᑭᑐᑌᐤ ᐊᑎᓐᓯᒃ ᐅᒋ, ᓀᔥᑕ ᑮ ᐯᒋ ᑕᑯᔑᓐ ᐊᓐᑕ ᑯᕆᓐᑎᒃ;
ᑮ ᒥᔅᑲᐌᐤ ᒫᑲ ᐯᔭᒃ ᒎᐗ ᐋᑶᓚ ᐁ ᐃᔑᓂᑳᓱᓕᒋ, ᑳ ᑮ ᓂᑕᐎᑭᓕᒋ ᐳᓐᑕᓯᒃ, ᐊᓄᒋᑫ ᐃᑖᓕᐃᒃ ᑳ ᑮ ᐅᒌᓕᒋ, ᐊᓯᒋ ᐎᐎᓕᐗ ᑉᕆᓯᓚ (ᐌᓴ ᒃᓚᑎᐊᔅ ᑮ ᐅᓚᔓᐗᑌᐤ ᒥᓯᐌ ᒎᐗ ᑭᒋ ᑭᑐᑌᓕᒋ ᕈᒥᒃ ᐅᒋ;) ᐅᐅ ᒫᑲ ᑮ ᐯᒋ ᓈᑌᐤ᙮
ᐎᓚ ᒫᑲ ᓀᔥᑕ ᐁᒀᓂ ᐁ ᐃᑖᐸᑎᓯᑦ, ᑮ ᐎᒋᑕᔑᑫᒣᐤ, ᓀᔥᑕ ᑮ ᐊᑐᔅᑫᐤ; ᐌᓴ ᐅᑦ ᐃᑖᐸᑎᓯᐎᓂᐙᒃ ᐅᒋ ᑮ ᐅᒥᑭᐗᒥᑫᐗᒃ᙮
ᑮ ᐋᔭᒥᐤ ᒫᑲ ᐊᓐᑕ ᐋᔭᒥᐁᐎᑲᒥᑯᒃ ᑕᑣᐤ ᐁ ᐋᔭᒥᐁᑭᔑᑲᓕᒃ, ᓀᔥᑕ ᑮ ᔑᑭᒣᐤ ᒎᐗ ᓀᔥᑕ ᒃᕆᑲ᙮
ᐃᔅᐱ ᒫᑲ ᓵᐃᓚᔅ ᓀᔥᑕ ᑕᐃᒧᑎᐊᔅ ᑳ ᐯᒋ ᐅᑐᑌᒋᒃ ᒫᓯᑐᓂᐊᐃᒃ ᐅᒋ, ᐹᓪ ᑮ ᐋᑲᒣᓕᑕᒻ ᐅᑦ ᐊᒑᑯᒃ, ᓀᔥᑕ ᑮ ᑎᐸᒋᒧᔅᑕᐌᐤ ᐊᓂᐃ ᒎᐗ ᒋᓴᓴ ᐁ ᙭ᑎᐎᓕᒋ᙮
ᐃᔅᐱ ᒫᑲ ᑳ ᐋᓉᑖᑫᒋᒃ, ᓀᔥᑕ ᐁ ᐸᐸᔅᑖᒧᒋᒃ, ᑮ ᐸᐸᐎᐸᓕᑕᐤ ᐅ ᐎᓚᒋᑲᓐ, ᑮ ᐃᑌᐤ ᒫᑲ, ᑭᒥᑯᐙᐤ ᑲᑕ ᐊᔅᑌᐤ ᑎᐯᓚᐌ ᑭᔅᑎᒀᓂᐙᒃ: ᓂᓚ ᓂ ᐸᔦᑭᓯᓐ: ᐊᓄᒡ ᐅᒋ ᓂ ᑳ ᓈᑖᐗᒃ ᐊᓂᑭ ᒉᓐᑖᐃᓚᒃ᙮
ᐊᓐᑕ ᒫᑲ ᑮ ᐅᒋ ᑭᑐᑌᐤ, ᑮ ᐱᑐᑫᐤ ᒫᑲ ᐯᔭᒃ ᐃᓕᓕᐗ ᐎᑭᓕᒃ ᒐᔅᑕᔅ ᑳ ᐃᔑᓂᑳᓱᓕᒋ, ᐊᐌᓇ ᑳ ᐅᒋᒋᑾᓇᐱᔅᑕᐙᑦ ᑭᒋᒪᓂᑐᐗ, ᐊᓇ ᐎᑭ ᑭᔑᐙᒃ ᐋᔭᒥᐁᐎᑲᒥᑯᒃ ᑳ ᐃᑕᑾᓂᓕᒃ᙮
ᒃᕆᔅᐸᔅ ᒫᑲ, ᑳ ᒫᐗᒋ ᓂᑳᓂᑎᐯᓕᑕᒃ ᐋᔭᒥᐁᐎᑲᒥᑯᓕᐤ, ᑮ ᑖᐺᔦᓕᒣᐤ ᐅᑎᐯᓕᒋᑫᐗ ᐊᓯᒋ ᒥᓯᐌ ᑳ ᐃᑕᔑᑦ ᐎᑭᓕᒃ; ᓀᔥᑕ ᒥᒉᑦ ᐊᓂᑭ ᑯᕆᓐᑎᐎᓕᓕᐗᒃ ᐁ ᐯᑕᑭᒃ, ᑮ ᑖᐺᑕᒶᒃ, ᓀᔥᑕ ᑮ ᓯᑲᐊᑕᐙᑲᓂᐎᐗᒃ᙮
ᐁᑯ ᒫᑲ ᐅᑎᐯᓕᒋᑫᐤ ᑳ ᐊᔭᒥᐋᑦ ᐹᓚ ᓂᐹᑎᐱᔉ ᐸᐙᒧᐎᓂᒃ, ᐁᑳᐎᓚ ᑯᔅᑖᒋ ᒫᑲ ᐋᔭᒥ, ᓀᔥᑕ ᐁᑳᐎᓚ ᑭᐱᑐᐌ:
ᐌᓴ ᑭ ᐎᒉᐎᑎᓐ, ᓇᒪᐎᓚ ᒫᑲ ᐊᐌᓇ ᐃᓕᓕᐤ ᐙᔦᔥ ᑭ ᑳ ᑐᑕᒃ ᑭᒋ ᐋᑯᐃᔉ: ᐌᓴ ᓂᑦ ᐋᔭᐙᐗᒃ ᒥᒉᑦ ᐃᓕᓕᐗᒃ ᐅᒪ ᐃᑖᐎᓂᒃ᙮
ᐃᔅᐱ ᒫᑲ ᑳᓕᐅ ᑳ ᑎᐯᓕᑕᒃ ᐊᑳᐃᐊᐃᓕᐤ, ᐊᓂᑭ ᒎᐗᒃ ᑮ ᒫᒪᐎ ᐸᓯᑯᔅᑕᐌᐗᒃ ᐹᓚ, ᑮ ᐯᔑᐌᐗᒃ ᒫᑲ ᐊᓐᑕ ᑎᐸᔅᑯᓂᑫᐎ ᐊᐱᐎᓂᒃ,
ᐁ ᐃᑗᒋᒃ, ᐊᐗ ᐃᓕᓕᐤ ᔑᑭᒣᐤ ᐃᓕᓕᐗ ᑭᒋ ᐋᔭᒥᐁᔅᑕᐙᓕᒋ ᑭᒋᒪᓂᑐᐗ ᐱᑐᔥ ᑳ ᐃᑕᔅᑌᒃ ᐅᓚᔓᐌᐎᓂᒃ᙮
ᐃᔅᐱ ᒫᑲ ᐹᓪ ᐙ ᐊᑎ ᐹᔅᑭᑐᓀᓕᑦ, ᑳᓕᐅ ᑮ ᐃᑌᐤ ᐊᓂᐃ ᒎᐗ, ᑮᔥᐱᓐ ᐙᔦᔥ ᑮ ᒪᒋ ᑐᒋᑳᑌᑯᐸᓀ, ᓀᔥᑕᐱᑯ ᑮ ᒪᒋ ᐋᔨᑎᓈᓂᐙᓄᑯᐸᓀ, ᐅ ᑭᓚᐗᐤ ᑳ ᒎᐎᔦᒃ, ᒀᔭᔉ ᑲᑕ ᐃᑌᓕᑖ ᑲᓄᐸᓐ ᑭᒋ ᐱᔑᒋᐃᑕᑾᒃ:
ᒫᑲ ᑮᔥᐱᓐ ᐱᑯ ᑲᑴᒋᑫᒧᓇᓂᐗᒃ ᐋᔭᒥᐎᓇ ᐅᒋ ᓀᔥᑕ ᐃᔑᓂᑳᓱᐎᓇ, ᓀᔥᑕ ᑭᑦ ᐅᓚᔓᐌᐎᓂᐗᐤ ᐅᒋ, ᑭᓚᐗᐤ ᑲᓇᐙᐸᑕᒧᒃ ᐊᓂᒪ; ᐌᓴ ᓇᒪᐎᓚ ᓂᓚ ᓂ ᑳ ᑎᐹᔅᑯᓀᐤ ᐊᓂᐃ ᑐᐎ ᑫᒀᓇ᙮
ᑮ ᑭᒋᑎᔕᐌᐤ ᒫᑲ ᑎᐸᔅᑯᓂᑫᐎ ᐊᐱᐎᓂᒃ ᐅᒋ᙮
ᐁᑯ ᒫᑲ ᒥᓯᐌ ᐊᓂᑭ ᒃᕆᑲᒃ ᑳ ᐅᑎᓈᒋᒃ ᓴᔅᑎᓂᓴ, ᐊᓂᐃ ᑳ ᒫᐗᒡ ᓂᑲᓂᑎᐯᓕᑕᒥᓕᒋ ᐋᔭᒥᐁᐎᑲᒥᑯᓕᐤ, ᓀᔥᑕ ᑮ ᐸᐸᑲᒪᐌᐗᒃ ᐅᑎᔥᑲᐤ ᑎᐸᔅᑯᓂᑫᐎ ᐊᐱᐎᓂᒃ᙮ ᑳᓕᐅ ᒫᑲ ᓇᒪᐎᓚ ᐗᐗᒡ ᐅᒋ ᐱᓯᔅᑫᓕᑕᒻ ᐅᐅ ᑫᒀᓇ᙮ᑄᓪ ᑮᐌᐤ ᐋᓐᑎᐗᑭᒃ
ᐹᓪ ᒫᑲ ᐹᑎᒪ ᐅᒪ ᑫᔮᐸᒡ ᑭᓉᔥ ᓇᐗᒡ ᐊᓐᑕ ᑮ ᑕᔑᑫᐤ, ᐁᑯ ᒫᑲ ᑳ ᓇᑲᑖᑦ ᐊᓂᐃ ᑳ ᐎᒋᔕᓂᑐᓕᒋ, ᓀᔥᑕ ᑮ ᐃᑖᔑᐤ ᐊᓐᑕ ᓰᕆᐊᐃᒃ, ᑮ ᐎᒉᐎᑯ ᒫᑲ ᐊᓂᐃ ᑉᕆᓯᓚ ᓀᔥᑕ ᐋᑶᓚ; ᐁ ᑮ ᑳᔥᑭᐹᑕᒃ ᐅᔅᑎᒀᓐ ᐊᓐᑕ ᓯᓐᒃᕆᐊᐃᒃ: ᐌᓴ ᑮ ᑭᔅᑭᒧ᙮
ᑮ ᐯᒋ ᐃᑐᑌᐤ ᒫᑲ ᐃᐱᓴᓯᒃ, ᓀᔥᑕ ᐁᑯᑕ ᑮ ᓇᑲᑌᐤ: ᒫᑲ ᐎᓚ ᐱᑯ ᑮ ᐱᑐᑫᐤ ᐋᔭᒥᐁᐎᑲᒥᑯᒃ, ᓀᔥᑕ ᑮ ᐎᒋᐊᔮᒥᒣᐤ ᐊᓂᐃ ᒎᐗ᙮
ᐃᔅᐱ ᒫᑲ ᑳ ᓇᑕᐌᓕᒫᒋᒃ ᓇᐗᒡ ᑭᓉᔥ ᑭᒋ ᐎᑭᑕᔑᑫᒥᑯᒋᒃ, ᓇᒪᐎᓚ ᐅᒋ ᓇᔅᑯᒣᓂ;
ᒫᑲ ᑮ ᐗᒋᔦᒣᐤ, ᐁ ᐃᑗᑦ, ᔮᓕᑌᓪ ᓂ ᑳ ᑲᓇᐌᓕᑌᓐ ᐅᒪ ᒪᑯᔐᐎᓐ ᑫ ᐅᑎᒋᐸᓕᒃ ᐊᓐᑕ ᒋᕉᓴᓚᒣᒃ: ᒫᑲ ᒥᓇ ᑭ ᑳ ᐯᒋ ᓈᑎᑎᓇᐗᐤ, ᑮᔥᐱᓐ ᑭᒋᒪᓂᑐ ᐃᑌᓕᑕᑫ᙮ ᑮ ᑭᑕᔑᐤ ᒫᑲ ᐃᐱᓴᓯᒃ ᐅᒋ᙮
ᐃᔅᐱ ᒫᑲ ᑳ ᑮ ᑲᐹᑦ ᐊᓐᑕ ᓯᓴᕆᐊᐃᒃ, ᓀᔥᑕ ᑳ ᑯᔅᐱᑦ, ᓀᔥᑕ ᑳ ᐊᑕᒥᔅᑲᐙᑦ ᒫᒪᐎᐋᔭᒥᐋᐗ, ᑮ ᐃᑐᑌᐤ ᐊᓐᑕ ᐊᓐᑎᐊᑭᒃ᙮
ᐃᔅᐱ ᒫᑲ ᑭᓉᔥ ᓇᐗᒡ ᐊᓐᑕ ᑳ ᑮ ᐃᑕᑦ, ᑮ ᑭᑐᑌᐤ, ᑮ ᐸᐹᐃᑐᑌᐤ ᒫᑲ ᒥᓯᐌ ᑳᓓᔑᐊ ᓀᔥᑕ ᑉᕆᒋᐊ ᐊᔅᑭᓕᐤ ᐯᔮᑕᒃ, ᐁ ᒪᔅᑲᐎᓯᐋᑦ ᒥᓯᐌ ᑭᔅᑭᓄᐊᒪᐙᑲᓇ᙮ᐊᐳᓚᔅ ᐊᓐᑕ ᐃᐱᓴᓯᒃ ᓀᔥᑕ ᑯᕆᓐᑎᒃ
ᐯᔭᒃ ᒫᑲ ᒎ, ᐊᐳᓚᔅ ᑳ ᐃᔑᓂᑳᓱᑦ, ᐁ ᑮ ᓂᑖᐎᑭᑦ ᐋᓕᒃᓴᓐᑦᕆᔭᐃᒃ, ᑳ ᓂᑕ ᐊᔭᒥᑦ ᐃᓕᓕᐤ, ᓀᔥᑕ ᐁ ᑲᑫᑕᐌᓕᑕᒃ ᑭᒋᒪᓯᓇᐃᑫᐎᓂᒃ, ᑮ ᐯᒋ ᑕᑯᔑᓐ ᐊᓐᑕ ᐃᐱᓴᓯᒃ᙮
ᐊᐗ ᐃᓕᓕᐤ ᑮ ᑭᔅᑭᓄᐊᒪᐙᑲᓂᐎᐤ ᐅᑦ ᐃᔑᑣᐎᓂᓕᒃ ᐅᑎᐯᓕᒋᑫᐗ; ᐁ ᑮ ᒫᔥᑲᐌᓕᑕᒃ ᒫᑲ ᐅᑦ ᐊᒑᑯᒃ, ᑮ ᐊᔭᒥᐤ ᓀᔥᑕ ᐯᔮᑕᒃ ᑮ ᑭᔅᑭᓄᐊᒫᑫᐌᐤ ᐅᑎᐯᓕᒋᑫᐗ ᐅᑦ ᐊᔨᑎᐎᓂᓕᐗ, ᐁ ᑭᔅᑫᓕᑕᒃ ᐱᑯ ᒑᓐ ᐅ ᓯᑲᐊᑖᑫᐎᓐ᙮
ᑮ ᒫᒋ ᓱᑭᑌᐁᐎ ᐋᔭᒥᐤ ᒫᑲ ᐋᔭᒥᐁᐎᑲᒥᑯᒃ: ᐊᓇ ᐃᔅᐱ ᐊᓂᐃ ᐊᑶᓚ ᓀᔥᑕ ᑉᕆᓯᓚ ᑳ ᑮ ᐯᑖᑯᑦ, ᑮ ᐅᑎᓂᑯ, ᓀᔥᑕ ᐊᐙᓯᑌ ᐯᔭᑕᒃ ᑮ ᑭᔅᑭᓄᐊᒫᑯ ᑭᒋᒪᓂᑐ ᐅᑦ ᐃᔑᑣᐎᓂᓕᐤ᙮
ᐃᔅᐱ ᒫᑲ ᑳ ᐃᑌᓕᑕᒃ ᑭᒋ ᐃᑐᑌᑦ ᐊᓐᑕ ᐊᑳᐃᐊᐃᒃ, ᐊᓂᑭ ᑳ ᐎᒋᔖᓂᑐᒋᒃ ᑮ ᒪᓯᓇᐃᑫᐗᒃ ᐁ ᔑᑭᒫᒋᒃ ᐊᓂᐃ ᑭᔅᑭᓄᐊᒪᐗᑲᓇ ᑭᒋ ᐅᑎᓈᓕᒋ: ᐊᓇ ᐃᔅᐱ ᑳ ᑕᑯᔑᒃ ᒥᔅᑕᐃ ᑮ ᐎᒋᐁᐤ ᐊᓂᐃ ᑳ ᑮ ᑕᐺᑕᒥᓕᒋ ᔕᐌᓕᒋᑫᐎᓂᓕᐤ ᐅᒋ:
ᐌᓴ ᒥᑐᓂ ᑮ ᔕᑯᒋᒣᐤ ᐊᓂᐃ ᒎᐗ, ᓀᔥᑕ ᒧᔑᔐ, ᐁ ᐗᐸᑎᓕᐌᑦ ᑭᒋᒪᓯᓇᐃᑫᐎᓂᒃ ᐅᒋ ᒋᓴᓴ ᐁ ᙭ᑎᐎᓕᒋ᙮
ᐹᓪ ᐊᓐᑕ ᐃᐱᓴᓯᒃ
ᑮ ᐃᑭᓐ ᒫᑲ, ᒣᒀᒡ ᐊᐳᓚᔅ ᑳ ᐃᑖᑦ ᑯᕆᓐᑎᒃ, ᐹᓪ ᐋᔕᔾ ᐁ ᑮ ᔕᐳᔥᑲᒃ ᓐᑎᒥᒃ ᐃᑌᑫ ᐊᓂᐁᓕᐤ ᐊᔅᑭᓕᐤ, ᑮ ᐯᒋ ᐃᑐᑌᐤ ᐃᐱᓴᓯᒃ: ᐁ ᒥᔅᑲᐙᑦ ᒫᑲ ᐊᑎᑦ ᑭᔅᑭᓄᐊᒪᐗᑲᓇ,
ᑮ ᐃᑌᐤ, ᑭ ᑮ ᒥᓕᑲᐎᓇᐗᐤ ᓈ ᑳ ᐸᓓᑭᓯᑦ ᐊᒑᒃ ᐃᔅᑯᓇᒃ ᑳ ᑮ ᑖᐺᑕᒣᒃ?ᑮ ᐃᑌᐗᒃ ᒫᑲ, ᓇᒪᐎᓚ ᐙᐗᒡ ᓂ ᑮ ᐅᒋ ᐯᑌᓈᓐ ᑭᔥᐱᓐ ᐁᑖᑴ ᑳ ᐸᓓᑭᓯᑦ ᐊᒑᒃ᙮
ᑮ ᐃᑌᐤ ᒫᑲ, ᑖᓂ ᑳ ᐃᔑ ᓯᑲᐋᑖᑲᐎᔦᒃ?ᑮ ᐃᑗᐗᒃ ᒫᑲ ᒑᓐ ᐅ ᓯᑲᐋᑖᑫᐃᓂᒃ᙮
ᐁᑯ ᒫᑲ ᑳ ᐃᑗᑦ ᐹᓪ, ᒑᓐ ᑖᐺ ᑮ ᓯᑲᐊᑖᑫᐤ ᐊᓂᒪ ᑴᔅᑳᑎᓯᐎᓂ ᓯᑲᐊᑕᑫᐎᓐ ᐅᒋ, ᐁ ᐃᑕᑦ ᐊᓂᐃ ᐃᓕᓕᐗ, ᑭᒋ ᑖᐺᔦᓕᒫᓕᒋ ᐊᓂᐃ ᑫ ᐯᒋ ᓄᔅᐱᓈᑎᑯᑦ, ᐁᐗᒀᓇ ᙭ ᒋᓴᔅ᙮
ᐃᔅᐱ ᒫᑲ ᐅᒣᓕᐤ ᑳ ᐯᑕᑭᒃ, ᑮ ᓯᑲᐊᑕᐙᑲᓂᐎᐗᒃ ᐅᑦ ᐃᔑᓂᑳᓱᐎᓂᓕᒃ ᐅᑎᐯᓕᒋᑫᐗ ᒋᓴᔅ᙮
ᐃᔅᐱ ᒫᑲ ᐹᓪ ᑳ ᓵᓵᒥᓈᑦ, ᐸᓓᑭ ᐊᒑᑾ ᑮ ᐅᑎᑎᑯᐗᒃ; ᑮ ᐊᔭᒥᐗᒃ ᒫᑲ ᓇᓈᑲᐤ ᐃᔑᑭᔗᐎᓇ ᐅᒋ, ᓀᔥᑕ ᑮ ᑭᔅᑭᐗᐃᑫᐗᒃ᙮
ᒥᓯᐌ ᒫᑲ ᐅᑯ ᐃᓕᓕᐗᒃ ᓈᓐᑕᐤ ᓂᔓᔕᑉ ᑮ ᐃᑕᔑᐗᒃ᙮
ᑮ ᐱᑐᑫᐤ ᒫᑲ ᐋᔭᒥᐁᐎᑲᒥᑯᒃ, ᓀᔥᑕ ᑮ ᓱᑫᓕᒧᐎᐊᔭᒥᐤ ᓂᔅᑐ ᐱᓯᒶ ᐃᔥᐱᔥ, ᐁ ᐗᐎᑕᒪᑫᑦ, ᓀᔥᑕ ᐁ ᔑᑭᒥᐌᑦ ᐊᓂᐃ ᑫᒀᓇ ᐅᒋ ᑳ ᐃᑕᑾᓂᓕᑭ ᑭᒋᒪᓂᑐ ᐅᑦ ᐅᑭᒫᐎᐎᓂᒃ᙮
ᒫᑲ ᐃᔅᐱ ᐊᑎᑦ ᑳ ᒫᔥᑳᐎᑌᐁᒋᒃ ᓀᔥᑕ ᐁᑳ ᑳ ᑖᐺᑕᑭᒃ, ᒫᑲ ᑳ ᒪᒋ ᐊᓕᒧᑕᑭᒃ ᐅᒣᓕᐤ ᐃᔑᑣᐎᓂᓕᐤ ᐅᑎᔥᑲᐤ ᑳ ᒥᒉᑎᓕᒋ ᐃᓕᓕᐗ, ᑮ ᓇᑲᑌᐤ, ᓀᔥᑕ ᑮ ᐸᑳᓂᐁᐤ ᐊᓂᐃ ᑭᔅᑭᓄᐊᒪᐗᑲᓇ, ᐁ ᑭᔅᑭᓄᐊᒫᑫᑦ ᑕᑡᐤ ᐁ ᑭᔑᑳᓕᒃ ᐅ ᑭᔅᑭᓄᐊᒫᑫᐎᑳᒥᑯᓕᒃ ᑕᐃᕋᓇᓴ᙮
ᐅᒪ ᒫᑲ ᑮ ᑐᒋᑲᑌᐤ ᓂᔓ ᐱᐳᓋ ᐃᔥᐱᔥ; ᐁᐗᑯ ᐅᒋ ᒥᓯᐌ ᑳ ᑖᔑᑫᒋᒃ ᐁᔕᐃᒃ ᑮ ᐯᑕᒬᐗᒃ ᐅᑦ ᐋᔭᒥᐎᓂᓕᐤ ᐅᑎᐯᓕᒋᑫᐗ ᒋᓴᔅ, ᑖᐱᔅᑯᒡ ᒎᐗᒃ ᓀᔥᑕ ᒃᕆᑲᒃ᙮ᐅᑯᓯᓴ ᓯᐸ
ᑭᒋᒪᓂᑐ ᒫᑲ ᑮ ᑐᑕᒻ ᑭᒋ ᒫᒪᔅᑲᒋᐃᓯᒋᑫᐎᓇ ᐅᒋᒋᓕᒃ ᐅᒋ ᐹᓚ:
ᐁᑯ ᐊᑎᑦ ᐊᓂᑭ ᑳ ᒪᒋ ᐃᓕᓕᐎᒋᒃ ᒎᐗᒃ, ᑳ ᒥᑌᐎᒋᒃ, ᑮ ᐅᑎᓇᒫᓱᐗᒃ ᑭᒋ ᑌᑄᑖᒋᒃ ᐊᓂᐃ ᑳ ᐊᔭᐙᓕᒋ ᒪᒋ ᐊᒑᑾ ᐅᑦ ᐃᔑᓂᑳᓱᐎᓐ ᐅᑎᐯᓕᒋᑫᐤ ᒋᓴᔅ, ᐁ ᐃᑗᒋᒃ, ᑭᑦ ᐃᑕᔓᐙᑎᑎᓈᓐ ᐎᓚ ᐅᒋ ᒋᓴᔅ, ᐊᓂᐃ ᐹᓪ ᑳ ᐋᓕᒧᒫᑦ᙮
ᓂᔂᔅ ᒫᑲ ᑮ ᐃᑕᓯᓕᐗ ᐅᑯᓯᓴ ᐊᐌᓇ ᓯᐸ, ᑳ ᒍᐎᑦ, ᓀᔥᑕ ᒫᐗᒡ ᑳ ᑭᒋ ᓵᓵᑭᐎᓕᐌᐎᓕᓕᐎᑦ ᐊᓐᑕ, ᐊᓂᑭ ᐅᒣᓕᐤ ᑳ ᑐᑕᑭᒃ᙮
ᒪᒋ ᐊᒑᒃ ᒫᑲ ᑮ ᓇᔥᑴᐗᔑᐃᐌᐤ, ᓀᔥᑕ ᑮ ᐃᑌᐤ, ᒋᓴᔅ ᓂ ᑭᔅᑫᓕᒫᐤ, ᓀᔥᑕ ᐹᓪ ᓂ ᑭᔅᑫᓕᒫᐤ; ᒫᑲ ᐊᐌᓂᑭ ᑭᓚᐗᐤ?
ᐊᓇ ᐃᓕᓕᐤ ᒫᑲ ᒪᒋ ᐊᒑᑾ ᑳ ᑮ ᐱᒋᔅᑲᑯᑦ ᑮ ᒀᔅᑯᑐᑖᐌᐤ, ᑮ ᔖᑯᒋᐁᐤ ᒫᑲ, ᓀᔥᑕ ᑮ ᐸᔅᑭᓛᐌᐤ, ᐁᐗᑯ ᐌᒋ ᐅᔑᒧᓕᒋ ᐊᓂᒪ ᐙᔅᑳᔨᑲᓂᒃ ᐅᒋ ᐁ ᒧᔐᔥᑲᑌᓕᒋ ᓀᔥᑕ ᐁ ᒥᔡᑲᓂᑲᓱᓕᒋ᙮
ᐅᒣᓕᐤ ᒫᑲ ᑮ ᑭᔅᑫᓕᑕᒶᒃ ᒥᓯᐌ ᐊᓂᑭ ᒎᐗᒃ ᓀᔥᑕ ᒃᕆᑲᒃ ᐊᓯᒋ ᑳ ᑖᔑᑫᒋᒃ ᐃᐱᓴᓯᒃ; ᓭᑭᓯᐎᓂᓕᐤ ᒫᑲ ᑮ ᐅᑎᑎᑯᐗᒃ ᒥᓯᐌ ᐁ ᐃᑕᓯᒋᒃ, ᓀᔥᑕ ᐅᑦ ᐃᔑᓂᑲᓱᐎᓐ ᐅᑎᐯᓕᒋᑫᐤ ᒋᓴᔅ ᑮ ᑭᔅᑌᓕᑕᑯᑕᓂᐗᓂᓕᐤ᙮
ᒥᒉᑦ ᒫᑲ ᑳ ᑖᐺᑕᑭᒃ ᑮ ᐯᒋ ᐃᑐᑌᐗᒃ, ᑮ ᐎᑕᒶᒃ ᒫᑲ, ᓀᔥᑕ ᑮ ᓄᑯᑖᐗᒃ ᐅᑦ ᐋᔨᑎᐎᓂᐙᐗ
ᒥᒉᑦ ᒫᑲ ᐊᓂᑭ ᓀᔥᑕ ᑳ ᒫᒫᑕᐙᑎᓯᒋᒃ ᑮ ᒫᒪᐎ ᐯᑖᐗᒃ ᐅ ᒪᓯᓇᐃᑲᓂᐙᐗ, ᑮ ᐃᔅᑾᓴᒶᒃ ᒫᑲ ᐅᑎᔥᑲᐤ ᒥᓯᐌ ᐃᓕᓕᐗ: ᑮ ᐊᑭᑕᒶᒃ ᒫᑲ ᐃᔥᐱᔥ ᑳ ᐃᑕᑭᒋᑲᑌᑭ, ᓀᔥᑕ ᑮ ᒥᔅᑲᒶᒃ ᓂᔭᓚᓗᒥᑕᓇᐗᐤ ᑭᒋ ᒥᑖᑐᒥᑕᓇᐤ ᑕᑣᐱᔉ ᔓᓕᐋᓈᐱᔉ ᐃᔥᐱᔥ᙮
ᐁ ᑮ ᐃᔅᐱᒋ ᓲᑲ ᑭᓕᐱᑭᓂᓕᒃ ᑭᒋᒪᓂᑐ ᐅᑦ ᐋᔭᒥᐎᓐ, ᓀᔥᑕ ᔖᑯᒋᐃᐌᒪᑲᓂᓕᒃ᙮ᐊᓂᒪ ᒥᑯᔥᑳᑎᓯᐎᓐ ᐃᐱᓴᓯᒃ
ᐹᑎᒪ ᐅᐅ ᑫᒀᓇ ᑳ ᑮ ᑐᒋᑲᑌᑭ, ᐹᓪ ᑮ ᐃᑌᓕᑕᒻ ᐅᑦ ᐊᒑᑯᒃ, ᐃᔅᐱ ᑳ ᑮ ᔖᐳᔥᑲᒃ ᒫᓯᑐᓂᐊ ᓀᔥᑕ ᐊᑳᐃᐊ ᑭᒋ ᐃᑐᑌᑦ ᒋᕉᓴᓚᒥᒃ, ᐁ ᐃᑗᑦ, ᐹᑎᒪ ᐊᓐᑕ ᑮ ᐃᑐᑌᔮᓀ, ᓂ ᑳ ᐎ ᐙᐸᑌᓐ ᕈᒻ ᐊᓯᒋ᙮
ᐁᑯ ᒫᑲ ᐁᔑᑎᔕᐙᑦ ᒫᓯᑐᓂᐊᐃᒃ ᓂᔓ ᐊᓂᐃ ᑳ ᐊᑐᔅᑳᑯᑦ, ᑎᒧᑎ ᓀᔥᑕ ᐃᕌᔅᑕᔅ; ᒫᑲ ᐎᓚ ᑫᒋᐙᒃ ᐎᓕᐱᔉ ᑮ ᐃᑕᐤ ᐊᓐᑕ ᐁᔕᐃᒃ᙮
ᐁᑯᔅᐱ ᒫᑲ ᒣᒀᒡ ᓈᔅᐱᒡ ᑮ ᒫᒋ ᐋᔑᑌᒥᑐᓈᓂᐗᓐ ᐊᓂᒪ ᐃᔑᑣᐎᓐ ᐅᒋ᙮
ᐌᓴ ᐯᔭᒃ ᐃᓕᓕᐤ ᑏᒦᑦᕆᐊᔅ ᑳ ᐃᔑᓂᑳᓱᑦ, ᐁ ᔔᓕᐊᓂᐎᔅᑲᒑᓂᐎᑦ, ᑳ ᐅᔑᑕᒪᐙᑦ ᔔᓕᐋᓈᐱᔉ ᒪᓯᓂᑯᒋᑲᓇ ᐊᓂᐃ ᑕᐃᐊᓇ, ᓇᒪᐎᓚ ᐱᑯ ᐊᐱᔑᔥ ᐅᑎᓯᐎᓐ ᑮ ᐯᑕᒫᑯᐗᒃ ᐊᓂᑭ ᐃᓕᓕᐗᒃ ᐊᓂᒪ ᑳ ᐃᑖᐸᑎᓯᒋᒃ;
ᐊᓂᐃ ᑳ ᑮ ᒫᒪᐎ ᓇᑐᒫᑦ ᐊᓯᒋ ᐊᓂᐃ ᐊᑐᔅᑫᐎᓕᓕᐗ ᑖᐱᔅᑯᒡ ᑳ ᐃᔑ ᐃᑖᐸᑎᓯᓕᒋ, ᐁ ᑮ ᐃᑗᑦ ᒫᑲ, ᐅᑭᒫᑐᒃ, ᑮ ᑭᔅᑫᓕᑌᓈᐙᐤ ᐅᒪ ᐊᑐᔅᑫᐎᓐ ᐅᒋ ᑭᑦ ᐊᔮᓈᓇᐤ ᑭ ᒥᔕᑭᓯᐎᓂᓇᐗ᙮
ᓀᔥᑕ ᒫᑲ, ᑭ ᐙᐸᑌᓈᐗᐤ ᓀᔥᑕ ᑭ ᐯᑌᓈᐗᐤ, ᓇᒪᐎᓚ ᐱᑯ ᐃᐱᓴᓯᒃ, ᒫᑲ ᑫᑳᑦ ᒥᓯᐌ ᐁ ᐃᔅᐱᔖᒃ ᐁᔕᐃᒃ, ᐊᐗ ᐹᓪ ᑮ ᔖᑯᒋᒣᐤ ᓀᔥᑕ ᑮ ᑴᔅᑭᓀᐤ ᒥᒉᑦ ᐃᓕᓕᐗ, ᐁ ᐃᑗᑦ, ᓇᒪᔦᐤ ᒪᓂᑐᐗᒃ ᐊᓂᑭ ᑳ ᐅᔑᐊᑲᓂᐎᒋᒃ ᒥᒋᒋᔭ ᐅᒋ:
ᐁᐗᑺ ᐅᑭ ᓇᒪᐎᓚ ᐱᑯ ᐅᒪ ᑭᑦ ᐃᑕᐸᑎᓯᐎᓂᓇᐤ ᑯᔅᐸᓀᓕᑖᑾᓐ ᑭᒋ ᒪᒉᓕᑖᑯᑖᓂᐗᒃ; ᒫᑲ ᐊᓯᒋ ᐅᑦ ᐋᔭᒥᐁᐎᑲᒥᒃ ᑳ ᑭᔅᑌᓕᑖᑯᓯᑦ ᒪᓂᑐᐎᔅᑴᐤ ᑕᐃᐊᓇ ᑭᒋ ᒪᒉᓕᒋᑲᑎᓕᒃ, ᓀᔥᑕ ᐅ ᑭᔅᑌᓕᑕᑯᓯᐎᓐ ᑭᒋ ᓂᔑᐗᓈᒋᑕᓂᐗᓂᓕᒃ, ᐊᓇ ᒥᓯᐌ ᐁᔕᐃᒃ ᓀᔥᑕ ᐊᔅᑮᒃ ᑳ ᐃᑖᓕᒋ ᑳ ᐊᔭᒥᐁᔅᑖᑯᑦ᙮
ᐃᔅᐱ ᒫᑲ ᐱᐁᑕᑭᒃ ᐅᐅ ᐃᑗᐎᓇ, ᑮ ᓵᑲᔅᑭᓀᔅᑳᑯᐗᒃ ᑭᓯᐙᓯᐎᓂᓕᐤ, ᑮ ᑌᐺᐗᒃ ᒫᑲ, ᐁ ᐃᑗᒋᒃ, ᑭᔅᑎᓯᐤ ᑕᐃᐊᓇ ᑳ ᑎᐯᓕᒫᑦ ᐃᐱᓯᐊᓇ᙮
ᒥᓯᐌ ᐃᑖᐎᓐ ᒫᑲ ᑮ ᓵᑲᔅᑭᓀᐤ ᑭᔑᐌᓕᑕᒧᐎᓐ ᐅᒋ: ᐁ ᑮ ᒫᑯᓈᒋᒃ ᒫᑲ ᑳᐃᐊᓴ ᓀᔥᑕ ᐊᕆᔅᑖᕐᑲᓴ, ᐃᓕᓕᐗ ᒫᓯᑐᓂᐊᐃᒃ ᐅᒋ, ᐹᓪ ᐅ ᐎᒉᐙᑲᓇ, ᐁ ᐸᐹᒧᑌᑦ, ᑮ ᒫᒪᐎ ᐱᑐᑫᐸᓂᐅᐙᒃ ᐊᓐᑕ ᒣᑕᐌᐎᑲᒥᑯᒃ᙮
ᐃᔅᐱ ᒫᑲ ᐹᓪ ᐙ ᐱᑐᑲᐙᔅᐸᓐ ᐊᓂᐃ ᐃᓕᓕᐗ, ᑭᔅᑭᓄᐊᒪᐗᑲᓇ ᓇᒪᐎᓚ ᐅᒋ ᐸᑭᑎᓂᑯ᙮
ᐊᑎᑦ ᒫᑲ ᑳ ᑭᔅᑌᓕᑕᑯᓯᒋᒃ ᐊᓐᑕ ᐁᔕᐃᒃ, ᑳ ᐅᑐᑌᒥᑦ, ᑮ ᐃᔑᑎᔕᐊᒫᐌᐗᒃ, ᐁ ᓇᑕᐌᓕᒫᒋᒃ ᐁᑳ ᑭᒋ ᐱᑐᑫᓕᒋ ᒣᑕᐌᐎᑲᒥᑯᒃ᙮
ᐁᐗᑯ ᐅᒋ ᐋᑎᑦ ᑮ ᑌᐺᐗᒃ ᐯᔭᒃ ᑫᒀᓐ, ᐊᑎᑦ ᒫᑲ ᑯᑕᒃ ᑫᒀᓐ; ᐌᓴ ᑳ ᒪᐗᒋᐃᑐᒋᒃ ᑮ ᐋᐙᓀᓕᑕᒶᒃ: ᐊᐙᓯᑌ ᒫᑲ ᐋᐱᑕᐤ ᓇᒪᐎᓚ ᑮ ᑭᔅᑫᓕᑕᒶᒃ ᑫᒀᓐ ᐌᒋ ᑮ ᒪᐗᒋᐃᑐᒋᒃ᙮
ᑮ ᐗᓚᐎᑖᐯᐗᒃ ᒫᑲ ᐊᓕᒃᓵᓐᑕᕋ ᒫᒪᐤ ᑳ ᐃᑖᓕᒋ ᐃᓕᓕᐗ ᐅᒋ, ᐊᓂᑭ ᒎᐗᒃ ᐁ ᓇᑭᓈᒋᒃ ᓃᑳᓐ ᐃᔑ᙮ ᐊᓕᒃᓵᓐᑕᕐ ᒫᑲ ᑮ ᐗᐗᔅᑖᐃᑫᐤ ᐅᒋᒋ ᐅᒋ, ᓀᔥᑕ ᑲᑕ ᑮ ᐊᔭᒥᐁᐸᓐ ᐃᓕᓕᐗ᙮
ᒫᑲ ᐃᔅᐱ ᑳ ᑭᔅᑫᓕᑕᑭᒃ ᐁ ᒎᐎᓕᒋ, ᒥᓯᐌ ᒫᒪᐤ ᑮ ᑌᐺᐗᒃ, ᓈᓐᑕᐤ ᓂᔓ ᑎᐹᔨᑳᓇ ᐱᓯᒧᑳᓂᒃ ᐃᔥᐱᔥ, ᐁ ᑌᐺᒋᒃ, ᑭᔅᑎᓯᐤ ᑖᐃᐊᓇ ᑳ ᑎᐯᓕᒫᑦ ᐃᐱᓯᐊᓇ!
ᐃᔅᐱ ᒫᑲ ᐊᓇ ᐃᑖᐎᓐ ᐅᑭᒫᔑᔥ ᑳ ᑮ ᑳᔭᒣᐎᐋᑦ ᐊᓂᐃ ᐃᓕᓕᐗ, ᑮ ᐃᑗᐤ, ᑭᓚᐗᐤ ᐃᐱᓴᔅ ᐃᓕᓕᑐᒃ, ᑫᑯ ᐃᓕᓕᐤ ᐊᓇ ᐁᑳ ᑳ ᑭᔅᑫᓕᑕᒃ ᐊᓂᒪ ᐅᑦ ᐃᑖᐎᓂᐗᐤ ᐊᓂᑭ ᐃᐱᓯᐊᓇᒃ ᐁ ᐋᔭᒥᐁᔅᑖᐙᒋᒃ ᑳ ᑭᔅᑎᓯᓕᒋ ᒪᓂᑐᐎᔅᑴᐗ ᑖᐃᐊᓇ, ᓀᔥᑕ ᐊᓂᐃ ᒪᓂᑐᑳᓇ ᒎᐱᑕᕐ ᑳ ᑮ ᐅᒋ ᐸᑭᔑᓂᓕᒋ?
ᐁ ᐗᐸᒋᑳᑌᒃ ᒫᑲ ᐅᐅ ᑫᒀᓇ ᐁᑳ ᐁ ᑮ ᒪᒋ ᐊᓕᒧᒋᑲᑌᑭ, ᑭ ᑳ ᑲᔭᒣᐃᓯᑖᐗᐤ, ᓀᔥᑕ ᐁᑳ ᑫᒀᓐ ᑭᒋ ᑭᔑᐎ ᑐᑕᒣᒃ᙮
ᐌᓴ ᐅᑕ ᑭ ᑮ ᐯᔑᐙᐙᐗᒃ ᐅᑯ ᐃᓕᓕᐗᒃ, ᐁᑳ ᑳ ᒪᔅᑲᑗᔅᑭᒋᒃ ᐋᔭᒥᐁᐎᑲᒥᑾ ᐅᒋ, ᐁᑳ ᓀᔥᑕ ᑳ ᐹᔅᑖᒫᒋ ᑭ ᒪᓂᑐᔅᑴᒥᐙᐗ,
ᐁᐗᑯ ᐅᒋ ᑮᔥᐱᓐ ᑎᒥᑦᕆᐊᔅ, ᓀᔥᑕ ᐃᑖᐸᑎᓯᐎᓕᓕᐗ ᑳ ᐎᒉᐎᑯᑦ, ᐗᔦᔥ ᐃᑌᓕᒫᒋᒃ ᐊᐌᓕᐗ, ᐅᓚᔓᐌᐎᓐ ᐋᐸᐊᔅᑌᐤ, ᐃᑖᐗᒃ ᒫᑲ ᐅᑖᔭᒥᔅᑕᒫᑫᐗᒃ: ᐁᑯᔑ ᑲᑕ ᒫᒥᔑᒥᑐᐗᒃ᙮
ᒫᑲ ᑮᔥᐱᓐ ᑲᑴᒋᑫᒧᔦᑴ ᑯᑕᑭᔭ ᑫᒀᓇ ᐅᒋ, ᑲᑕ ᐅᓓᓕᒋᑳᑌᐤ ᐊᓐᑕ ᒀᔭᔉ ᐁ ᒫᐗᒋᐃᑐᓈᓂᐗᒃ᙮
ᐌᓴ ᑮ ᑯᔅᐸᓀᓕᑕᑯᓯᓈᓇᐤ ᑭᒋ ᓇᑐᒥᑲᐎᔭᒃ ᑭᒋ ᑲᑴᒋᒥᑲᐎᔭᒃ ᐊᓄᒡ ᑳᔑᑳᒃ ᐁ ᐸᓭᑯᔅᑖᑐᓇᓂᐗᒃ ᐅᒋ, ᐁᑳ ᑫᒀᓐ ᐁ ᐃᑕᑾᒃ ᑫ ᑮ ᐗᐸᑎᓕᐌᔭᒃ ᐌᒋ ᐅᒪ ᐃᔑ ᒫᐗᒋᐃᑐᓈᓂᐗᒃ᙮
ᐃᔅᐱ ᒫᑲ ᐅᒣᓕᐤ ᑳ ᑮ ᐃᑗᑦ, ᑮ ᑭᒋᑎᔕᐌᐤ ᐊᓂᐃ ᑳ ᒫᐗᒋᐃᑐᓕᒋ᙮
ᐱᓕᔥ ᐊᓂᒪ ᐁ ᑭᔑᑳᒃ ᑳ ᑮ ᐅᑎᓈᑲᓂᐎᑦ ᐃᔥᐱᒥᒃ, ᐹᑎᒪ ᐎᓚ ᐸᓓᑭ ᐊᒑᑾ ᐅᒋ ᑳ ᑮ ᒥᓛᑦ ᐅᓚᔓᐌᐎᓚ ᐊᓂᐃ ᐊᐸᔅᑕᓚ ᑳ ᑮ ᐙᐌᓛᐸᒫᑦ;
ᐊᓂᐃ ᓀᔥᑕ ᑳ ᑮ ᓄᑯᓰᔅᑕᐙᑦ ᐁ ᐱᒫᑎᓰᑦ ᑳ ᐄᔥᑾ ᐎᓴᑫᓕᑕᒃ, ᒥᒉᑦ ᑫᒋᓈᔦᓕᑕᒧᐎᓇ ᐅᒋ, ᐁ ᑮ ᐙᐸᒥᑯᑦ ᓀᒥᑕᓇᐤ ᑭᔑᑳᐗ, ᓀᔥᑕ ᐁ ᐋᓕᒧᑕᒃ ᐊᓂᐃ ᑳ ᑎᐯᓕᑖᑾᓂᓕᑭ ᑭᒋᒪᓂᑐᐗ ᐅᑦ ᐅᑭᒪᐎᐎᓂᓕᒃ᙮
ᓀᔥᑕ ᒫᑲ ᐁ ᒪᐗᒋᐃᑐᓕᒋ ᐎᓚ ᐊᓯᒋ, ᑮ ᐃᑕᔓᐙᑌᐤ ᐁᑳ ᑭᒋ ᑭᑐᑌᓕᒋ ᒋᕉᓴᓚᒥᒃ ᐅᒋ, ᒫᑲ ᑭᒋ ᐯᑖᒋᒃ ᐅᑦ ᐊᔓᑕᒫᑫᐎᓐ ᐌᐅᑖᐎᒪᐎᑦ, ᐊᓂᒪ, ᑳ ᐃᑗᑦ, ᑳ ᑮ ᐯᑕᒣᒃ ᓂᓚ ᐅᒋ᙮
ᐌᓴ ᒑᓐ ᑖᐺ ᑮ ᓯᑲᐋᑖᑫᐤ ᓂᐱ ᐅᒋ; ᒫᑲ ᑭᓚᐗᐤ ᑭ ᑳ ᓯᑲᐊᑖᑲᐎᓇᐗᐤ ᐸᓓᑭ ᐊᒑᒃ ᐅᒋ ᐸᒧᔑ ᒥᒉᑐ ᑭᔑᑳᐗ ᐃᓕᑯᒃ᙮ᒋᓴᔅ ᐅᑎᓈᑲᓂᐎᐤ ᑭᒋ ᑭᔑᑯᒃ
ᐃᔅᐱ ᒫᑲ ᑳ ᒪᐗᒋᐃᑐᒋᒃ, ᑮ ᑲᑴᒋᒣᐒᒃ, ᐁ ᐃᑗᒋᒃ, ᑌᐯᓕᒋᑫᔭᓐ, ᐊᓄᒡ ᓈ ᒣᒀᒡ ᑭ ᑳ ᑭᐌᒥᓚᐤ ᐃᔅᕃᐃᓪ ᐅᑭᒪᐎᐎᓂᓕᐤ?
ᑮ ᐃᑗᐤ ᒫᑲ, ᓇᒪᐎᓚ ᑭᓚᐗᐤ ᑭ ᑳ ᑭᔅᑫᓕᑌᑕᐗᐤ ᐊᓂᐃ ᑭᔑᑳᐗ ᓀᔥᑕ ᐁ ᐃᔅᐱᑖᔭᐙᒃ ᐅᑖᐎᒫᐤ ᑳ ᑮ ᐊᔅᑖᑦ ᑎᐱᓚᐌ ᐅ ᑲᔥᑭᐅᐎᓂᒃ᙮
ᒫᑲ ᑭ ᑳ ᒥᓕᑲᐎᓇᐗᐤ ᓱᑳᑎᓯᐎᓐ ᐃᔅᐱ ᑮ ᐅᑎᑎᑯᔦᑴ ᑳ ᐹᓓᑭᓯᑦ ᐊᒑᒃ: ᓀᔥᑕ ᒫᑲ ᑭ ᑳ ᑎᐹᒋᒥᓇᐗᐤ ᒋᕉᓴᓚᒥᒃ, ᓀᔥᑕ ᒥᓯᐌ ᒎᑎᐊᐃᒃ, ᓀᔥᑕ ᓴᒣᕆᔭᐃᒃ, ᓀᔥᑕ ᐱᓕᔥ ᒫᐗᒡ ᐁ ᐃᔥᒀᔮᒃ ᐊᔅᑭᒃ᙮
ᐃᔅᐱ ᒫᑲ ᐅᐅ ᑫᒀᓇ ᑳ ᑮ ᐃᑗᑦ, ᒣᒀᒡ ᐁ ᑲᓇᐙᐱᓕᒋ, ᑮ ᐅᐱᓈᑲᓂᐎᐤ, ᓀᔥᑕ ᐗᔅᑯᒃ ᑮ ᐅᑎᓈᑲᓂᐎᐤ, ᑮ ᐹᔑᑯᓈᑯᓰᔅᑖᑯᐗᒃ ᒫᑲ᙮
ᒣᒀᒡ ᒫᑲ ᓱᑳ ᑳ ᐃᑖᐱᒋᒃ ᑭᒋᑭᔑᑯᒃ ᐃᔑ ᒣᒀᒡ ᐁ ᐅᐱᔅᑳᓕᒋ, ᒫᑎᑲ, ᓂᔓ ᓈᐯᐗ ᑮ ᐎᒋᑳᐸᐎᔅᑖᑯᐗᒃ ᐁ ᐙᐱᐅᓕᒋ;
ᑳ ᐃᑗᒋᒃ ᒫᑲ, ᑭᓚᐗᐤ ᐃᓕᓕᑐᒃ ᑲᓕᓖᒃ ᐅᒋ, ᑖᓀᑭ ᐌᒋ ᐃᔑᑳᐸᐎᔦᒃ ᐁ ᐃᑖᐱᔦᒃ ᑭᒋᑭᔑᑯᒃ? ᐊᐗ ᑫᔮᐸᒡ ᒋᓴᔅ, ᑳ ᐅᑎᓈᑲᓂᐎᑦ ᐃᔥᐱᒥᒃ ᐃᔑ ᑭᓚᐗᐤ ᐅᒋ, ᐁᑯ ᑖᐱᔅᑯᒡ ᑫ ᐃᔑ ᑕᑯᔑᒃ, ᑳ ᐃᔑ ᐙᐸᒣᒃ ᐁ ᐃᑐᑌᑦ ᑭᒋᑭᔑᑯᒃ᙮ᐯᔭᒃ ᐗᐌᓛᐸᒫᑲᓂᐎᐤ ᒋ ᒥᔥᑯᔥᑳᑯᑦ ᒎᑕᔅ
ᐁᑯ ᒫᑲ ᑳ ᑭᐌᒋᒃ ᒋᕉᓴᓚᒥᒃ ᐊᓂᒪ ᐗᒌᒃ ᐅᒋ ᐊᓕᐱᑦ ᑳ ᐃᔑᓂᑳᑌᒃ, ᑳ ᐃᔥᐱᒐᒃ ᒋᕉᓴᓚᒥᒃ ᐅᒋ ᐃᔥᐱᔥ ᐯᔭᑾᐤ ᐁ ᐋᔭᒥᐁᑭᔑᑳᒃ ᑳ ᐱᒥᐱᒋᓈᓂᐗᒃ᙮
ᐃᔅᐱ ᒫᑲ ᑳ ᐱᑐᑫᒋᒃ, ᑮ ᑯᔅᐹᑕᐎᐗᒃ ᐃᔥᐱᒥᒃ ᐱᔅᑭᒋᐙᔅᑳᔨᑲᓂᒃ, ᑳ ᐃᔑ ᑕᔑᑫᒋᒃ ᐱᑕᕐ, ᓀᔥᑕ ᒉᒻᔅ, ᓀᔥᑕ ᒑᓐ, ᓀᔥᑕ ᐋᓐᑦᕉ, ᐱᓕᑉ, ᓀᔥᑕ ᑕᒪᔅ, ᐹᕐᑕᓚᒻᔫ, ᓀᔥᑕ ᒫᑎᐤ, ᒉᒻᔅ, ᐋᓪᐱᔭᔅ ᐅᑯᓯᓴ, ᓀᔥᑕ ᓵᐃᒪᓐ ᓯᓗᑎᔅ, ᓀᔥᑕ ᒎᑕᔅ ᐎᒋᔖᓇ ᒉᒻᔅ᙮
ᒥᓯᐌ ᐅᑯ ᑮ ᒫᒪᐎᐃᑖᐗᒃ ᐁ ᐯᔭᑯ ᒥᑐᓀᓕᒋᑲᓂᒋᒃ ᐁ ᐋᔭᒥᐋᒋᒃ ᓀᔥᑕ ᐁ ᓇᑐᑕᒫᑫᒋᒃ, ᐊᓯᒋ ᐊᓂᑭ ᐃᔅᑴᐗᒃ, ᓀᔥᑕ ᒣᕆ ᐅᑳᐎᔭ ᒋᓴᔅ, ᓀᔥᑕ ᐎᒋᔖᓇ ᐊᓯᒋ᙮
ᒣᒀᒡ ᒫᑲ ᐊᓂᐃ ᑭᔑᑳᐗ ᐱᑕᕐ ᑮ ᓂᐸᐎᐤ ᑌᑖᐎᒡ ᑭᔅᑭᓄᐊᒪᐙᑲᓇ, ᑮ ᐃᑗᐤ ᒫᑲ (ᐁ ᐃᑕᑎᓂᓕᑭ ᐅᑦ ᐃᔑᓂᑳᓱᐎᓂᐗᐗ ᓈᓐᑕᐤ ᒥᑖᑐᒥᑕᓇᐤ ᓂᔑᑎᓇᐤ ᓀᔥᑕ):
ᐃᓕᓕᑐᒃ ᓀᔥᑕ ᓂᒋᔖᓂᑐᒃ, ᐅᒪ ᑭᒋᒪᓯᓇᐃᑫᐎᓐ ᔮᓕᑌᓪ ᑮ ᐃᑌᓕᑖᑾᓐ ᑭᒋ ᑎᐱᐸᓕᒃ, ᓇᔮᑲᓇ ᑳ ᐃᔑ ᐋᔭᒥᑦ ᑳ ᐹᓓᑭᓯᑦ ᐋᒑᒃ ᑌᐱᑦ ᐅᑐᓐ ᐅᒋ, ᐁ ᐃᑖᒋᒫᑦ ᒎᑕᓴ, ᐊᓇ ᑳ ᑮ ᑭᔅᑭᓄᑕᐋᑦ ᐊᓂᐃ ᑳ ᑮ ᐅᑎᓈᓕᒋ ᒋᓴᓴ᙮
ᐌᓴ ᑮ ᐃᑕᑭᒫᑲᓂᐎᐤ ᐊᓯᒋ ᑭᓚᓈᓇᐤ, ᓀᔥᑕ ᑮ ᒥᓛᑲᓂᐎᐤ ᐸᔅᑭ ᐅᒪ ᐋᔭᒥᐋᐎ ᐊᑑᔅᑫᐎᓐ᙮
ᐊᐗ ᐃᓕᓕᐤ ᒫᑲ ᑮ ᐊᑖᐌᐤ ᓂᑕᐎᑭᒋᑲᓂᓕᐤ ᐊᓂᒪ ᑳ ᑮ ᑎᐸᐊᒪᐙᑲᓂᐎᑦ ᐅᒋ ᐁ ᑮ ᒪᒋᑐᑕᒃ; ᓀᔥᑕ ᐁ ᐊᒋᒋ ᐸᑭᔑᒃ, ᐋᐱᑕᐤ ᑮ ᐸᔅᑯᒉᔑᓐ, ᓀᔥᑕ ᒥᓯᐌ ᐅᑕᑭᔑᔭ ᑮ ᐗᓚᐎᐸᓕᓕᐗ᙮
ᑮ ᑭᔅᑫᓕᑕᒶᒃ ᒫᑲ ᒥᓯᐌ ᑳ ᑕᔑᑫᒋᒃ ᒋᕈᓴᓚᒥᒃ; ᑳ ᐅᒋ ᐃᔑᓂᑳᑌᒃ ᐊᓂᒪ ᓂᑕᐎᑭᒋᑲᓐ ᑎᐱᓚᐌ ᐅᑦ ᐃᔑᑭᔗᐎᓂᐙᒃ, ᐊᓭᓪᑕᒪ, ᐁᐗᑯ ᐁ ᐃᑣᓂᐗᒃ, ᒥᑯ ᓂᑕᐎᑭᒋᑲᓐ᙮
ᐌᓴ ᐃᑕᓯᓇᐃᑳᑌᐤ ᓂᑲᒧᐎ ᒪᓯᓇᐃᑲᓂᒃ, ᐁᑯᔑ ᐅ ᑕᔑᑫᐎᓐ ᑲᑕ ᐱᔑᔑᒀᓕᐤ, ᓇᒪ ᓀᔥᑕ ᐊᐌᓇ ᐃᓕᓕᐤ ᐊᓐᑕ ᑲᑕ ᐎᑭᐤ; ᓀᔥᑕ ᐅᑦ ᐋᔭᒥᐋᐎ ᑎᐯᓕᒋᑫᐎᓐ ᐁᑯᔑ ᑯᑕᑭᔭ ᑲᑕ ᐅᑎᓇᒥᓕᐗ᙮
ᐁᐗᑯ ᐅᒋ ᐅᑯ ᐃᓕᓕᐗᒃ ᑳ ᐎᒉᐎᑕᑾᒃ ᒧᔕᒃ ᒣᒀᒡ ᐅᑎᐯᓕᒋᑫᐤ ᒋᓴᔅ ᑳ ᐎᒋᐱᑐᑫᒥᑕᒃ ᓀᔥᑕ ᑳ ᐎᒋᐗᓚᐎᒥᑕᒃ,
ᐁ ᒫᒋ ᐊᑭᑕᒪᒃ ᐅ ᓯᑲᐋᑖᑫᐎᓐ ᒑᓐ, ᐱᓕᔥ ᐊᓂᒪ ᐁ ᑭᔑᑳᒃ ᐃᔅᐱ ᐃᔥᐱᒥᒃ ᑳ ᐅᑎᓈᑲᓂᐎᑦ ᑭᓚᓈᓇᐤ ᐅᒋ, ᑫᒋᓈᔥ ᐯᔭᒃ ᑲᑕ ᐹᑳᓂᐋᑲᓂᐎᐤ ᑭᒋ ᑎᐹᑐᑕᒃ ᐊᓯᒋ ᑭᓚᓈᓇᐤ ᐁ ᑮ ᐗᓂᔥᑳᓕᒋ᙮
ᓂᔓ ᒫᑲ ᑮ ᐃᑕᑭᒣᐗᒃ, ᒍᓯᑉ, ᑳ ᐃᔑᓂᑳᓱᑦ ᐹᕐᓴᐸᔅ, ᑳ ᐊᔅᐱᓂᑳᓱᑦ ᒐᔅᑕᔅ, ᓀᔥᑕ ᒫᑦᑖᐃᐊᔅ᙮
ᑮ ᐋᔭᒥᐋᐗᒃ ᒫᑲ, ᐁ ᐃᑗᒋᒃ, ᑭᓚ ᑌᐯᓕᒋᑫᔭᓐ, ᑳ ᑭᔅᑫᓕᑕᒶᑦ ᒥᓯᐌ ᐃᓕᓕᐗᒃ ᐅᑌᐃᐙᐗ, ᐙᐸᑎᓕᐌ ᐊᐌᓇ ᐅᑯ ᑳ ᓂᔑᒋᒃ ᑳ ᐙᐌᓛᐸᒪᑦ,
ᑭᒋ ᐎᒋᐃᐌᑦ ᐅᒪ ᐋᔭᒥᐋᐎ ᐊᑑᔅᑫᐎᓂᒃ, ᓀᔥᑕ ᐊᐸᔅᑕᓕᐎᐎᓂᒃ, ᑳ ᐅᒋ ᐸᑭᔑᒃ ᒎᑕᔅ, ᒪᒋ ᐋᔨᑎᐎᓐ ᐅᒋ, ᑭᒋ ᐃᑐᑌᑦ ᑎᐱᓚᐌ ᐅ ᑕᔑᑫᐎᓂᒃ᙮
ᑮ ᒪᐃᑲᓈᑎᑯᑫᐗᒃ ᒫᑲ, ᓀᔥᑕ ᒫᑦᑖᐃᐊᔅ ᑮ ᐅᑎᓈᑲᓂᐎᐤ; ᑮ ᐊᔑᑕᑭᒫᑲᓂᐎᐤ ᒫᑲ ᐊᓂᐃ ᐯᔭᑯᔖᑉ ᐊᐸᔅᑕᓚ᙮
ᐹᓪ ᐃᑐᑌᐤ ᒫᓯᑐᓂᐊ ᐊᔅᑮᒃ ᓀᔥᑕ ᑲᕇᔅ ᐊᔅᑮᒃ
ᐹᑎᒪ ᒫᑲ ᑳ ᐃᔥᒀᐸᓕᒃ ᐁ ᐸᓯᑯᔅᑕᑐᓇᓂᐗᒃ, ᐹᓪ ᑮ ᓇᑐᒣᐤ ᑭᔅᑭᓄᐊᒪᐗᑲᓇ, ᑮ ᐗᒋᔦᒣᐤ ᒫᑲ, ᓀᔥᑕ ᑮ ᑭᑐᑌᐤ ᑭᒋ ᐃᑐᑌᑦ ᒫᓯᑐᓂᐊᐃᒃ᙮
ᐃᔅᐱ ᒫᑲ ᑳ ᑮ ᐹᐹᐃᑐᑌᑦ ᒥᓯᐌ ᐊᓐᑕ, ᓀᔥᑕ ᒥᔅᑕᐃ ᐁ ᑮ ᑲᑫᔅᑭᒫᑦ, ᑮ ᐯᒋ ᐃᑐᑌᐤ ᐊᓐᑕ ᒃᕆᓯᒃ,
ᐁᑯᑕ ᒫᑲ ᑳ ᐃᑖᑦ ᓂᔅᑐ ᐱᓯᒶ ᐃᔥᐱᔥ᙮ ᐃᔅᐱ ᒫᑲ ᒎᐗᒃ ᑳ ᐊᔅᑲᒪᐙᒋᒃ, ᒣᒀᒡ ᐁ ᐎ ᑭᑕᔑᔅᐸᓐ ᓯᕆᐊᐃᒃ ᐃᔑ, ᑮ ᐃᑌᓕᑕᒻ ᒪᓯᑐᓂᐊᐃᒃ ᑭᒋ ᐊᑎ ᐃᔑ ᑭᐌᑦ᙮
ᐅᑯ ᐁ ᓂᑳᓄᑌᒋᒃ, ᓂ ᑮ ᐯᐃᑯᓈᓇᒃ ᐊᓐᑕ ᑦᕈᐊᓯᒃ᙮
ᓂ ᑮ ᑭᑖᔑᓇᓐ ᒫᑲ ᐱᓕᐸᐃ ᐅᒋ ᐃᔅᐱ ᑳ ᐃᔥᒀᐸᓕᑭ ᐁᑳ ᐁ ᐅᐱᓱᑦ ᐋᓚᑯᓇᐤ ᑭᔑᑳᐗ, ᓀᔥᑕ ᐁ ᑮ ᐅᑎᑕᑭᒋᒃ ᐊᓐᑕ ᑦᕈᐊᓯᒃ ᑳ ᓂᔭᓚᓗᑯᓇᑳᒃ; ᐁᑯᑕ ᑳ ᑮ ᐃᑖᔮᒃ ᓂᔣᓱ ᑭᔑᑳᐗ᙮ᐹᓪ ᐁᑯ ᒫᒋᒡ ᐁ ᐃᑐᑌᑦ ᐃᑦᕈᐋᓴᒃ
ᓂᔥᑕᒻ ᐁ ᑭᔑᑳᒃ ᒫᑲ ᐁ ᑕᐗᔅᑌᒃ, ᐃᔅᐱ ᑭᔅᑭᓄᐊᒪᐗᑲᓇᒃ ᑳ ᐯᒋ ᒫᐗᒋᐃᑐᒋᒃ ᑭᒋ ᐸᑴᓈᒋᒃ ᐊᓚᑯᓇᐗ, ᐹᓪ ᑭ ᑲᑫᔅᑭᒣᐤ ᐋᔕᔾ ᐁ ᐊᔦᔅᑲᐎᓯᑦ ᑭᒋ ᑭᑐᑌᑦ ᐊᑎ ᐗᐸᓂᓕᑫ; ᑮ ᐊᔭᒥᐤ ᒫᑲ ᐱᓕᔥ ᐁ ᐋᐱᑕ ᑎᐱᔅᑳᓕᒃ᙮
ᑮ ᒥᒉᑎᓋ ᒫᑲ ᐙᔅᑌᓇᒫᑲᓇ ᐱᒋ ᐊᓂᒪ ᐃᔥᐱᒥᒃ ᐱᔅᑭᒋᐙᔅᑳᔨᑲᓂᒃ ᐃᑕ ᑳ ᐃᔑ ᒫᐙᒋᐃᑐᒋᒃ᙮
ᐊᓐᑕ ᒫᑲ ᐸᔅᐹᐱᐎᓂᒃ ᑮ ᐊᐱᐤ ᐯᔭᒃ ᐆᔥᑭᓂᑭᐤ ᔫᑎᑲᔅ ᐁ ᐃᔑᓂᑳᓱᑦ, ᐁ ᑮ ᑲᐎᑯᔑᑦ: ᐹᓪ ᒫᑲ ᑭᓉᔥ ᐁ ᑮ ᐊᔭᒥᑦ, ᑮ ᐊᑎ ᑭᐸᒋᐸᓕᐤ ᐁ ᓂᐹᑦ, ᓀᔥᑕ ᓂᔅᑡᐤ ᐁ ᐋᓂᔅᑲᐙᓕᒃ ᐙᔅᑳᔨᑲᓂᓕᐤ ᑮ ᐅᒋ ᐸᑭᔑᓐ, ᑮ ᓂᐱᐤ ᒫᑲ ᐁ ᐅᐱᓈᑲᓂᐎᑦ᙮
ᐹᓪ ᒫᑲ ᑮ ᓂᔖᑕᐎᐤ, ᑮ ᐅᑎᓀᐤ ᒫᑲ, ᓀᔥᑕ ᐁ ᐌᐗᑭᓈᑦ, ᑮ ᐃᑗᐤ, ᐁᑳ ᐃᓚ ᒥᑯᔥᑲᒋᐃᑎᓱᒃ; ᐌᓴ ᐱᒋᔅᑳᑯ ᐅ ᐱᒫᑎᓯᐎᓐ᙮
ᐃᔅᐱ ᒫᑲ ᒥᓇ ᑳ ᑮ ᐯᒋ ᑯᔅᐹᑕᐎᑦ, ᓀᔥᑕ ᐁ ᑮ ᐸᑴᓈᑦ ᐋᓚᑯᓇᐗ, ᐁ ᑮ ᒥᒋᓱᑦ ᒫᑲ, ᓀᔥᑕ ᑭᓉᔥ ᐁ ᑮ ᐊᔭᒥᑦ, ᐱᓕᔥ ᐁ ᐊᑎ ᐯᑖᐸᓂᓕᒃ ᐁᑯ ᑫᑐᑌᑦ᙮
ᑮ ᐯᔑᐌᐗᒃ ᒫᑲ ᐊᓂᐃ ᐅᔥᑭᓂᑭᐗ ᐁ ᐱᒫᑎᓯᓕᒋ, ᓇᒪᐎᓚ ᒫᑲ ᐊᐱᔑᔥ ᐱᑯ ᑮ ᒥᓜᓕᒧᐗᒃ᙮ᐹᓪ ᐃᑐᑌᐤ ᒥᑎᓕᓂᐃᒃ ᐃᑦᕈᐋᔅ ᐅᒋ
ᓂᑳᓐ ᒫᑲ ᓂ ᑮ ᐳᓯᓈᓐ ᓈᐱᒀᓂᒃ, ᓀᔥᑕ ᐋᓴᓯᒃ ᓂ ᑮ ᐃᑖᔑᓈᓐ, ᐊᓐᑕ ᐁ ᐃᑌᓕᑕᒫᒃ ᑭᒋ ᐳᓯᐊᑭᑦ ᐹᓪ: ᐌᓴ ᐁᒀᓂ ᑳ ᐃᔑ ᐅᓓᓕᑕᒃ, ᐁ ᐃᑌᓕᑕᒃ ᑭᒋ ᒧᔅᑐᑌᑦ ᐎᓚ᙮
ᐃᔅᐱ ᒫᑲ ᑳ ᓇᑭᔥᑲᐎᔭᒥᑦ ᐋᓴᓯᒃ, ᓂ ᑮ ᐳᓯᐋᓈᓐ, ᓀᔥᑕ ᓂ ᑮ ᐯᒋ ᐃᑖᔑᓈᓐ ᒥᑎᓕᓂᐃᒃ᙮
ᐊᓐᑕ ᒫᑲ ᓂ ᑮ ᐅᒋ ᑭᑖᔑᓈᓐ, ᓂ ᑮ ᐯᒋ ᐃᑐᑕᓈᓐ ᒫᑲ ᐎᐋᐸᒃ ᑎᐱᔅᑯᒡ ᑲᐃᐅᓯᒃ; ᒥᓇ ᐎᐋᐸᒃ ᒫᑲ ᓂ ᑮ ᐅᑎᑕᐁᓈᓐ ᐊᓐᑕ ᓭᒧᔅ, ᓀᔥᑕ ᓂ ᑮ ᑕᔑᑳᓈᓐ ᐊᓐᑕ ᑦᕈᑭᓕᐊᒥᒃ; ᒥᓇ ᒫᑲ ᐎᐋᐸᒃ ᓂ ᑮ ᐯᑖᔑᓈᓐ ᒪᐃᓕᑕᓯᒃ᙮
ᐌᓴ ᐹᓪ ᑮ ᐃᑌᓕᑕᒻ ᑭᒋ ᐊᑎ ᐃᑖᔑᑦ ᐃᐱᓴᓯᒃ, ᐁᑳ ᐁ ᐎ ᐅᑕᒦᑦ ᐊᓐᑕ ᐁᔕᐃᒃ: ᐌᓴ ᑮ ᐎ ᑭᓕᐱᐤ, ᑮᔥᐱᓐ ᑫ ᑮ ᑐᑕᒃ, ᑭᒋ ᐃᑖᑦ ᒋᕉᓴᓚᒥᒃ ᒣᒀᒡ ᐯᓐᑎᑲᔅᑦ ᐁ ᑭᔑᑳᒃ᙮ᐹᓪ ᒫᒋᒡ ᐋᔭᒥᐁᐤ ᑳ ᓂᑳᓀᓕᑖᑯᓯᓕᒋ ᐃᐱᓴᓯᒃ
ᒪᐃᓕᑕᓯᒃ ᒫᑲ ᐅᒋ ᑮ ᐃᔓᑎᔕᐅᐌᐤ ᐊᓐᑕ ᐃᐱᓴᓯᒃ, ᓀᔥᑕ ᑮ ᓈᑐᒣᐤ ᑳ ᓂᑳᓀᓕᑖᑯᓸᓕᒋ ᐅᑖᔭᒥᐋᐗ᙮
ᐃᔅᐱ ᒫᑲ ᑳ ᑮ ᐯᒋ ᓈᑎᑯᑦ, ᑮ ᐃᑌᐤ, ᑭ ᑭᔅᑫᓕᑌᓇᐗᐤ, ᓃᔥᑕᒻ ᐁ ᑭᔑᑳᒃ ᐅᒋ ᑳ ᐯᒋ ᑕᑯᔑᓈᓐ ᐁᔕᐃᒃ, ᑖᓀ ᑳ ᐃᔑ ᐎᒉᐎᑕᑾᒃ ᒧᔕᒃ,
ᐁ ᐊᑐᔅᑲᐗᒃ ᐅᑎᐯᓕᒋᑫᐤ ᒥᓯᐌ ᑕᐸᑌᓕᒧᐎ ᒥᑐᓀᓕᒋᑲᓂᒃ, ᓀᔥᑕ ᒥᔅᑕᐃ ᐅᒋᑲᐙᐱᐎᓂᒃ, ᓀᔥᑕ ᑲᑴᒋᐃᑯᓯᐎᓂᒃ, ᑳ ᑮ ᐅᑎᑎᑯᔮᓐ ᐁ ᐊᔅᑲᒪᐎᒋᒃ ᒎᐗᒃ ᐅᒋ:
ᓀᔥᑕ ᐁᑳ ᐁ ᑮ ᓇᑲᓇᒪᑕᑾᒃ ᑫᒀᓐ ᑫ ᒥᓗ ᑐᑕᑯᔦᑭᐸᓐ, ᒫᑲ ᑭ ᑮ ᐙᐸᑎᓕᑎᓇᐗᐤ, ᓀᔥᑕ ᑭ ᑮ ᑭᔅᑭᓄᐊᒪᑎᓇᐗᐤ ᒧᔓᔐ, ᓀᔥᑕ ᐊᑭᓀ ᐙᔅᑲᔨᑲᓂᒃ᙮
ᐁ ᐙᐎᑕᒫᐗᑭᒃ ᒎᐗᒃ, ᓀᔥᑕ ᒃᕆᑲᒃ ᑖᐱᔅᑯᒡ, ᑭᒋ ᑴᔅᑳᑎᓰᔅᑕᐙᒋᒃ ᑭᒋᒪᓂᑐᐗ, ᓀᔥᑕ ᑭᒋ ᑖᐺᔦᓕᒫᒋᒃ ᑭ ᑎᐯᓕᒋᑫᒥᓇᐗ ᒋᓴᔅ ᙭ᑕ᙮
ᐊᓄᒡ ᒫᑲ, ᒫᑎᑲ, ᓂᑦ ᐃᑐᑖᓐ ᒋᕉᓴᓚᒥᒃ ᐁ ᒫᒫᒋᑾᐱᓱᔮᓐ ᓂᑦ ᐊᒑᑯᒃ, ᐁᑳ ᐁ ᑭᔅᑫᓕᑕᒫᓐ ᐊᓂᐃ ᑫᒀᓇ ᑫ ᐅᑎᑎᑯᔮᓐ ᐊᓐᑕ:
ᐱᑯ ᐊᓇ ᑳ ᐸᓓᑭᓯᑦ ᐊᒑᒃ ᐁ ᐎᑕᒃ ᑕᑐ ᐃᑖᐎᓂᒃ, ᐁ ᐃᑗᑦ ᒫᒫᒋᑯᐱᓱᐎᓇ ᓀᔥᑕ ᐋᓕᒥᓯᐎᓇ ᐁ ᐯᐃᑯᔮᓐ᙮
ᒫᑲ ᓇᒪᐎᓚ ᐅᒋ ᐯᔭᒃ ᐅᐅ ᑫᒀᓇ ᓂ ᒥᑯᔅᑳᒋᐃᑯᓐ, ᓇᒪ ᓀᔥᑕ ᓂ ᑭᔅᑕᑭᑕᒫᓱᓐ ᓂ ᐱᒪᑎᓯᐎᓐ, ᑭᒋ ᑭ ᑭᔑᑐᑕᒫᓐ ᓂᑦ ᐃᑖᐸᑎᓯᐎᓐ ᐁ ᓯᑭᓓᓯᔮᓐ, ᓀᔥᑕ ᐊᓂᒪ ᐋᔭᒥᐋᐎ ᐋᑐᔅᑫᐎᓐ, ᑳ ᑮ ᒥᓕᑦ ᐅᑎᐯᓕᒋᑫᐤ ᒋᓴᔅ, ᑭᒋ ᑎᐹᑐᑕᒫᓐ ᐁ ᒥᓗᐋᓕᒧᒋᑲᑌᓕᒃ ᐅ ᔕᐌᓕᒋᑫᐎᓐ ᑭᒋᒪᓂᑐ᙮
ᐊᓄᒡ ᒫᑲ, ᒫᑎᑲ, ᓂ ᑭᔅᑫᓕᑌᓐ ᒥᓯᐌ ᑭᓚᐗᐤ, ᑳ ᑮ ᐸᐹ ᐊᓕᒧᑕᒫᑕᑾᒃ ᑭᒋᒪᓂᑐ ᐅᑦ ᐅᑭᒫᐎᐎᓐ, ᓇᒪᐎᓚ ᒥᓇ ᑭ ᑳ ᐙᐸᑌᓇᐗᐤ ᓂᑖᔅᑕᒥᒃ᙮
ᐁᐗᑯ ᐌᒋ ᑭᑦ ᐅᑎᓂᑎᓇᐗᐤ ᑭᒋ ᐙᐸᑕᒣᒃ ᐊᓄᒡ ᑳ ᑭᔑᑳᒃ, ᐁ ᐸᓓᑭᓯᔭᓐ ᒥᓯᐌ ᐃᓕᓕᐗᒃ ᐅᒥᑯᐗᐤ ᐅᒋ᙮
ᐌᓴ ᓇᒪᐎᓚ ᓂ ᑮ ᔖᑴᓕᒧᓐ ᑭᒋ ᐎᑕᒪᑕᑾᒃ ᒥᓯᐌ ᑭᒋᒪᓂᑐ ᐅᑦ ᐃᑌᓕᑕᒪᐎᓐ᙮
ᔮᒀᒥᓯᒃ ᐃᓴ ᑭᓚᐗᐤ, ᓀᔥᑕ ᒥᓯᐌ ᑳ ᒪᐗᒋᐃᑐᒋᒃ ᐅᒋ, ᐊᓂᐃ ᑳ ᐸᓓᑭᓯᑦ ᐊᒑᒃ ᑳ ᑮ ᑎᐁᓕᑕᒥᐃᑖᒃ, ᑭᒋ ᐊᔕᒥᒣᑾᒃ ᑭᒋᒪᓂᑐ ᐅ ᒫᒪᐎᐋᔭᒥᐋᒪ, ᑳ ᑮ ᐊᑕᐌᔅᑕᒫᓱᑦ ᑎᐱᓚᐌ ᐅᒥᑯᒻ ᐅᒋ᙮
ᐌᓴ ᐅᒪ ᓂ ᑭᔅᑫᓕᑌᓐ, ᐹᑎᒪ ᑮ ᑭᑐᑌᔮᓀ ᑭ ᑳ ᐱᑐᑳᑯᐙᐗᒃ ᑳ ᑯᔅᑖᑎᑯᓯᒋᒃ ᒪᐃᑲᓇᒃ, ᐁᑳ ᐁ ᒪᓈᒋᐋᒋᒃ ᒫᓂᔥᒑᓂᔕ᙮
ᓀᔥᑕ ᒫᑲ ᑫᒋᐙᒃ ᑭᓚᐙᐤ ᐅᒋ ᐃᓕᓕᐗᒃ ᑲᑕ ᐸᓯᑯᐗᒃ ᐁ ᐊᓕᒧᑕᑭᒃ ᒪᒋ ᑫᒀᓇ, ᑭᒋ ᐅᒋᐱᑕᒫᓱᒋᒃ ᑭᔅᑭᓄᐊᒪᐗᑲᓇ᙮
ᐁᐗᑯ ᐅᒋ ᐊᔕᐙᐱᒃ, ᑭᔅᑭᓯᒃ ᒫᑲ, ᓂᔅᑐ ᐱᐳᓋ ᐃᔥᐱᔥ ᐁᑳ ᐁ ᐅᒋ ᑭᐱᒋᔮᓐ ᐁ ᔮᒀᒥᒪᒃ ᒥᓯᐌ ᑕᑐ ᐊᐌᓇ ᐁ ᑎᐱᔅᑲᒃ ᓀᔥᑕ ᐁ ᑭᔑᑳᒃ ᐁ ᐅᒋᑲᐙᐱᔮᓐ᙮
ᐊᓄᒡ ᒫᑲ, ᓂᒋᔖᓂᑐᒃ, ᑭ ᐸᑭᑌᓕᒥᑎᓇᐗᐤ ᑭᒋᒪᓂᑐ, ᓀᔥᑕ ᐅ ᔕᐌᓕᒋᑫᐎ ᐋᔭᒥᐎᓂᒃ, ᐊᓂᒪ ᑳ ᑲᔥᑭᑖᒪᑲᒃ ᑭᒋ ᓂᑕᐎᑭᐃᑯᔦᒃ, ᓀᔥᑕ ᑭᒋ ᒥᓕᑯᔦᒃ ᑎᐯᓕᒋᑫᐎᓐ ᐃᑕ ᒥᓯᐌ ᒫᒪᐤ ᑳ ᐃᑖᒋᒃ ᑳ ᐸᓓᑭᐊᑲᓂᐎᒋᒃ᙮
ᓇᒪᐎᓚ ᐊᐌᓇ ᐃᓕᓕᐤ ᓂ ᑮ ᒧᔅᑌᓇᒸᓐ ᐅ ᔓᓕᐋᓈᐱᔅᑯᒪ, ᓀᔥᑕᐱᑯ ᐅᑦ ᐅᓴᐎᔓᓕᐋᓈᐱᔅᑯᒪ, ᒋᑲ ᓀᔥᑕ ᐱᑯ ᐅ ᐎᓛᒋᑲᓇ᙮
ᒥᓯᐌ ᑫᒀᓇ ᑭ ᑮ ᐙᐸᑎᓕᑎᓈᐗᐤ, ᐊᓂᒪ ᐁ ᐋᐸᑎᓯᔦᒃ ᐅᒋ ᑭ ᑳ ᐅᑎᓇᒪᐗᑖᐙᐗᒃ ᐊᓂᑭ ᑳ ᓕᓚᒥᓯᒋᒃ, ᓀᔥᑕ ᑭᒋ ᑭᔅᑭᓯᑐᑕᒬᒃ ᐅᑦ ᐋᔭᒥᐎᓇ ᐅᑎᐯᓕᒋᑫᐤ ᒋᓴᔅ, ᑖᓂ ᑳ ᐃᔑ ᐃᑗᑦ, ᐊᐙᓯᑌ ᔕᐌᓕᑕᑯᓯᓇᓂᐗᓐ ᐁ ᒥᓕᐙᓂᐗᒃ ᐃᔥᐱᔥ ᐁ ᐅᑎᓂᑳᓂᐗᒃ᙮
ᐃᔅᐱ ᒫᑲ ᐅᒪ ᑳ ᑮ ᐃᔑ ᐊᔭᒥᑦ, ᑮ ᐅᒋᒋᑾᓇᐱᐤ, ᒥᓯᐌ ᒫᑲ ᑮ ᐎᒋ ᐋᔭᒥᐋᒣᐤ᙮
ᒥᓯᐌ ᒫᑲ ᓲᑲ ᑮ ᒫᑐᐗᒃ, ᑮ ᐸᑭᔑᓋᒃ ᒫᑲ ᐹᓚ ᐅᑾᔮᓕᒃ ᓀᔥᑕ ᑮ ᐅᒉᒣᐗᒃ,
ᒫᐗᒡ ᐁ ᒥᒋᓚᐌᓯᒋᒃ ᐊᓂᐃ ᐋᔭᒥᐎᓇ ᐅᒋ ᑳ ᑮ ᐃᑗᑦ, ᐁᑳ ᒥᓇ ᑭᒋ ᑮ ᐙᐸᑕᒸᒋᒃ ᐅᑖᔅᑕᒥᑯᓕᐤ᙮ ᑮ ᐎᒉᐌᐗᒃ ᒫᑲ ᓈᐱᒀᓂᒃ ᐃᔅᑯ᙮
ᐹᓪ ᐃᑐᑌᐤ ᒋᕉᓴᓚᒥᒃ
ᑮ ᐃᑭᓐ ᒫᑲ, ᐃᔅᐱ ᑳ ᑮ ᓇᑲᑕᑭᒋᒃ, ᓀᔥᑕ ᐁ ᑮ ᐃᓕᓕᒫᔑᔮᒃ, ᒀᔭᔉ ᓂ ᑮ ᐯᒋ ᐃᑖᔑᓈᓐ ᐊᓐᑕ ᑯᐅᔅ, ᒥᓇ ᒫᑲ ᐎᐋᐸᒃ ᐊᓐᑕ ᕈᑦᔅ, ᐁᑯᑕ ᒫᑲ ᐅᒋ ᐊᓐᑕ ᐹᑖᕋ:
ᐁ ᒥᔅᑲᒫᒃ ᒫᑲ ᓈᐱᒀᓐ ᐁ ᐎ ᐃᑖᔅᑕᒃ ᐊᓐᑕ ᐱᓂᓯᔭ ᐃᔑ, ᓂ ᑮ ᐳᓯᓈᓐ, ᐁᑯ ᒫᑲ ᑳ ᑭᔑᒋᒣᔮᒃ᙮
ᐃᔅᐱ ᒫᑲ ᑳ ᑮ ᐙᐸᑕᒫᒃ ᓴᐃᑉᕋᔅ, ᓇᒪᑎᓂᔉ ᐃᑌᑫ ᓂ ᑮ ᓇᑲᑕᐁᓈᓐ, ᐊᓐᑕ ᓯᕆᔭ ᒫᑲ ᓂ ᑮ ᐃᑖᔑᓈᓐ, ᓀᔥᑕ ᐊᓐᑕ ᑖᐃᕐ ᓂ ᑮ ᑲᐹᓈᓐ: ᐌᓴ ᐁᑯᑕ ᑫ ᑲᐸᑌᓈᓱᓈᓂᐗᒃ ᓈᐱᒀᓂᒃ ᐅᒋ᙮
ᐁ ᒥᔅᑲᐗᑭᒋᒃ ᒫᑲ ᑭᔅᑭᓄᐊᒪᐙᑲᓇᒃ, ᐊᓐᑕ ᓂ ᑮ ᑕᔑᑳᓈᓐ ᓂᔂᔅ ᐁ ᑭᔑᑳᑭ; ᐁᐗᒀᓂᑭ ᑳ ᐃᑖᒋᒃ ᐹᓚ ᐊᒑᑯᒃ ᐅᒋ ᐁᑳ ᒋᕉᓴᓚᒥᒃ ᑭᒋ ᐃᑐᑌᓕᒋ᙮
ᐃᔅᐱ ᒫᑲ ᑳ ᑮ ᑎᐱᐸᓕᑖᔮᒃ ᐊᓂᐃ ᑭᔑᑳᐗ, ᓂ ᑮ ᑭᑐᑖᓈᓐ ᑭᒋ ᐃᑐᑌᔮᒃ ᐃᑕ ᐙ ᐃᑐᑌᔮᒃ; ᒥᓯᐌ ᐁ ᐃᑕᓯᒋᒃ ᒫᑲ ᓂ ᑮ ᐯᔑᐎᓕᑯᓈᓇᒃ, ᐊᓯᒋ ᐎᐎᐙᐗ ᓀᔥᑕ ᐅᑦ ᐊᐙᔑᒥᔑᐙᐗ, ᐹᑎᒪ ᐃᓕᑯᒃ ᐃᑖᐎᓂᒃ ᑳ ᑮ ᐅᒋ ᐗᓚᐎᔮᒃ; ᓀᔥᑕ ᒫᑲ ᐁ ᐅᒋᒋᑾᓂᐱᔮᒃ ᒋᑭᐯᒃ, ᓂ ᑮ ᐋᔭᒥᐋᓈᓐ᙮
ᐃᔅᐱ ᒫᑲ ᑳ ᑮ ᐋᔭᑕᒥᔅᑳᑐᔮᒃ, ᓂ ᑮ ᐳᓯᓈᓐ, ᐎᓚᐗᐤ ᒫᑲ ᒥᓇ ᑮ ᑭᐌᐗᒃ᙮
ᐃᔅᐱ ᒫᑲ ᑳ ᑮ ᐳᓂᐃᑖᔑᔮᒃ ᑖᐃᕐ ᐅᒋ, ᓂ ᑮ ᐯᒋ ᐃᑐᑖᓈᓐ ᐊᓐᑕ ᑖᓕᒣᐊᔅ, ᓂ ᑮ ᐊᑕᒥᔅᑲᐙᓈᓇᒃ ᒫᑲ ᑳ ᐎᒋᔖᓂᑐᒋᒃ, ᓀᔥᑕ ᐯᔭᑯ ᑭᔑᑳᐤ ᓂ ᑮ ᐎᒋᑕᔑᑫᒫᓈᓇᒃ᙮
ᐎᐋᐸᒃ ᒫᑲ ᓂᓚᓈᓐ ᐹᓪ ᑳ ᐅᐎᒉᐙᑲᓂᔮᒃ ᓂ ᑮ ᑭᑐᑖᓈᓐ, ᓀᔥᑕ ᓂ ᑮ ᐯᒋ ᐃᑐᑖᓈᓐ ᐊᓐᑕ ᓯᓴᕇᔭ; ᓂ ᑮ ᐱᑐᑫᐙᓈᓐ ᒫᑲ ᐎᑭᒃ ᐱᓕᑉ ᑳ ᒥᓗᐋᒋᒧᐎᓕᓕᐎᑦ, ᐁᐗᑯ ᐯᔭᒃ ᐊᓂᑭ ᐁ ᓂᔂᔅ ᐃᑕᓯᒋᒃ; ᓂ ᑮ ᐎᑭᒫᓈᓐ ᒫᑲ᙮
ᐁᐗᑯ ᐃᓕᓕᐤ ᒫᑲ ᑮ ᓀᐎᓕᐗ ᐅᑖᓂᓴ ᑳ ᑮ ᑭᔅᑭᐙᐃᑫᓕᒋ᙮
ᐁᑯᑕ ᒫᑲ ᐁ ᑮ ᐃᑖᔮᒃ ᒥᒉᑐ ᑭᔑᑳᐗ, ᒎᑎᐊᐃᒃ ᑮ ᐅᒋ ᐯᒋ ᐃᑐᑌᐤ ᐯᔭᒃ ᐅᑭᔅᑭᐙᐃᑫᐤ ᐋᑳᐸᔅ ᐁ ᐃᔑᓂᑳᓱᑦ᙮
ᐃᔅᐱ ᒫᑲ ᑳ ᑮ ᐯᒋ ᓈᔑᔭᒥᑦ, ᑮ ᐅᑎᓇᒬᐤ ᐹᓪ ᐅ ᐸᑾᑌᐅᓂᓕᐤ, ᐁ ᑮ ᒫᒫᑯᐱᑕᒃ ᒫᑲ ᑎᐱᓚᐌ ᐅᒋᒋᔭ ᓀᔥᑕ ᐅᓯᑕ, ᑮ ᐃᑗᐤ, ᐁᑴᑗᑦ ᐸᓓᑭ ᐊᒑᒃ, ᐁᑯ ᑖᐱᔅᑯᒡ ᒎᐗᒃ ᒋᕉᓴᓚᒥᒃ ᑳ ᐃᑖᒋᒃ ᑫ ᐃᔑ ᒫᒪᒋᑯᐱᑖᒋᒃ ᐊᓂᐃ ᐃᓕᓕᐗ ᑳ ᑎᐱᓚᐌᐎᓯᓕᒋ ᐅᒣᓕᐤ ᐸᑾᑌᐅᓂᓕᐤ, ᑲᑕ ᐸᑭᑎᓀᐗᒃ ᒫᑲ ᐅ ᒋᒋᓖᒃ ᒉᓐᑖᐃᓚ᙮
ᐃᔅᐱ ᒫᑲ ᐅᐅ ᑫᒀᓇ ᐱᐁᑕᒫᒃ, ᑖᐱᔅᑯᒡ ᓂᓚᓈᓐ, ᐊᓂᑭ ᓀᔥᑕ ᐁᑯᑕ ᑳ ᑕᔑᑫᒋᒃ ᓂ ᑮ ᐸᑯᓭᓕᒫᓈᓐ ᐁᑳ ᑭᒋ ᐃᑐᑌᑦ ᒋᕉᓴᓚᒥᒃ᙮
ᐁᑯ ᐹᓪ ᓀᔥᑴᐗᔑᐃᐌᑦ, ᑫᒀᓐ ᑭᑦ ᐃᑌᓕᑌᓈᐗᐤ ᓈ ᑭᒋ ᒫᑐᔦᒃ ᓀᔥᑕ ᑭᒋ ᐱᑯᐸᓕᑖᔦᒃ ᓂᑌᐃ? ᐌᓴ ᓂᑦ ᐋᔦᔅᑯᓯᓐ ᓇᒪᐎᓚ ᐱᑯ ᑭᒋ ᒫᒪᒋᑯᐱᑎᑲᐎᔮᓐ, ᒫᑲ ᐊᓯᒋ ᑭᒋ ᓂᐱᔮᓐ ᒋᕉᓴᓚᒥᒃ ᐅᑦ ᐃᔑᓂᑳᓱᐎᓐ ᐅᒋ ᐅᑎᐯᓕᒋᑫᐤ ᒋᓴᔅ᙮
ᐃᔅᐱ ᒫᑲ ᐁᑳ ᐙ ᔑᑭᒫᑲᓂᐎᑦ, ᓂ ᑮ ᐳᓂᓈᓐ, ᐁ ᐃᑗᔮᒃ, ᐁᑯᔑ ᐅᑦ ᐃᑌᓕᑕᒧᐎᓐ ᐅᑎᐯᓕᒋᑫᐤ ᑲᑕ ᐃᑭᓂᓕᐤ᙮
ᑳ ᐳᓂᐸᓕᑭ ᒫᑲ ᐅᐅ ᑭᔑᑳᐗ ᓂ ᑮ ᓂᓵᐎᓈᓐ, ᐁᑯ ᑳ ᐃᑐᑌᔮᒃ ᒋᕉᓴᓚᒥᒃ᙮
ᓂ ᑮ ᐎᒉᐎᑯᓈᓇᒃ ᐊᓯᒋ ᐋᑎᑦ ᐊᓂᑭ ᑭᔅᑭᓄᐊᒪᐙᑲᓇᒃ ᓯᓴᕆᐊᐃᒃ ᑳ ᐃᑖᒋᒃ, ᑮ ᐯᒋ ᐎᒉᐌᐗᒃ ᒫᑲ ᐊᐌᓕᐗ ᓀᓴᓐ ᐁ ᐃᔑᓂᑳᓱᓕᒋ, ᓵᐃᑉᕋᔅ ᐃᓕᓕᐗ, ᐁ ᑭᔐ ᑭᔅᑭᓄᐊᒪᐙᑲᓂᐎᓕᒋ, ᐁᐗᒀᓇ ᑫ ᐎᑐᑫᒪᑭᑦ᙮ᐹᓪ ᒫᐗᑎᑌᐤ ᒉᒻᓴ
ᐃᔅᐱ ᒫᑲ ᑳ ᑕᑯᔑᓂᔮᒃ ᒋᕉᓴᓚᒥᒃ, ᑳ ᐎᒋᔖᓂᑐᒋᒃ ᓂ ᑮ ᐱᑐᑲᐃᑯᓈᓇᒃ ᐁ ᒥᓚᐙᑕᑭᒃ᙮
ᐎᐋᐸᒃ ᒫᑲ ᐹᓪ ᓂ ᑮ ᐎᒋᐱᑐᑫᒥᑯᓈᓐ ᐁ ᓇᑕᑭᑦ ᒉᒻᔅ; ᒥᓯᐌ ᒫᑲ ᐅᓂᑳᓀᓕᑖᑯᓯᐗᒃ ᐊᓐᑕ ᑮ ᐃᑖᐗᒃ᙮
ᐃᔅᐱ ᒫᑲ ᑳ ᑮ ᐋᔭᑕᒥᔅᑲᐙᑦ, ᒥᑐᓂ ᑮ ᐙᐎᑕᒪᐌᐤ ᐊᓂᐃ ᑫᒀᓇ ᑭᒋᒪᓂᑐᐗ ᑳ ᑮ ᑐᑕᒥᓕᒋ ᒣᑴᔭᔥ ᒉᓐᑖᐃᓚ ᐅ ᑲᑫᔅᑭᒥᐌᐎᓐ ᐅᒋ᙮
ᐃᔅᐱ ᒫᑲ ᐱᐁᑕᑭᒃ, ᑮ ᑭᔅᑖᒋᒣᐗᒃ ᐅᑎᐯᓕᒋᑫᐗ, ᓀᔥᑕ ᑮ ᐃᑌᐗᒃ, ᑭ ᐙᐸᑌᓐ, ᓂᒋᔖᓂᓈᓐ, ᐁᔅᐱᒋ ᒥᒉᑡᐤ ᒥᑖᑐᒥᑖᓇᐤ ᐁ ᐃᑕᓯᒋᒃ ᒎᐗᒃ ᑳ ᑖᐺᑕᑭᒃ; ᒥᓯᐌ ᐁ ᐃᑕᓯᒋᒃ ᒫᑲ ᒪᔥᑲᐌᓕᑕᒶᒃ ᐅᓚᔓᐌᐎᓂᓕᐤ:
ᑮ ᐎᑕᒪᐙᑲᓂᐎᐗᒃ ᒫᑲ ᑭᓚ ᐅᒋ ᐁ ᑭᔅᑭᓄᐊᒪᐗᒋᒃ ᒥᓯᐌ ᒎᐗᒃ ᑳ ᐃᑖᒋᒃ ᒣᑴᔭᔥ ᒉᓐᑖᐃᓚ ᑭᒋ ᐌᐱᓈᒋᒃ ᒣᓯᓴ, ᐁ ᐃᑗᔭᓐ ᐁᑳ ᑭᒋ ᑭᔅᑭᓄᐙᒋᔣᒋᒃ ᐅᑦ ᐊᐙᔑᒥᔑᐙᐗ, ᐁᑳ ᓀᔥᑕ ᑭᒋ ᓄᔅᐱᓇᑕᑭᒃ ᐊᓂᐃ ᐋᔨᑎᐎᓇ᙮
ᑫᒀᓐ ᒫᑲ ᐅᒪ? ᒥᔭᒪᐎᒥᒉᑎᒋᒃ ᐃᓕᓕᐗᒃ ᔮᓕᑌᓪ ᑲᑕ ᐯᒋ ᒫᒪᐎᐃᑐᑌᐗᒃ: ᐌᓴ ᑲᑕ ᐯᑕᒶᒃ ᐁ ᑮ ᑕᑯᔑᓇᓐ᙮
ᐁᐗᑯ ᐅᒋ ᑐᑕ ᐅᒪ ᐁ ᐃᑎᑖᒃ: ᓂᑦ ᐋᔭᐙᓈᓇᒃ ᓀᐤ ᐃᓕᓕᐗᒃ ᑳ ᑮ ᑭᔅᑭᒧᒋᒃ;
ᐅᑯ ᐅᑎᓂᒃ, ᓀᔥᑕ ᐎᒋᐹᔦᑭᐃᑎᓱᒥᒃ, ᓀᔥᑕ ᐎᒋᑎᐸᐊᒫᑫᒥᒃ, ᑭᒋ ᑳᔥᑭᐹᑕᑭᒃ ᐅᔅᑎᒀᓂᐙᐗ: ᒥᓯᐌ ᒫᑲ ᑭᒋ ᑭᔅᑫᓕᑕᑭᒃ ᐊᓂᐃ ᑫᒀᓇ ᑳ ᑮ ᐎᑕᒪᐙᑲᓂᐎᒋᒃ ᐁ ᐃᑖᒋᒥᑳᐎᔭᓐ ᐁᑳ ᐙᔦᔥ ᐁ ᐃᑖᐸᑕᑭ; ᒫᑲ ᑭᓚ ᑫᒋᐙᒃ ᒀᔭᔉ ᐁ ᐱᒧᑌᔭᓐ, ᓀᔥᑕ ᐁ ᑲᓇᐌᓕᑕᒪᓐ ᐅᓚᔓᐌᐎᓐ᙮
ᐁᑯ ᐹᓪ ᐌᑎᓈᑦ ᐊᓂᐃ ᐃᓕᓕᐗ, ᐎᐋᐸᓂᓕᒃ ᒫᑲ ᐁ ᐎᒋᐹᔦᑭᐃᑎᓱᒫᑦ ᑮ ᐱᑐᑫᐤ ᑭᒋᐋᔭᒥᐁᐎᑲᒥᑯᒃ, ᐁ ᐎᑕᒃ ᑭᒋ ᑎᐱᐸᓕᓕᑭ ᐹᔦᑭᐃᑎᓱᐎ ᑭᔑᑳᐗ, ᐹᑎᒫ ᐃᓕᑯᒃ ᐸᑭᑎᓂᑫᐎᓐ ᑫ ᐸᑭᑎᓇᒫᒋᒃ ᒥᓯᐌ ᑕᑐ ᐁ ᐃᑕᓯᒋᒃ᙮ᐹᓪ ᒫᑯᓈᑲᓂᐎᐤ ᐲᒋ ᐊᔭᒥᐁᐎᑲᒥᑯᒃ
ᐃᔅᐱ ᒫᑲ ᐊᓂᐃ ᓂᔂᓱ ᑭᔑᑳᐗ ᑫᑳᑦ ᑳ ᐳᓂᐸᓕᑭ, ᐊᓂᑭ ᒎᐗᒃ ᐁᔕᐃᒃ ᑳ ᐅᒌᒌᒃ, ᐃᔅᐱ ᐎᐋᐸᒫᒋᒃ ᑭᒋᐋᔭᒥᐁᐎᑲᒥᑯᒃ, ᑮ ᔑᑭᒣᐗᒃ ᒥᓯᐌ ᐃᓕᓕᐗ, ᓀᔥᑕ ᑮ ᐅᑎᑎᓀᐗᒃ,
ᐁ ᑌᐺᒋᒃ, ᑭᓚᐗᐤ ᐃᔅᕃᐃᓪ ᐃᓕᓕᑐᒃ, ᐎᒋᐃᐌᒃ; ᐊᐗ ᐁᐗᒀᓇ ᐃᓕᓕᐤ ᑳ ᑭᔅᑭᓄᐊᒪᐙᑦ ᒥᓯᐌ ᐃᓕᓕᐗ ᒥᓯᐌ ᐃᑕ ᑭᒋ ᐋᑕᐌᓕᒫᓕᒋ ᐅᐅ ᐃᓕᓕᐗ, ᓀᔥᑕ ᐅᓚᔓᐌᐎᓂᓕᐤ, ᓀᔥᑕ ᐅᑕ: ᐊᓯᒋ ᓀᔥᑕ ᑮ ᐯᔑᐌᐤ ᒃᕆᑲ ᐅᑕ ᑭᒋᐋᔭᒥᐁᐎᑲᒥᑯᒃ, ᓀᔥᑕ ᑮ ᒪᒉᓕᑖᑯᑕᐤ ᐅᒣᓕᐤ ᐸᓓᑭᑲᒥᑯᓕᐤ᙮
(ᐌᓴ ᐋᔕᔾ ᑮ ᐙᐸᒣᐸᓇᒃ ᐁ ᐎᒉᐙᓕᒋ ᐃᑖᐎᓂᒃ ᐊᓂᐃ ᑕᕋᐱᒪᔅ ᐁᐱᓴᔅ ᐃᓕᓕᐗ, ᐊᓂᐃ ᐹᓪ ᑮ ᐱᑐᑲᐁᐤ ᑭᒋᐋᔭᒥᐁᐎᑲᒥᑯᒃ ᑳ ᐃᑌᓕᑕᑭᒃ᙮)
ᒥᓯᐌ ᒫᑲ ᐃᑖᐎᓐ ᑮ ᒥᑯᔥᑳᒋᐸᓕᐤ, ᒥᓯᐌ ᒫᑲ ᐃᓕᓕᐗᒃ ᑮ ᒫᒪᐎᐃᔅᐸᑖᐗᒃ: ᑮ ᐅᑎᓀᐗᒃ ᒫᑲ ᐹᓚ, ᓀᔥᑕ ᑭᒋᐋᔭᒥᐁᐎᑭᒥᑯᒃ ᑮ ᐅᒋ ᐗᓚᐎᐃᑌᐗᒃ: ᑮᔖᒡ ᒫᑲ ᐃᔥᒀᑌᒪ ᑮ ᑭᐸᐃᑳᑌᐗ᙮
ᒣᒀᒡ ᒫᑲ ᐁ ᓇᑕᐎ ᓂᐸᐋᒋᒃ, ᐃᑖᒋᒧᐎᓂᓕᐤ ᑮ ᐯᒋ ᐅᑎᑎᑯ ᑭᒋ ᓇᑐᐸᓕᐎᑭᒪᐤ ᒥᓯᐌ ᒋᕉᓴᓚᒥᒃ ᐁ ᒀᓗᑐᑖᑐᓈᓂᐗᓂᓕᒃ᙮
ᐊᓇ ᑭᔖᒡ ᑳ ᑮ ᐅᑎᓈᑦ ᐅᓇᑐᐸᓕᐗ ᓀᔥᑕ ᓇᑐᐸᓕᐎᑭᒫᐗ, ᑮ ᓈᒋᐸᐁᐤ ᒫᑲ: ᐃᔅᐱ ᒫᑲ ᐎᐋᐸᒫᒋᒃ ᑭᒋ ᓇᑐᐸᓕᐎᑭᒫᐗ ᓀᔥᑕ ᐅᓇᑐᐸᓕᐗ, ᑮ ᐳᓂ ᐅᑖᒪᐌᐗᒃ ᐹᓚ᙮
ᐁᑯ ᑭᒋ ᓇᑐᐸᓕᐎᑭᒪᐤ ᐱᐁᒋ ᐃᑐᑌᑦ, ᓀᔥᑕ ᑮ ᐅᑎᓀᐤ, ᓀᔥᑕ ᑮ ᐃᑕᔓᐌᐤ ᓂᔓ ᐱᐙᐱᔅᑴᔮᐱᔭ ᑭᒋ ᐅᒋ ᒫᒪᒋᒀᐱᓱᓕᒋ; ᑮ ᑲᑴᒋᑫᒧ ᒫᑲ ᐊᐌᓇ ᐁ ᐋᐎᓕᒋ ᓀᔥᑕ ᑫᒀᓕᐤ ᑳ ᑮ ᑐᑕᒥᓕᒋ᙮
ᐋᑎᑦ ᒫᑲ ᐯᔭᒃ ᑫᒀᓐ ᑮ ᐃᔑ ᑌᐺᐗᒃ, ᐋᑎᑦ ᒫᑲ ᐱᑐᔥ ᑫᒀᓐ, ᒣᑴᔭᔥ ᒥᔭᒪᐎᒥᒉᑎᓕᒋ ᐃᓕᓕᐗ; ᐃᔅᐱ ᒫᑲ ᐁᑳ ᐁ ᑫᒋᓈᔦᓕᑕᒃ ᐌᒋ ᑮᔥᑴᔦᓕᑖᑯᓯᓈᓂᐗᓂᓕᒃ, ᑮ ᐃᑕᔓᐌᐤ ᓇᑐᐸᓕᐎᑲᒥᑯᒃ ᑭᒋ ᐃᑐᑕᐋᑲᓂᐎᓕᒋ᙮
ᐃᔅᐱ ᒫᑲ ᐱᐁᒋ ᓵᑲᒋᐌᑦ, ᑮ ᐃᑭᓄᑯᐸᓐ, ᐁ ᑮ ᐱᒥᐎᓕᑯᑦ ᐅᓇᑐᐸᓕᐗ ᑳ ᐃᔅᐱᒋ ᐋᑯᓚᐌᓯᓕᒋ ᐃᓕᓕᐗ᙮
ᐌᓴ ᒥᔮᒪᐎᒥᒉᑎᒋᒃ ᐃᓕᓕᐗᒃ ᑮ ᓄᔅᐱᓇᔑᐌᐗᒃ, ᐁ ᑌᐺᒋᒃ, ᑭᑐᑖᔾ᙮ᐹᓪ ᓈᑕᒫᓱ
ᒣᒀᒡ ᒫᑲ ᐹᓪ ᑳ ᐃᑐᑕᐋᑲᓂᐎᑦ ᓇᑐᐸᓕᐎᑲᒥᑯᒃ, ᑮ ᐃᑌᐤ ᑭᒋ ᓇᑐᐸᓕᐎᑭᒫᐗ, ᑭ ᑳ ᐋᔭᒥᐃᑎᓐ ᓈ?ᐁᐗᑯ ᑳ ᐃᑗᑦ, ᒃᕇᒃ ᐃᔑᑭᔗᐎᓂᒃ ᓈ ᑭ ᑮ ᐋᔭᒥᓐ?
ᓇᒪ ᓈ ᑭᓚ ᐊᓇ ᐃᒋᑉᑦ ᐃᓕᓕᐤ, ᐊᓇ ᓕᒧᔑ ᐅᐅ ᑭᔑᑳᐗ ᑳ ᑮ ᒥᑯᔥᑳᒋᐃᑫᑦ, ᓀᔥᑕ ᑳ ᑮ ᐃᑐᑕᐋᑦ ᓀᐗᐤ ᑭᒋᒥᑖᑐᒥᑕᓇᐤ ᐃᓕᓕᐗ ᑳ ᑮ ᓂᐹᔨᐌᔅᑭᓕᒋ?
ᒫᑲ ᐹᓪ ᑮ ᐃᑗᐤ, ᓂᓚ ᓂᑦ ᐃᓕᓕᐎᓐ ᐁ ᒎᐎᔮᓐ ᑖᕐᓴᓯᒃ ᐁ ᐅᒋᔮᓐ, ᐃᑖᐎᓐ ᓯᓕᓯᔭᐃᒃ, ᐁ ᐃᑖᐎᓂᐎᓕᓕᐎᔮᓐ ᐁᑳ ᐁ ᐋᐱᔅᑌᓕᑖᑾᒃ ᐃᑖᐎᓐ ᐅᒋ: ᑭ ᐸᑯᓭᓕᒥᑎᓐ ᒫᑲ, ᐃᓕᓈᐎᓐ ᑭᒋ ᐋᔭᒥᐊᑭᒃ ᐃᓕᓕᐗᒃ᙮
ᐃᔅᐱ ᒫᑲ ᑳ ᑮ ᓇᔅᑯᒥᑯᑦ, ᐹᓪ ᑮ ᓂᐸᐎᐤ ᓵᑲᒋᐌᓈᓂᒃ, ᓀᔥᑕ ᑮ ᐙᔅᑎᒋᒉᓄᔅᑕᐌᐤ ᐃᓕᓕᐗ, ᐃᔅᐱ ᒫᑲ ᒥᑐᓂ ᑫᐱᑐᐌᓕᒋ, ᐦᐃᐹᕉ ᐃᔑᑭᔗᐎᓂᒃ ᑮ ᐋᔭᒥᐁᐤ, ᐁ ᐃᑗᑦ᙮
ᐃᓕᓕᑐᒃ, ᓂᒋᔖᓂᑐᒃ, ᓀᔥᑕ ᐅᑖᐎᒫᑐᒃ, ᓇᑐᑕᒧᒃ, ᓂᑦ ᐋᔭᒥᔅᑕᒫᓱᐎᓐ, ᐊᓄᒡ ᑫ ᐋᔭᒥᐃᑕᑾᒃ᙮
(ᐃᔅᐱ ᒫᑲ ᐱᐁᑕᑭᒃ ᐦᐃᑉᕉ ᐃᔑᑭᔗᐎᓂᒃ ᐁ ᐋᔭᒥᐃᑯᒋᒃ, ᐊᐙᓯᑌ ᑮ ᑭᐱᑐᐌᐗᒃ: ᐃᑗᐤ ᒫᑲ,)
ᓂᓚ ᑖᐺ ᓂᑦ ᐃᓕᓕᐎᓐ ᐁ ᒎᐎᔮᓐ, ᑳ ᓂᑖᐎᑭᔮᓐ ᑖᕐᓴᓯᒃ, ᐃᑖᐎᓐ ᓯᓕᓯᔭᐃᒃ, ᒫᑲ ᐅᒪ ᐃᑖᐎᓂᒃ ᐁ ᑮ ᐅᐱᑭᐃᑳᐎᔮᓐ, ᐅᓯᑎᒃ ᑲᒣᓕᔭᓪ, ᓀᔥᑕ ᐁ ᑮ ᑭᔅᑭᓄᐊᒫᑲᐎᔮᓐ ᒬᒋ ᑳ ᐃᑕᔅᑌᓕᒃ ᐅᑦ ᐅᓚᔓᐌᐎᓂᐗᐤ ᐅᑖᐎᒫᐗᒃ, ᓀᔥᑕ ᓂ ᑮ ᒪᔥᑲᐌᓕᒪᐤ ᑭᒋᒪᓂᑐ, ᑖᐱᔅᑯᒡ ᐁ ᐃᑎᔦᒃ ᒥᓯᐌ ᐁ ᐃᑕᔑᔦᒃ ᐊᓄᒡ ᐁ ᑭᔑᑳᒃ᙮
ᐅᒪ ᐃᔑᑣᐎᓐ ᒫᑲ ᓂ ᑮ ᑲᒀᑕᑭᑖᓐ ᓂᐱᐎᓂᒃ ᐃᔅᑯ, ᐁ ᒫᒫᒋᑯᐱᑕᑭᒃ ᓀᔥᑕ ᐸᑭᑎᓇᑭᒃ ᑭᐸᐅᑐᐎᑲᒥᑯᒃ ᓈᐯᐗᒃ ᓀᔥᑕ ᐃᔅᑴᐗᒃ᙮
ᑖᐱᔅᑯᒡ ᓀᔥᑕ ᑭᒋ ᓵᓵᑭᐎᓕᐌᐎᓕᓕᐤ ᓂᑦ ᐃᑖᒋᒥᒃ, ᐊᓯᒋ ᓀᔥᑕ ᒥᓯᐌ ᐊᓂᑭ ᑳ ᓂᑳᓀᓕᑖᑯᓯᒋᒃ: ᐎᓚᐗᐤ ᓀᔥᑕ ᓂ ᑮ ᒥᓕᑾᒃ ᒪᓯᓇᐊᒫᑐᐎᓇ ᐁ ᐃᔑ ᒪᓯᓇᐊᒫᒋᒃ ᐊᓂᑭ ᑳ ᐎᒋᔖᓂᑐᒋᒃ, ᓀᔥᑕ ᐊᓐᑕ ᑕᒫᔅᑲᔅ ᓂ ᑮ ᐃᑐᑖᓐ, ᑭᒋ ᐯᔑᐗᑭᒃ ᐊᓂᑭ ᐁᑯᑕ ᑳ ᒫᒫᒋᑯᐱᓱᒋᒃ ᒋᕉᓴᓚᒥᒃ ᐃᔑ ᑭᒋ ᑲᒀᑕᑭᐋᑲᓂᐎᒋᒃ᙮ᐹᓪ ᐎᑕᒻ ᑳ ᑮ ᐅᒋ ᑴᔅᑳᑎᓯᑦ
ᑮ ᐃᑭᓐ ᒫᑲ, ᒣᒀᒡ ᑳ ᐱᒥᐱᒋᔮᓐ, ᓀᔥᑕ ᐁ ᑮ ᐯᔣᐸᑕᒫᓐ ᑕᒫᔅᑲᔅ ᓈᓐᑕᐤ ᐁ ᐋᐱᑕᑭᔑᑳᒃ, ᓴᔅᒋᑯᒡ ᑭᒋᑭᔑᑯᒃ ᑮ ᐅᒋ ᑭᒋ ᐯᒋ ᐙᔅᑌᐤ ᐁ ᐙᔅᑳᔅᑳᑯᔮᓐ᙮
ᒧᔅᑕᔅᑲᒥᒃ ᒫᑲ ᓂ ᑮ ᐸᑭᔑᓂᓐ, ᓂ ᑮ ᐯᑌᓐ ᓀᔥᑕ ᐯᑖᑯᓯᐎᓐ ᐁ ᐃᑎᑯᔮᓐ, ᓵᓪ, ᓵᓪ, ᑖᓀᑭ ᐌᒋ ᑲᒀᑕᑭᐃᔭᓐ?
ᓂ ᑮ ᓇᔥᑴᐗᔑᐃᐙᓐ, ᒫᑲ, ᐊᐌᓇ ᑭᓚ, ᑌᐯᓕᒋᑫᔭᓐ? ᓂ ᑮ ᐃᑎᒃ ᒫᑲ, ᓂᓚ ᐁᐗᑯ ᒋᓴᔅ ᓈᓴᕆᑎᒃ ᑳ ᐅᒌᔮᓐ ᑳ ᑲᒀᑕᑭᐃᔭᓐ᙮
ᐊᓂᑭ ᒫᑲ ᑳ ᑮ ᐎᒉᐎᒋᒃ ᑖᐺ ᑮ ᐙᐸᑕᒶᒃ ᐙᔅᑌᐎᓂᓕᐤ, ᓀᔥᑕ ᑮ ᓭᑭᓯᐗᒃ; ᒫᑲ ᓇᒪᐎᓚ ᐅᒋ ᐯᑕᒬᐗᒃ ᐅ ᐯᑖᑯᓯᐎᓂᓕᐤ ᐊᓂᐃ ᑳ ᐋᔭᒥᐃᒥᒋ᙮
ᓂ ᑮ ᐃᑣᓐ ᒫᑲ, ᑫᒀᓐ ᑫ ᑐᑕᒫᓐ ᑌᐯᓕᒋᑫᔭᓐ? ᐅᑎᐯᓕᒋᑫᐤ ᒫᑲ ᓂ ᑮ ᐃᑎᒃ, ᐗᓂᔥᑳ, ᐃᑐᑌ ᒫᑲ ᑕᒫᔅᑲᓯᒃ; ᐁᑯᑕ ᒫᑲ ᑫ ᐎᑕᒫᑲᐎᔭᓐ ᒥᓯᐌ ᑫᒀᓇ ᑳ ᐃᑌᓕᒥᑲᐎᔭᓐ ᑭᒋ ᑐᑕᒪᓐ᙮
ᐃᔅᐱ ᒫᑲ ᐁᑳ ᑳ ᐙᐱᔮᓐ ᐁᔅᐱᒋ ᑭᔅᑌᓕᑖᑾᒃ ᐊᓂᒪ ᐙᔅᑌᐎᓐ, ᐁ ᐱᒥᓴᑭᓂᔅᑫᓂᒋᒃ ᐊᓂᑭ ᑳ ᑮ ᐎᒉᐎᒋᒃ, ᓂ ᑮ ᐯᒋ ᑕᑯᔑᓂᓐ ᑕᒫᔅᑲᓯᒃ᙮
ᐊᐌᓇ ᒫᑲ ᐋᓇᓈᐊᔅ, ᐁ ᒪᓂᑐᐋᑎᓰᑦ ᐃᓕᓕᐤ ᐁ ᐃᑌᔅᑌᓕᒃ ᐅᓚᔓᐌᐎᓂᓕᐤ, ᐁ ᒥᓗ ᐃᑖᒋᒥᑯᑦ ᒥᓯᐌ ᐊᓂᐃ ᒎᐗ ᐁᑯᑕ ᑳ ᑕᔑᑫᓖᒋ,
ᓂ ᑮ ᐯᒋ ᓈᑎᒃ, ᓀᔥᑕ ᐁ ᓂᐹᐎᑦ, ᓂ ᑮ ᐃᑎᒃ, ᓂᒋᔖᓐ ᓵᓪ, ᐙᐱ ᐁᑯ᙮ ᐊᓂᒪ ᑫᔮᐸᒡ ᑎᐹᔨᑲᓂᒃ ᐱᓯᒧᑳᓂᒃ ᓂ ᑮ ᑲᓇᐙᐸᒪᐤ᙮
ᑮ ᐃᑗᐤ ᒫᑲ, ᐊᓇ ᐅ ᑭᒋᒪᓂᑐᒥᐙᐗ ᑯᑖᐎᓈᐗᒃ ᑭ ᑮ ᐙᐌᓛᐸᒥᒃ, ᑭᒋ ᑭᔅᑫᓕᑕᒶᑦ ᐅᑦ ᐃᑌᓕᑕᒧᐎᓐ, ᓀᔥᑕ ᑭᒋ ᐙᐸᒪᑦ ᐊᓇ ᐅᒀᔭᔅᑭᑎᐤ, ᓀᔥᑕ ᑭᒋ ᐯᑕᒶᑦ ᐅ ᐯᑖᑯᓯᐎᓐ ᐅᑐᓂᒃ᙮
ᐊᓄᒡ ᒫᑲ ᑖᓀᑭ ᐌᒋ ᑆᔅᑕᐎᔭᓐ? ᐸᓯᑯ, ᑭ ᑳ ᓯᑲᐋᑖᑲᐎᓐ ᒫᑲ, ᑭᒋ ᐌᐹᐸᐗᑖᔭᓐ ᑭ ᒪᒋᑣᐎᓇ, ᐁ ᓇᓈᑐᑕᒶᑦ ᐅᑦ ᐃᔑᓂᑳᓱᐎᓐ ᐅᑎᐯᓕᒋᑫᐤ᙮ᐹᓪ ᓐᑐᒫᑲᓂᐎᐤ ᒋ ᑲᑫᔅᑭᒫᑦ ᒉᓐᑖᐃᓚ
ᑮ ᐃᑭᓐ ᒫᑲ, ᐃᔅᐱ ᒥᓇ ᑳ ᑕᑯᔑᓈᓐ ᒋᕉᓴᓚᒥᒃ, ᐊᐳᒋᑲ ᒣᒀᒡ ᑳ ᑮ ᐋᔭᒥᐋᔮᓐ ᑭᒋᐋᔭᒥᐁᐎᑲᒥᑯᒃ, ᓂ ᑮ ᐃᔑᓂᐙᓐ;
ᓂ ᑮ ᐙᐸᒪᐤ ᒫᑲ ᐁ ᐃᔑᑦ, ᑭᓕᐱ, ᑣᔦᒃ ᒫᑲ ᒋᕉᓴᓚᒥᒃ ᐅᒋ ᐗᓚᐎ: ᐌᓴ ᓇᒪᐎᓚ ᑲᑕ ᐅᑎᓇᒶᒃ ᑭ ᑎᐹᒋᒧᐎᓂᓕᐤ ᐁ ᐃᑖᒋᒥᔭᓐ᙮
ᓂ ᑭᑮ ᐃᑣᓐ ᒫᑲ, ᑌᐯᓕᒋᑫᔭᓐ, ᑭᔅᑫᓕᑕᒶᒃ ᐁ ᑮ ᑭᐸᐗᑭᒃ ᓀᔥᑕ ᐁ ᑮ ᐅᑖᒪᐗᑭᒡ ᒥᓯᐌ ᑕᑐ ᐋᔭᒥᐁᐎᑲᒥᑯᒃ ᐊᓂᑭ ᑳ ᑖᐺᔦᓕᒥᔅᑭᒃ:
ᐃᔅᐱ ᒫᑲ ᐅᒥᑯᒻ ᑮ ᒫᕐᑕᕆᒻ ᔅᑎᐱᓐ ᑳ ᑮ ᓯᑭᓂᑳᑌᓕᒃ, ᓂᓚ ᓀᔥᑕ ᐯᔓᒡ ᓂ ᑮ ᓂᐹᐎᓐ, ᐁ ᓇᐁᓕᑕᒫᓐ ᒫᑲ ᑳ ᓂᐸᐋᑲᓂᐎᑦ, ᓀᔥᑕ ᓂ ᑮ ᑲᓇᐌᓕᑕᒸᓐ ᐅ ᐎᓛᒋᑲᓂᐙᐗ ᐊᓂᑭ ᑳ ᑮ ᓂᐸᐋᒋᒃ᙮
ᓂ ᑮ ᐃᑎᒃ ᒫᑲ, ᑭᑐᑌ: ᐌᓴ ᐙᓚᐤ ᑭ ᑳ ᐃᔑᑎᔕᐅᑎᓐ ᑭᒋ ᓈᑕᒋᒃ ᒉᓐᑖᐃᓚᒃ᙮
ᐁᑯ ᐃᔥᐱᔥ ᑳ ᓇᑐᑕᐙᒋ, ᐁᑯ ᑎᐁᐺᒋᒃ ᐁ ᑭᔗᐌᒋᒃ, ᓀᔥᑕ ᐁᑗᒋᒃ, ᑭᑐᑕᐃᒃ ᐁᑯᑐᐎ ᐃᓕᓕᐤ ᐊᔅᑮᒃ ᐅᒋ: ᐌᓴ ᓇᒪᐎᓚ ᑌᐸᑫᓕᑖᑾᓐ ᑭᒋ ᐱᒫᑎᓰᑦ᙮
ᒣᒀᒡ ᒫᑲ ᑳ ᑌᐺᒋᒃ, ᓀᔥᑕ ᑳ ᑫᒋᑯᐌᐸᐊᑭᒃ ᐅ ᐎᓛᒋᑲᓂᐙᐗ, ᓀᔥᑕ ᑳ ᐃᔥᐹᑫᐌᐸᐊᑭᒃ ᒪᒋᑾᓛᔕ,
ᑭᒋ ᓇᑐᐸᓕᐎᑭᒪᐤ ᑮ ᐃᑕᔓᐌᐤ ᑭᒋ ᐱᑐᑲᐃᒥᒋ ᓇᑐᐸᓕᐎᑲᒥᑯᒃ, ᓀᔥᑕ ᑮ ᐃᑗᐤ ᑭᒋ ᑲᑴᒋᐃᒥᒋ ᐁ ᐸᐸᓴᔅᑌᐅᒥᒋ; ᑭᒋ ᑭᔅᑫᓕᑕᒃ ᐌᒋ ᐁᔅᐱᒋ ᑌᑆᑎᑯᓕᒋ᙮
ᒣᒀᒡ ᒫᑲ ᑳ ᒫᒫᒋᑯᐱᑖᑦ ᐸᔅᑴᑭᓈᐱᔭ ᐅᒋ, ᐹᓪ ᑮ ᐃᑌᐤ ᓇᑐᐸᐎᑭᒫᐗ ᐯᔓᒡ ᐁ ᓂᐹᐎᓕᒋ, ᐅᓚᔓᐌᓕᑖᑾᓐ ᓈ ᑭᒋ ᐸᐸᓴᔅᑌᐗᑦ ᐃᓕᓕᐤ ᑳ ᕈᒥᓕᓕᐎᑦ, ᓀᔥᑕ ᐁᑳ ᑳ ᓂᔑᐗᓈᒋᒫᑲᓂᐎᑦ?
ᐃᔅᐱ ᒫᑲ ᐊᓇ ᓇᑐᐸᓕᐎᑭᒪᐤ ᐅᒣᓕᐤ ᐱᐁᑕᒃ, ᑮ ᓇᑕᐎ ᐎᑕᒪᐌᐤ ᑭᒋ ᓇᑐᐸᓕᐎᑭᒫᐗ, ᐁ ᐃᑗᑦ, ᔮᒀᒥᓯ ᑫ ᑐᑕᒪᓐ: ᐌᓴ ᐊᐗ ᐃᓕᓕᐤ ᕈᒥᐎᓕᓕᐎᐤ᙮
ᐁᑯ ᑭᒋ ᓇᑐᐸᓕᐎᑭᒪᐤ ᐱᐁᒋ ᐃᑐᑌᑦ, ᓀᔥᑕ ᑮ ᐃᑌᐤ, ᐎᑕᒫᐎᓐ, ᑭ ᕈᒥᐎᓕᓕᐎᓐ ᓈ?ᑮ ᐃᑗᐤ, ᐁᐁ᙮
ᐁᑯ ᓀᔥᑴᐗᔑᐃᐌᑦ ᑭᒋ ᓇᑐᐸᓕᐎᑭᒪᐤ, ᒥᔅᑕᐃ ᓂ ᑮ ᑎᐸᐁᓐ ᐌᒋ ᐋᔮᔮᓐ ᐅᒪ ᑎᐯᓕᒧᐎᓐ᙮ᐹᓪ ᒫᑲ ᑮ ᐃᑗᐤ, ᒫᑲ ᓂᓚ ᓂ ᑮ ᑎᐯᓕᒧᐎ ᓂᑖᐎᑭᓐ᙮
ᐁᑯ ᑭᔖᒡ ᑳ ᓇᑲᑖᒋᒃ ᐊᓂᑭ ᑫ ᑮ ᑲᑴᒋᒪᐙᔅᐸᓐ: ᑭᒋ ᓇᑐᐸᓕᐎᑭᒪᐤ ᓀᔥᑕ ᑮ ᑯᔅᑖᒋᐤ, ᐃᔅᐱ ᑫᔅᑫᓕᑕᒃ ᐁ ᕈᒥᐎᓕᓕᐎᓕᒋ, ᓀᔥᑕ ᐁ ᑮ ᒫᒫᒋᑯᐱᑖᑦ᙮ᐹᓪ ᐅᑎᔥᑲᐤ ᐅᑎᐹᑯᓂᑫᐗ
ᐎᐋᐸᒃ, ᑭᒋ ᑫᒋᓈᔦᓕᑕᒃ ᐊᓂᐃ ᑫᒀᓇ ᑳ ᐅᒋ ᒫᒥᔑᒥᑯᓕᑭ ᒎᐗ, ᑮ ᐋᐸᐌᐤ ᐅ ᒫᒫᒋᑯᐱᓱᐎᓂᓕᒃ ᐅᒋ, ᓀᔥᑕ ᑮ ᐃᑕᔓᐌᐤ ᑭᒋ ᓵᓵᑭᐎᓕᐌᐎᓕᓕᐗ ᓀᔥᑕ ᒥᓯᐌ ᐁ ᐃᑕᓯᓕᒋ ᐅᑲᑫᔅᑭᒥᐌᐗ ᑭᒋ ᐯᒋ ᐃᑐᑌᓕᒋ, ᑮ ᐯᔑᐌᐤ ᒫᑲ ᐹᓚ, ᓀᔥᑕ ᑮ ᐃᑕᓓᐤ ᐁ ᑖᔅᑕᒪᐱᓕᒋ᙮
ᐹᓪ ᒫᑲ, ᐁ ᐊᔑᑳᐸᒫᑦ ᑳ ᒪᐗᒋᐃᑐᓕᑭ, ᑮ ᐃᑗᐤ, ᐃᓕᓕᑐᒃ ᓀᔥᑕ ᓂᒋᔖᓂᑐᒃ, ᓂ ᑮ ᐱᒫᑎᓰᔅᑕᐗᐤ ᑭᒋᒪᓂᑐ ᒥᑐᓂ ᒥᓗ ᒥᑐᓀᓕᒋᑲᓂᒃ ᐱᓕᔥ ᐊᓄᒡ ᐁ ᑭᔑᑳᒃ᙮
ᑭᒋ ᓵᓵᑭᐎᓕᐌᐎᓕᓕᐤ ᒫᑲ ᐋᓈᔅ ᑮ ᐃᑕᔓᐙᑌᐤ ᐊᓂᐃ ᑳ ᐎᒋᑳᐸᐐᔅᑖᑯᓕᑭ ᑭᒋ ᐅᑖᒥᑐᓀᐙᓕᒋ᙮
ᐁᑯ ᐹᓪ ᐁᑖᑦ, ᑭᒋᒪᓂᑐ ᑭ ᑳ ᐸᑲᒪᐅᒃ, ᑭᓚ ᑳ ᐙᐱᔅᑲᐃᑳᑌᒃ ᒣᓂᑲᓐ: ᐌᓴ ᑭᑦ ᐊᐱᓐ ᓈ ᑭᒋ ᑎᐹᔅᑯᓂᔭᓐ ᐁ ᐃᑕᔅᑌᒃ ᐅᓚᔓᐌᐎᓐ, ᓀᔥᑕ ᑭᑦ ᐃᑕᔓᐙᓐ ᑭᒋ ᐅᑖᒪᐅᑲᐎᔮᓐ ᐁᑳ ᐁ ᐃᑕᔅᑌᒃ ᐅᓚᔓᐌᐎᓐ?
ᐊᓂᑭ ᒫᑲ ᐊᓐᑕ ᑳ ᓂᐸᐎᒋᒃ ᑮ ᐃᑗᐗᒃ, ᑭ ᒫᓓᓕᒥᒫᐗ ᓈ ᑭᒋᒪᓂᑐ ᐅ ᑭᒋ ᓵᓵᑭᐎᓕᐌᓕᓕᒪ?
ᐁᑯ ᐹᓪ ᐁᑗᑦ, ᓇᒪ ᓂ ᑭᔅᑫᓕᑌᑖᔾ ᓂᒋᔖᓂᑐᒃ, ᐎᓚ ᐁ ᑭᒋ ᓵᓵᑭᐎᓕᐌᐎᓕᓕᐎᑦ: ᐌᓴ ᐃᑕᓯᓇᐃᑳᑌᐤ, ᓇᒪᐎᓚ ᑭ ᑳ ᒪᒋ ᐃᑖᐤ ᐊᓇ ᑳ ᑎᐯᓕᒫᑦ ᓂᑦ ᐃᓕᓕᒪ᙮
ᒫᑲ ᐃᔅᐱ ᐹᓪ ᐯᓯᔅᑫᓕᑕᒃ ᐋᑎᑦ ᐁ ᓵᑦᔪᓯᐎᓕᒋ, ᓀᔥᑕ ᑯᑕᑭᔭ ᐁ ᐹᕋᓯᐎᓕᒋ, ᑮ ᑌᐺᐤ ᐊᓐᑕ ᐁ ᐃᔑ ᒪᐗᒋᐃᑐᓕᒋ, ᐃᓕᓕᑐᒃ ᓀᔥᑕ ᓂᒋᔖᓂᑐᒃ, ᓂᓚ ᓂ ᐹᕋᓯᐎᓐ, ᐁ ᐅᑯᓯᓯᒥᑦ ᓀᔥᑕ ᐹᕋᓯ: ᐅᑦ ᐊᔅᐯᓕᒧᐎᓂᐗᐤ ᓀᔥᑕ ᐅ ᐗᓂᔥᑲᐎᓂᐗᐤ ᐊᓂᑭ ᑳ ᓂᐱᒋᒃ ᐅᒋ ᓂ ᑎᐹᔅᑯᓂᑳᐎᓐ᙮
ᐃᔅᐱ ᒫᑲ ᐅᒪ ᑳ ᑮ ᐃᑗᑦ, ᑮ ᒫᒋ ᒀᓗᑐᑖᑐᐗᒃ ᐹᕋᓯᔭᒃ ᓀᔥᑕ ᓵᑦᔪᓯᔭᒃ: ᑳ ᒫᒪᐎᒥᒉᑎᒋᒃ ᐃᓕᓕᐗᒃ ᒫᑲ ᑮ ᓀᓈᐎᐸᓕᐗᒃ᙮
ᐌᓴ ᓵᑦᔪᓯᔭᒃ ᐃᑗᐗᒃ ᐁᑳ ᐁ ᐃᑕᑾᒃ ᐗᓂᔥᑳᐎᓐ, ᐁᑳ ᓀᔥᑕ ᐁ ᐃᑖᑦ ᐁᓐᒐᓪ, ᐁᑳ ᓀᔥᑕ ᐊᒑᒃ: ᒫᑲ ᐹᕋᓯᔭᒃ ᒥᓯᐌ ᐅᐅ ᑖᐺᑕᒶᒃ᙮
ᐁᓕᑯᒃ ᒫᑲ ᑮ ᒫᒋ ᑌᑆᓂᐗᓐ: ᐊᓂᑭ ᒫᑲ ᐅᒪᓯᓇᐃᑫᐗᒃ ᑳ ᐎᒉᐙᒋᒃ ᐹᕋᓯᔭ ᑮ ᐸᓯᑯᐗᒃ, ᓀᔥᑕ ᑮ ᑲᑴᐸᔅᑭᓛᑫᐗᒃ, ᐁ ᐃᑗᒋᒃ, ᓇᒪᐎᓚ ᑫᒀᓐ ᑳ ᒫᓛᑕᒃ ᓂ ᒥᔅᑲᒸᓈᓐ ᐊᐗ ᐃᓕᓕᐤ: ᒫᑲ ᑮᔥᐱᓐ ᐊᒑᑾ ᓀᔥᑕᐱᑯ ᐁᓐᒐᓚ ᑳ ᐋᔭᒥᐃᑯᑴ, ᐁᑯᔑ ᐁᑳᐎᓚ ᓄᑎᓈᑕᐤ ᑭᒋᒪᓂᑐ᙮
ᐃᔅᐱ ᒫᑲ ᓈᔅᐱᒡ ᒥᐋᒋ ᒀᓗᑕᑖᑐᓈᓂᐗᒃ, ᑭᒋ ᓇᑐᐸᓕᐃᑭᒪᐤ ᐁ ᓇᓂᒌᑦ ᐹᓚ ᑭᒋ ᐱᓯᐱᑎᑯᓕᑭ, ᑮ ᐃᑕᔓᐙᑌᐤ ᐅᓇᑐᐸᓕᐗ ᑭᒋ ᐃᑐᑌᓕᒋ, ᓀᔥᑕ ᑭᒋ ᒪᔅᑲᒫᓕᒋ, ᑭᒋ ᐯᔑᐙᓕᒋ ᒫᑲ ᓇᑐᐸᓕᐎᑲᒥᑯᒃ᙮
ᐊᓂᐁᓕᐤ ᒫᑲ ᐁ ᑎᐱᔅᑳᓕᒃ ᑮ ᐎᒋᑳᐸᐎᔅᑖᑯ ᐅᑎᐯᓕᒋᑫᐗ, ᑮ ᐃᑎᑯ ᒫᑲ, ᒥᓜᓕᑕ, ᐹᓪ: ᐌᓴ ᑖᐱᔅᑯᒡ ᑳ ᑮ ᐃᑖᒋᒥᔭᓐ ᒋᕉᓴᓚᒥᒃ, ᐁᑯ ᓀᔥᑕ ᑫ ᐃᑖᒋᒧᔭᓐ ᕈᒥᒃ᙮ᑮᒧᒡ ᐎ ᓂᐸᐁᐗᒃ ᐹᓚ
ᐃᔅᐱ ᒫᑲ ᐎᐋᐸᒃ, ᐋᑎᑦ ᐊᓂᑭ ᒎᐗᒃ ᑮ ᒫᒪᐎ ᓇᔅᑯᒥᑐᐗᒃ, ᓀᔥᑕ ᑮ ᒫᑯᐱᑎᓱᐗᒃ ᑭᒋ ᒪᒐᑭᒥᐌᐎᓐ ᐅᒋ, ᐁ ᐃᑗᒋᒃ ᐁᑳ ᑭᒋ ᒥᒋᓱᒋᒃ ᐁᑳ ᓀᔥᑕ ᑭᒋ ᒥᓂᑴᒋᒃ ᐹᑎᒫ ᑮ ᓂᐸᐋᑣᐌ ᐹᓚ᙮
ᐊᐙᓯᑌ ᒫᑲ ᓀᒥᑕᓇᐤ ᑮ ᐃᑕᓯᐗᒃ ᑳ ᑮ ᐅᔑᑖᒋᒃ ᐅᒣᓕᐤ ᑭᒧᒋᔑᑭᒥᑐᐎᓂᓕᐤ᙮
ᑮ ᐯᒋ ᓈᑌᐗᒃ ᒫᑲ ᑭᒋ ᓵᓵᑭᐎᓕᐌᐎᓕᓕᐗ ᓀᔥᑕ ᐅᓂᑳᓀᓕᑖᑯᓯᐗ, ᓀᔥᑕ ᑮ ᐃᑗᐗᒃ, ᓂ ᑮ ᒫᑯᐱᑎᓱᓈᓐ ᑭᒋ ᒪᒐᑭᒥᐌᐎᓂᒃ, ᐁᑳ ᑫᒀᓐ ᑭᒋ ᒥᒋᔮᒃ ᐹᑎᒫ ᑮ ᓂᐸᐊᑭᑌ ᐹᓪ᙮
ᐃᔅᐱ ᒫᑲ ᐹᓪ ᐎᒋᔖᓂᔅᑴᒪ ᐅᑯᓯᓯᓕᐗ ᐱᐁᑕᒥᓕᒋ ᐁ ᐊᔅᑲᒪᐅᑯᑦ, ᑮ ᓇᑕᐎ ᐱᑐᑫᐤ ᓇᑐᐸᓕᐎᑲᒥᑯᒃ, ᓀᔥᑕ ᑮ ᐎᑕᒪᐌᐤ ᐹᓚ᙮
ᐁᑯ ᐹᓪ ᓀᑐᒫᑦ ᐯᔭᒃ ᐊᓂᐃ ᓇᑐᐸᓕᐎᑭᒫᐗ, ᑮ ᐃᑌᐤ ᒫᑲ, ᐯᑡᐤ ᐊᐗ ᐅᔥᑭᓂᑭᐤ ᐊᓇ ᑭᒋ ᓇᑐᐸᓕᐎᑭᒪᐤ: ᐌᓴ ᐙᔦᔥ ᐋᔭᐤ ᑭᒋ ᐎᑕᒪᐙᑦ᙮
ᐁᑯ ᐌᑎᓈᑦ, ᓀᔥᑕ ᑮ ᐯᑐᐌᐤ ᑭᒋ ᓇᑐᐸᓕᐎᑭᒫᐗ, ᑮ ᐃᑗᐤ ᒫᑲ, ᐊᓇ ᑭᐸᐙᑲᓐ ᐹᓪ ᓂ ᑮ ᓇᑐᒥᒃ, ᓀᔥᑕ ᓂ ᑮ ᐸᑯᓭᓕᒥᒃ ᐊᐗ ᐅᔥᑭᓂᑭᐤ ᑭᒋ ᐯᑣᑖᓐ, ᑳ ᐋᔮᑦ ᐙᔦᔥ ᑭᒋ ᐎᑕᒫᔉ᙮
ᐁᑯ ᑭᒋ ᓇᑐᐸᓕᐎᑭᒪᐤ ᓯᐊᑭᒋᒉᓈᑦ, ᓀᔥᑕ ᐅᐱᒣ ᑭᒧᒡ ᑮ ᐎᒉᐌᐤ, ᑮ ᑲᑴᒋᒣᐤ ᒫᑲ, ᑫᒀᓐ ᐊᓂᒪ ᑳ ᐋᔮᔭᓐ ᑭᒋ ᐎᑕᒫᐎᔭᓐ?
ᑮ ᐃᑗᐤ ᒫᑲ, ᒎᐗᒃ ᑮ ᓇᔅᑯᒥᑐᐗᒃ ᑭᒋ ᐸᑯᓭᓕᒥᔅᑭᒃ ᑭᒋ ᐯᔑᐗᑦ ᐹᓪ ᐙᐸᑫ ᐃᑕ ᐁ ᐃᔑ ᒪᐗᒋᐃᑐᒋᒃ, ᒫᓇ ᐱᑯ ᐊᐙᓯᑌ ᑫᔮᐸᒡ ᑭᒋ ᑲᑴᒋ ᑭᔅᑫᓕᑕᒸᒋᒃ ᐅᑦ ᐋᔨᑎᐎᓂᓕᐗ᙮
ᒫᑲ ᐁᑳᐎᓚ ᑖᐺᑖᒃ: ᐌᓴ ᐊᐙᓯᑌ ᐃᔥᐱᔥ ᓀᒥᑕᓇᐤ ᐃᓕᓕᐗᒃ ᑮ ᒫᑯᐱᑎᓱᐗᒃ ᐁ ᑭᒋᐃᑗᒋᒃ, ᐁᑳ ᑭᒋ ᒥᒋᓱᒋᒃ ᐁᑳ ᓀᔥᑕ ᑭᒋ ᒥᓂᑴᒋᒃ ᐹᑎᒫ ᑮ ᓂᐸᐋᑡᐌ: ᐊᓄᒡ ᒫᑲ ᐋᔦᔅᑲᐎᓯᐗᒃ ᐁ ᐊᔅᐯᓕᑐᑖᔅᑭᒃ ᑭᒋ ᐊᔓᑕᒪᐌᒃ᙮
ᐁᑯ ᑭᒋ ᓇᑐᐸᓕᐎᑭᒪᐤ ᐯᑭᑎᓈᑦ ᐊᓂᐃ ᐅᔥᑭᓂᑭᐗ, ᓀᔥᑕ ᑮ ᐃᑕᔓᐙᑌᐤ, ᔮᑾ ᐁᑳᐎᓚ ᐊᐌᓇ ᐎᑕᒪᐤ ᐅᐅ ᑫᒀᓇ ᐁ ᑮ ᐎᑕᒪᐎᔭᓈ᙮ᐹᓪ ᐃᔑᑎᔕᐗᑲᓂᐎᐤ ᐅᑎᔥᑲᐤ ᐅᑭᒪᐤ ᐱᓕᒃᓴ
ᑮ ᓇᑐᒣᐤ ᒫᑲ ᓂᔓ ᓇᑐᐸᓕᐎᑭᒫᐗ, ᐁ ᐃᑗᑦ, ᐋᔦᔅᑲᐎᐃᑯᒃ ᓂᔡᐤ ᒥᑖᑐᒥᑕᓇᐤ ᐅᓇᑐᐸᓕᐗᒃ ᑭᒋ ᐃᑐᑌᒋᒃ ᐊᓐᑕ ᓯᓴᕆᔭ, ᓀᔥᑕ ᒥᔅᑕᑎᒥᓕᓕᐗᒃ ᓂᔂᓱᒥᑕᓇᐤ, ᓀᔥᑕ ᑕᑭᒋᑲᓂᓕᓕᐗᒃ ᓂᔡᐤ ᒥᑖᑐᒥᑕᓇᐤ, ᐃᔅᐱ ᐃᔅᐸᓕᑫ ᓂᔅᑐ ᑎᐸᐃᑲᓐ ᐱᓯᒧᑳᓂᒃ ᑫ ᑎᐱᔅᑳᒃ;
ᓀᔥᑕ ᐅᑎᓇᒪᐎᒃ ᐊᐌᓯᓴᒃ, ᑭᒋ ᑌᑕᓛᒋᒃ ᐹᓪ, ᒀᔭᔉ ᑭᒋ ᐯᑐᐙᒋᒃ ᐊᓂᐃ ᐱᓕᒃᓴ ᐅᑎᐯᓕᒋᑫᐗ᙮
ᐅᒪ ᒫᑲ ᑮ ᐃᔑ ᒪᓯᓇᐃᑫᐤ:
ᒃᓚᑎᔭᔅ ᓕᓯᔭᔅ ᐁ ᒪᓯᓇᐊᒪᐙᑦ ᐊᓂᐃ ᓈᔅᐱᒡ ᑫᔅᑎᓯᓕᒋ ᐱᓕᒃᓴ ᐊᑕᒥᔅᑲᐌᐤ᙮
ᐊᐗ ᐃᓕᓕᐤ ᑮ ᐅᑎᓂᑯ ᒎᐗ, ᑲᑕ ᑮ ᓂᐸᔨᑯᐸᓐ ᒫᑲ: ᐁᑯ ᒫᑲ ᐱᐁᒋ ᐃᑐᑌᔮᓐ ᐁ ᐎᒉᐗᑭᒃ ᒥᔮᒪᐎᐅᓇᑐᐸᓕᐗᒃ, ᓂ ᑮ ᐎᑾᒋᐊᐤ ᒫᑲ, ᐁ ᑮ ᐯᑕᒫᓐ ᐁ ᕈᒥᐎᓕᓕᐎᑦ᙮
ᐃᔅᐱ ᒫᑲ ᐙ ᑭᔅᑫᓕᑕᒫᐸᓐ ᐊᓂᒪ ᑳ ᐅᒋ ᒪᒥᔑᒫᒋᒃ, ᓂ ᑮ ᐯᔑᐗᐤ ᐃᑕ ᐁ ᐃᔑ ᒪᐗᒋᐃᑐᓕᒋ:
ᐊᓇ ᑳ ᐱᓯᔅᑫᓕᒪᒃ ᐁ ᒫᒥᔑᒫᑲᓂᐎᑦ ᑲᑴᒋᑫᒧᐎᓇ ᐅᒋ ᐅᑦ ᐅᓚᔓᐌᐎᓂᐙᒃ, ᒫᑲ ᐁᑳ ᐁ ᒫᒥᔑᒫᑲᓂᐎᑦ ᑫᒀᓕᐤ ᑳ ᐅᒋ ᐃᑌᓕᑖᑯᓯᑦ ᑭᒋ ᓂᐸᐋᑲᓂᐎᑦ ᓀᔥᑕᐱᑯ ᑭᒋ ᒫᒫᒋᑯᐱᑖᑲᓀᐎᑦ᙮
ᐃᔅᐱ ᒫᑲ ᑳ ᐎᑕᒫᑲᐎᔮᓐ ᒎᐗᐤ ᐁ ᐊᔅᑲᒪᐙᒋᒃ ᐊᓂᐃ ᐃᓕᓕᐗ, ᑭᔖᒡ ᑭ ᑮ ᐃᑎᔕᐊᒫᑎᓐ, ᓂ ᑮ ᐃᑕᔓᐙᑖᐗᒃ ᒫᑲ ᐊᓂᑭ ᑳ ᒫᒥᔑᒫᒋᒃ ᐊᓯᒋ ᑭᒋ ᐎᑕᑭᒃ ᐁ ᑖᔅᑕᒪᐱᔭᓐ ᐊᓂᐃ ᑫᒀᓇ ᑫ ᒪᒋ ᐃᑖᒋᒃ᙮ ᐙᒋᔭ᙮
ᐁᑯ ᐅᓇᑐᐸᓕᐗᑳ, ᑳ ᑮ ᐃᑕᔓᐙᑖᑲᓂᐎᒋᒃ, ᐌᑎᓈᒋᒃ ᐹᓚ, ᓀᔥᑕ ᒣᒀᒡ ᐁ ᑎᐱᔅᑳᓕᐤ ᑮ ᐯᔑᐌᐗᒃ ᐊᓐᑕ ᐋᓐᑎᐯᑦᕆᔅ᙮
ᐎᐋᐸᓂᓕᒃ ᒫᑲ ᑮ ᓇᑲᑌᐗᒃ ᒥᔅᑕᑎᒥᓕᓕᐗ ᑭᒋ ᐎᒉᐙᓕᒋ, ᓀᔥᑕ ᓇᑐᐸᓕᐎᑲᒥᑯᒃ ᑮ ᐃᔑ ᑭᐌᐗᒃ:
ᐎᓚᐗᐤ, ᐃᔅᐱ ᑌᑯᔑᑭᒃ ᐊᓐᑕ ᓯᓴᕆᔭ, ᓀᔥᑕ ᑳ ᒥᓛᒋᒃ ᒪᓯᓇᐊᒫᑐᐎᓂᓕᐤ ᐅᑎᐯᓕᒋᑫᐗ, ᐹᓚ ᓀᔥᑕ ᑮ ᐅᑎᔥᑳᐎᑳᐸᐎᔅᑕᐎᐁᐗᒃ᙮
ᐃᔅᐱ ᒫᑲ ᐅᑎᐯᓕᒋᑫᐤ ᑳ ᑮ ᐋᔭᒥᑖᑦ ᒪᓯᓇᐊᒫᑐᐎᓂᓕᐤ, ᑮ ᑲᑴᒋᑫᒧ ᑫᑯ ᑎᐯᓕᒋᑫᐎᓂᒃ ᐌᒋᓕᒋ᙮ ᐃᔅᐱ ᒫᑲ ᑫᔅᑫᓕᑕᒃ ᓯᓕᓯᔭᐃᒃ ᐅᒋ;
ᑭ ᑳ ᐯᑖᑎᓐ, ᑮ ᐃᑌᐤ, ᐃᔅᐱ ᐎᓚᐗᐤ ᓀᔥᑕ ᑳ ᒫᒥᔑᒥᔅᑭᒃ ᑕᑯᔑᑾᐌ᙮ ᑮ ᐃᑕᔓᐙᑌᐤ ᒫᑲ ᑭᒋ ᑲᓇᐌᓕᒥᒥᒋ ᐦᐁᕋᑕ ᐅ ᑎᐹᔅᑯᓂᑫᐎᑲᒥᑯᓕᒃ᙮
ᐹᓪ ᒥᔑᒥᑯ ᒎᐗ
ᑭᐃᔥᑾ ᓂᔮᓕᓗ ᑭᔑᑳᐗ ᐊᓇ ᑭᒋ ᓵᓵᑭᐎᓕᐌᐎᓕᓕᐤ ᐋᓇᓈᔭᔅ ᑮ ᐯᒋᐃᑐᑌᐤ ᐁ ᐎᒉᐙᑦ ᐅᓂᑳᓀᓕᑖᑯᓯᐗ, ᓀᔥᑕ ᐯᔭᒃ ᐅᑖᔭᒥᔅᑕᒫᑫᐗ ᑕᕐᑕᓚᔅ ᐁ ᐃᔑᓂᑳᓱᓕᑭ, ᑳ ᒫᒥᔑᒫᓕᒋ ᐹᓚ ᐅᑎᔥᑲᐤ ᐅᑎᐯᓕᒋᑫᐗ᙮
ᐃᔅᐱ ᒫᑲ ᑳ ᓇᑐᒫᑲᓂᐎᑦ, ᑕᕐᑕᓚᔅ ᑮ ᒫᒋ ᒫᒥᔑᒣᐤ:ᐁ ᐃᑗᑦ, ᐁ ᐙᐸᒋᑳᑌᒃ ᑭᓚ ᐁ ᐅᒋ ᐋᔮᔮᒃ ᑭᒋ ᑳᔮᒣᐎᓯᐎᓐ, ᓀᔥᑕ ᓈᔅᐱᒡ ᐁ ᒥᓗᑐᑕᐙᑲᓂᐎᒋᒃ ᐅᑯ ᑳ ᐃᑕᔅᑳᓀᓯᒋᒃ ᐃᓕᓕᐗᒃ ᑭᓚ ᑭ ᑲᓇᐌᓕᒋᑫᐎᓐ ᐅᒋ,
ᒧᔕᒃ ᓂᑦ ᐅᑎᓀᓈᓐ, ᓀᔥᑕ ᒥᓯᐌ ᐃᑕ, ᒥᔭᐗᒋ ᑭᔅᑎᓯᔭᓐ ᐱᓕᒃᔅ ᒥᑐᓂ ᓇᓈᔅᑯᒧᐗᑫᓕᑕᒧᐎᓂᒃ᙮
ᐁᓕᐌᒃ ᒫᑲ, ᐁᑳ ᐊᐙᓯᑌ ᑭᒋ ᐋᔦᔅᑯᐃᑖᓐ, ᑭ ᐸᑯᓭᓕᒥᑎᓐ ᒐᑲᐙᔑᔥ ᐋᔭᒥᐎᓇ ᑭᒋ ᓇᑐᑕᐎᔮᒃ ᑭ ᑭᔐᐙᑎᓯᐎᓂᒃ᙮
ᐌᓴ ᓂ ᑮ ᒥᔅᑲᐙᓈᓐ ᐊᐗ ᐃᓕᓕᐤ ᐁ ᒪᒋ ᐃᓕᓕᐎᑦ, ᓀᔥᑕ ᐁ ᔑᑭᒥᐌᑦ ᒫᓓᓕᒋᑫᐎᓂᓕᐤ ᒥᓯᐌ ᐃᑕ ᐁ ᐃᑖᓕᒋ ᒎᐗ ᒥᓯᐌ ᐊᔅᑮᒃ, ᓀᔥᑕ ᑳ ᓂᑳᓄᑕᐙᑦ ᐊᓂᐃ ᓈᓴᕆᓇ:
ᐊᓇ ᓀᔥᑕ ᑳ ᑮ ᐹᐹᐃᑐᑌᑦ ᑭᒋ ᒪᒉᓕᑖᑯᑖᑦ ᑭᒋ ᐋᔭᒥᐁᐎᑲᒥᑯᓕᐤ: ᐊᓇ ᑳ ᑮ ᐅᑎᓇᑭᑦ, ᓂ ᑳ ᑮ ᑎᐹᔅᑯᓈᑕᓈᓐ ᒫᑲ ᐁ ᐃᑕᔅᑌᒃ ᓂᑦ ᐅᓚᔓᐌᐎᓂᓈᓐ᙮
ᒫᑲ ᑭᒋ ᓇᑐᐸᓕᐎᑭᒪᐤ ᓕᓯᔭᔅ ᓂ ᑮ ᐯᒋ ᐅᑎᑎᑯᓈᓐ, ᓀᔥᑕ ᓈᔅᐱᒡ ᑫᒋᑳ ᓂᒋᒋᓈᒃ ᑮ ᐅᒋ ᐅᑎᓀᐤ,
ᐁ ᐃᑕᔓᐙᑖᑦ ᐊᓂᐃ ᑳ ᒫᒥᔑᒥᑯᓕᒋ ᑭᒋ ᐯᒋ ᓈᑎᔅᑭᒃ: ᑭᓚ ᒫᑲ ᐁ ᑲᑴᒋᒪᒋᒃ ᑭᒋ ᐅᒋ ᑭᔅᑫᓕᑕᒪᓐ ᒥᓯᐌ ᐅᐅ ᑫᒀᓇ ᑳ ᒫᒥᔑᒪᑭᑦ᙮
ᐁᑯ ᐹᓪ, ᐃᔅᐱ ᑳ ᑮ ᐃᑎᑯᑦ ᐅᑎᐯᓕᒋᑫᐗ ᑭᒋ ᐋᔭᒥᑦ, ᑮ ᓇᔥᑴᐗᔑᐃᐌᐤ:ᐁ ᑭᔅᑫᓕᑕᒫᓐ ᐋᔕᔾ ᒥᒉᑦ ᐱᐳᓋ ᐁ ᑮ ᑎᐹᔅᑯᓇᒋᒃ ᐅᑯ ᐁ ᐃᑕᔅᑳᓀᓯᒋᒃ ᐃᓕᓕᐗᒃ, ᐊᐙᓯᑌ ᓂ ᒥᓜᓕᑌᓐ ᐁ ᓇᔥᑴᐗᔑᑕᒫᓱᔮᓐ:
ᑭᒋ ᑮ ᓂᓯᑐᑕᒪᓐ, ᓂᔓᔖᐳ ᑭᔑᑳᐗ ᐃᓕᑯᒃ ᐱᑯ ᐊᔅᐱᓐ ᑳ ᐃᑐᑌᔮᐸᓐ ᒋᕉᓴᓚᒥᒃ ᑭᒋ ᐋᔭᒥᐁᔅᑖᑫᔮᓐ᙮
ᓇᒪᐎᓚ ᒫᑲ ᓂ ᑮ ᒥᔅᑳᑾᒃ ᑭᒋᐋᔭᒥᐁᐎᑲᒥᑯᒃ ᐁ ᐋᔑᑌᒪᒃ ᐊᐌᓇ, ᐁᑳ ᓀᔥᑕ ᐁ ᒫᓓᓕᑕᒥᐊᑭᒃ ᐃᓕᓕᐗᒃ, ᓇᒪᐎᓚ ᐋᔭᒥᐁᐎᑲᒥᑯᒃ ᓀᔥᑕᐱᑯ ᐃᑖᐎᓂᒃ:
ᓇᒪᐎᓚ ᓀᔥᑕ ᑲᔥᑭᑖᐗᒃ ᑭᒋ ᑖᐺᑕᒥᑖᒋᒃ ᐊᓂᐃ ᑫᒀᓇ ᐊᓄᒡ ᑳ ᒪᒥᔑᒥᒋᒃ᙮
ᒫᑲ ᐅᒪ ᑭ ᐙᐎᑕᒫᑌᓐ, ᐊᓂᒪ ᐃᔑ ᐎᓚᐗᐤ ᓇᔅᐹᒡ ᐋᔭᒥᐋᐎᓐ ᑳ ᐃᔑᓂᑳᑕᑭᒃ, ᐁᑯ ᐁ ᐃᔑ ᓇᐗᑮᔅᑕᐅᒪᒃ ᐅ ᑭᒋᒪᓂᑐᒥᐙᐗ ᓄᑖᐎᔭᒃ, ᐁ ᑖᐺᑕᒫᓐ ᒥᓯᐌ ᑫᒀᓇ ᑳ ᒪᓯᓇᐃᑳᑌᑭ ᐅᓚᔓᐌᐎᓂᒃ ᓀᔥᑕ ᐅᑭᔅᑭᐙᐃᑫᐗᒃ ᐅ ᒪᓯᓇᐃᑲᓂᐙᒃ:
ᓀᔥᑕ ᓂᑦ ᐊᔅᐯᓕᒧᑐᑕᐗᐤ ᑭᒋᒪᓂᑐ, ᐎᓚᐗᐤ ᓀᔥᑕ ᑳ ᑲᓇᐌᓕᑕᑭᒃ, ᑭᒋ ᐗᓂᔥᑳᒋᒃ ᐅᓂᐱᐗᒃ, ᑖᐱᔅᑯᒡ ᐊᓂᑭ ᑳ ᒀᔭᔅᑭᑎᒋᒃ ᓀᔥᑕ ᐁᑳ ᑳ ᒀᔭᔅᑭᑎᒋᒃ᙮
ᐅᑕ ᒫᑲ ᓂᑦ ᐅᒋ ᓈᑲᑕᐌᓕᒥᑎᓱᓐ ᒧᔕᒃ ᑭᒋ ᐅ ᒥᑐᓀᓕᒋᑲᓂᔮᓐ ᐁᑳ ᑭᒋ ᓈᔦᑕᐎᑐᑕᐗᒃ ᑭᒋᒪᓂᑐ, ᓀᔥᑕ ᐃᓕᓕᐗᒃ᙮
ᑭᐃᔥᑾ ᒥᒉᑦ ᐱᐴᓋ ᒫᑲ ᓂ ᑮ ᐯᒋ ᐃᑐᑖᓐ ᑭᒋ ᐯᑐᐗᑭᒃ ᒥᓕᐌᐎᓇ ᓂ ᐎᑕᔅᑭᒫᑲᓇᒃ, ᓀᔥᑕ ᐸᑭᑎᓂᑫᐎᓇ᙮
ᐁᑯᔅᐱ ᒫᑲ ᐋᑎᑦ ᒎᐗᒃ ᐁᔕᐃᒃ ᑳ ᐅᒋᒋᒃ ᓂ ᑮ ᒥᔅᑳᑾᒃ ᐁ ᑮ ᐹᔦᑭᐃᑎᓱᔮᓐ ᑭᒋᐋᔭᒥᐁᐎᑲᒪᑯᒃ, ᓇᒪᐎᓚ ᐊᓯᒋ ᐁ ᒫᒪᐎᒥᒉᑎᒋᒃ ᐃᓕᓕᐗᒃ, ᓇᒪ ᓀᔥᑕ ᐁ ᒥᑯᔅᑳᒋᐃᑫᔮᓐ᙮
ᐎᓚᐗᐤ ᐅᑕ ᐁ ᑣᔅᑕᒪᐱᔭᓐ ᑲᑕ ᑮ ᐃᑖᐙᐸᓇᒃ, ᓀᔥᑕ ᑲᑕ ᑮ ᐙᐎᑕᒧᐸᓇᒃ, ᑮᔥᐱᓐ ᐙᔦᔥ ᐃᐋᔭᐙᑲᐌ ᑭᒋ ᒫᒥᔑᒥᒋᒃ᙮
ᓀᔥᑕᐱᑯ ᐁᑯᔑ ᐅᑯ ᐅᑕ ᑳ ᐃᑖᒋᒃ ᑲᑕ ᐃᑗᐗᒃ, ᑮᔥᐱᓐ ᑳ ᒥᔅᑲᒧᐗᑴ ᑳ ᒪᒋ ᐋᔨᑎᔮᓐ, ᒣᒀᒡ ᑳ ᐅᑎᔥᑲᐎᑳᐸᐎᔅᑕᐗᑭᒃ ᒫᒪᐎᐅᑲᑫᔅᑭᒥᐌᐗᒃ,
ᐯᔭᒃ ᐱᑯ ᐅᒪ ᐃᑗᐎᓐ ᐅᒋ, ᑳ ᑮ ᑌᐺᔮᓐ ᐁ ᐅᑎᔥᑲᐎᑳᐸᐎᔅᑕᐗᑭᒃ, ᐁ ᑎᐹᑐᑕᒫᓐ ᐁ ᐗᓂᔥᑳᒋᒃ ᐅᓂᐱᐗᒃ ᑭᑦ ᐅᒋ ᑎᐹᔅᑯᓂᓇᐗᐤ ᐊᓄᒡ ᐁ ᑭᔑᑳᒃ᙮
ᐃᔅᐱ ᒫᑲ ᐱᓕᒃᔅ ᐱᐁᑕᒃ ᐅᐅ ᑫᒀᓇ, ᐊᐙᓯᑌ ᒀᔭᔉ ᐁ ᑭᔅᑫᓕᑕᒃ ᐊᓂᒣᓕᐤ, ᑮ ᑭᐱᒋᐁᐤ, ᑮ ᐃᑗᐤ ᒫᑲ, ᐃᔅᐱ ᓂᓯᔭᔅ ᑭᒋ ᓇᑐᐸᓕᐎᑭᒪᐤ ᑕᑯᔑᑫ, ᒥᑐᓂ ᓂ ᑳ ᑭᔅᑫᓕᑌᓐ ᒬᒋ ᐁ ᐃᑎᔭᓐ᙮
ᑮ ᐃᑕᔓᐙᑌᐤ ᒫᑲ ᓇᑐᐸᓕᐎᑭᒫᐗ ᑭᒋ ᑲᓇᐌᓕᒫᓕᒋ ᐹᓚ, ᓀᔥᑕ ᑭᒋ ᐋᐸᐙᓕᒋ, ᐁᑳ ᓀᔥᑕ ᑭᒋ ᐅᒋᐃᒫᑦ ᐅ ᐙᑯᒫᑲᓂᓕᐗ ᑭᒋ ᐅᒌᔅᑕᒫᑯᓕᒋ ᓀᔥᑕᐱᑯ ᑭᒋ ᐯᒋ ᓈᑎᑯᓕᒋ᙮ᐹᓪ ᐅᑎᔥᑲᐤ ᐱᓕᒃᔅ ᓀᔥᑕ ᑦᕉᓯᓚ
ᑭᐃᔥᑾ ᒫᑲ ᐋᑎᑦ ᑭᔑᑳᐗ, ᐃᔅᐱ ᐱᓕᒃᔅ ᐱᐁᒋ ᐎᒉᐙᑦ ᐎᐗ ᑦᕉᓯᓚ ᐁ ᐃᔑᓂᑳᓱᓕᒋ ᑳ ᒎᐎᔅᑴᐎᓕᒋ, ᑮ ᓇᑐᒣᐤ ᐹᓚ, ᑭ ᓇᑐᑕᐌᐤ ᒫᑲ ᐁ ᑎᐹᑐᑕᒥᓕᒋ ᐁ ᐃᔑ ᑖᐺᔦᓕᒥᒥᒋ ᙭ᑕ᙮
ᒣᒀᒡ ᒫᑲ ᐁ ᐋᓕᒧᑕᒥᓕᒋ ᒀᔭᔅᑭᑖᑎᓯᐎᓂᓕᐤ, ᓇᐃᓕᑯᒀᑎᓯᐎᓂᓕᐤ, ᓀᔥᑕ ᑎᐹᔅᑯᓂᑫᐎᓂᓕᐤ ᑫ ᐅᑎᒋᐸᓕᓕᒃ, ᐱᓕᒃᔅ ᑮ ᓇᓇᒥᐸᓕᐤ, ᓀᔥᑕ ᑮ ᓇᔥᑴᐗᔑᐃᐌᐤ, ᑭᑐᑌ ᐊᓄᒡ, ᐃᔅᐱ ᓇᐗᒡ ᓇᐃᐸᓕᐃᑯᔮᓀ, ᑭ ᑳ ᓇᑐᒥᑎᓐ᙮
ᑮ ᐸᑯᓭᓕᑕᒻ ᓀᔥᑕ ᔔᓕᐋᓇ ᑭᒋ ᒥᓕᑯᑦ ᐹᓚ, ᑭᒋ ᐋᐸᐙᑦ: ᐁᐗᑯ ᒫᑲ ᐅᒋ ᓇᐗᒡ ᒥᒉᑡᐤ ᑮ ᓇᑐᒣᐤ, ᓀᔥᑕ ᑮ ᐎᒋᐋᔭᒥᒣᐤ᙮
ᒫᑲ ᑭᐃᔥᑾ ᓂᔓ ᐱᐴᓋ ᐸᕐᔑᔭᔅ ᐯᔅᑕᔅ ᑮ ᐯᒋ ᒥᔅᑯᑎᔥᑲᐌᐤ ᐱᓕᒃᓴ: ᐱᓕᒃᔅ ᒫᑲ ᐁ ᐎ ᓇᐃᓚᐌᐋᑦ ᒎᐗ, ᑮ ᓇᑲᑌᐤ ᐹᓚ ᐁ ᒫᒫᒋᑯᐱᓱᓕᒋ᙮
ᐹᓪ ᒪᐎᒧᔅᑕᐌᐤ ᑭᒋᐅᑭᒫᐗ
ᐃᔅᐱ ᒫᑲ ᐯᔅᑕᔅ ᑳ ᑕᑯᔑᒃ ᐊᓂᒪ ᑎᐯᓕᒋᑫᐎᓂᒃ, ᑳ ᐳᓂᐸᓕᑭ ᓂᔅᑐ ᑭᔑᑳᐗ ᓯᓴᕆᐊᐃᒃ ᐁ ᐅᒋ ᑭᑐᑌᑦ ᑭ ᐃᑐᑌᐤ ᒋᕉᓴᓚᒥᒃ᙮
ᐁᑯ ᑭᒋ ᓵᓵᑭᐎᓕᐌᐎᓕᓕᐤ ᓀᔥᑕ ᑳ ᓂᑳᓀᓕᑖᑯᓯᒋᒃ ᒎᐗᒃ ᑮ ᐎᑕᒪᐌᐗᒃ ᐹᓪ ᐅᒋ, ᓀᔥᑕ ᑮ ᐸᑯᓭᓕᒣᐗᒃ᙮
ᑮ ᐸᑯᓭᓕᑕᒧᐌᐗᒃ ᒫᑲ, ᑭᒋ ᓇᑐᒫᓕᒋ ᒋᕉᓴᓚᒥᒃ ᐃᔑ, ᐁ ᐎ ᐊᔅᑲᒪᐙᒋᒃ ᒣᔅᑲᓈᒃ ᑭᒋ ᓂᐸᐋᒋᒃ᙮
ᒫᑲ ᐯᔅᑕᔅ ᑮ ᓇᔥᑴᐗᔑᐃᐌᐤ ᐹᓚ ᑭᒋ ᑲᓇᐌᓕᒫᑲᓂᐎᓕᒋ ᐊᓐᑕ ᓯᓴᕆᐊᐃᒃ, ᐎᓚ ᑫᒋᐙᒃ ᓀᔥᑕ ᐎᐸᒡ ᐁᑯᑕ ᑭᒋ ᐃᑐᑌᑦ᙮
ᐁᐗᑯ ᒫᑲ ᐅᒋ, ᑮ ᐃᑗᐤ, ᐁᑯᔑ ᐊᓂᑭ ᐁ ᐃᑕᔑᔦᒃ ᑳ ᑲᔥᑭᑖᔦᒃ ᑭ ᑳ ᐎᒉᐎᓇᐗᐤ, ᑭᒋ ᒫᒥᔑᒣᒃ ᐊᐗ ᐃᓕᓕᐤ ᑮᔥᐱᓐ ᑳ ᒪᒋ ᐋᔨᑎᑴ᙮
ᐃᔅᐱ ᒫᑲ ᑳ ᑮ ᐎᒋᑕᔑᑫᒫᑦ ᐊᐙᓯᑌ ᐃᔥᐱᔥ ᒥᑖᑐ ᑭᔑᑳᐗ, ᐊᔥᑕ ᓯᓴᕆᐊᐃᒃ ᑮ ᐃᑐᑌᐤ; ᐎᐋᐸᓂᓕᒃ ᒫᑲ ᐁ ᐊᐱᑦ ᑎᐹᔅᑯᓂᑫᐎ ᐊᐱᐎᓂᒃ ᑮ ᐃᑕᔓᐙᑌᐤ ᐹᓚ ᑭᒋ ᐯᔑᒥᒋ᙮
ᐃᔅᐱ ᒫᑲ ᑎᑯᔑᓂᓕᒋ, ᐊᓂᑭ ᒎᐗᒃ ᒋᕉᓴᓚᒥᒃ ᑳ ᑮ ᐱᒋ ᐅᑐᑌᒋᒃ ᐙᔅᑲ ᐁ ᓂᐹᐎᒋᒃ, ᓈᔅᐱᒡ ᒥᔅᑕᐃ ᑮ ᒪᒋ ᒫᒥᔑᒣᐗᒃ ᐹᓚ, ᐁᑳ ᑳ ᑲᔥᑭᑖᒋᒃ ᑭᒋ ᑖᐺᔦᓕᑖᑯᑖᒋᒃ᙮
ᒣᒀᒡ ᒫᑲ ᑳ ᓇᔥᑴᐗᔑᑕᒫᓱᑦ, ᓇᒪᐎᓚ ᐅᑦ ᐅᓚᔓᐌᐎᓂᐗᐤ ᒎᐗᒃ, ᓇᒪ ᓀᔥᑕ ᑭᒋᐋᔭᒥᐁᐎᑲᒥᒃ, ᓇᒪ ᓀᔥᑕ ᓯᓴᕐ ᐅᒋ, ᐙᔦᔥ ᓂ ᑮ ᐙᓂᑐᑌᓐ᙮
ᒫᑲ ᐯᔅᑕᔅ, ᐁ ᐎ ᓇᐃᓚᐌᐋᑦ ᒎᐗ, ᐁ ᓇᔥᑴᐗᔑᐋᑦ ᐹᓚ ᑮ ᐃᑌᐤ, ᑭ ᑳ ᐃᑐᑖᓐ ᓈ ᒋᕉᓴᓚᒥᒃ, ᐁᑯᑕ ᒫᑲ ᐁ ᑖᔅᑕᒪᐱᔮᓐ ᑭᒋ ᑎᐹᔅᑯᓂᑳᐎᔭᓐ ᐅᐅ ᑫᒀᓇ ᐅᒋ?
ᐁᑯ ᐁᑗᑦ ᐹᓪ, ᓂᑦ ᐅᑎᔥᑲᐎᑳᐸᐎᔅᑕᒸᓐ ᓯᓴᕐ ᐅ ᑎᐹᔅᑯᓂᑫᐎ ᐊᐱᐎᓐ, ᐃᑕ ᑫ ᑮ ᑎᐹᔅᑯᓂᑳᐎᔮᐸᓐ: ᒎᐗᒃ ᓇᒪᐎᓚ ᐙᔦᔥ ᓂ ᑮ ᐗᓂᑐᑕᐙᐗᒃ, ᒥᑐᓂ ᓀᔥᑕ ᐁ ᐃᔑ ᑭᔅᑫᓕᑕᒪᓐ ᑭᓚ᙮
ᐁᑯ ᐯᔅᑕᔅ, ᐃᔅᐱ ᑳ ᑮ ᐎᒋᐋᔭᒥᒫᑦ ᒫᒪᐎᐅᑲᑫᔅᑭᒥᐌᐗ, ᑮ ᓇᔥᑴᐗᔑᐃᐌᐤ, ᑭ ᓇᑕᐌᓕᒪᐤ ᓈ ᓯᓴᕐ ᑭᒋ ᑎᐹᔅᑯᓂᔉ? ᓯᓴᕐ ᑭ ᑳ ᓈᑕᐤ᙮ᐹᓪ ᐅᑎᔥᑲᐤ ᐋᒃᕆᐸ ᓀᔥᑕ ᐸᕐᓈᐃᔅ
ᑭᐃᔥᑾ ᐋᑎᑦ ᑭᔑᑳᐗ ᒫᑲ ᑭᒋᐅᑭᒪᐤ ᐋᒃᕆᐸ ᓀᔥᑕ ᐸᕐᓇᐃᓯ ᑮ ᐯᒋᐃᑐᑌᐗᒃ ᓯᓴᕆᐊᐃᒃ ᑭᒋ ᐊᑕᒥᔅᑲᐙᒋᒃ ᐯᔅᑕᓴ᙮
ᐃᔅᐱ ᒫᑲ ᐊᓐᑕ ᑳ ᑮ ᐃᑖᒋᒃ ᒥᒉᑐ ᑭᔑᑳᐗ, ᐯᔅᑕᔅ ᑮ ᐎᑕᒪᐌᐤ ᑭᒋᐅᑭᒫᐗ ᐹᓚ ᐁ ᐃᑎᓕᒋ, ᐁ ᐃᑗᑦ, ᐅᑕ ᐃᑖᐤ ᐯᔭᒃ ᐃᓕᓕᐤ ᑳ ᓇᑲᑎᑯᑦ ᐱᓕᒃᓴ ᐁ ᒫᒫᒋᑯᐱᓱᑦ:
ᐁᐗᒀᓇ ᐅᒋ, ᐃᔅᐱ ᑳ ᐃᑖᔮᐸᓐ ᒋᕉᓴᓚᒥᒃ ᑭᒋ ᓵᓵᑭᐎᓕᐌᐎᓕᓕᐗᒃ ᓀᔥᑕ ᑳ ᓂᑳᓀᓕᑖᑯᓯᒋᒃ ᒎᐗᒃ ᓂ ᑮ ᐋᓕᒧᑕᒫᑾᒃ, ᐁ ᓇᑕᐌᓕᒫᒋᒃ ᑭᒋ ᑎᐹᔅᑯᓈᑲᓂᐎᓕᒋ᙮
ᑳ ᑮ ᓇᔥᑴᐗᔑᐊᑭᒃ, ᓇᒪᐎᓚ ᐁ ᐃᑌᒋᒃ ᕈᒥᐎᓕᓕᐗᒃ ᑭᒋ ᐸᑭᑎᓈᒋᒃ ᐊᐌᓕᐗ ᑭᒋ ᓂᐹᔨᒥᒋ, ᐸᒧᔑ ᐊᓇ ᑳ ᒫᒥᔑᒫᑲᓂᐎᑦ ᐁ ᐅᑎᔥᑲᐎᑳᐸᐎᔅᑕᐙᑦ ᐊᓂᐃ ᑳ ᒫᒥᔑᒥᑯᑦ, ᓀᔥᑕ ᐁ ᐃᓕᓈᑲᓂᐎᑦ ᑭᒋ ᓇᔥᑴᐗᔑᑕᒫᓱᑦ ᐊᓂᐁᓕᐤ ᒪᒋᑐᑕᒧᐎᓂᓕᐤ ᐅᒋ ᑳ ᐃᔑ ᒫᒥᔑᒫᑲᓂᐎᑦ᙮
ᐁᐗᑯ ᒫᑲ ᐅᒋ, ᐃᔅᐱ ᐅᑕ ᑳ ᐯᒋ ᐃᑐᑌᒋᒃ, ᐁᑳ ᐁ ᑆᔅᑕᐎᔮᓐ ᐎᐋᐸᒃ ᓂ ᑮ ᐊᐱᓐ ᑎᐹᔅᑯᓂᑫᐎ ᐊᐱᐎᓂᒃ, ᓀᔥᑕ ᓂ ᑮ ᐃᑕᔓᐙᓐ ᐊᓇ ᐃᓕᓕᐤ ᑭᒋ ᐯᔑᐙᑲᓂᐎᑦ᙮
ᐃᔅᐱ ᒫᑲ ᐊᓂᑭ ᑳ ᒫᒥᔑᒫᒋᒃ ᑳ ᓂᐸᐎᔅᑕᐙᒋᒃ, ᓇᒪᐎᓚ ᑮ ᒫᒥᔑᒣᐗᒃ ᐊᓂᐃ ᑫᒀᓇ ᐅᒋ ᑳ ᑮ ᐃᑌᓕᑕᒫᓐ:
ᒫᑲ ᑮ ᒫᒥᔑᒣᐗᒃ ᑫᒀᓇ ᐅᒋ ᑳ ᐃᑕᑾᓂᓕᑭ ᑎᐱᓚᐌ ᐅᑦ ᐋᔭᒥᐋᐎᓂᐙᒃ, ᓀᔥᑕ ᐊᐌᓇ ᒋᓴᔅ ᐅᒋ, ᑳ ᑮ ᓂᐱᑦ, ᒫᑲ ᐱᒫᑎᓯᐤ ᐁ ᐃᑗᓕᒋ ᐹᓚ᙮
ᐁ ᑮ ᑶᑕᐎᐃᑌᑕᓚᒫᓐ ᒫᑲ ᐊᓂᒪ ᑐᐎ ᑲᑴᒋᑫᒧᐎᓇ, ᓂ ᑮ ᑲᑴᒋᒪᐤ ᑮᔥᐱᓐ ᒋᕉᓴᓚᒥᒃ ᑫ ᐎ ᐃᑐᑌᑴ, ᐁᑯᑕ ᒫᑲ ᐅᐅ ᑫᒀᓇ ᑭᒋ ᐅᒋ ᑎᐹᔅᑯᓈᑲᓂᐎᑦ᙮
ᒫᑲ ᐃᔅᐱ ᐹᓪ ᑳ ᐃᑗᑦ ᑭᒋ ᑲᓇᐌᓕᒫᑲᓂᐎᑦ ᑭᒋ ᐯᑖᑯᑦ ᐋᑲᔅᑕᓴ, ᓂ ᑮ ᐃᑕᔓᐙᐤ ᑭᒋ ᑲᓇᐌᓕᒫᑲᓂᐎᑦ ᐃᓕᑯᒃ ᑫ ᐃᔑᑎᔕᐊᒪᐗᒃ ᓯᓴᕐ᙮
ᐁᑯ ᐋᒃᕆᐸ ᐁᑖᑦ ᐯᔅᑕᓴ, ᓂᓚ ᑫᒋᐙᒃ ᓂ ᑳ ᐯᑖᐗᐤ ᐊᓇ ᐃᓕᓕᐤ᙮ᐙᐸᑫ, ᑮ ᐃᑗᐤ, ᑭ ᑳ ᐯᑕᐗᐤ᙮
ᐎᐋᐸᒃ ᒫᑲ, ᐃᔅᐱ ᑳ ᑕᑯᔑᒃ ᐋᒃᕆᐸ, ᓀᔥᑕ ᐸᕐᓇᐃᓯ, ᑭᒋ ᑭᔅᑌᓕᒧᐎᓂᒃ, ᓀᔥᑕ ᑳ ᐱᑐᑫᑦ ᐯᑖᑫᐎᑲᒥᑯᒃ, ᐊᓯᒋ ᓀᔥᑕ ᑭᒋ ᓇᑐᐸᓕᐎᑭᒫᐗᒃ, ᓀᔥᑕ ᑳ ᓂᑳᓀᓕᑖᑯᓯᒋᒃ ᐃᓕᓕᐗᒃ ᐃᑖᐎᓂᒃ, ᐃᔅᐱ ᐁᑕᔓᐌᑦ ᐯᔅᑕᔅ ᐹᓪ ᑮ ᐯᔑᐙᑲᓂᐎᐤ᙮
ᐯᔅᑕᔅ ᒫᑲ ᑮ ᐃᑗᐤ, ᑭᒋᐅᑭᒪᐤ ᐋᒃᕆᐸ, ᓀᔥᑕ ᒥᓯᐌ ᐃᓕᓕᑐᒃ ᐅᑕ ᑳ ᐃᑖᔦᒃ ᐊᓯᒋ ᓂᓚᓈᓐ, ᑮ ᐙᐸᒫᐗᐤ ᐊᐗ ᐃᓕᓕᐤ, ᐊᓇ ᑳ ᐅᒋ ᒥᑯᔥᑳᒋᐃᒋᒃ ᒥᓯᐌ ᒥᔮᒪᐎᒥᒉᑎᒋᒃ ᒎᐗᒃ, ᑖᐱᔅᑯᒡ ᒋᕉᓴᓚᒥᒃ, ᓀᔥᑕ ᐅᑕ, ᐁ ᑌᐺᒋᒃ ᐁᑳ ᐁ ᐃᑌᓕᑖᑯᓯᓕᒋ ᑫᔮᐸᒡ ᑭᒋ ᐱᒫᑎᓯᓕᒋ᙮
ᐃᔅᐱ ᒫᑲ ᒣᔅᑲᒫᓐ ᐁᑳ ᑫᒀᓕᐤ ᐁ ᑮ ᑐᑕᒃ ᑭᒋ ᐅᒋ ᓂᐱᑦ, ᐎᓚ ᑫᒋᐙᒃ ᓀᔥᑕ ᐁ ᑮ ᐃᑗᑦ ᐁ ᓇᑕᐌᓕᒫᑦ ᐋᑲᔅᑕᓴ ᑭᒋ ᑎᐹᔅᑯᓂᑯᑦ, ᓂ ᑮ ᐃᑌᓕᑌᓐ ᑭᒋ ᐃᔑᑎᔕᐗᒃ᙮
ᐊᐗ ᐅᒋ ᒫᑲ ᓇᒪᐎᓚ ᑫᒀᓐ ᑫᒌᓐ ᓂᑦ ᐋᔮᓐ ᑭᒋ ᒪᓯᓇᐊᒪᐗᒃ ᓂᑦ ᐅᑭᒫᒻ᙮ ᐁᐗᑯ ᐌᒋ ᐯᔑᐗᒃ ᐁ ᑖᔅᑕᒪᐱᔦᒃ, ᒫᑲ ᐅᓵᒻ ᑭᓚ ᐁ ᑖᔅᑕᒪᐱᔭᓐ, ᐅ ᑭᒋᐅᑭᒪᐤ ᐋᒃᕆᐸ, ᐃᔅᐱ ᑮ ᑲᑴᒋᑫᒧᓈᓂᐗᑫ, ᑭᒋ ᐋᔮᔮᓐ ᑫ ᐃᔑ ᒪᓯᓇᐃᑫᔮᓐ᙮
ᐌᓴ ᓇᒪᐎᓚ ᓂᑦ ᐃᑌᓕᑌᓐ ᐁ ᒀᔭᔅᑾᒃ ᑭᒋ ᐃᔑᑎᔕᐗᒃ ᑭᐸᐙᑲᓐ, ᐁᑳ ᓀᔥᑕ ᐊᓯᒋ ᑭᒋ ᐎᑕᒫᓐ ᑳ ᐃᔑ ᒫᒥᔑᒫᑲᓂᐎᑦ᙮
ᐹᓪ ᓈᑕᒫᓱ ᐅᑎᔥᑲᐤ ᐋᒃᕆᐸ
ᐁᑯ ᐊᒃᕆᐸ ᐁᑖᑦ ᐹᓚ, ᑭᑦ ᐃᓕᓈᑲᐎᓐ ᑭᒋ ᐋᔭᒥᔅᑕᒫᓱᔭᓐ᙮ ᐁᑯ ᐹᓪ ᔑᐅᐎᓂᔅᑫᓕᑦ, ᓀᔥᑕ ᑭ ᓇᔥᑴᐗᔑᑕᒫᓱ᙮
ᓂ ᒥᓚᐙᑎᑴᓕᒥᑎᓱᓐ, ᑭᒋᐅᑭᒪᐤ ᐊᒃᕆᐸ, ᐁ ᓇᔥᑴᐗᔑᑕᒫᓱᔮᓐ ᐁ ᑖᔅᑕᒪᐱᔭᓐ ᐊᓄᒡ ᐁ ᑭᔑᑳᒃ ᐊᓂᐃ ᑫᒀᓇ ᐅᒋ ᑳ ᒫᒥᔑᒥᒋᒃ ᒎᐗᒃ:
ᒫᑲ ᐅᓵᒻ ᐁ ᑭᔅᑫᓕᒥᑖᓐ ᐁ ᓇᐃᑭᔅᑫᓕᑕᒪᓐ ᒥᓯᐌ ᐅᑦ ᐋᔨᑎᐎᓂᐙᐗ ᓀᔥᑕ ᐅ ᑲᑴᒋᑫᒧᐎᓂᐙᐗ ᒎᐗᒃ: ᐁᐗᑯ ᐌᒋ ᐸᑯᓭᓕᒥᑖᓐ ᔑᐱᓚᐌᓯᐎᓂᒃ ᑭᒋ ᓇᑐᑖᐎᔭᓐ᙮
ᓂᑦ ᐃᔑ ᐱᒫᑎᓯᐎᓐ ᐊᔅᐱᓐ ᑳ ᐯᒋ ᐅᔥᑭᓂᑭᔮᓐ ᒣᒀᒡ ᓃᔥᑕᒻ ᑳ ᐎᒉᐗᑭᒃ ᓂ ᐎᑕᔅᑭᒫᑲᓇᒃ ᒋᕉᓴᓚᒥᒃ, ᑭᔅᑫᓕᑕᒶᒃ ᒥᓯᐌ ᒎᐗᒃ;
ᐊᓂᑭ ᐌᔅᑲᒡ ᑳ ᑮ ᐅᒋ ᑭᔅᑫᓕᒥᒋᒃ, ᑮᔥᐱᓐ ᑫ ᐎ ᑎᐹᒋᒧᒀᐌ, ᑖᐱᔅᑯᒡ ᐁ ᐃᑎᒋᒃ ᑳ ᒫᐗᒋ ᔮᒀᒥᓯᒋᒃ ᓂᑦ ᐋᔭᒥᐋᐎᓂᓈᒃ ᓂ ᑮ ᐹᕋᓯᐎ ᐃᑖᑎᓰᓐ᙮
ᐊᓄᒡ ᒫᑲ ᓂ ᓂᐹᐎᓐ ᓀᔥᑕ ᓂᑦ ᐅᒋ ᑎᐹᔅᑯᓂᑳᐎᓐ ᐁ ᐊᔅᐯᓕᒧᑐᑕᒫᓐ ᐊᓂᒪ ᐊᔓᑕᒫᑫᐎᓐ ᑭᒋᒪᓂᑐ ᑳ ᑮ ᐊᔓᑕᒪᐙᑦ ᑯᑖᐎᓇᐗ:
ᐊᓂᒣᓕᐤ ᐊᔓᑕᒫᑫᐎᓂᓕᐤ ᐊᓂᑭ ᓂᔓᔖᑉ ᐁ ᑕᑐᑌᐎᓯᒋᒃ ᐁ ᐃᑕᔑᔭᒃ, ᑕᑭᓀ ᐁ ᐊᑑᔅᑫᔅᑕᐙᒋᒃ ᑭᒋᒪᓂᑐᐗ ᐁ ᑭᔑᑳᓕᒃ ᓀᔥᑕ ᐁ ᑎᐱᔅᑳᓕᒃ, ᐊᔅᐯᓕᒧᐗᒃ ᑭᒋ ᐅᑎᒋᐸᓕᓕᒃ᙮ ᐁᐗᑯ ᐊᔅᐯᓕᒧᐎᓐ ᐅᒋ, ᑭᒋᐅᑭᒪᐤ ᐋᒃᕆᐸ, ᓂᑦ ᐅᒋ ᒫᒥᔑᒥᑾᒃ ᒎᐗᒃ᙮
ᑫᒀᓐ ᑫ ᐅᒋ ᐃᑌᓕᑕᒣᒃ ᐁᑳ ᑭᒋ ᑖᐺᑕᒣᒃ, ᑭᒋᒪᓂᑐ ᑭᒋ ᐗᓂᔥᑳᓈᑦ ᐅᓂᐱᐗ?
ᑖᐺ ᓂᓚ ᓂ ᑮ ᐃᑌᓕᑕᒫᓱᓐ ᒥᒉᑦ ᑫᒀᓐ ᑭᒋ ᑐᑕᒫᓐ ᐁ ᐋᓉᑕᒶᒃ ᐅᑦ ᐃᔑᓂᑳᓱᐎᓐ ᒋᓴᔅ ᓈᓴᕆᑎᒃ ᑳ ᐅᒌᑦ᙮
ᐁᐗᑯ ᓀᔥᑕ ᑳ ᑮ ᑐᑕᒫᓐ ᒋᕉᓴᓚᒥᒃ: ᒥᒉᑦ ᒫᑲ ᐅᐸᓓᑭᓴᒃ ᓂ ᑮ ᑭᐸᐙᐗᒃ ᑭᐸᐅᑐᐎᑲᒥᑯᒃ, ᑲᔥᑭᐅᐎᓂᓕᐤ ᐁ ᑮ ᒥᓕᒋᒃ ᑭᒋ ᓵᓵᑭᐎᓕᐌᐎᓕᓕᐗᒃ; ᐃᔅᐱ ᒫᑲ ᑳ ᓂᐸᐋᑲᓂᐎᒋᒃ ᓂ ᑮ ᓇᔅᑯᒧᓐ ᑭᒋ ᓂᐸᐋᑲᓂᐎᒋᒃ᙮
ᓀᔥᑕ ᒥᓯᐌ ᑕᑐ ᐋᔭᒥᐁᐎᑲᒥᑯᒃ ᒥᒉᑡᐤ ᓂ ᑮ ᑲᒀᑕᑭᐋᐗᒃ, ᓀᔥᑕ ᓂ ᑮ ᔖᑯᒋᒫᐗᒃ ᑭᒋ ᐸᐹᔅᑕᒧᒋᒃ; ᓀᔥᑕ ᓈᔅᐱᒡ ᐁ ᐋᑯᓚᐌᓯᔅᑕᐗᑭᒃ, ᓂ ᑮ ᑲᒀᑕᑭᐋᐗᒃ ᐙᐙᒡ ᐹᐱᑐᔥ ᐃᑖᐎᓂᒃ᙮ᐹᓪ ᑎᐹᑐᑕᒻ ᐅᑴᔅᑳᑎᓯᐎᓐ
ᒣᒀᒡ ᒫᑲ ᑳ ᐊᑎ ᐃᑐᑌᔮᓐ ᑎᒫᔅᑲᓯᒃ ᐁ ᑮ ᒥᓕᒋᒃ ᑲᔥᑭᐅᐎᓂᓕᐤ ᓀᔥᑕ ᐃᑕᔓᐌᐎᓂᓕᐤ ᑭᒋ ᓵᓵᑭᐎᓕᐌᐎᓕᓕᐗᒃ,
ᐃᔅᐱ ᒫᑲ ᒥᓯᐌ ᐁ ᐃᑕᔑᔮᒃ ᑳ ᐸᑭᔑᓈᒃ ᒧᔅᑕᔅᑲᒥᒃ, ᓂ ᑮ ᐯᑌᓐ ᐯᑖᑯᓯᐎᓐ ᐁ ᐋᔭᒥᐃᑯᔮᓐ, ᓀᔥᑕ ᐁ ᐃᑗᒪᑲᒃ ᐦᐃᑉᕉ ᐃᔑᑭᔗᐎᓂᒃ, ᓵᓪ, ᓵᓪ, ᑖᓀᑭ ᐌᒋ ᑲᒀᑕᑭᐃᔭᓐ; ᐋᓕᒪᓐ ᐃᓴ ᑭᒋ ᑕᑭᔥᑳᑕᒪᓐ ᐊᓂᐃ ᑳ ᑭᓂᑳᑭ᙮
ᓂ ᑮ ᐃᑣᓐ ᒫᑲ, ᐊᐌᓇ ᑭᓚ ᑌᐯᓕᒋᑫᔭᓐ? ᑮ ᐃᑗᐤ ᒫᑲ ᓂᓚ ᐁᐗᑯ ᒋᓴᔅ, ᐊᓇ ᑳ ᑲᒀᑕᑭᐊᑦ᙮
ᒫᑲ ᐗᓂᔥᑳ, ᓀᔥᑕ ᓂᐸᐎ ᑭᓯᑎᒃ: ᐌᓴ ᐁᐗᑯ ᐌᒋ ᓄᑯᓰᔅᑖᑖᓐ, ᑭᒋ ᐋᔭᒥᐋᐎᐋᑑᔅᑫᓛᑲᓂᐃᑖᓐ ᓀᔥᑕ ᑭᒋ ᑎᐹᑐᑕᒪᓐ ᑖᐱᔅᑯᒡ ᐅᐅ ᑫᒀᓇ ᑳ ᑮ ᐙᐸᑕᒪᓐ, ᓀᔥᑕ ᐊᓂᐃ ᑫᒀᓇ ᑫ ᐅᒋ ᓄᑯᓰᔅᑖᑖᓐ;
ᐁ ᐱᒫᒋᐃᑖᓐ ᐃᓕᓕᐗᒃ ᐅᒋ, ᓀᔥᑕ ᒉᓐᑖᐃᓚᒃ ᐅᒋ, ᐁᐗᒀᓂᑭ ᐊᓄᒡ ᑳ ᐃᑎᔕᐅᑖᓐ ᑭᒋ ᓈᑕᒋᒃ,
ᑭᒋ ᐹᔅᑭᑌᓇᒶᑦ ᐅᔅᑭᔑᑯᐙᐗ, ᓀᔥᑕ ᑎᐱᔅᑭᓯᐎᓂᒃ ᑭᑭ ᐅᒋ ᑴᔅᑭᓇᒋᒃ ᐙᓭᔮᓯᐎᓂᒃ ᐃᔑ, ᓀᔥᑕ ᓭᑖᓐ ᐅ ᑲᔥᑭᐅᐎᓂᒃ ᐃᔑ ᑭᒋ ᑖᐺᔦᓕᒫᒋᒃ ᑭᒋᒪᓂᑕᐗ, ᑭᒋ ᒥᓛᑲᓂᐎᒋᒃ ᑭᒋ ᐌᐯᓕᑕᒫᒋᒃ ᐅ ᒪᒋᑣᐎᓂᐙᐗ, ᓀᔥᑕ ᑎᐯᓕᑕᒧᐎᓂᓕᐤ ᒣᑴᔭᔥ ᐊᓂᐃ ᑳ ᐸᓓᑭᐋᑲᓂᐎᓕᒋ ᑖᐺᔦᓕᑕᒧᐎᓐ ᐅᒋ ᑳ ᐯᒋᔅᑳᑯᔮᓐ᙮ᐹᓪ ᑎᐹᑐᑕᒻ ᐅᑕᑐᔅᑫᐎᓐ
ᐁᐗᑯ ᐅᒋ, ᐅ ᑭᒋᐅᑭᒪᐤ ᐋᒃᕆᐸ, ᓇᒪᐎᓚ ᓂ ᑮ ᐋᓉᑌᓐ ᐊᓂᒪ ᑭᒋᑭᔑᑳᐎ ᐃᔑᓇᒧᐎᓐ:
ᒫᑲ ᓃᔥᑕᒻ ᓂ ᑮ ᐙᐸᑎᓛᐗᒃ ᐊᓂᑭ ᑎᒫᔅᑲᓯᒃ ᑳ ᐃᑖᒋᒃ ᓀᔥᑕ ᒋᕉᓴᓚᒥᒃ, ᓀᔥᑕ ᒥᓯᐌ ᐙᔅᑲ ᒎᑎᐊᐃᒃ, ᐁᑯ ᓀᔥᑕ ᒉᓐᑖᐃᓚᒃ, ᑭᒋ ᑴᔅᑳᑎᓯᒋᒃ ᓀᔥᑕ ᑭᒋ ᑴᔅᑭᔅᑕᐙᒋᒃ ᑭᒋᒪᓂᑐᐗ, ᓀᔥᑕ ᑭᒋ ᑐᑕᑭᒃ ᐁ ᐃᔑ ᐊᑑᔅᑫᒪᑲᒃ ᑴᔅᑳᑎᓯᐎᓐ᙮
ᐅᐅ ᒫᑲ ᐅᒋ ᒎᐗᒃ ᓂ ᑮ ᐅᑎᑎᓂᑾᒃ ᑭᒋᐋᔭᒥᐁᐎᑲᒥᑯᒃ, ᓀᔥᑕ ᓂ ᑮ ᓇᑕᐎ ᓂᐹᔨᑾᒃ᙮
ᐁ ᑮ ᐎᒋᐃᑦ ᒫᑲ ᑭᒋᒪᓂᑐ, ᐱᓕᔥ ᐊᓄᒡ ᐁ ᑭᔑᑳᒃ ᓂᑦ ᐃᑎᓐ, ᐁ ᑎᐹᒋᒧᔅᑕᐗᑭᒃ ᑳ ᐋᐱᔅᑌᓕᑖᑯᓯᒋᒃ ᓀᔥᑕ ᑳ ᑭᔅᑌᓕᑖᑯᓯᒋᒃ, ᐁᑳ ᐱᑐᔥ ᑫᒀᓐ ᐁ ᐃᑗᔮᓐ ᐱᑯ ᐊᓂᐃ ᑳ ᑮ ᐃᑗᒋᒃ ᐅᑭᔅᑭᐙᐃᑫᐗᒃ ᓀᔥᑕ ᒧᓯᔅ ᑭᒋ ᐅᑎᒋᐸᓕᑭ:
᙭ ᑭᒋ ᐙᐎᓴᑫᓕᑕᒃ, ᓀᔥᑕ ᐎᓚ ᓃᔥᑕᒻ ᐅᓂᐱᐗ ᑭᒋ ᐅᒋ ᐗᓂᔥᑳᑦ, ᓀᔥᑕ ᑭᒋ ᐙᐸᑎᓛᑦ ᐙᓭᔮᓯᐎᓂᓕᐤ ᐃᓕᓕᐗ, ᐊᓯᒋ ᓀᔥᑕ ᒉᓐᑖᐃᓚ᙮
ᒣᒀᒡ ᒫᑲ ᐅᒪ ᑳ ᐃᔑ ᐋᔭᒥᔅᑕᒫᓱᑦ, ᐯᔅᑕᔅ ᑮ ᐃᑗᐤ ᐁ ᑭᔗᐌᑦ, ᐹᓪ, ᑭ ᐗᓂᒥᑲᐎᓐ; ᒥᔅᑕᐃ ᑭᔅᑫᓕᑕᒧᐎᓐ ᑭ ᑭᔥᑴᐃᑯᓐ᙮
ᒫᑲ ᑮ ᐃᑗᐤ, ᓇᒪᐎᓚ ᓂ ᑮᔥᒀᓐ, ᒥᔭᐗᒋ ᑭᔅᑎᓯᔭᓐ ᐯᔅᑕᔅ; ᒫᑲ ᓂᑦ ᐋᔭᒥᓐ ᐋᔭᒥᐎᓇ ᑖᐺᐎᓂᒃ ᓀᔥᑕ ᑲᑫᑕᐌᓕᑕᒧᐎᓂᒃ ᑳ ᐅᒋᐸᓕᑭ᙮
ᐌᓴ ᑭᒋᐅᑭᒪᐤ ᑭᔅᑫᓕᑕᒻ ᐅᐅ ᑫᒀᓇ, ᐎᓚ ᐁ ᑖᔅᑕᒪᐱᑦ ᒧᔑᔐ ᑳ ᐋᔭᒥᔮᓐ: ᐌᓴ ᓂ ᑫᒋᓇᐅᓐ ᐁᑳ ᐙᐙᒡ ᐯᔭᒃ ᐅᐅ ᑫᒀᓇ ᐁ ᑳᑕᐙᑲᓂᐎᑦ; ᐌᓴ ᐅᒪ ᓇᒪᐎᓚ ᐁ ᐃᔑ ᑭᑫᔮᒃ ᑮ ᐃᑐᒋᑳᑌᐤ᙮
ᑭᒋᐅᑭᒪᐤ ᐋᒃᕆᐸ, ᑭ ᑖᐺᑕᐙᐗᒃ ᓈ ᐅᑭᔅᑭᐙᐃᑫᐗᒃ? ᓂ ᑭᔅᑫᓕᑌᓐ ᐁ ᑖᐺᑕᒪᓐ᙮
ᐁᑯ ᐋᒃᕆᐸ ᐁᑖᑦ ᐹᓚ, ᑫᑳᑦ ᑭ ᔖᑯᒋᒥᓐ ᑭᒋ ᒃᕆᔅᑎᔮᓂᐎᔮᓐ᙮
ᐹᓪ ᒫᑲ ᑮ ᐃᑗᐤ, ᓂ ᐸᑯᓭᓕᒪᐤ ᑭᒋᒪᓂᑐ, ᓇᒪᐎᓚ ᑭᓚ ᐱᑯ, ᒫᑲ ᐊᓯᒋ ᒥᓯᐌ ᐊᓂᑭ ᑳ ᐯᑖᐎᒋᒃ ᐊᓄᒡ ᐁ ᑭᔑᑳᒃ ᒫᒪᐤ ᑫᑳᑦ ᑭᒋ ᐃᑎᒋᒃ, ᓀᔥᑕ ᒥᑐᓂ ᑖᐱᔅᑯᒡ ᐁ ᐃᑎᔮᓐ, ᐱᑯ ᐅᐅ ᒫᒫᒋᑯᐱᓱᐎᓇ᙮
ᐃᔅᐱ ᒫᑲ ᐅᒣᓕᐤ ᑳ ᑮ ᐃᑗᑦ, ᑭᒋᐅᑭᒪᐤ ᑭ ᐸᓯᑯ, ᓀᔥᑕ ᐅᑎᐯᓕᒋᑫᐤ ᓀᔥᑕ ᐸᕐᓇᐃᓯ, ᓀᔥᑕ ᐊᓂᐃ ᑳ ᑮ ᐎᑕᐱᒥᑯᒋᒃ:
ᐃᔅᐱ ᒫᑲ ᐅᐱᒣ ᑳ ᑮ ᐃᑐᑌᒋᒃ ᑮ ᐎᒋᐋᔭᒥᒥᑐᐗᒃ, ᐁ ᐃᑗᒋᒃ, ᐊᐗ ᐃᓕᓕᐤ ᓇᒪᐎᓚ ᑫᒀᓕᐤ ᑐᑕᒻ ᑫ ᐅᒋ ᓂᐱᑦ ᓀᔥᑕᐱᑯ ᑫ ᐅᒋ ᒫᒫᒋᑯᐱᓱᑦ᙮
ᐁᑯ ᐋᒃᕆᐸ ᐁᑖᑦ ᐯᔅᑕᓴ, ᐊᐗ ᐃᓕᓕᐤ ᑲᑕ ᑮ ᐋᐸᐙᑲᓂᐎᐸᓐ ᑮᔥᐱᓐ ᐁᑳ ᑳ ᑮ ᐃᑗᑴ ᑭᒋ ᑎᐹᔅᑯᓂᑯᑦ ᓯᓴᕋ᙮
ᐹᓪ ᐃᑖᔓᐤ ᕈᒥᒃ
ᐃᔅᐱ ᒫᑲ ᑳ ᑮ ᐃᑕᔓᐙᓂᐗᒃ ᐊᓐᑕ ᐃᑕᓕ ᑭᒋ ᐃᑖᔑᔮᒃ, ᐹᓚ ᓀᔥᑕ ᐋᑎᑦ ᑯᑕᑭᔭ ᑭᐸᐙᑲᓇ ᑭ ᐸᑭᑎᓇᒪᐌᐗᒃ ᐊᐌᓕᐗ ᒎᓕᔭᔅ ᐁ ᐃᔑᓂᑳᓱᓕᒋ, ᓇᑐᐸᓕᐎᑭᒫᐗ ᐊᑲᔅᑕᔅ ᐅ ᒫᒪᐎᔭᑎᒥᒃ᙮
ᐁ ᐳᓯᔮᒃ ᒫᑲ ᐯᔭᒃ ᐋᑦᕋᒥᑎᔭᒻ ᓈᐱᒀᓂᒃ, ᓂ ᑮ ᑭᔑᒋᒫᓈᓐ, ᐁ ᐃᑌᓕᑕᒫᒃ ᑎᐱᔅᑯᒡ ᐁᔕ ᐊᔅᑮᒃ ᑭᒋ ᐃᑖᔑᔮᒃ; ᐋᕆᔅᑖᕐᑲᔅ, ᒫᓯᑐᓂᔭᐎᓕᓕᐤ ᑌᐃᓴᓗᓇᐃᑳᐃᒃ ᑳ ᐅᒌᑦ, ᐁ ᐎᒉᐎᔭᒥᑦ᙮
ᐎᐋᐸᒃ ᒫᑲ ᓂ ᑮ ᑕᒀᔑᓈᓐ ᓵᐃᑕᓂᒃ᙮ ᒎᓕᔭᔅ ᒫᑲ ᑮ ᑭᔐᐙᑐᑕᐌᐤ ᐹᓚ, ᓀᔥᑕ ᑮ ᐸᑭᑎᓀᐤ ᑭᒋ ᓈᑖᓕᒋ ᐅᑐᑌᒥᓕᐗ ᑭᒋ ᒥᓜᓕᑕᒥᐃᑎᓱᑦ᙮
ᐃᔅᐱ ᒫᑲ ᐁᑯᑕ ᑳ ᐅᒋ ᑭᔑᒋᒣᔮᒃ, ᓂ ᑮ ᐃᑖᔑᓈᓐ ᑭᔑᐙᒃ ᓵᐃᑉᕋᓯᒃ, ᐁ ᓇᑳᔮᔑᔮᒃ᙮
ᐃᔅᐱ ᒫᑲ ᑳ ᑮ ᐋᔓᐗᑲᒣᔮᔑᔮᒃ ᓯᓕᓯᔭ ᓀᔥᑕ ᐹᒻᐱᓕᔭ ᑭᒋᑲᒦᒃ, ᓂ ᑮ ᐅᑎᑕᐁᓈᓐ ᒪᐃᕋ, ᐃᑖᐎᓐ ᓕᓯᔭᐃᒃ᙮
ᐁᑯᑕ ᒫᑲ ᓇᑐᐸᓕᐎᑭᒪᐤ ᒣᔅᑲᒃ ᐯᔭᒃ ᐋᓕᒃᓵᓐᑦᕆᔭ ᓈᐱᒀᓂᓕᐤ ᐁ ᐎ ᐃᑖᔅᑕᓂᓕᒃ ᐊᓐᑕ ᐃᑕᓕ; ᐁᑯᑕ ᒫᑲ ᐱᐅᓯᐃᔭᒥᑦ᙮
ᐃᔅᐱ ᒫᑲ ᒥᒉᑐ ᑭᔑᑳᐗ ᐯᑳᒡ ᑳ ᑮ ᐱᒫᔑᔮᒃ, ᐊᑳᐙᒡ ᓀᔥᑕ ᐁ ᑮ ᐯᒋ ᐊᔑᐗᑳᒣᔮᔑᔮᒃ ᑎᐱᔅᑯᒡ ᒃᓈᑕᔅ ᐁᑳ ᐁ ᓇᐃᑎᒃ, ᓂ ᑮ ᐃᑖᔑᓈᓐ ᑭᔑᐙᒃ ᒃᕇᑦ ᑎᐱᔅᑯᒡ ᓵᓪᒧᓂ;
ᐊᑳᐙᒡ ᒫᑲ ᐁ ᒥᔮᔥᑲᐊᒫᒃ, ᓂ ᑮ ᐯᒋ ᐃᔑᒋᒫᓈᓐ ᐃᑕ ᐁ ᐃᔑᓂᑳᑌᒃ ᑳ ᒥᓨᔑᒃ ᐁ ᑎᐱᓇᐙᒃ; ᐯᔓᒡ ᐃᑕ ᐁ ᐃᑕᑾᒃ ᓓᓯᔭ ᐃᑖᐎᓐ᙮
ᐃᔅᐱ ᒫᑲ ᒥᒉᑐ ᑭᔑᑳᐗ ᐋᔕᔾ ᑳ ᒥᔭᐎᐸᓕᑭ, ᓀᔥᑕ ᐁ ᐱᒫᔑᓈᓂᐗᒃ ᐊᓄᒡ ᐁ ᑯᔅᑖᑎᑾᒃ, ᐌᓴ ᓂᑲᓱᐎᓐ ᐋᔕᔾ ᑮ ᒥᔭᐎᐸᓕᐤ, ᐹᓪ ᑮ ᔮᑾᒥᒣᐤ,
ᐁᓕᐌᒃ ᒫᑲ ᓇᑐᐸᓕᐎᑭᒪᐤ ᐊᐙᓯᑌ ᑮ ᑖᐺᑕᐌᐤ ᐊᓂᐃ ᑳ ᑎᐯᓕᑕᒥᓕᒋ ᓀᔥᑕ ᑳ ᐅᑦ ᐋᔮᓂᓕᒋ ᓈᐱᒀᓂᓕᐤ, ᐃᔥᐱᔥ ᐊᓂᐁᓕᐤ ᑳ ᐃᑗᓕᒋ ᐹᓚ᙮
ᐁᑳ ᒫᑲ ᐊᓐᑕ ᐁ ᑎᐱᓇᐙᒃ ᐁ ᒥᓨᔑᒃ ᑭᒋ ᐱᐴᓂᔑᓈᓂᐗᒃ, ᓇᐗᒡ ᐁ ᒥᒉᑎᒋᒃ ᑮ ᐃᑗᐗᒃ ᐊᓐᑕ ᓀᔥᑕ ᑭᒋ ᐅᒋ ᑭᔑᒋᒣᔮᒃ, ᒫᔅᑯᒡ ᓈᓐᑕᐤ ᐃᔑ ᑭᒋ ᐅᑎᑕᐊᑭᒃ ᐊᓐᑕ ᐱᓈᓯ, ᐁᑯᑕ ᒫᑲ ᑭᒋ ᐱᐴᓂᔑᒋᒃ; ᐁᑯᑕ ᐁ ᑎᐱᓇᐙᒃ ᒃᕆᑎᒃ, ᐁ ᐃᔑᑎᒃ ᐁ ᔖᐗᓄᓇᑳᐯᐊᒃ ᓀᔥᑕ ᐁ ᑭᐌᑎᓄᓇᑳᐯᐊᒃ ᐃᔑ᙮ᑮᔅᑎᓐ ᓰᐲᒃ
ᐃᔅᐱ ᒫᑲ ᐯᑳᒡ ᔑᐋᐗᓂᓗᐌᒃ, ᓂ ᑲᔥᑭᑖᓈᓐ ᑳ ᐃᑌᓕᑕᒫᒃ ᐁ ᐃᑌᓕᑕᑭᒃ, ᐊᓐᑕ ᐁ ᐅᒋ ᑭᔑᒋᒣᒋᒃ, ᒋᑭᒡ ᒃᕇᑦ ᑮ ᐃᑖᔑᐗᒃ᙮
ᒫᑲ ᓇᒪᐎᓚ ᑭᓉᔥ ᐃᓕᑯᒃ ᑭ ᒫᒋ ᑮᔅᑎᓐ, ᐊᓂᒪ ᔫᕋᒃᓚᑕᓐ ᐁ ᐃᔑᓂᑳᑌᒃ᙮
ᐃᔅᐱ ᒫᑲ ᑳ ᐅᑎᒋᐸᓕᒃ ᓈᐱᒀᓐ, ᐁᑳ ᓀᔥᑕ ᐁ ᑮ ᓇᐃᐸᓕᒃ ᐁ ᐃᔅᐱᒋ ᓗᑎᒃ, ᓂ ᑮ ᑭᒋᐸᓕᐃᑳᐎᓈᓐ᙮
ᓀᔥᑕ ᐁ ᐃᑖᔑᔮᒃ ᒋᑭᒡ ᐯᔭᒃ ᒥᓂᔅᑎᑯᒃ ᒃᓚᑕ ᐁ ᐃᔑᓂᑳᑌᒃ, ᓈᔅᐱᒡ ᓂ ᑮ ᐊᓕᒥᐃᑯᓈᓐ ᒥᔅᑎᑯᒋᒫᓐ ᑭᒋ ᐅᑎᓇᒫᒃ:
ᐃᔅᐱ ᒫᑲ ᑳ ᑮ ᐳᓯᑖᒋᒃ, ᑮ ᐋᔨᒋᑖᐗᒃ ᐊᑖᒥᒃ ᐁ ᐙᔅᑲᑕᑯᐱᑕᑭᒃ ᓈᐱᒀᓂᓕᐤ; ᓀᔥᑕ ᒫᑲ ᐁ ᓭᑭᓯᑭᒃ ᑭᒋ ᐃᔅᐸᓕᒋᒃ ᒥᓂᔅᑎᑾᐗᑳᒃ, ᒫᓐᔒᔥ ᐁ ᐅᐯᑲᐃᑫᒋᒃ, ᐁᑯ ᓀᔥᑕ ᑳ ᐃᔑ ᐃᔅᐸᓕᐋᑲᓂᐎᒋᒃ᙮
ᓈᔅᐱᒡ ᒫᑲ ᓂ ᑮ ᐋᔮᓱᐎᐸᐹᒪᐅᑯᓈᓐ ᐁ ᑮᔅᑎᒃ, ᐎᐋᐸᒃ ᒫᑲ ᑮ ᓛᑭᑖᐗᒃ ᓈᐱᒀᓂᓕᐤ;
ᐁᑎ ᓂᔅᑐ ᑭᔑᑳᒃ ᒫᑲ ᑎᐱᓚᐌ ᓂᒋᒋᓈᒃ ᓂ ᑮ ᐅᒋ ᐗᓚᐎᐌᐱᓀᓈᓐ ᐋᐸᒋᑖᑲᓇ ᓈᐱᒀᓂᒃ᙮
ᐃᔅᐱ ᒫᑲ ᐱᓯᒻ ᓀᔥᑕ ᐊᒐᑯᔕᒃ ᐁᑳ ᑳ ᓄᑯᓯᒋᒃ ᒥᒉᑐ ᑭᔑᑳᐗ, ᓀᔥᑕ ᓈᔅᐱᒡ ᐁ ᑮᔅᑎᒃ ᐁ ᐸᑲᒥᔅᑳᑯᔭᒃ ᒥᑐᓂ ᓂ ᑮ ᐗᓂᑖᓈᓐ ᐊᔅᐯᓕᒧᐎᓐ ᑭᒋ ᐱᒫᑎᓯᔮᒃ᙮
ᐃᔅᐱ ᒫᑲ ᑭᓉᔥ ᑳ ᑮ ᓂᑲᓱᒋᒃ ᐹᓪ ᑮ ᓂᐸᐎᐤ ᒣᑴᔭᔥ ᐁ ᐃᑕᓯᓕᒋ, ᓀᔥᑕ ᑮ ᐃᑗᐤ, ᐅᑭᒫᑐᒃ, ᑭ ᑳ ᑮ ᓇᑐᑕᐎᑖᐗᐤ, ᓇᒪ ᓀᔥᑕ ᑭ ᑳ ᑮ ᓇᑲᑕᐁᑖᐗᐤ ᒃᕆᑦ, ᑳ ᐅᒋ ᑲᔥᑭᑕᒫᓱᔦᒃ ᐅᒪ ᐋᑯᐃᑯᓯᐎᓐ ᓀᔥᑕ ᐗᓂᑖᓱᐎᓐ᙮
ᐊᓄᒡ ᒫᑲ ᑭ ᔑᑭᒥᑎᓇᐗᐤ ᑭᒋ ᐗᒉᑲᒣᓕᑕᒣᒃ: ᐌᓴ ᓇᒪᐎᓚ ᐊᐌᓇ ᐁ ᐃᑕᔑᔦᒃ ᑲᑕ ᐗᓂᑕᐤ ᐅ ᐱᒫᑎᓯᐎᓐ, ᐱᑯ ᓈᐱᒀᓐ᙮
ᐌᓴ ᑌᐱᔅᑳᒃ ᓂ ᑮ ᐎᒋᑳᐸᐎᔅᑖᑯᓕᐗ ᐅᑦ ᐁᓐᒐᓕᒪ ᑭᒋᒪᓂᑐ, ᐊᓇ ᑳ ᑎᐯᓕᒥᑦ, ᐊᓇ ᓀᔥᑕ ᑳ ᐊᑐᔅᑫᔅᑕᐗᒃ,
ᐁ ᐃᑗᑦ, ᐁᑳᐎᓚ ᑯᔅᑖᒋ, ᐹᓪ; ᑭ ᑳ ᐯᔑᑳᐎᓐ ᐁᑖᔅᑕᒪᐱᑦ ᓯᓴᕐ: ᒫᑎᑲ, ᒫᑲ, ᑭᒋᒪᓂᑐ ᑭ ᑮ ᐸᑭᑎᓇᒫᒃ ᒥᓯᐌ ᐊᓂᑭ ᑳ ᐎᒋᐱᒫᔑᒥᔅᑭᒃ᙮
ᐁᐗᑯ ᐅᒋ, ᐅᑭᒫᑐᒃ, ᐗᒉᑲᒣᓕᑕᒧᒃ: ᐌᓴ ᓂ ᑖᐺᑕᐗᐤ ᑭᒋᒪᓂᑐ, ᒬᒋ ᑭᒋ ᐃᑭᒃ ᑳ ᑮ ᐃᔑ ᐎᑕᒫᑲᐎᔮᓐ᙮
ᐁᓕᐌᒃ ᒫᑲ ᑭ ᑳ ᐋᒀᔮᔑᓇᐗᐤ ᐯᔭᒃ ᒥᓂᔅᑎᑯᒃ᙮
ᒫᑲ ᐃᔅᐱ ᑳ ᐅᑎᒋᐸᓕᒃ ᓀᐅᔖᑉ ᐁ ᑎᐱᔅᑳᒃ, ᒣᒀᒡ ᐁ ᓇᓂᑕᐋᔑᔮᒃ ᓀᔥᑕ ᐁ ᒪᒫᐋᔑᔮᒃ ᐁᑦᕆᔭᐃᒃ, ᓈᓐᑕᐤ ᐁ ᐋᐱᑕᑎᐱᔅᑳᒃ ᐅᐹᐸᒫᔑᐗᒃ ᑮ ᐃᑌᓕᑕᒶᒃ ᐁ ᐯᔣᐸᑕᑭᒃ ᓈᓐᑕᐤ ᐊᔅᑭᓕᐤ;
ᑮ ᑎᐹᐸᑕᒶᒃ ᒫᑲ, ᓀᔥᑕ ᑮ ᒥᔅᑲᒶᒃ ᓂᔑᑕᓇᐤ ᑕᑐᓂᔉ: ᐃᔅᐱ ᒫᑲ ᐊᐙᓯᑌᔑᔥ ᑳ ᐃᔅᐸᓕᒋᒃ, ᒥᓇ ᑮ ᑎᐹᐸᑕᒶᒃ, ᐁᑯ ᒣᔅᑲᑭᒃ ᓂᔮᓚᓗᔖᑉ ᑕᑐᓂᔉ᙮
ᐁᑯ ᒫᑲ ᐁ ᑯᔅᑕᑭᒃ ᑭᒋ ᐃᔅᐱᓕᔮᒃ ᒥᓂᔅᑎᒀᐱᔅᑯᔑᒃ, ᑮ ᐸᑲᔅᑕᐌᐊᒶᒃ ᓀᐤ ᒌᔅᑖᐹᓱᓇ ᐅᑖᑫᑕᑯᒃ ᐅᒋ, ᐁᑯ ᓀᑕᐌᓕᑕᑭᒃ ᑭᒋ ᑭᔑᑳᓕᒃ᙮
ᒣᒀᒡ ᒫᑲ ᐅᐹᐸᒫᔑᐗᒃ ᐁ ᐎ ᐅᔑᒧᒋᒃ ᓈᐱᒀᓂᒃ ᐅᒋ, ᐃᔅᐱ ᑳ ᑮ ᐸᑲᔅᑕᐌᐊᑭᒃ ᒥᔅᑎᑯᒋᒫᓂᓕᐤ ᑭᒋᑲᒥᒃ, ᓂᔥᑖᒧᑕᒃ ᒫᓇ ᐱᑯ ᐁ ᐎ ᐸᑲᔅᑕᐌᐊᑭᒃ ᒌᔅᑖᐹᓱᓇ ᓃᔥᑖᒧᑖᑯᒃ,
ᐹᓪ ᑮ ᐃᑌᐤ ᓇᑐᐸᓕᐎᑭᒫᐗ ᓀᔥᑕ ᐅᓇᑐᐸᓕᐗ, ᑮᔥᐱᓐ ᐅᑯ ᐁᑳ ᑕᔑᑫᑡᐌ ᓈᐱᒀᓂᒃ, ᓇᒪᐎᓚ ᑭ ᑳ ᐱᒫᑎᓯᓇᐗᐤ᙮
ᐁᑯ ᐅᓇᑐᐸᓕᐗᒃ ᑳ ᑭᔥᑲᐊᑭᒃ ᔐᔥᑎᑴᔭᐱᔭ ᒥᔅᑎᑯᒋᒫᓂᒃ ᐅᒋ, ᓀᔥᑕ ᑮ ᐸᑭᑎᑖᐗᒃ᙮
ᒣᒀᒡ ᒫᑲ ᑳ ᐯᑖᐸᓂᓕᒃ, ᐹᓪ ᑮ ᐸᑯᓭᓕᒣᐤ ᒥᓯᐌ ᐁ ᐃᑕᓯᓕᒋ ᑭᒋ ᒥᒋᓱᓕᒋ, ᐁ ᐃᑗᑦ, ᐊᓄᒡ ᐁ ᑭᔑᑳᒃ ᐁᐗᑯ ᓀᐅᔖᑉ ᐁ ᑭᔑᑳᒃ ᐁ ᑮ ᐯᐅᔦᒃ ᐁᑳ ᐁ ᒥᒋᓱᔦᒃ, ᐁᑳ ᑫᒀᓐ ᐁ ᑮ ᐅᑎᓇᒣᒃ᙮
ᐁᐗᑯ ᐌᒋ ᐸᑯᓭᓕᒥᑕᑾᒃ ᑭᒋ ᐅᑎᓇᒣᒃ ᐋᐱᔒᔥ ᒥᒋᒻ: ᐌᓴ ᐁᐗᑯ ᑫ ᐅᒋ ᒥᓗᐋᔮᔦᒃ: ᐌᓴ ᓇᒪᐎᓚ ᐙᐙᒡ ᐯᔭᒃ ᒥᔅᑎᑾᓂᐱᐌ ᑲᑕ ᐅᒋ ᐸᑭᑎᓂᓕᐤ ᐊᐌᓇ ᐁ ᐃᑕᔑᔦᒃ ᐅᔅᑎᒀᓂᒃ᙮
ᐃᔅᐱ ᒫᑲ ᐅᒣᓕᐤ ᑳ ᑮ ᐃᑗᑦ ᑮ ᐅᑎᓀᐤ ᐊᓚᑯᓈᐗ, ᓀᔥᑕ ᑮ ᓈᓈᔅᑯᒣᐤ ᑭᒋᒪᓂᑐᐗ ᐁ ᑲᓇᐙᐸᒥᑯᑦ ᒥᓯᐌ ᐁ ᐃᑕᓯᓕᒋ: ᐃᔅᐱ ᒫᑲ ᑳ ᑮ ᐸᑴᓈᑦ, ᑮ ᒫᒋ ᒥᒋᓱ᙮
ᐁᑯ ᒥᓯᐌ ᐁ ᐃᑕᓯᒋᒃ ᑳ ᐗᒉᑲᒣᓕᑕᑭᒃ, ᐎᓚᐗᐤ ᓀᔥᑕ ᑮ ᐅᑎᓇᒶᒃ ᒥᒋᒥᓕᐤ᙮
ᒥᓯᐌ ᒫᑲ ᓈᐱᒀᓂᒃ ᓂ ᑮ ᐃᑕᔑᓈᓐ ᓂᔡᐤ ᒥᑖᑐᒥᑕᓇᐤ ᓂᔂᓱᒥᑕᓇᐤ ᓂᑯᑣᓱᔖᑉ ᑕᑐ ᐊᒑᑾᒃ᙮
ᐃᔅᐱ ᒫᑲ ᑳ ᑮ ᑌᐱ ᒥᒋᓱᔮᒃ, ᑮ ᓛᑭᑖᐗᒃ ᓈᐱᒀᓂᓕᐤ, ᓀᔥᑕ ᑭᒋᑲᒦᒃ ᑮ ᐸᑲᔅᑕᐌᐌᐱᓀᐗᒃ ᐸᑴᔑᑲᓂᒥᓇ᙮ᐱᑾᐊᓐ ᓈᐱᑾᓐ
ᐃᔅᐱ ᒫᑲ ᐁᑎ ᑭᔑᑳᒃ, ᓇᒪᐎᓚ ᑮ ᑭᔅᑫᓕᑕᒶᒃ ᐊᔅᑭᓕᐤ: ᒫᑲ ᑮ ᒥᔅᑲᐙᑖᐗᒃ ᓯᐱᔑᔑᓕᐤ ᒋᑭᐯᒃ ᐁ ᓓᑲᐗᓂᓕᒃ, ᐁᑯᑕ ᐁᑌᓕᑕᑭᒃ, ᑮᔥᐱᓐ ᑲᔥᑭᑕᑣᐌ, ᑭᒋ ᐱᑐᑫᐸᓕᑖᒋᒃ ᓈᐱᒀᓂᓕᐤ᙮
ᐁ ᐃᔅᐸᓕᒋᒃ ᒫᑲ ᐃᑕ ᐁ ᐃᔑ ᒪᐗᑐᐸᓕᑭ ᓂᔓ ᑭᒋᑲᒥᔭ, ᑮ ᓯᔅᑳᐗᑳᔑᐗᒃ; ᐊᓂᒪ ᒫᑲ ᓃᔥᑖᒧᑕᒃ ᑮ ᒥᒋᒧᑎᓐ, ᐁᑳ ᐁ ᐱᒋᒋᐸᓕᒃ, ᒫᑲ ᐊᓂᒪ ᐅᑖᑫᑕᒃ ᑮ ᐱᑯᑎᓐ ᑳ ᐃᔅᐱᒋ ᒪᒪᑲᐊᒃ᙮
ᐊᓇᑐᐸᓕᐗᒃ ᒫᑲ ᑮ ᐃᑗᐗᒃ ᑭᒋ ᓂᐹᔨᒥᒋ ᑭᐸᐙᑲᓇ, ᐁᑳ ᐊᐌᓂᑳᓇᒃ ᐁ ᐃᑕᓯᒋᒃ ᑭᒋ ᑲᐹᔑᒧᒋᒃ ᓀᔥᑕ ᑭᒋ ᐅᔑᒧᒋᒃ᙮
ᒫᑲ ᓇᑐᐸᓕᐎᑭᒪᐤ, ᐁ ᐎ ᐱᒫᒋᐋᑦ ᐹᓚ, ᑮ ᓵᑭᑕᒪᐌᐤ ᑳ ᐃᑌᓕᑕᒥᓕᒋ; ᐁᑯ ᐁᑕᔓᐌᑦ ᐊᓂᑭ ᑳ ᑮ ᑲᐹᔑᒧᒋᒃ ᓃᔥᑕᒻ ᑭᒋ ᐸᑲᔅᑕᐌᐅᒋᒃ ᑭᒋᑲᒥᒃ, ᓀᔥᑕ ᑭᒋ ᓈᑕᑳᒣᐋᑕᑳᒋᒃ:
ᑯᑕᑭᔭᒃ ᒫᑲ, ᐋᑎᑦ ᓇᐸᑳᑎᑯᒃ, ᐋᑎᑦ ᓀᔥᑕ ᐁ ᐱᐙᐊᒃ ᓈᐱᒀᓐ᙮ ᐁᑯ ᒫᑲ ᑳ ᐃᔑ ᐃᑭᒃ ᒥᓯᐌ ᐁ ᐃᑕᓯᒋᒃ ᐁ ᑮ ᒥᓗ ᑲᐹᒋᒃ ᐊᔅᑮᒃ᙮
ᐊᓐᑕ ᒫᓪᑕᐃᒃ
ᐃᔅᐱ ᒫᑲ ᑳ ᑲᐹᒋᒃ, ᐁᑯ ᑫᔅᑫᓕᑕᑭᒃ ᐊᓂᒪ ᒥᓂᔅᑎᒃ ᒣᓕᑕ ᐁ ᐃᔑᓂᑳᑌᒃ᙮
ᒫᓐᑌᐗᒃ ᒫᑲ ᓈᔅᐱᒡ ᓂ ᑮ ᑭᔐᐙᑐᑖᑯᓈᓇᒃ: ᐌᓴ ᑮ ᑰᑕᐌᐗᒃ, ᓀᔥᑕ ᒥᓯᐌ ᐁ ᐃᑕᔑᔭᒃ ᓂ ᑮ ᐱᑐᑲᐃᑯᓈᓇᒃ, ᐌᓴ ᑮ ᑭᒥᐗᓐ ᓀᔥᑕ ᑮ ᑕᑳᔭᐤ᙮
ᐃᔅᐱ ᒫᑲ ᐹᓪ ᑳ ᑮ ᒧᔕᑭᓇᒃ ᐯᔭᑾᓰᓂᑲ ᒥᔅᑎᑯᔕ, ᓀᔥᑕ ᑳ ᑮ ᒪᒍᔅᑌᐊᒃ, ᐁᑯᑕ ᐃᔥᑯᑌᒃ ᑮ ᐯᒋ ᐅᑐᑌᐤ ᑭᓀᐱᒃ, ᓀᔥᑕ ᑮ ᐊᑾᒧ ᐅᒋᒋᒃ᙮
ᐃᔅᐱ ᒫᑲ ᒫᓐᑌᐗᒃ ᐎᐋᐸᒫᒋᒃ ᐱᒋᐳᓕᐌᐎ ᑭᓀᐱᑾ ᐁ ᐊᑾᒧᓕᒋ ᐅᒋᒋᓕᒃ, ᑮ ᐃᑎᑐᐗᒃ, ᑭᔅᑎᓈᒡ ᐊᐗ ᐃᓕᓕᐤ ᐅᓂᐹᔨᐌᔅᑭᐤ, ᐊᓇ ᐋᑕ ᑭᒋᑲᒥᒃ ᐁ ᑮ ᐅᒋ ᐱᒫᒋᐅᑦ, ᐁᓕᐌᒃ ᒫᑲ ᐋᔅᑯᒋᐃᐌᐎᓂᓕᐤ ᓇᒪᐎᓚ ᐃᓕᓈᑯ ᑭᒋ ᐱᒫᑎᓰᑦ᙮
ᐃᔥᑯᑌᒃ ᒫᑲ ᑮ ᐃᔑ ᐌᐱᓀᐤ ᑭᓀᐱᑾ, ᓇᒪᐎᓚ ᐙᔦᔥ ᒫᑲ ᑮ ᐃᑕᒪᒋᐅ᙮
ᐎᓚᐗᐤ ᒫᑲ ᑮ ᑲᓇᐙᐸᒣᐗᒃ ᐃᔅᐱ ᑫ ᐹᑭᔑᓂᒋ, ᓀᔥᑕᐱᑯ ᓵᔅᒋᑯᒡ ᑭᒋ ᐸᑭᔑᓂᓕᒋ ᐁ ᓂᐱᓕᒋ: ᒫᑲ ᐃᔅᐱ ᑭᓉᔥ ᑳ ᑲᓇᐙᐸᒫᒋᒃ, ᑳ ᐙᐸᒫᒋᒃ ᒫᑲ ᐁᑳ ᐙᔦᔥ ᐁ ᐃᑎᓕᒋ, ᑮ ᑫᔅᑫᓕᑕᒶᒃ, ᓀᔥᑕ ᒪᓂᑐᐎᐤ ᑮ ᐃᑗᐗᒃ᙮
ᐁᑯᑕ ᐊᓐᑕ ᒫᑲ ᑮ ᐃᑕᑾᓂᓕᐗ ᐅ ᑎᐱᓚᐌᐎᓯᐎᓇ ᐊᓇ ᑳ ᓂᑳᓀᓕᑖᑯᓯᑦ ᐃᓕᓕᐤ ᐊᓐᑕ ᒥᔅᑎᑯᒃ, ᐸᑉᓕᔭᔅ ᑳ ᐃᔑᓂᑳᓱᑦ; ᑳ ᑮ ᐱᑐᑳᐃᔭᒥᑦ, ᓀᔥᑕ ᓂᔅᑐ ᑭᔑᑳᐗ ᑳ ᑮ ᑲᓇᐌᓕᒥᔭᒥᑦ ᑭᔐᐙᑎᓯᐎᓂᒃ᙮
ᑮ ᐃᑭᓐ ᒫᑲ, ᐅᑖᐎᔭ ᐸᑉᓕᔭᔅ ᑮ ᐱᒥᔑᓂᓕᐗ ᐁ ᐋᑯᓯᓕᒋ ᐁ ᑭᓯᓱᐎᐃᑖᔅᐱᓀᓕᒋ ᓀᔥᑕ ᐁ ᒥᑯᐎᐗᓚᐎᓕᒋ: ᐅᐅ ᒫᑲ ᐹᓪ ᑮ ᐱᑐᑲᐌᐤ, ᓀᔥᑕ ᐁ ᐋᔭᒥᐋᑦ, ᑭ ᓵᒥᓀᐤ, ᐁᑯ ᒣᓇᐙᒋᐋᑦ᙮
ᐃᔅᐱ ᒫᑲ ᐅᒪ ᑳ ᑮ ᑐᒋᑳᑌᒃ, ᑯᑕᑭᔭᒃ ᓀᔥᑕ, ᑳ ᑮ ᐋᑯᓯᒋᒃ ᐁᑯᑕ ᒥᓂᔅᑎᑯᒃ, ᑮ ᐯᒋ ᐃᑐᑌᐗᒃ, ᐁᑯ ᒫᑲ ᑳ ᒥᓇᐙᒋᐋᑲᓂᐎᒋᒃ;
ᐎᓚᐗᐤ ᓀᔥᑕ ᒥᒉᑦ ᐃᔑ ᓂ ᑮ ᑭᔅᑌᓕᒥᑯᓈᓇᒃ; ᐃᔅᐱ ᒫᑲ ᑳ ᑭᑐᑌᔮᒃ, ᓂ ᑮ ᓂᒫᐃᑯᓈᓇᒃ ᐊᓂᐃ ᑫᒀᓇ ᑫ ᐃᔑ ᐋᐸᒋᑖᔮᒃ᙮ᒣᓕᑕ ᐃᔑ ᕈᒥᒃ
ᑳ ᐳᓂᐸᓕᑭ ᓂᔅᑐ ᐱᓯᒶ ᒫᑲ ᓂ ᑮ ᐳᓯᓈᓐ ᐯᔭᒃ ᐋᓕᒃᓵᓐᑦᕆᔭ ᓈᐱᒀᓂᒃ, ᐁᑯᑕ ᒥᓂᔅᑎᑯᒃ ᑳ ᑮ ᐱᐴᓂᔑᒪᑲᒃ, ᑳ ᐅᒋ ᑭᔅᑭᓄᐙᒋᒋᑳᑌᒃ ᑳᔅᑕᕐ ᓀᔥᑕ ᐸᓚᒃᔅ᙮
ᐁ ᑲᐸᔮᒃ ᒫᑲ ᐊᓐᑕ ᓴᐃᕋᑰᔅ, ᐊᓐᑕ ᓂ ᑮ ᑕᔑᑳᓈᓐ ᓂᔅᑐ ᑭᔑᑳᐗ᙮
ᐊᓐᑕ ᐅᒋ ᒫᑲ ᐁ ᑴᔅᑴᔅᑳᔑᓈᒃ, ᓂ ᑮ ᐅᑎᑕᐁᓈᓐ ᕆᒋᔭᒻ: ᑳ ᐳᓂᐸᓕᒃ ᒫᑲ ᐯᔭᑾᐤ ᐁ ᑭᔑᑳᒃ ᑮ ᔖᐗᓂᓗᐌᐤ, ᐎᐋᐸᒃ ᒫᑲ ᓂ ᑮ ᐯᒋ ᐃᑖᔑᓈᓐ ᐊᓐᑕ ᐱᐤᑎᐅᓚ:
ᐁᑯᑕ ᒫᑲ ᒣᔅᑲᐗᑭᒋᒃ ᐎᒋᔖᓂᒪᐗᒃ, ᓂ ᑮ ᐸᑯᓭᓕᒥᑲᐎᓈᓐ ᒫᑲ ᑭᒋ ᐎᒋᑕᔑᑫᒪᑭᒋᒃ ᓂᔂᓱ ᑭᔑᑳᐗ; ᐁᑯ ᒫᑲ ᐁᑎ ᐃᑐᑌᔮᒃ ᐊᓐᑕ ᕈᒻ᙮
ᐁᑯᑕ ᐅᒋ ᒫᑲ, ᐃᔅᐱ ᐎᒋᔖᓂᒫᐗᒃ ᐱᐁᑕᑭᒃ ᐁ ᐃᑖᒋᒥᑳᐎᔮᒃ, ᓂ ᑮ ᐯᒋ ᓇᑭᔥᑳᑯᓈᓇᒃ ᐃᔥᐱᔥ ᐊᓐᑕ ᐋᐱᐋᐃ ᐳᕋᒻ, ᓀᔥᑕ ᓂᔅᑐ ᒥᓂᑴᐎᑲᒥᑾ: ᐅᐅ ᒫᑲ ᐃᔅᐱ ᐹᓪ ᐎᐋᐸᒫᑦ, ᑮ ᓇᓈᔅᑯᒣᐤ ᑭᒋᒪᓂᑐᐗ, ᓀᔥᑕ ᑮ ᐊᑎ ᓱᑭᑌᐁᐤ᙮ᑳ ᑮ ᑐᑕᒃ ᐹᓪ ᕈᒥᒃ
ᐃᔅᐱ ᒫᑲ ᐌᑎᑕᒫᒃ ᕈᒻ, ᓇᑐᐸᓕᐎᑭᒪᐤ ᑮ ᐸᑭᑎᓇᒪᐌᐤ ᑭᐸᐙᑲᓇ ᐊᓂᐃ ᑳ ᑎᐯᓕᒫᓕᒋ ᐅᑲᓇᐎᓇᑐᐸᓕᐗ: ᒫᑲ ᐹᓪ ᑮ ᐃᓕᓈᑲᓂᐎᐤ ᑭᒋ ᐯᔭᑯ ᐎᑭᒫᑦ ᐊᓂᐃ ᐅᓇᑐᐸᓕᐗ ᑳ ᑲᓇᐌᓕᒥᑯᑦ᙮
ᑮ ᐃᑭᓐ ᒫᑲ, ᑳ ᐳᓂᐸᓕᑭ ᓂᔅᑐ ᑭᔑᑳᐗ ᐹᓪ ᑮ ᒫᒪᐎ ᓇᑐᒣᐤ ᑳ ᓂᑳᓀᓕᑖᑯᓯᓕᒋ ᒎᐗ: ᐃᔅᐱ ᒫᑲ ᑳ ᒫᒪᐎ ᐯᒋ ᐃᑐᑌᓕᒋ, ᑮ ᐃᑌᐤ, ᐃᓕᓕᑐᒃ ᓀᔥᑕ ᓂᒋᔖᓂᑐᒃ, ᐋᑕ ᐁᑳ ᑫᒀᓐ ᐁ ᑮ ᐗᓂᑐᑕᐗᑭᒃ ᐃᓕᓕᐗᒃ, ᓀᔥᑕᐱᑯ ᐅᑦ ᐃᑖᑎᓯᐎᓂᐙᐗ ᑯᑖᐎᓈᐗᒃ, ᐁᓕᐌᒃ ᒫᑲ ᓂ ᑮ ᐸᑭᑎᓂᑳᐎᓐ ᐁ ᑭᐸᐙᑲᓂᔮᓐ ᐅᒋᒋᐙᒃ ᕈᒥᐎᓕᓕᐗᒃ᙮
ᐎᓚᐗᐤ ᒫᑲ ᐃᔅᐱ ᑳ ᑮ ᑲᑴᒋᒥᒋᒃ, ᑮ ᐃᑌᓕᑕᒶᒃ ᑭᒋ ᐸᑭᑎᓂᒋᒃ, ᐁᑳ ᐙᔦᔥ ᐁ ᐃᑎᔮᓐ ᑫ ᐅᒋ ᓂᐹᐃᑳᐎᔮᓐ᙮
ᒫᑲ ᐃᔅᐱ ᒎᐗᒃ ᐃᐋᓉᑕᑭᒃ, ᓂ ᑮ ᔑᑭᒥᑎᓱᓐ ᑭᒋ ᐃᑗᔮᓐ ᑭᒋ ᑎᐹᔅᑯᓂᑦ ᓯᓴᕐ; ᐁᑳ ᑫᒀᓐ ᐁ ᐋᔮᔮᓐ ᑫ ᐅᒋ ᒫᒥᔑᒪᑭᒃ ᓂ ᐎᑕᔅᑭᒫᑲᓇᒃ᙮
ᐁᐗᑯ ᒫᑲ ᐅᒪ ᐅᒋ ᑭ ᑮ ᓇᑐᒥᑎᓇᐗᐤ, ᑭᒋ ᐙᐸᒥᑕᑾᒃ, ᓀᔥᑕ ᑭᒋ ᐎᒋᐋᔭᒥᒥᑕᑾᒃ: ᐌᓴ ᐅᑦ ᐊᔅᐯᓕᒧᐎᓐ ᐃᔅᕃᐃᓪ ᓂᑦ ᐅᒋ ᒫᒫᒋᒀᐱᓱᓐ ᐅᒪ ᐱᐙᐱᔅᑴᔮᐱ ᐅᒋ᙮
ᑮ ᐃᑌᐗᒃ ᒫᑲ, ᓇᒪᐎᓚ ᓂ ᑮ ᐯᒋ ᒪᓯᓇᐊᒫᑳᐎᓈᓐ ᒎᑎᐊᐃᒃ ᐅᒋ ᐁ ᑎᐹᒋᒥᑳᐎᔭᓐ, ᓇᒪ ᓀᔥᑕ ᐊᓂᑭ ᐎᒋᔖᓂᒫᐗᒃ ᑳ ᑮ ᐯᒋ ᐃᑐᑌᒋᒃ ᑮ ᐙᐸᑎᓕᐌᐗᒃ ᓀᔥᑕᐱᑯ ᑮ ᐋᓕᒧᑕᒶᒃ ᐙᔦᔥ ᐁ ᑮ ᒪᒋ ᐋᔨᑎᔭᓐ᙮
ᒫᑲ ᓂ ᓇᑕᐌᓕᑌᓈᓐ ᑭᒋ ᐯᑖᑖᒃ ᑖᓂ ᐁᑌᓕᑕᒪᓐ: ᐌᓴ ᐅᒪ ᐋᔭᒥᐋᐎᓐ ᐁ ᐋᓕᒧᒋᑳᑌᒃ, ᓂ ᑭᔅᑫᓕᑌᓈᓐ ᒥᓯᐌ ᐃᑕ ᐁ ᒪᒋ ᐋᓕᒧᒋᑳᑌᒃ᙮
ᐃᔅᐱ ᒫᑲ ᑳ ᑮ ᐅᓚᑭᑕᒪᐙᒋᒃ ᐯᔭᒃ ᐁ ᑭᔑᑳᒃ, ᒥᒉᑦ ᑮ ᐯᒋ ᓈᑌᐗᒃ ᐎᑭᓕᒃ; ᐅᐅ ᒫᑲ ᑮ ᐙᐎᑕᒪᐌᐤ ᓀᔥᑕ ᑮ ᐋᓕᒧᑕᒪᐌᐤ ᑭᒋᒪᓂᑐᐗ ᐅᑦ ᐅᑭᒫᐎᐎᓂᓕᐤ, ᐁ ᑲᑫᔅᑭᒫᑦ ᐁ ᐋᓕᒧᒫᑦ ᒋᓴᓴ, ᑖᐱᔅᑯᒡ ᐅᑦ ᐅᓚᔓᐌᐎᓂᒃ ᒧᓯᔅ ᐅᒋ, ᓀᔥᑕ ᐅ ᒪᓯᓇᐃᑲᓂᐙᒃ ᐅᑭᔅᑭᐙᐃᑫᐗᒃ, ᐁ ᑭᑭᔐᐹᔮᓕᒃ ᐅᒋ ᐱᓕᔥ ᐁ ᐅᑖᑯᔑᓂᓕᒃ᙮
ᐋᑎᑦ ᒫᑲ ᑮ ᑖᐺᑕᒶᒃ ᐊᓂᐃ ᑫᒀᓇ ᑳ ᑮ ᐃᑣᓂᐗᓂᓕᑭ, ᐋᑎᑦ ᒫᑲ ᓇᒪᐎᓚ ᑮ ᑖᐺᑕᒶᒃ᙮
ᐁ ᐃᑗᑦ, ᓇᑕᐙᐸᒥᒃ ᐅᑯ ᐃᓕᓕᐗᒃ, ᐃᑗ ᒫᑲ, ᐁ ᐯᑕᒣᒃ ᑭ ᑳ ᐯᑌᓇᐗᐤ, ᓇᒪᐎᓚ ᒫᑲ ᑭ ᑳ ᓂᓯᑐᑌᓇᐗᐤ; ᓀᔥᑕ ᐁ ᐙᐱᔦᒃ, ᑭ ᑳ ᐙᐸᑌᓇᐗᐤ, ᓇᒪᐎᓚ ᒫᑲ ᑭ ᑳ ᓂᓯᑖᐎᓀᓇᐗᐤ:
ᐌᓴ ᐅᑌᐃᐗᐤ ᐅᑯ ᐃᓕᓕᐗᒃ ᑮ ᐊᑎ ᐎᓕᓗᒪᑲᓂᓕᐤ, ᓀᔥᑕ ᐅᑖᐗᑳᐙᐗ ᓇᒪᐎᓚ ᒥᓗ ᐅᓯᑌᒪᑲᓂᓕᐗ, ᓀᔥᑕ ᐅᔅᑭᔑᑯᐙᐗ ᑭ ᑭᐸᐊᒶᒃ; ᐁᑳ ᑭᒋ ᐙᐱᒋᒃ ᐅᔅᑭᔑᑯᐙᐗ ᐅᒋ, ᓀᔥᑕ ᑭᒋ ᐯᑕᑭᒃ ᐅᑖᐗᑳᐙᐗ ᐅᒋ, ᓀᔥᑕ ᑭᒋ ᓂᓯᑐᑕᑭᒃ ᐅᑌᐃᐙᐗ ᐅᒋ, ᐁᑳ ᓀᔥᑕ ᑭᒋ ᑴᔅᑳᑎᓯᐋᑲᓂᐎᒋᒃ, ᓀᔥᑕ ᑭᒋ ᒥᓇᐙᒋᐊᑭᒃ᙮
ᐁᐗᑯ ᐅᒋ ᑭᔅᑫᓕᑕᒧᒃ, ᑭᒋᒪᓂᑐ ᐅ ᐱᒫᒋᐃᐌᐎᓐ ᐁ ᐃᔑᑎᔕᐊᒫᒋᒃ ᒉᓐᑖᐃᓚᒃ, ᐎᓚᐗᐤ ᓀᔥᑕ ᑲᑕ ᓇᑐᑕᒬᐗᒃ᙮
ᐃᔅᐱ ᒫᑲ ᐅᐅ ᐋᔭᒥᐎᓇ ᑳ ᑮ ᐃᑗᑦ, ᒎᐗᒃ ᑭ ᑭᑐᑌᐗᒃ, ᓀᔥᑕ ᓈᔅᐱᒡ ᑮ ᐊᔨᐋᓕᒧᑕᒫᑐᐗᒃ᙮
ᐹᓪ ᒫᑲ ᓂᔓ ᐱᐴᓋ ᐃᓕᑯᒃ ᑮ ᑕᔑᑫᐤ ᑎᐱᓚᐌ ᐎᑭᒃ, ᓀᔥᑕ ᑮ ᐱᑐᑲᐁᐤ ᒥᓯᐌ ᑳ ᐯᒋ ᓈᑎᑯᑦ,
ᐁ ᐙᐎᑕᒸᑦ ᐅᑦ ᐅᑭᒫᐎᐎᓂᓕᐤ ᑭᒋᒪᓂᑐᐗ, ᓀᔥᑕ ᐁ ᑭᔅᑭᓄᐊᒫᑫᑦ ᐊᓂᐃ ᑫᒀᓇ ᐁ ᐃᔑ ᐋᓕᒧᒥᒥᒋ ᐅᑎᐯᓕᒋᑫᐗ ᒋᓴᔅ ᙭, ᒥᓯᐌ ᓱᑭᑌᐁᐎ ᐋᔭᒥᐎᓂᒃ, ᐁᑳ ᐁ ᑭᑕᐊᒫᑯᑦ ᐊᐌᓕᐗ᙮
ᐸᓓᑭ ᐊᒑᒃ ᐯᒋ ᓈᑌᐤ ᐅᑖᐺᑕᒧᐗ
ᐃᔅᐱ ᒫᑲ ᐯᓐᑎᑲᔅᑦ ᐁ ᑭᔑᑳᒃ ᒥᑐᓂ ᐌᑎᒋᐸᓕᒃ, ᒥᓯᐌ ᐁ ᐃᑕᓯᒋᒃ ᐁ ᐯᔭᑯ ᒥᑐᓀᓕᒋᑲᓂᒋᒃ ᐯᔭᑾᓄᒃ ᑮ ᐃᑖᐗᒃ᙮
ᑫᑕᑕᐌ ᒫᑲ ᑭᒋᑭᔑᑯᒡ ᑮ ᐅᒋ ᐯᒋ ᓄᑖᑾᓐ ᑖᐱᔅᑯᒡ ᓱᑳ ᐁ ᐱᒥᓗᐌᒃ, ᑮ ᒨᔥᑭᓀᐸᓕᐤ ᒫᑲ ᒥᓯᐌ ᐙᔅᑳᔨᑲᓐ ᑳ ᐃᔑ ᐊᐱᒋᒃ᙮
ᑮ ᓄᑯᓯᔅᑖᑯᐗᒃ ᒫᑲ ᐁ ᑖᔥᑳᓕᑭ ᒥᑌᓕᓕᐊ, ᑖᐱᔅᑯᒡ ᐃᔥᑯᑌᐤ ᐁ ᐃᔑᓈᑾᓂᓕᒋ, ᑮ ᑗᐅᑖᑯᐗᒃ ᒫᑲ ᒥᓯᐌ ᑕᑐ ᐁ ᐃᑕᓯᒋᒃ᙮
ᒥᓯᐌ ᒫᑲ ᑮ ᓵᑲᔥᑭᓀᔅᑳᑯᐗᒃ ᐸᓓᑭ ᐊᒑᑾ, ᑮ ᒫᒋ ᐊᔭᒥᐗᒃ ᒫᑲ ᑯᑕᑭᔭ ᐃᔑᑭᔗᐎᓂᒃ, ᑳ ᐃᔑ ᒥᓕᑯᒋᒃ ᐊᒑᑾ᙮
ᑮ ᑕᔑᑫᐗᒃ ᒫᑲ ᒋᕉᓴᓚᒥᒃ, ᒎᐗᒃ, ᐁ ᐋᔭᒥᐁᐙᑎᓯᐎ ᐃᓕᓕᐎᒋᒃ, ᒥᓯᐌ ᐁ ᑕᑐᔅᑲᓀᓯᓕᒋ ᐃᓕᓕᐗ ᔑᐸ ᑭᒋᑭᔑᑯᒃ ᐅᒋ᙮
ᐃᔅᐱ ᒫᑲ ᐅᒪ ᑳ ᐸᐹᐯᑖᑾᒃ, ᑳ ᒥᒉᑎᒋᒃ ᐃᓕᓕᐗᒃ ᑮ ᐯᒋ ᒫᐗᒋᐃᑐᐗᒃ, ᑮ ᐙᐙᓀᓕᑕᒶᒃ ᒫᑲ, ᐌᓴ ᑕᑐ ᐱᓕᓕᐤ ᑮ ᐯᑕᐌᐤ ᐁ ᐋᔭᒥᓕᒋ ᑎᐱᓚᐌ ᐅᑦ ᐃᔑᑭᔗᐎᓂᒃ᙮
ᒥᓯᐌ ᐁ ᐃᑕᓯᒋᒃ ᒫᑲ ᑮ ᒪᒫᑖᐌᓕᑕᒶᒃ, ᑮ ᒫᒪᔅᑳᑕᒶᒃ ᒫᑲ, ᐁ ᐃᑎᑐᒋᒃ, ᒫᑎᑲ, ᓇᒪ ᓈ ᒥᓯᐌ ᐅᑯ ᑳ ᐋᔭᒥᒋᒃ ᑲᓕᓕᐎᓕᓕᐎᐗᒃ?
ᑖᓐᑌ ᒫᑲ ᐌᒋ ᐯᑕᐗᑯᒃ ᑕᑐ ᐃᓕᓕᐤ ᑎᐱᓚᐌ ᑭᑦ ᐃᔑᑭᔗᐎᓂᓈᒃ, ᑳ ᐃᔑ ᓂᑖᐎᑭᔭᒃ?
ᐸᕐᑎᐊᓇᒃ, ᓀᔥᑕ ᒥᑕᒃ, ᓀᔥᑕ ᐃᓚᒪᐃᑕᒃ, ᓀᔥᑕ ᐊᓂᑭ ᑳ ᑕᔑᑫᒋᒃ ᒥᓱᐳᑌᒥᐊᐃᒃ, ᓀᔥᑕ ᒎᑎᐊᐃᒃ, ᓀᔥᑕ ᑳᐸᑐᔑᐊᐃᒃ, ᐸᓐᑕᓯᒃ, ᓀᔥᑕ ᐁᔕᐃᒃ,
ᑉᕆᒋᐊᐃᒃ, ᓀᔥᑕ ᐹᓐᐱᓕᐊᐃᒃ, ᐃᒋᑉᑎᒃ, ᓀᔥᑕ ᓕᐱᔭᐃᒃ ᐙᔅᑲ ᓴᕆᓂ, ᓀᔥᑕ ᒫᓐᑌᐗᒃ ᕈᒥᒃ ᐅᒋ, ᒎᐗᒃ ᓀᔥᑕ ᐅᑴᔅᑭᐱᒫᑎᓴᒃ,
ᒃᕆᑕᒃ ᓀᔥᑕ ᐊᕃᐱᐊᓇᒃ, ᑮ ᐯᑕᐙᓇᐗᒃ ᑭᓚᓈᓇᐤ ᑭᑦ ᐃᔑᑭᔗᐎᓂᓈᒃ ᐁ ᐋᓕᒧᑕᒸᒋᒃ ᑭᒋᒪᓂᑐᐗ ᐅ ᒫᒪᔅᑳᒋ ᐊᔨᑎᐎᓂᓕᐗ᙮
ᒥᓯᐌ ᒫᑲ ᑮ ᒫᒪᔅᑳᑌᓕᑕᒶᒃ, ᑮ ᐙᐙᓀᓕᑕᒶᒃ ᒫᑲ, ᐁ ᐃᑎᑐᒋᒃ, ᑫᒀᓐ ᐅᒪ ᑳ ᐃᑭᒃ?
ᑯᑕᑭᔭᒃ, ᒫᑲ ᐁ ᐹᐱᒋᒃ, ᑮ ᐃᑗᐗᒃ, ᐅᑯ ᐃᓕᓕᐗᒃ ᑭᔥᐳᐗᒃ ᐅᔥᑭ ᔓᒥᓈᐳᓕᐤ ᐅᒋ᙮ᐱᑕᕐ ᑳ ᑮ ᑭᔅᑭᓄᐊᒫᑫᑦ
ᐱᑕᕐ ᒫᑲ, ᐁ ᐎᒋᑲᐸᐎᔅᑕᐙᑦ ᐊᓂᐃ ᐯᔭᑯᔕᑉ, ᐁ ᑭᔗᐌᑦ, ᑮ ᐃᑌᐤ, ᑭᓚᐗᐤ ᐃᓕᓕᑐᒃ ᒎᑎᐊᐃᒃ ᐅᒋ, ᓀᔥᑕ ᒥᓯᐌ ᑭᓚᐗᐤ ᑳ ᑕᔑᑫᔦᒃ ᒋᕉᓴᓚᒥᒃ, ᐅᒪ ᑭᔅᑫᓕᑕᒧᒃ, ᓀᔥᑕ ᐯᑕᒧᒃ ᓂᑦ ᐋᔭᒥᐎᓇ:
ᐌᓴ ᐅᑯ ᓇᒪᐎᓚ ᑭᔥᑴᐯᐗᒃ, ᑳ ᐃᔑ ᐃᑌᓕᑕᒣᒃ, ᐁ ᐗᐸᑕᒣᒃ ᐁᔥᑾ ᐱᑯ ᓂᔅᑐ ᑎᐸᐃᑲᓐ ᐱᓯᒧᑳᓂᒃ ᐁ ᐃᔅᐸᓕᒃ ᐁ ᑭᔑᑳᒃ᙮
ᐁᐗᑯ ᐅᒪ ᒫᑲ ᑳ ᐃᑗᑯᐸᓀ ᐅᑭᔅᑭᐙᐃᑫᐤ ᒎᐃᓪ:
ᑲᑕ ᐃᑭᓐ ᒫᑲ ᒫᒋᒡ ᐁ ᐊᑎ ᑭᔑᑳᑭ, ᐃᑗᐤ ᑭᒋᒪᓂᑐ, ᓂ ᑳ ᓯᑭᓇᒪᐙᐗᒃ ᓂᑦ ᐊᒑᑾ ᒥᓯᐌ ᐯᒪᑎᓯᒋᒃ, ᑭᑯᓯᓯᐙᐗᒃ ᒫᑲ ᓀᔥᑕ ᑭᑖᓂᓯᐙᐗᒃ ᑲᑕ ᑭᔅᑭᐗᐃᑫᐗᒃ, ᓀᔥᑕ ᑭᑦ ᐅᔥᑭᓂᑭᒥᐙᐗᒃ ᑲᑕ ᐙᐸᑕᒶᒃ ᐗᐸᑎᓕᐌᐎᓇ, ᑭ ᑭᔐᓕᓕᒥᐙᐗᒃ ᒫᑲ ᑲᑕ ᐸᐙᑕᒶᒃ ᐸᐙᒧᐎᓇ:
ᓂᑦ ᐊᑐᔅᑫᓛᑲᓇᒃ ᒫᑲ ᓀᔥᑕ ᓂᑦ ᐊᑐᔅᑫᓚᑲᓃᔅᑴᒪᒃ ᓂ ᑳ ᓯᑭᓇᒪᐙᐗᒃ ᓂᑦ ᐊᒑᑾ ᒣᒀᒡ ᐊᓂᐃ ᑭᔑᑳᐗ; ᑲᑕ ᑭᔅᑭᐗᐃᑫᐗᒃ ᒫᑲ:
ᓀᔥᑕ ᓂ ᑳ ᐙᐸᑎᓕᐙᓐ ᒪᒫᑖᐌᓕᑕᒧᐎᓇ ᐃᔥᐱᒥᒃ ᑭᔑᑯᒃ, ᓀᔥᑕ ᒫᒪᔅᑲᒋ ᑭᔅᑭᓄᐙᒋᒋᑲᓇ ᐊᔅᑭᒃ ᑕᐸᔑᔥ; ᒥᑯ, ᓀᔥᑕ ᐃᔥᑯᑌᐤ, ᓀᔥᑕ ᐁ ᐱᑭᔐᐋᐸᑌᒃ:
ᐱᓯᒻ ᒫᑲ ᑲᑕ ᑴᔅᑭᓈᑲᓂᐎᐤ ᑭᒋ ᐗᓂᑎᐱᔅᑭᓯᑦ, ᑎᐱᔅᑭᐱᓯᒻ ᒫᑲ ᑲᑕ ᐃᔑᓈᑯᓯᐤ ᑖᐱᔅᑯᒡ ᒥᑯ ᐸᒧᔑ ᐅᑎᒋᐸᓕᓕᒃ ᐅ ᑭᒋ ᓀᔥᑕ ᑭᔅᑌᓕᑕᑯᓯᐎ ᑭᔑᑳᒻ ᐅᑎᐯᓕᒋᑫᐤ:
ᑲᑕ ᐃᑭᓐ ᒫᑲ, ᒥᓯᐌ ᑕᑐ ᐊᐌᓇ ᑫ ᑌᑆᑕᒪᑴ ᐅᑎᐯᓕᒋᑫᐗ ᐅᑦ ᐃᔑᓂᑲᓱᐎᓂᓕᐤ ᑲᑕ ᐱᒫᒋᑲᓂᐎᐤ᙮
ᑭᓚᐗᐤ ᐃᔅᕃᐃᓪ ᐃᓕᓕᑐᒃ, ᐯᑕᒧᒃ ᐅᐅ ᐋᔭᒥᐎᓇ; ᒋᓴᔅ ᓈᓴᕆᑎᒃ ᑳ ᐅᒌᑦ, ᐊᓇ ᐃᓕᓕᐤ ᑳ ᑭᔅᑌᓕᑖᑯᐃᑯᑦ ᑭᒋᒪᓂᑐᐗ ᐃᑕ ᐁ ᐃᑖᔦᒃ ᒫᒪᔅᑳᒋ ᐃᓯᒋᑫᐎᓇ ᐅᒋ, ᓀᔥᑕ ᒫᒪᑖᐎ ᐙᐸᑎᓕᐌᐎᓇ, ᓀᔥᑕ ᑭᔅᑭᓄᐙᒋᒋᑲᓇ, ᐎᓚ ᐅᒋ ᑳ ᑮ ᑐᑕᒃ ᑭᒋᒪᓂᑐ ᐃᑕ ᐁ ᐃᑖᔦᒃ ᑖᐱᔅᑯᒡ ᑭᓚᐗᐤ ᓀᔥᑕ ᐁ ᐃᔑ ᑭᔅᑫᓕᑕᒣᒃ:
ᑭᒋᒪᓂᑐ ᒫᑲ ᒥᓇ ᑮ ᐗᓂᔥᑳᓀᐤ, ᐁ ᑮ ᐋᐸᐊᒪᐙᑦ ᓂᐱᐎ ᐎᓴᑫᓕᑕᒧᐎᓇ; ᐌᓴ ᓇᒪᐎᓚ ᑲᑕ ᑮ ᐃᑭᓐ ᑭᒋ ᑮ ᒥᒋᒥᓂᑯᑦ᙮
ᑌᐱᑦ ᒫᑲ ᐅᒪ ᐃᔑ ᐋᔭᒥᐤ ᐎᓚ ᐅᒋ, ᓂ ᑮ ᐙᐸᒪᐤ ᐅᑎᐯᓕᒋᑫᐤ ᒨᔕᒃ ᐅᑎᔥᑲᐤ ᓂᑖᔅᑕᒥᑯᒃ ᐁ ᐃᑖᑦ; ᐌᓴ ᐃᑖᐤ ᓂ ᑭᒋᓂᔅᑭᒃ ᐃᑌᑫ ᐁᑳ ᐙᔦᔥ ᑭᒋ ᑮ ᑐᑖᑲᐎᔮᓐ:
ᐁᐗᑯ ᐅᒋ ᓂᑌᐃ ᑮ ᓯᑭᓓᓯᒪᑲᓐ, ᓀᔥᑕ ᓂᑌᓚᓕ ᑮ ᒥᓜᓕᑕᒧᒪᑲᓐ; ᒫᑎᑲ, ᒫᑲ ᓂ ᐎᔭᔅ ᓀᔥᑕ ᑲᑕ ᐊᓜᐱᒪᑲᓐ ᐊᔅᐯᓕᒧᐎᓂᒃ:
ᐌᓴ ᓇᒪᐎᓚ ᑭ ᑳ ᓇᑲᑖᐤ ᓂᑦ ᐊᒑᒃ ᒋᐸᐃ ᐊᔅᑭᒃ, ᓇᒪ ᓀᔥᑕ ᑭ ᑳ ᐸᑭᑎᓇᐤ ᑮ ᐸᓓᑭᓰᒻ ᑭᒋ ᐙᐸᑕᒃ ᓂᔑᐗᓈᑎᓯᐎᓂᓕᐤ᙮
ᑭ ᑮ ᑭᔅᑫᓕᑕᒥᐃᓐ ᐱᒪᑎᓯᐎᓂ ᒣᔅᑲᓈᐗ: ᑭᑖᔅᑕᒥᒃ ᒫᑲ ᐅᒋ ᑭ ᑳ ᑐᑕᐎᓐ ᑭᒋ ᓴᑲᔅᑭᓀᔮᓐ ᒧᒋᑫᓕᑕᒧᐎᓐ᙮
ᐃᓕᓕᑐᒃ ᓀᔥᑕ ᓂᒋᔖᓂᑐᒃ, ᐁᑯᔑ ᐸᑭᑎᓂᒃ ᐯᔭᑕᒃ ᑭᒋ ᐋᔭᒥᐃᑕᑾᒃ ᐊᓇ ᑌᐱᑦ ᐅᒋ, ᐋᔕᔾ ᑖᐱᔅᑯᒡ ᐁ ᑮ ᓂᐱᑦ ᓀᔥᑕ ᐁ ᑮ ᓇᐃᑲᐙᑲᓂᐎᑦ, ᐅ ᒋᐸᐃᔨᑲᒥᒃ ᒫᑲ ᐅᑕ ᐁ ᐃᑕᑾᒃ ᑳ ᐃᑖᔭᒃ ᐱᓕᔥ ᐊᓄᒡ ᑳ ᑭᔑᑳᒃ᙮
ᐁᐗᑯ ᐅᒋ ᐁ ᑮ ᑭᔅᑭᐗᐃᑫᐎᓕᓕᐎᑦ, ᐁ ᑭᔅᑫᓕᑕᒃ ᒫᑲ ᑭᒋᒪᓂᑐᐗ ᐁ ᑮ ᑭᒋᐃᑎᑯᑦ, ᐎᓚ ᑎᐱᓚᐌ ᐎᔭᐎᒃ, ᓀᔥᑕ ᐅᑦ ᐊᐗᔑᒥᔕ ᐅᒋ ᑭᒋ ᐸᓯᑯᐋᓕᒋ ᐊᓂᐃ ᙭ᑕ ᑭᒋ ᑌᑕᐱᓕᒋ ᐅᑦ ᐅᑭᒪᐗᐱᐎᓂᓕᐤ;
ᐎᓚ ᓂᔮᑲᓇ ᐁ ᑮ ᐙᐸᑕᒃ ᐅᒪ, ᑮ ᐊᓕᒧᑕᒻ ᑭᒋ ᐙᓂᔥᑳᓕᒋ ᙭ᑕ ᒋᐸᐃᔨᑲᒥᑯᒃ ᐅᒋ, ᐁᑳ ᐁ ᑮ ᓇᑲᑌᒥᒥᒋ ᐅᑦ ᐊᒑᑾ ᒋᐸᐃ ᐊᔅᑭᒃ, ᓇᒪᐎᓚ ᓀᔥᑕ ᐅ ᐎᔮᓯᒃ ᑭᒋ ᐙᐸᑕᒃ ᓂᔑᐗᓈᑎᓯᐎᓂᓕᐤ᙮
ᐅᐅ ᒋᓴᓴ ᒫᑲ ᑭᒋᒪᓂᑐ ᒥᓇ ᑮ ᐗᓂᔥᑳᓀᐤ, ᐁᐗᒀᓂᒪ ᒫᑲ ᒥᓯᐌ ᐁ ᐃᑕᔑᔮᒃ ᓂ ᑎᐸᑐᑌᓈᓐ᙮
ᐁᐗᑯ ᐅᒋ ᐁ ᑮ ᑭᔅᑌᓕᑖᑯᐃᑯᑦ ᑭᒋᒪᓂᑐᐗ, ᓀᔥᑕ ᐅᑖᐎᒫᐗ ᐁ ᑮ ᐊᔓᑕᒫᑯᑦ ᑭᒋ ᒥᓕᑯᑦ ᐸᓓᑭ ᐊᒑᒃ, ᑮ ᓯᑭᓇᒻ ᐅᒪ, ᑭᓚᐗᐤ ᐊᓄᒡ ᑳ ᐙᐸᑕᒣᒃ ᓂᔥᑕ ᑳ ᐯᑕᒣᒃ᙮
ᐌᓴ ᐊᓇ ᑌᐱᑦ ᓇᒪᐎᓚ ᐅᒋ ᐅᐱᔅᑲᐤ ᑭᒋᑭᔑᑯᒃ ᒫᑲ ᐎᓚ ᑫᒋᐙᒃ ᐃᑗᐤ, ᐅᑎᐯᓕᒋᑫᐤ ᑮ ᐃᑌᐤ ᓂ ᑭᒋᐅᑭᒫᒪ, ᑭᓚ ᐊᐱ ᓂ ᑭᒋᓂᔅᑭᒃ,
ᐹᑎᒪ ᑑᑕᐗᑾᐌ ᑭᒋ ᐅᑕᑯᔅᑳᒋᑲᓂᔭᓐ ᐊᓂᑭ ᑳ ᐸᒀᑎᔅᑭᒃ᙮
ᐁᐗᑯ ᐅᒋ ᐁᑯᔑ ᒥᓯᐌ ᐃᔅᕃᐃᓪ ᐅᑦ ᐊᐙᔑᒥᔕ ᑫᒋᓈᔥ ᑲᑕ ᑭᔅᑫᓕᑕᒸᒃ, ᑭᒋᒪᓂᑐ ᐁ ᑮ ᑑᑕᐙᑦ ᐊᓂᐃ ᑫᔮᐸᒡ ᒋᓴᓴ, ᐊᓇ ᑳ ᑮ ᒋᔅᑖᔅᑾᐌᒃ, ᑭᒋ ᑎᐯᓕᒋᑫᑦ, ᓀᔥᑕ ᑭᒋ ᙭ᑎᐎᑦ᙮
ᐃᔅᐱ ᒫᑲ ᐅᒪ ᑳ ᑮ ᐯᑕᑭᒃ ᑮ ᒥᑯᔥᑲᑌᓕᑕᒸᒃ ᐅᑌᐃᐙᒃ, ᑮ ᐃᑌᐙᒃ ᒫᑲ ᐱᑕᕋ ᓀᔥᑕ ᑯᑕᑭᔭ ᐊᐸᔅᑎᓚ, ᐃᓕᓕᑐᒃ ᓀᔥᑕ ᓂᒋᔖᓂᑐᒃ, ᑖᓂ ᑫ ᑐᑕᒫᒃ?
ᐁᑯ ᐱᑕᕐ ᑳ ᐃᑖᑦ, ᒥᒋᓚᐌᔦᓕᑕᒪᒃ, ᐁᑯᔑ ᑭ ᑳ ᓯᑲᐊᑖᑲᐎᓇᐗᐤ ᒫᑲ ᒥᓯᐌ ᑕᑐ ᐁ ᐃᑕᔑᔦᒃ ᐅᑦ ᐃᔑᓂᑳᓱᐎᓂᒃ ᐊᓇ ᒋᓴᔅ ᙭, ᑭᒋ ᐅᒋ ᐌᐯᓕᒋᑳᑌᑭ ᑭ ᒪᒋᑣᐎᓂᐗᐗ, ᑭ ᑳ ᒥᓕᑲᐎᓈᐗᐤ ᒫᑲ ᑳ ᐸᓓᑭᓯᑦ ᐊᒑᒃ᙮
ᐌᓴ ᑭᓚᐙᐤ ᑭ ᒥᓕᑲᐎᓈᐗᐤ ᐊᓂᒪ ᐊᔓᑕᒫᑫᐎᓐ, ᓀᔥᑕ ᑭᑦ ᐊᐙᔑᒥᔑᐗᐗᒃ, ᓀᔥᑕ ᒥᓯᐌ ᐊᓂᑭ ᐙᓚᐤ ᑳ ᐃᑖᒋᒃ, ᐱᓕᔥ ᑕᑐ ᐊᓂᑭ ᑫ ᓇᑐᒥᑯᒋᒃ ᐅᑎᐯᓕᒋᑫᐗ ᑭ ᑭᒋᒪᓂᑐᒥᓇᐗ᙮
ᒥᒉᑦ ᒫᑲ ᑯᑕᑭᔭ ᐋᔭᒥᐎᓇ ᐅᒋ ᑮ ᑎᐸᒋᒧᔅᑕᐌᐤ, ᓀᔥᑕ ᑮ ᔑᑭᒣᐤ, ᐁ ᐃᑗᑦ, ᐱᒫᒋᐃᑎᓱᒃ ᐅᑯ ᐅᒋ ᐊᓄᒡ ᑳ ᐋᓂᔅᑫ ᐱᒫᑎᓯᒋᒃ ᑳ ᑲᑫᐹᑎᓯᒋᒃ᙮
ᐁᑯ ᒥᓯᐌ ᐊᓂᑭ ᑳ ᐱᔑᒋᐋᒋᒃ ᓯᑭᓓᓯᐎᓂᒃ ᑮ ᓯᑲᐊᑕᐙᑲᓂᐎᐗᒃ; ᐊᓂᒪ ᐁ ᑭᔑᑳᒃ ᒫᑲ ᑮ ᓚᑭᐳᐗᒃ ᐊᓂᑭ ᐅᑕᔭᒥᐋᐙᒃ ᓈᓐᑕᐤ ᓂᔅᑡᐤ ᑭᒋᒥᑖᑐᒥᑕᓇᐤ ᐊᒑᑯᔕ᙮
ᑮ ᐋᔨᒋ ᑲᓇᐌᓕᑕᒬᐗᒃ ᒫᑲ ᐅ ᑭᔅᑭᓄᐊᒫᑫᐎᓂᓕᐤ ᐊᓂᐃ ᐊᐸᔅᑕᓚ, ᓀᔥᑕ ᐁ ᐎᒉᐙᒋᒃ ᓀᔥᑕ ᐁ ᐸᑴᓈᒋᒃ ᐊᓚᑯᓇᐗ, ᓀᔥᑕ ᐁ ᐋᔭᒥᐋᒋᒃ᙮ᑖᓐ ᐁ ᐃᔑ ᐎᒋᐃᑐᒋᒃ ᐅᑖᐺᑕᒧᐗᒃ
ᒥᓯᐌ ᑕᑐ ᐊᐌᓇ ᒫᑲ ᑮ ᐅᑎᑎᑯᐗᒃ ᓭᑭᓯᐎᓂᓕᐤ; ᒥᒉᑦ ᒫᒪᔅᑳᒋ ᐃᓯᒋᑫᐎᓇ ᒫᑲ ᓀᔥᑕ ᒫᒪᑖᐎ ᐙᐸᑎᓕᐌᐎᓇ ᑮ ᑐᑕᒶᒃ ᐊᓂᑭ ᐊᐸᔅᑕᓚᒃ᙮
ᒥᓯᐌ ᒫᑲ ᑳ ᑖᐺᔦᓕᑕᑭᒃ ᒫᒪᐤ ᑮ ᐃᑖᐗᒃ, ᓀᔥᑕ ᐅᑦ ᐊᔮᓂᐙᐗ ᒥᓯᐌ ᑖᐱᔅᑯᒡ ᑮ ᐋᐸᒋᑖᐗᒃ;
ᑮ ᐊᑖᐌᐗᒃ ᒫᑲ ᐅ ᑎᐱᓚᐌᐎᓯᐎᓂᐙᐗ, ᓀᔥᑕ ᐅᑦ ᐊᔮᓂᐙᐗ, ᑮ ᒫᑎᓇᒪᐌᐗᒃ ᒫᑲ ᒥᓯᐌ ᐃᓕᓕᐗ, ᐱᑯ ᐁ ᐃᔑ ᒪᓀᓯᓕᒋ ᑕᑐ ᐃᓕᓕᐗ᙮
ᑕᑣᐤ ᑳᔑᑳᑭ ᒫᑲ ᑖᐱᔅᑯᒡ ᑮ ᐃᑖᐗᒃ ᐁ ᐯᔭᑯ ᒥᑐᓀᓕᒋᑲᓂᒋᒃ ᐱᒋ ᑭᒋᐋᔭᒥᐁᐎᑲᒥᑯᒃ, ᓀᔥᑕ ᐁ ᐸᑴᓈᒋᒃ ᐋᓚᑯᓇᐗ ᐊᑭᓀ ᐙᔅᑲᔨᑲᓂᒃ, ᑮ ᒥᒋᐗᒃ ᐅ ᒥᒋᒥᒥᐙᐗ ᐁ ᒥᓜᓕᒧᒋᒃ ᓀᔥᑕ ᐁ ᑲᔮᒣᓕᑕᑭᒃ ᐅᑌᐃᐙᒃ,
ᐁ ᒫᒥᒋᒫᒋᒃ ᑭᒋᒪᓂᑐᐗ, ᓀᔥᑕ ᐁ ᐎ ᐙᑯᒥᑯᒋᒃ ᒥᓯᐌ ᐃᓕᓕᐗ᙮ ᐅᑎᐯᓕᒋᑫᐤ ᒫᑲ ᑕᑣᐤ ᐁ ᑭᔑᑳᒃ ᑮ ᑕᑯᐁᐤ ᒫᒪᐎᐋᔭᒥᐋᐗ ᐊᓂᐃ ᑫ ᐱᒪᒋᐋᑲᓂᐎᓕᒋ᙮
ᐁ ᒫᔅᑭᓯᑦ ᓈᐯᐤ ᒥᓇᐙᒋᐋᑲᓂᐎᐤ
ᐱᑕᕐ ᓀᔥᑕ ᒑᓐ ᑖᐱᔅᑯᒡ ᑮ ᐃᑐᑌᐗᒃ ᑭᒋᐋᔭᒥᐁᐎᑲᒥᑯᒃ ᐃᔅᐱ ᐌᑎᒋᐸᓕᒃ ᑭᒋ ᐋᔭᒥᐋᓂᐗᒃ, ᐁᐗᒀᓂᒪ ᔖᑭᑖᑦ ᑎᐹᐃᑲᓐ ᒣᒀᒡ ᐁ ᑭᔑᑳᒃ᙮
ᐯᔭᒃ ᐃᓕᓕᐤ ᒫᑲ, ᐁᑳ ᑳ ᓂᑖᐅᑌᑦ ᐃᔅᑯᓈᒃ ᑳ ᓂᑖᐎᑭᑦ, ᑮ ᐱᒥᐎᓛᑲᓂᐎᐤ, ᑕᑡᐤ ᑳᔑᑳᒃ ᒫᑲ ᑮ ᐸᑭᑎᓀᐗᒃ ᐁ ᐃᔥᒀᑌᒥᐗᒃ ᑭᒋᐋᔭᒥᐁᐎᑲᒥᑯᓕᐤ ᑳ ᒥᓗᓇᑾᒃ ᑳ ᐃᔑᓂᑳᑌᒃ, ᑭᒋ ᐸᑯᔑᐙᑦ ᑫᒀᓕᐤ ᐊᓂᐃ ᑳ ᐱᑐᑫᓕᒋ ᑭᒋᐋᔭᒥᐁᐎᑲᒥᑯᒃ;
ᐁ ᐙᐸᒫᑦ ᒫᑲ ᐱᑕᕐ ᓀᔥᑕ ᒑᓇ ᐁ ᐎ ᐊᑎ ᐱᑐᑫᓕᒋ ᑭᒋᐋᔭᒥᐁᐎᑲᒥᑯᒃ ᑮ ᓇᑐᑕᒪᐌᐤ ᑫᒀᓕᐤ ᑭᒋ ᒥᓕᑯᑦ᙮
ᐱᑕᕐ ᒫᑲ ᓲᑲ ᐁ ᑲᓇᐙᐸᒫᑦ ᐊᓯᒋ ᐊᓇ ᒑᓐ, ᑮ ᐃᑌᐤ, ᑲᓇᐙᐸᒥᓈᓐ᙮
ᐁᑯ ᒫᑲ ᐱᑕᕐ ᑳ ᐃᑖᑦ, ᔔᓕᐋᓇᐱᔉ ᓀᔥᑕ ᐅᓴᐎᔔᓕᐊᓇᐱᔉ ᓇᒪᐎᓚ ᓂᑦ ᐊᔭᐗᐤ; ᐱᑯ ᒫᑲ ᐁ ᐃᔑ ᐊᔮᔮᓐ ᑭ ᒥᓕᑎᓐ: ᐅᑦ ᐃᔑᓂᑳᓱᐎᓂᒃ ᐊᓇ ᒋᓴᔅ ᙭ ᓈᓴᕋᑎᒃ ᑳ ᐅᒌᑦ, ᐸᓯᑰ ᓀᔥᑕ ᐱᒧᑌ᙮
ᑮ ᓴᑭᒋᒉᓀᐤ ᒫᑲ ᐅ ᑭᒋᓂᔅᑭᓕᒃ, ᓀᔥᑕ ᑮ ᐅᐱᓀᐤ: ᑣᔦᒃ ᒫᑲ ᐅᓯᑕ ᓀᔥᑕ ᐅ ᐱᔅᑯᑲᓈᓇ ᑮ ᓵᐱᒪᑲᓂᓕᐗ᙮
ᐎᓚ ᒫᑲ ᐁ ᐸᓯᑯᔑᐸᓕᑦ ᑮ ᓂᐸᐎᐤ, ᓀᔥᑕ ᑮ ᐱᒧᑌᐤ, ᑮ ᐎᒋᐱᑐᑫᒣᐤ ᒫᑲ ᑭᒋᐊᔭᒥᐁᐎᑲᒥᑯᒃ, ᐁ ᐱᒧᑌᑦ, ᐁ ᒀᔅᑯᑎᑦ, ᓀᔥᑕ ᐁ ᒫᒥᒋᒫᑦ ᑭᒋᒪᓂᑐᐗ᙮
ᒥᓯᐌ ᐃᓕᓕᐗ ᒫᑲ ᑮ ᐙᐸᒥᑯ ᐁ ᐱᒧᑌᑦ, ᓀᔥᑕ ᐁ ᒫᒥᒋᒫᑦ ᑭᒋᒪᓂᑐᐗ:
ᑮ ᑭᔅᑫᓕᒥᑯ ᒫᑲ ᐁ ᐋᐎᑦ ᐊᓇ ᑳ ᑮ ᐊᐱᑦ ᐁ ᐸᑯᔑᐃᐌᑦ ᑳ ᒥᓗᓇᑾᒃ ᐃᔥᒀᑌᒥᒃ ᑭᒋᐋᔭᒥᐁᐎᑲᒥᑯᒃ, ᓈᔅᐱᒡ ᒫᑲ ᑮ ᒫᒪᔅᑳᑌᓕᑕᒶᒃ ᐊᓂᐁᓕᐤ ᑳ ᐃᑭᓂᓕᒃ᙮ᐱᑕᕐ ᐅᑎᐹᒋᒧᐎᓐ ᐲᒋ ᐊᔭᒥᐁᐎᑲᒥᑯᒃ
ᒣᒀᒡ ᒫᑲ ᐊᓇ ᐃᓕᓕᐤ ᐁᑳ ᑳ ᑮ ᓂᑖᐅᑌᑦ ᑳ ᑮ ᒥᓇᐗᒋᐊᑲᓂᐎᑦ ᒣᒋᒥᓈᑦ ᐱᑕᕋ ᓀᔥᑕ ᒑᓇ, ᒥᓯᐌ ᐃᓕᓕᐗᒃ ᑖᐱᔅᑯᒡ ᒫᒪᐤ ᑮ ᒧᔅᑭᔅᑖᐌᐗᒃ ᐱᒋ ᐊᓂᒪ ᐱᔅᑭᒋᐋᔅᑲᔨᑲᓂᒃ, ᓵᓚᒪᓐ ᐅ ᐱᔅᑭᒋᐙᔅᑲᔨᑲᓐ ᑳ ᐃᔑᓂᑳᑌᒃ ᓈᔅᐱᒡ ᐁ ᒫᒪᔅᑳᑌᓕᑕᑭᒃ᙮
ᐃᔅᐱ ᒫᑲ ᐲᑕᕐ ᐅᒪ ᐎᐋᐸᑕᒃ, ᑭᑮ ᓇᔥᑴᐗᔑᐁᐤ ᐊᓂᐃ ᐃᓕᓕᐗ, ᑭᓚᐗᐤ ᑳ ᐃᔅᕃᐃᓕᐎᓕᓕᐎᔦᒃ, ᑕᓀᑭ ᐌᒋ ᐅᒪ ᓈᔅᐱᒡ ᒫᒪᔅᑳᑌᓕᑕᒣᒃ? ᓀᔥᑕᐱᑯ ᑕᓀᑭ ᐌᒋ ᓱᑳ ᑲᓇᐙᐸᒥᔮᒃ, ᑖᐱᔅᑯᒡ ᓂᓚᓇᓐ ᑎᐱᓚᐌ ᓂ ᑲᔥᑭᐅᐎᓂᓈᓐ ᓀᔥᑕᐱᑯ ᓂ ᐸᓓᑭᓯᐎᓂᓇᓐ ᐁ ᑮ ᐅᒋ ᑐᑕᐗᑭᑦ ᐊᐗ ᐃᓕᓕᐤ ᑭᒋ ᐱᒧᑌᑦ?
ᐅ ᑭᒋᒪᓂᑐᒪ ᐃᑉᕃᐊᒻ, ᐋᐃᓴᒃ, ᓀᔥᑕ ᒉᑲᑉ, ᐅ ᑭᒋᒪᓂᑐᒥᐗᐗ ᑯᑖᐎᓇᐗᒃ, ᑮ ᑭᔅᑌᓕᑖᑯᐁᐤ ᐅᑯᓯᓴ ᒋᓴᓴ: ᐊᓇ ᑳ ᑮ ᐙᔦᔑᐸᑭᑎᓀᒃ, ᓀᔥᑕ ᑳ ᑮ ᐋᓉᑕᐌᒃ ᐁ ᐅᑎᔥᑲᐎᑳᐸᐎᔅᑕᐌᒃ ᐹᐃᓚᑦ, ᐃᔅᐱ ᑳ ᑫᔅᑎᓈᑌᓕᑕᒃ ᑭᒋ ᐸᑭᑎᓈᑦ᙮
ᑭ ᑮ ᐋᓉᑕᐗᐗᐤ ᒫᑲ ᐊᓇ ᑳ ᐸᓓᑭᓯᑦ, ᓀᔥᑕ ᑳ ᒀᔭᔅᑭᑎᑦ, ᒥᔅᑯᒡ ᒫᑲ ᑭ ᑮ ᓇᑕᐌᓕᒫᐗᐤ ᐅᓂᐸᔨᐌᐤ ᑭᒋ ᒥᓕᑲᐎᔦᒃ;
ᑭ ᑮ ᓂᐸᐋᐗᐤ ᒫᑲ ᐊᓇ ᑳ ᑎᐯᓕᑕᒃ ᐱᒫᑎᓯᐎᓂᓕᐤ, ᐊᓇ ᑭᒋᒪᓂᑐᐗ ᑳ ᑮ ᐗᓂᔥᑳᓂᑯᑦ ᐅᓂᐱᐗ ᐅᒋ; ᐁᐗᒀᓇ ᑳ ᑎᐸᒋᒪᑭᑦ᙮
ᐎᓚ ᒫᑲ ᐅᑦ ᐃᔑᓂᑳᓱᐎᓇ, ᐁ ᑖᐺᔦᓕᒋᑳᑌᒃ ᐅᑦ ᐃᔑᓂᑲᓱᐎᓂᒃ ᑮ ᐅᒋ ᑐᑕᐙᑲᓂᐎᐤ ᐊᐗ ᐃᓕᓕᐤ ᑭᒋ ᓵᐱᑦ, ᑳ ᑲᓇᐙᐸᒣᒃ ᓀᔥᑕ ᑳ ᑭᔅᑫᓕᒣᒃ; ᐁᐁ ᐊᓂᒪ ᑖᐺᔦᓕᑕᒧᐎᓐ ᐎᓚ ᐅᒋ ᑳ ᐅᒋᒪᑲᒃ ᑮ ᒥᓕᑯ ᐊᐗ ᒥᑐᓂ ᑭᒋ ᒥᓗᐊᔮᑦ ᐅᑕ ᐅᑎᔥᑲᐤ ᒥᓯᐌ ᐁ ᐃᑕᔑᔦᒃ᙮
ᐁᑯ ᒫᑲ, ᓂᒋᔖᓂᑐᒃ, ᓂ ᑭᔅᑫᓕᑌᓐ ᐁᑳ ᑮ ᑭᔅᑫᓕᑕᒣᒃ ᐌᒋ ᑮ ᑐᑕᒣᒃ, ᑖᐱᔅᑯᒡ ᓀᔥᑕ ᑳ ᑮ ᑐᑕᑭᒃ ᑭᑦ ᐅᑭᒪᒥᐙᐗᒃ᙮
ᐊᓂᐃ ᑫᒀᓇ ᒫᑲ, ᑭᒋᒪᓂᑐ ᓂᔮᑲᓇ ᑳ ᑮ ᐗᐸᑎᓕᐌᑦ ᐅᑐᓂᐙᒃ ᐅᒋ ᒥᓯᐌ ᐅᑭᔅᑭᐗᐃᑫᐎᓕᓕᒪ, ᙭ ᑭᒋ ᐎᓴᑫᓕᑕᒃ, ᐎᓚ ᐅᒪ ᐃᔑ ᑮ ᑎᐱᐸᓕᑖᐤ᙮
ᐁᐗᑯ ᐅᒋ ᒥᒋᓚᐌᔦᓕᑕᒧᒃ, ᑴᔅᑳᑎᓰᒃ ᒫᑲ, ᑭ ᒪᒋᑖᐎᓂᐙᐗ ᑭᒋ ᑮ ᑳᓯᐃᑳᑌᑭ, ᐃᔅᐱ ᐹᐸᓕᓕᑫ ᑭᒋ ᒥᓜᓕᒧᓇᓂᐗᒃ ᐅᑎᔥᑲᐤ ᐅᑎᐯᓕᒋᑫᐤ ᐅᒋ;
ᑲᑕ ᐯᒋᑎᔕᐌᐤ ᒫᑲ ᒋᓴᔅ ᙭ᑕ, ᐊᓇ ᐋᔕᔾ ᑳ ᑮ ᐋᓕᒧᑕᒫᑲᐎᔦᒃ:
ᐊᓇ ᑭᒋᑭᔑᑰᒃ ᒫᑲ ᑫ ᐃᑖᑦ ᐱᓕᔥ ᐅᑎᒋᐸᓕᑫ ᑭᒋ ᐅᔥᑭᑖᓂᐗᑭ ᒥᓯᐌ ᑫᒀᓇ, ᑳ ᐃᔑ ᐋᔭᒥᑦ ᑭᒋᒪᓂᑕ ᐅᑐᓂᐙᒃ ᐅᒋ ᒥᓯᐌ ᐅ ᐸᓓᑭ ᑭᔅᑭᓄᐊᒪᑫᐎᓕᓕᒪ ᐃᔅᑯᓈᒃ ᑳ ᒫᒋ ᐊᔅᑭᐗᒃ᙮
ᐌᓴ ᒧᓯᔅ ᑖᐺ ᑮ ᐃᑌᐤ ᐌᔅᑲᒡ ᐅᑖᐎᒫᐗ, ᐅᑭᔅᑭᐗᐃᑫᐗ ᐅᑎᐯᓕᒋᑫᐤ ᑭ ᑭᒋᒪᓂᑐᒥᐗᐤ ᑭ ᑳ ᐸᓯᑯᓇᒫᑯᐗᐤ ᑭᒋᔖᓂᐗᐙ ᐅᒋ, ᑫ ᓇᔅᐱᑕᐎᑦ; ᐁᐗᑯ ᑫ ᐱᔑᒋᐁᒃ ᒥᓯᐌ ᑫᒀᓇ ᐅᒋ, ᐱᑯ ᑫ ᐃᔑ ᐎᑕᒫᑖᒃ᙮
ᑲᑕ ᐃᑭᓐ ᒫᑲ, ᒥᓯᐌ ᑕᑐ ᐊᐌᓇ, ᐁᑳ ᑫ ᐱᔑᒋᐋᑴ ᐊᓂᐃ ᐅᑭᔅᑭᐗᐃᑫᐗ, ᑲᑕ ᓂᔑᐗᓈᒋᐋᑲᓂᐎᐤ ᐊᓐᑕ ᐁ ᐃᑖᓕᒋ ᐃᓕᓕᐗ ᐅᒋ᙮
ᐁᐁ, ᓀᔥᑕ ᒥᓯᐌ ᐅᑭᔅᑭᐗᐃᑫᐗᒃ ᓵᒻᔪᐃᓪ ᐅᒋ, ᓀᔥᑕ ᐊᓂᑭ ᐹᑎᒪ ᑳ ᓄᔅᐱᓇᔑᐌᒋᒃ, ᐱᑯ ᑕᑐ ᑳ ᑮ ᐋᔭᒥᒋᒃ, ᐅᐅ ᑭᔑᑳᐗ ᓀᔥᑕ ᓂᔮᑲᓇ ᑮ ᑎᐸᑐᑕᒶᒃ᙮
ᑭᓚᐗᐤ ᐌᑕᐙᔑᒥᔑᒥᑖᑾᒃ ᐅᑭᔅᑭᐗᐃᑫᐗᒃ, ᓀᔥᑕ ᐊᓂᒪ ᓇᔅᑯᒥᑐᐎᓐ ᑭᒋᒪᓂᑐ ᑳ ᑮ ᐎᑕᒪᐙᑦ ᐊᓂᐃ ᑯᑕᐎᓇᐗ, ᐁ ᐃᑖᑦ ᐁᑉᕃᐊᒪ, ᑭᓚ ᑭᑦ ᐊᐙᔑᒥᔕᒃ ᐅᒋ ᑲᑕ ᒥᓦᑭᒪᑲᓂᐎᐗᒃ ᒥᓯᐌ ᑳ ᐱᒪᑎᓯᒋᒃ ᐅᑕ ᐊᔅᑭᒃ᙮
ᑭᓚᐗᐤ ᐅᒋ ᓃᔥᑕᒻ ᑭᒋᒪᓂᑐ, ᐁ ᑮ ᐗᓂᔥᑳᓇᑦ ᐅᑯᓯᓴ ᒋᓴᓴ, ᑮ ᐃᔑᑎᔕᐌᐤ ᑭᒋ ᒥᓦᑭᒥᑖᒃ, ᐁ ᑴᔅᑭᓂᑖᒃ ᑕᑐ ᐁ ᐃᑕᔑᔦᒃ ᑭ ᒪᒑᑎᓯᐎᓂᐙᒃ ᐅᒋ᙮
ᐱᑕᕐ ᓀᔥᑕ ᒑᓐ ᑎᐹᔅᑯᓂᑯᐗᒃ ᐅᓚᔓᐌᐗ
ᒣᒀᒡ ᒫᑲ ᐁ ᐋᔭᒥᐋᒋᒃ ᐃᓕᓕᐗ, ᐊᓂᑭ ᓵᓵᑭᐎᓕᐌᐎᓕᓕᐗᒃ, ᓀᔥᑕ ᐊᓇ ᑳ ᑎᐯᓕᑕᒃ ᑭᒋᐊᔭᒥᐁᐎᑲᒥᑯᓕᐤ, ᓀᔥᑕ ᐊᓂᑭ ᓵᑦᔫᓯᔭᒃ, ᑮ ᐯᒋ ᓈᑌᐗᒃ
ᐁ ᓇᔦᑖᐌᓕᑕᑭᒃ ᐁ ᑭᔅᑭᓄᐊᒪᐙᓕᒋ ᐃᓕᓕᐗ, ᓀᔥᑕ ᐁ ᑲᑫᔅᑭᒥᐌᓕᒋ ᐎᓚ ᐅᒋ ᒋᓴᔅ ᐗᓂᔥᑳᐎᓐ ᐅᓂᐱᐗ ᐅᒋ᙮
ᑮ ᒫᑯᓀᐗᒃ ᒫᑲ, ᓀᔥᑕ ᑮ ᑭᐸᐌᐗᒃ ᐱᓕᔥ ᒥᓇ ᐁ ᐙᐸᒃ: ᐌᓴ ᐋᔕᔾ ᑮ ᐅᑖᑯᔑᓐ᙮
ᑫᔮᐸᒡ ᒫᑲ ᒥᒉᑦ ᐊᓂᑭ ᑳ ᐯᑕᑭᒃ ᐋᔭᒥᐎᓂᓕᐤ ᑭ ᑖᐺᑕᒶᒃ; ᓀᔥᑕ ᐊᓂᑭ ᐃᓕᓕᐗᒃ ᓈᓐᑕᐤ ᓂᔭᓚᐗᐤ ᑭᒋᒥᑖᑐᒥᑕᓇᐤ ᑮ ᐃᑕᔑᐗᒃ᙮
ᑮ ᐃᑭᓐ ᒫᑲ ᐎᐋᐸᒃ, ᐅᑦ ᐅᑭᒫᒥᐙᐗ, ᓀᔥᑕ ᑳ ᓂᑳᓀᓕᑖᑯᓯᒋᒃ, ᓀᔥᑕ ᐅ ᒪᓯᓇᐃᑫᐎᓕᓕᒥᐙᐗ,
ᓀᔥᑕ ᐋᓇᔅ ᑳ ᑭᒋ ᓵᓵᑭᐎᓕᐌᐎᓕᓕᐎᑦ, ᓀᔥᑕ ᑲᐃᐊᐸᔅ, ᓀᔥᑕ ᒑᓐ, ᓀᔥᑕ ᐋᓕᒃᓵᓐᑕᕐ, ᓀᔥᑕ ᐱᑯ ᑕᑐ ᑳ ᑮ ᐗᑯᒫᒋᒃ ᑭᒋ ᓵᓵᑭᐎᓕᐌᐎᓕᓕᐗ, ᑮ ᒫᒪᐎ ᒫᐗᒋᐃᑐᐗᒃ ᐊᓐᑕ ᒋᕈᓴᓚᒥᒃ᙮
ᐃᔅᐱ ᒫᑲ ᑳ ᐸᑭᑎᓈᒋᒃ ᐊᓐᑕ ᑌᑖᐎᒡ, ᑮ ᑲᑴᒋᒣᐗᒃ, ᑫᑯ ᓲᑳᑎᓯᐎᓐ, ᓀᔥᑕ ᑫᑯ ᐃᔑᓂᑳᓱᐎᓐ, ᑳ ᑮ ᐅᒋ ᑐᑕᒣᒃ ᐅᒪ?
ᑭᔥᐱᓐ ᐊᓄᒡ ᑳ ᑭᔑᑳᒃ ᐎ ᑲᑴᒋᐃᑲᐎᔮᑫ ᐊᓂᒪ ᒥᓗ ᑫᒀᓐ ᑳ ᑮ ᑐᑖᐊᑲᓂᐎᑦ ᐊᓇ ᑳ ᒫᔅᑭᓯᑦ ᐃᓕᓕᐤ, ᑫᒀᓐ ᑳ ᐅᒋ ᒥᓗ ᐊᔮᑦ;
ᑭᔅᑫᓕᑕᒧᒃ ᒥᓯᐌ ᑳ ᐃᑕᔑᔦᒃ, ᓀᔥᑕ ᒥᓯᐌ ᐃᓕᓕᐗᒃ ᐃᔅᕃᐃᓕᒃ ᑳ ᐃᑖᒋᒃ, ᐅᑦ ᐃᔑᓂᑳᓱᐎᓐ ᐅᒋ ᐊᓇ ᒋᓴᔅ ᙭, ᓈᓴᕋᑎᒃ ᑳ ᐅᒌᑦ, ᑳ ᑮ ᒋᔅᑖᔅᑾᐌᒃ, ᑭᒋᒪᓂᑐ ᑳ ᑮ ᐗᓂᔥᑳᓈᑦ ᐅᓂᐱᐗ ᐅᒋ, ᐋᐳᒋᑲ ᐎᓚ ᐅᒋ ᐊᐗ ᐃᓕᓕᐤ ᑭᑦ ᐅᑎᔥᑳᐎᑳᐸᐎᔅᑖᑯᐗᐤ ᐁ ᒥᓗ ᐊᔮᑦ᙮
ᐁᐗᑯ ᐊᐗ ᐊᓯᓂ ᑭᓚᐙᐤ ᐅᐙᔅᑲᔨᑲᓂᑫᑐᒃ ᑳ ᑮ ᐋᑕᐌᓕᒣᒃ, ᑳ ᓂᑳᓂᔑᒃ ᑭᑫᔮᒃ᙮
ᓇᒪᐎᓚ ᑯᑕᒃ ᐊᐌᓇ ᐱᒫᒋᐃᐌᐎᓐ ᐊᔮᐤ; ᐌᓴ ᓇᒪᐎᓚ ᐃᑕᑾᓐ ᑯᑕᒃ ᐃᔑᓂᑳᓱᐎᓐ ᔑᐸ ᑭᔑᑯᒃ ᑳ ᒥᓕᒋᒃ ᐃᓕᓕᐗᒃ, ᑫ ᑮ ᐅᒋ ᐱᒫᒋᐃᑲᐎᔭᒃ᙮
ᐁᑯ ᐃᔅᐱ ᐎᐋᐸᑕᑭᒃ ᐅ ᓱᑭᑌᐁᐎᓂᓕᐤ ᐊᓂᐃ ᐱᑕᕋ ᓀᔥᑕ ᒑᓇ, ᓀᔥᑕ ᐁ ᑭᔅᑫᓕᑕᑭᒃ ᐁᑳ ᐁ ᑭᔅᑫᓕᑕᒪᐎᓯᓕᒋ ᓀᔥᑕ ᐁᑳ ᐁ ᑭᔅᑭᓄᐊᒫᑯᓯᓕᒋ ᐃᓕᓕᐗ ᒫᑲ, ᑮ ᒫᒪᔅᑳᑕᒶᒃ; ᓀᔥᑕ ᑮ ᓇᓈᑲᑕᐌᓕᒣᐗᒃ ᐁ ᑮ ᐎᒉᐙᒋᒃ ᒋᓴᓴ᙮
ᐁ ᑲᓇᐙᐸᒫᒋᒃ ᒫᑲ ᐊᓂᐃ ᐃᓕᓕᐗ ᑳ ᑮ ᒥᓇᐙᒋᐃᒥᑦ ᐁ ᐎᒋᑳᐸᐎᔅᑖᑯᒋᒃ, ᓇᒪᐎᓚ ᐗᔦᔥ ᑮ ᐃᑗᐗᒃ ᑭᒋ ᐊᓉᑕᑭᒃ᙮
ᐃᔅᐱ ᒫᑲ ᑳ ᑮ ᐃᑖᒋᒃ ᑭᒋ ᐃᑲᑌᑌᓕᒋ ᐅᓚᔓᐌᐎᑲᒥᑯᒃ ᐅᒋ, ᑮ ᓂᔑᑫ ᐊᔭᒥᐃᑐᐗᒃ᙮
ᐁ ᐃᑗᒋᒃ, ᑖᓂ ᑫ ᑐᑕᐗᑯᒃ ᐅᑯ ᐃᓕᓕᐗᒃ? ᐌᓴ ᑖᐺ ᒫᒪᑖᐎᐃᓯᒋᑫᐎᓂᓕᐤ ᐁ ᑮ ᑑᑕᑭᒃ ᐸᔭᑌ ᐙᐸᑕᒶᒃ ᒥᓯᐌ ᒋᕉᓴᓚᒥᒃ ᑳ ᑕᔑᑫᒋᒃ; ᓇᒪᐎᓚ ᒫᑲ ᑭ ᑮ ᐋᓉᑌᓇᓇᐤ᙮
ᒫᑲ ᐁᑳ ᐊᐙᓯᑌ ᑭᒋ ᐊᑎ ᐗᓴᓶᐸᓕᒃ ᐃᑕ ᐁ ᐃᑖᒋᒃ ᐃᓕᓕᐗᒃ, ᐁᑯᔑ ᒥᑐᓂ ᔮᒀᒥᐊᑖᓇᒃ, ᐊᓄᒡ ᐅᒋ ᐁᑳ ᐊᐌᓕᐗ ᐃᓕᓕᐗ ᑭᒋ ᐋᔭᒥᐋᒋᒃ ᐅᒪ ᐃᔑᓂᑳᓱᐎᓂᒃ᙮
ᑮ ᓇᑐᒣᐗᒃ ᒫᑲ, ᓀᔥᑕ ᑮ ᐅᓚᔓᐙᑌᐗᒃ ᐁᑳ ᒥᑐᓂ ᑭᒋ ᐋᔭᒥᓕᒋ ᓀᔥᑕᐱᑯ ᑭᒋ ᑭᔅᑭᓄᐊᒫᑫᓕᒋ ᒋᓴᓴ ᐅᑦ ᐃᔑᓂᑳᓱᐎᓂᓕᒃ᙮
ᒫᑲ ᐱᑕᕐ ᓀᔥᑕ ᒑᓐ ᑮ ᓇᔥᑴᐗᔑᐁᐗᒃ ᓀᔥᑕ ᑮ ᐃᑌᐗᒃ, ᑮᔥᐱᓐ ᒀᔭᔉ ᐁ ᐃᑌᓕᑖᑾᓄᑴ ᐁ ᐙᐸᑕᒃ ᑭᒋᒪᓂᑐ ᑭᒋ ᓇᑐᑖᑲᐎᔦᒃ ᑭᓚᐗᐤ ᐃᔥᐱᔥ ᑭᒋᒪᓂᑐ, ᑎᐹᔅᑯᓇᒧᒃ ᐅᒪ᙮
ᐌᓴ ᓇᒪᐎᓚ ᓂ ᑮ ᑐᑌᓈᓐ ᐁᑳ ᑭᒋ ᐋᓕᒨᑕᒫᒃ ᐊᓂᐃ ᑫᒀᓇ ᑳ ᑮ ᐙᐸᑕᒫᒃ ᓀᔥᑕ ᐯᑕᒫᒃ᙮
ᐃᔅᐱ ᒫᑲ ᐊᐙᓯᑌ ᑳ ᔮᑳᒥᐋᒋᒃ, ᑮ ᐸᑭᑎᓀᐗᒃ, ᐁᑳ ᑫᒀᓕᐤ ᐁ ᒥᔅᑲᑭᒃ ᑫ ᑮ ᐅᒋ ᓇᓀᑳᒋᐋᒋᒃ ᐊᓂᐃ ᐃᓕᓕᐗ ᐅᒋ, ᐌᓴ ᒥᓯᐌ ᐃᓕᓕᐗᒃ ᑮ ᑭᔅᑖᒋᒣᐗᒃ ᑭᒋᒪᓂᑐᐗ ᐊᓂᐁᓕᐤ ᑳ ᑮ ᑐᒋᑳᑌᓕᒃ ᐅᒋ᙮
ᐌᓴ ᐃᓕᓕᐤ ᐊᐙᓯᑌ ᓀᒥᑕᓇᐤ ᑮ ᑕᑐ ᐱᐳᓀᓯᐤ ᐊᓇ ᐅᒪ ᒫᒪᑖᐎ ᒥᓇᐙᒋᐃᐌᐎᓂᓕᐤ ᑳ ᑐᑕᒪᐙᑲᓂᐎᑦ᙮ᐅᑖᐺᑕᒧᐗᒃ ᐋᔭᒥᐋᐗᒃ ᑭᒋ ᓲᑭᑌᐁᒋᒃ
ᐁ ᑮ ᐸᑭᑎᓂᒋᒃ ᒫᑲ, ᑮ ᓈᑌᐗᒃ ᐅ ᐎᒉᐙᑲᓂᐙᐗ, ᑮ ᐎᑕᒸᒃ ᒫᑲ ᒥᓯᐌ ᑳ ᑮ ᐃᑎᑯᒋᒃ ᑭᒋ ᓵᓵᑭᐎᓕᐌᐎᓕᓕᐗ, ᓀᔥᑕ ᑳ ᓂᑳᓀᓕᑖᑯᓯᓕᒋ᙮
ᐃᔅᐱ ᒫᑲ ᐊᓂᐁᓕᐤ ᑳ ᐯᑕᑭᒃ, ᑭ ᒫᒪᐎ ᐅᐱᓇᒪᐌᐗᒃ ᑭᒋᒪᓂᑐᐗ ᐅᑦ ᐃᑗᐎᓂᐙᐤ, ᓀᔥᑕ ᑮ ᐃᑗᐗᒃ, ᑌᐯᓕᒋᑫᔭᓐ, ᑭ ᑭᒋᒪᓂᑐᐎᓐ, ᑳ ᑮ ᐅᔑᑖᔭᓐ ᑭᒋᑭᔑᒃ ᓀᔥᑕ ᐊᔅᑭ, ᓀᔥᑕ ᑭᒋᑲᒥ, ᓀᔥᑕ ᒥᓯᐌ ᑫᒀᓇ ᐊᓐᑕ ᑳ ᐃᑖᑾᑭ᙮
ᐅᑐᓂᒃ ᐅᒋ ᑭᑦ ᐊᑑᔅᑫᓛᑲᓐ ᑌᐱᑦ ᑭ ᑮ ᐃᑣᓐ, ᑖᓀᑭ ᐁᑳ ᑳ ᐋᔭᒥᐋᒋᒃ ᐌᒋ ᐋᑯᓚᐌᓯᒋᒃ, ᓀᔥᑕ ᐃᓕᓕᐗᒃ ᒥᑐᓀᓕᑕᑭᒃ ᐸᑾᓐᑕᐤ ᑫᒀᓕᐤ?
ᑭᒋᐅᑭᒫᐗᒃ ᐅᑕ ᐊᔅᑭᒃ ᑮ ᓂᐸᐎᐗᒃ, ᓀᔥᑕ ᐅᑎᐯᓕᒋᑫᐗᒃ ᑮ ᒫᐗᒋᐃᑐᐗᒃ ᐁ ᐎ ᓄᑎᓈᒋᒃ ᑌᐯᓕᒋᑫᓕᒋ, ᓀᔥᑕ ᐅ ᙭ᑎᒥᓕᐗ᙮
ᐌᓴ ᑖᐺ ᐁ ᐎ ᓄᑎᓈᒋᒃ ᑳ ᐸᓓᑭᓯᓕᒋ ᑭᑦ ᐊᐙᔑᒥᔕ ᒋᓴᔅ, ᑳ ᑮ ᑕᒪᔅᑯᓇᑦ, ᑖᐱᔅᑯᒡ ᐦᐁᕋᑦ, ᓀᔥᑕ ᐸᓐᑎᔭᔅ ᐹᐃᓚᑦ ᐊᓯᒋ ᒉᓐᑖᐃᓚᒃ, ᓀᔥᑕ ᐃᔅᕃᐃᓕᐎᓕᓕᐗᒃ ᑮ ᒫᐗᒋᐃᑐᐗᒃ,
ᑭᒋ ᑐᑕᑭᒃ ᐱᑯ ᑫᒀᓐ ᑭᒋᒋ ᓀᔥᑕ ᑭᑦ ᐅᓚᔓᐌᐎᓐ ᓂᔮᑲᓇ ᑳ ᑮ ᐅᒋ ᐃᑌᓕᑕᒪᓐ ᑭᒋ ᑐᒋᑳᑌᒃ᙮
ᐊᓄᒡ ᒫᑲ, ᑌᐯᓕᒋᑫᔭᓐ, ᐙᐸᑕᒻ ᐅ ᑭᓯᔅᑕᑭᐎᓂᐗᐤ: ᒥᓕᒃ ᒫᑲ ᑭᑦ ᐋᑐᔅᑫᓛᑲᓇᒃ, ᒥᓯᐌ ᓱᑫᓕᒧᐎᓂᒃ ᑭᒋ ᑮ ᐋᓕᒧᑕᑭᒃ ᑭᑦ ᐋᔭᒥᐎᓂᓕᐤ᙮
ᐁ ᔓᐎᓂᔅᑫᓕᔭᓐ ᑭᒋ ᒥᓇᐙᒋᐃᐌᔭᓐ; ᑭᔅᑭᓄᐗᒋᒋᑲᓇ ᒫᑲ ᓀᔥᑕ ᒫᒪᑖᐎ ᐙᐸᑎᓕᐌᐎᓇ ᑭᒋ ᑮ ᑑᒋᑳᑌᑭ ᐅᑦ ᐃᔑᓂᑳᓱᐎᓐ ᐅᒋ ᑭ ᐸᓓᑭ ᐊᐙᔑᔑᒻ ᒋᓴᔅ᙮
ᐃᔅᐱ ᒫᑲ ᑳ ᑮ ᐋᔭᒥᐋᒋᒃ, ᐃᑕ ᑳ ᐃᔑ ᒫᐗᒋᐃᑐᒋᒃ ᑮ ᓇᓇᒥᐸᓕᐤ; ᒥᓯᐌ ᒫᑲ ᑮ ᓵᑲᔅᑭᓀᔅᑳᑯᐗᒃ ᐸᓓᑭ ᐊᒑᑾ, ᓀᔥᑕ ᑮ ᐋᓕᒨᑕᒶᒃ ᑭᒋᒪᓂᑐᐗ ᐅᑦ ᐋᔭᒥᐎᓂᓕᐤ ᒥᓯᐌ ᓱᑫᓕᒧᐎᓂᒃ᙮ᐅᑖᐺᑕᒧᐗᒃ ᒫᑎᓇᒫᑫᐗᒃ ᐅᑎᐱᓚᐌᐎᓯᐎᓂᐗᐤ
ᒥᓯᐌ ᐁ ᐃᑕᓯᒋᒃ ᒫᑲ ᑳ ᑖᐺᑕᑭᒃ ᑮ ᐃᑎᐗᒃ ᑖᐱᔅᑯᒡ ᐁ ᐯᔭᑯᑌᐁᒋᒃ ᓀᔥᑕ ᐁ ᐯᔭᑯᐊᒑᑯᐎᒋᒃ; ᓇᒪᐎᓚ ᓀᔥᑕ ᐊᐌᓇ ᐁ ᐃᑕᓯᒋᒃ ᐅᒋ ᑮ ᐃᑗᐤ ᐊᓂᐃ ᑫᒀᓇ ᑳ ᐊᔮᑦ ᐁ ᑎᐱᓚᐌᐎᓯᑦ; ᒫᑲ ᒥᓯᐌ ᑫᒀᓇ ᒫᒪᐤ ᑮ ᐋᐸᒋᑖᐗᒃ᙮
ᓀᔥᑕ ᑭᒋ ᓱᑳᑎᓯᐎᓇᒃ ᐊᐸᔅᑕᓚᒃ ᑮ ᑎᐹᑐᑕᒬᐗᒃ ᐅ ᐗᓂᔥᑳᐎᓂᓕᐤ ᑳ ᐅᑎᐯᓕᒋᑫᐗ ᒋᓴᓴ: ᑮ ᑭᒋ ᔕᐌᓕᑖᑯᓯᐗᒃ ᒫᑲ ᒥᓯᐌ ᐁ ᐃᑕᓯᒋᒃ᙮
ᓇᒪ ᐎᓚ ᓀᔥᑕ ᐊᐌᓇ ᐁ ᐃᑕᓯᒋᒃ ᐅᒋ ᒪᓀᓯᐤ: ᐌᓴ ᑕᑐ ᑳ ᑮ ᑎᐱᓚᐌᐎᓯᒋᒃ ᐊᔅᑭᓕᐤ ᓀᔥᑕᐱᑯ ᐙᔅᑳᔨᑲᓇ, ᑮ ᐊᑖᐙᑫᐗᒃ, ᓀᔥᑕ ᑮ ᐯᑖᐗᒃ ᐃᔥᐱᔥ ᑳ ᐆᑎᓯᒋᒃ ᐊᓂᐃ ᑫᒀᓇ ᑳ ᑮ ᐋᑕᐙᑫᒋᒃ,
ᑮ ᐸᑭᑎᓈᒶᒃ ᒫᑲ ᐊᓐᑕ ᐊᐸᔅᑕᓚ ᐅᓯᑎᓕᒃ; ᓀᔥᑕ ᑮ ᒫᑎᓇᒪᑫᓂᐗ ᐁ ᒥᓕᑦ ᑕᑐ ᐃᓕᓕᐤ ᐱᑯ ᐁ ᐃᔑ ᒪᓀᓯᑦ᙮
ᒍᓯᔅ ᒫᑲ, ᐊᓇ ᐊᐸᔅᑕᓚᒃ ᐸᕐᓇᐸᔅ ᑳ ᑮ ᐃᔑ ᐊᔅᐱᓂᑲᑖᒋᒃ (ᑳ ᐃᑗᒪᑲᒃ ᐁ ᐃᑗᔅᒋᑳᑌᒃ, ᐅᑯᓯᓯᒥᑯ ᒥᓜᓕᒧᐃᐌᐎᓂᓕᐤ,) ᐁ ᓕᐹᐃᑎᐎᑦ, ᓵᑉᕋᓯᒃ ᐁ ᐅᒋᑦ,
ᐁ ᐊᔮᑦ ᐊᔅᑭᓕᐤ ᑮ ᐊᑖᐙᑫᐤ, ᓀᔥᑕ ᑮ ᐯᔑᐌᐤ ᔓᓕᔮᓇ, ᑮ ᐸᑭᑎᓀᐤ ᒫᑲ ᐊᐸᔅᑕᓚ ᐅᓯᑎᓕᒃ᙮
ᒫᑲ ᐯᔭᒃ ᐃᓕᓕᐤ ᐋᓇᓈᐃᐊᔅ ᐁ ᐃᔑᓂᑳᓱᑦ, ᓀᔥᑕ ᐎᐗ ᓴᐹᐃᕋ, ᑮ ᐊᑖᐙᑫᐗᒃ ᐅᑦ ᐊᔮᓂᐙᐗ,
ᑮ ᑲᓇᐌᓕᑕᒶᒃ ᒫᑲ ᐸᔅᑭ ᑳ ᐃᑕᑭᒋᑳᑌᓕᒃ ᐎᐗ ᐊᓯᒋ ᐁ ᑭᔅᑫᓕᑕᒥᓕᒋ, ᐸᔅᑭ ᒫᑲ ᑮ ᐯᑖᐗᒃ, ᓀᔥᑕ ᑮ ᐸᑭᑎᓇᒶᒃ ᐊᐸᔅᑕᓚ ᐅᓯᑎᓕᒃ᙮
ᒫᑲ ᐱᑕᕐ ᑮ ᐃᑌᐤ ᐋᓇᓈᐃᐊᓴ, ᑕᓀᑭ ᐌᒋ ᓭᑕᓐ ᑮ ᓵᑲᔅᑭᓇᑖᑦ ᑭᑌᐃᓕᐤ ᑭᒋ ᑭᓛᔅᑭᒪ ᑳ ᐸᓓᑭᓯᑦ ᐊᒑᒃ, ᓀᔥᑕ ᑭᒋ ᓇᑳᓇᒪᓐ ᐸᔅᑭ ᐊᓂᒪ ᑳ ᐃᑕᑭᒋᑳᑌᒃ ᐊᔅᑭ?
ᒣᒀᒡ ᑳ ᐃᑕᔅᑌᒃ, ᓇᒪ ᓈ ᑭ ᑎᐱᓚᐌᐎᓯᑖᔾ? ᐃᔅᐱ ᒫᑲ ᑳ ᐊᑖᐙᑫᔭᓐ, ᓇᒪ ᓇ ᑎᐱᓚᐌ ᑭ ᑎᐯᓕᑌᑖᔾ ᑫᔮᐸᒡ? ᑖᓀᑭ ᐌᒋ ᐅᒪ ᑫᒀᓐ ᑮ ᐃᑌᓕᑕᒪᓐ ᑭᑌᐃᒃ? ᓇᒪᐎᓚ ᑭ ᑮ ᐅᒋ ᑭᓛᔅᑭᒫᐗᒃ ᐃᓕᓕᐗᒃ, ᒫᑲ ᑭᒋᒪᓂᑐ᙮
ᐋᓇᓈᐃᐊᔅ ᒫᑲ ᐁ ᐯᑕᒃ ᐅᐅ ᐋᔭᒥᐎᓇ ᑮ ᐸᑭᔑᓐ, ᑮ ᓂᐱᐤ ᒫᑲ; ᓀᔥᑕ ᑭᒋ ᓭᑭᓯᐎᓂᓕᐤ ᑮ ᐅᑎᑎᑯᐗᒃ ᒥᓯᐌ ᑳ ᐯᑕᑭᒃ ᐅᐅ ᑫᒀᓇ᙮
ᐆᔥᑭᓂᑭᐗᒃ ᒫᑲ ᑮ ᐸᓯᑰᐗᒃ, ᑮ ᐌᐌᑭᓀᐗᒃ, ᓀᔥᑕ ᑮ ᐗᓚᐎᑕᐁᐗᒃ, ᑮ ᓇᐃᑲᐌᐗᒃ ᒫᑲ᙮
ᓈᓐᑕᐤ ᒫᑲ ᓂᔅᑐ ᑎᐸᐃᑲᓇ ᐱᓯᒧᑳᓂᒃ ᐹᑎᒪ, ᐃᔅᐱ ᐎᐗ, ᐁᑳ ᐁ ᑭᔅᑫᓕᑕᒥᓕᒋ ᑖᓂ ᑳ ᑐᒋᑳᑌᓕᒃ, ᑮ ᐯᒋ ᐱᑐᑫᓕᐗ᙮
ᐱᑕᕐ ᒫᑲ ᑮ ᓇᔅᑴᐙᔑᐁᐤ, ᐎᑕᒪᐎᓐ ᑮᔥᐱᓐ ᑳ ᐊᑖᐙᑫᑴ ᐊᔅᑭ ᐊᓂᒪ ᐃᔥᐱᔥ ᐅᒋ᙮ ᑮ ᐃᑗᐤ ᒫᑲ, ᐁᐁ, ᐁᒀᓂ ᐃᓕᑯᒃ᙮
ᐁᑯ ᐱᑕᕐ ᑳ ᐃᑖᑦ, ᑖᓀᑭ ᐌᒋ ᑖᐱᔅᑯᒡ ᑮ ᓇᔅᑯᒥᑐᔦᒃ ᑭᒋ ᑲᑴᒋᐃᒣᒃ ᐅᑦ ᐊᒑᑾ ᐅᑎᐯᓕᒋᑫᐤ? ᒫᑎᑲ ᐅᓯᑎᐙᐗ ᑳ ᑮ ᓇᐃᑲᐙᒋᒃ ᑭ ᓈᐯᒪ ᐃᔥᒀᑌᒥᒃ ᐃᑕᑾᓂᓕᐗ, ᓀᔥᑕ ᑭᓚ ᑭ ᑳ ᐗᓚᐎᑕᐃᑾᒃ᙮
ᐁᑯ ᑣᔦᒃ ᑳ ᐸᑭᔑᒃ ᐅᓯᑎᓕᒃ, ᑮ ᓂᐱᐤ ᒫᑲ: ᐆᔥᑭᓂᑭᐗᒃ ᒫᑲ ᑮ ᐯᒋ ᐱᑐᑫᐗᒃ, ᑮ ᒥᔅᑲᐌᐗᒃ ᒫᑲ ᐁ ᓂᐱᓕᒋ, ᓀᔥᑕ ᐁ ᑭᒋᐎᓚᒋᒃ, ᑮ ᓇᐃᑲᐌᐗᒃ ᐊᓐᑕ ᑳ ᐃᔑ ᓇᐃᑳᒥᒋ ᐅ ᓈᐯᒪ᙮
ᑭᒋ ᓭᑭᓯᐎᓂᓕᐤ ᒫᑲ ᑮ ᐅᑎᑎᑯᐗᒃ ᒥᓯᐌ ᒫᒪᐎᐋᔭᒥᐋᐗᒃ ᓀᔥᑕ ᑕᑐ ᐊᓂᑭ ᑳ ᐯᑕᑭᒃ ᐅᐅ ᑫᒀᓇ᙮ᑭᔅᑭᓄᐙᒋᒋᑲᓇ ᓀᔥᑕ ᒫᒪᔅᑳᒋ ᐃᔑᒋᑫᐎᓇ
ᐅᒋᒋᐙᒃ ᒫᑲ ᐅᒋ ᐊᐸᔅᑕᓚᒃ ᒥᒉᑦ ᑭᔅᑭᓄᐙᒋᒋᑲᓇ ᓀᔥᑕ ᒫᒪᔅᑳᒋᐃᓯᒋᑫᐎᓇ ᑮ ᑐᑕᒪᐙᑲᓂᐎᐙᒃ ᐃᓕᓕᐗᒃ; (ᒥᓯᐌ ᒫᑲ ᐁ ᐯᔭᑯ ᒥᑐᓀᓕᒋᑳᓂᒋᒡ ᑮ ᒫᒪᐤ ᐃᑖᐗᒃ ᐱᒋ ᓵᓚᒪᓐ ᐅ ᐱᔅᑭᒋᐙᔅᑲᔨᑲᓂᒃ᙮
ᐊᓂᑭ ᒫᑲ ᑯᑕᑭᔭᒃ ᐅᒋ ᓇᒪ ᐊᐌᓇ ᐃᓕᓕᐤ ᑮ ᐃᔅᐱᑌᓕᒥᑎᓱ ᑭᒋ ᐎᒉᐙᑦ ᒫᑲ ᐃᓕᓕᐗ ᑮ ᑭᔅᑖᒋᒥᑯᐗᒃ᙮
ᐅᑖᐺᑕᒧᐗᒃ ᒫᑲ ᐊᐙᓯᑌ ᑮ ᑕᑯᑕᒪᐙᑲᓂᐎᐤ ᐅᑎᐯᓕᒋᑫᐤ, ᐁ ᒥᒉᑎᒋᒃ ᑖᐱᔅᑯᒡ ᓈᐯᐗᒃ ᓀᔥᑕ ᐃᔅᑴᐗᒃ᙮)
ᑳ ᐅᒋ ᐯᒋ ᐗᓚᐎᑕᐋᒋᒃ ᑳ ᐋᑯᓯᓕᒋ ᐊᓐᑕ ᐱᒧᑌᔅᑲᓈᒃ, ᑮ ᐱᒥᔑᒣᐙᒃ ᒫᑲ ᓂᐯᐎᓂᒃ, ᓀᔥᑕ ᐋᔅᐱᔑᒨᐎᓂᒃ, ᒥᑰᒋᑲ ᐁ ᐋᑲᐙᔅᑌᔑᒃ ᐱᑕᕐ ᐁ ᐱᒧᑌᑦ ᑭᒋ ᑮ ᐋᑲᐙᔅᑌᔅᑳᑯᒋᒃ ᐋᑎᑦ ᐁ ᐃᑕᓯᒋᒃ᙮
ᑮ ᐯᒋ ᑕᑯᔑᓋᒃ ᓀᔥᑕ ᒥᒉᑦ ᐃᓕᓕᐗᒃ ᐊᓐᑕ ᒋᕉᓴᓚᒥᒃ ᐊᓂᐃ ᐃᑖᐎᓐ ᐅᒋ ᐙᔅᑲ ᑳ ᐃᑖᑾᑭ, ᐁ ᐯᔑᐙᒋᒃ ᑳ ᐋᑯᓯᓕᒋ ᐃᓕᓕᐗ, ᓀᔥᑕ ᐊᓂᐃ ᑳ ᑲᒀᑕᑭᐃᑰᓕᒋ ᑳ ᐎᓕᐱᓯᓕᒋ ᐊᒑᒀ: ᒥᓯᐌ ᐁ ᐃᑖᓯᒋᒃ ᒫᑲ ᑮ ᒥᓇᐙᒋᐊᑳᓂᐎᐗᒃ᙮ᐊᑄᔅᑕᓚᒃ ᑲᒀᑕᑭᐋᑲᓂᐎᐗᒃ
ᐁᑯ ᒫᐗᒋ ᑭᒋ ᓵᓵᑭᐎᓕᐌᐎᓕᓕᐤ ᑮ ᐹᓯᑯ, ᓀᔥᑕ ᒥᓯᐌ ᐊᓂᐃ ᑳ ᐎᒉᐎᑯᑦ, (ᐁᐗᒀᓂᑭ ᐊᓂᑭ ᓵᑦᔪᓯᔭᒃ,) ᓀᔥᑕ ᑮ ᓵᑲᔅᑭᓀᔅᑳᑯᐗᒃ ᑭᓯᐙᓯᐎᓂᓕᐤ,
ᑮ ᒫᑯᓀᐗᒃ ᒫᑲ ᐊᓂᐃ ᐊᐸᔅᑕᓚ, ᓀᔥᑕ ᑮ ᐸᑭᑎᓀᐙᒃ ᑭᐸᐅᑐᐎᑲᒥᑯᒃ᙮
ᒫᑲ ᐅᑦ ᐁᓐᒐᓕᒪ ᐅᑎᐯᓕᒋᑫᐤ ᒣᒀᑎᐱᔉ ᑮ ᐋᐸᐊᒻ ᑭᐸᐅᑑᐎᑲᒥᒃ ᐃᔥᒀᑌᒪ, ᑮ ᐯᒋ ᐗᓚᐎᑕᐁᐤ ᒫᑲ, ᓀᔥᑕ ᑮ ᐃᑌᐤ,
ᒫᒑᒃ, ᓇᑕᐎ ᓂᐸᐎᒃ ᐋᔭᒥᐃᑯᒃ ᒫᑲ ᐃᓕᓕᐗᒃ ᑭᒋᐊᔭᒥᐁᐎᑲᒥᑯᒃ ᒥᓯᐌ ᐅᐅ ᐱᒫᑎᓯᐎᓂ ᐋᔭᒥᐎᓇ᙮
ᐃᔅᐱ ᒫᑲ ᐅᒪ ᑳ ᐯᑕᑭᒃ, ᑮ ᐱᑐᑫᐗᒃ ᑭᒋᐊᔭᒥᐁᐎᑲᒥᑯᒃ ᐎᐸᒡ ᐁ ᑭᑭᔐᐸᔮᓕᒃ, ᓀᔥᑕ ᑮ ᑭᔅᑭᓄᐊᒪᑫᐗᒃ᙮ᒫᑲ ᒫᐗᒋ ᑭᒋ ᓵᓵᑭᐎᓕᐌᐎᓕᓕᐤ ᑮ ᐯᒋ ᑕᑯᔑᓐ, ᓀᔥᑕ ᐊᓂᐃ ᑳ ᐎᒉᐎᑯᑦ, ᓀᔥᑕ ᑮ ᒫᒪᐎ ᓇᑐᒣᐤ ᐅᓚᔓᐌᐗ, ᓀᔥᑕ ᒥᓯᐌ ᑳ ᑭᔅᑌᓕᑕᑯᓯᓕᒋ ᐃᔅᕃᐃᓪ ᐅᑦ ᐊᐙᔑᒥᔕ ᐅᒋ, ᑮ ᐃᔑᑎᔓᐅᐌᐗᒃ ᑭᐸᐅᑑᐎᑲᒥᑯᒃ ᒫᑲ ᑭᒋ ᐯᔑᒥᒋ᙮
ᒫᑲ ᐃᔅᐱ ᐅᑭᒫᐗᒃ ᑳ ᑕᑯᔑᑭᒃ, ᓀᔥᑕ ᐁᑳ ᐁ ᒥᔅᑲᐙᒋᒃ ᑭᐸᐅᑑᐎᑲᒥᑯᒃ, ᑮ ᑭᐌᐗᒃ, ᓀᔥᑕ ᑮ ᐎᑕᒶᒃ,
ᐁ ᐃᑗᒋᒃ, ᑭᐸᐅᑑᐎᑲᒥᒃ ᑖᐺ ᓂ ᑮ ᒥᔅᑫᓈᓐ ᐁ ᐋᔨᒋ ᑭᐸᐃᑳᑌᐤ, ᐊᓂᑭ ᒫᑲ ᑳ ᑲᓇᐌᓕᑕᑭᒃ ᐁ ᓂᐸᐎᒋᒃ ᐗᓚᐎᑎᒥᒃ ᐃᔥᒀᑌᒥᒃ: ᒫᑲ ᐃᔅᐱ ᑳ ᑮ ᐋᐸᐊᒫᒃ, ᓇᒪᐎᓚ ᐊᐌᓇ ᐃᓕᓕᐤ ᐱᒋ ᓂ ᑮ ᒥᔅᑲᐗᓈᓐ᙮
ᐁᑯ ᐃᔅᐱ ᒫᐗᒋ ᑭᒋ ᓵᓵᑭᐎᓕᐌᐎᓕᓕᐤ, ᓀᔥᑕ ᐊᓇ ᐅᑭᒫᐤ ᑳ ᑎᐯᓕᑕᒃ ᑭᒋᐊᔭᒥᐁᐎᑲᒥᑯᓕᐤ, ᓀᔥᑕ ᑭᒋ ᓵᓵᑭᐎᓕᐌᐎᓕᓕᐗᒃ ᑳ ᐯᑕᑭᒃ ᐅᐅ ᑫᒀᓇ ᑮ ᐙᐙᓀᓕᑕᒶᒃ ᑖᓂ ᑫ ᐊᑎ ᐃᑭᓂᓕᒃ ᐅᒪ᙮
ᐁᑯ ᒫᑲ ᐯᔭᒃ ᑳ ᐯᒋ ᑕᑯᔑᒃ ᓀᔥᑕ ᑮ ᐎᑕᒫᐌᐤ, ᐁ ᐃᑗᑦ, ᒫᑎᑲ, ᐊᓂᑭ ᐃᓕᓕᐗᒃ ᑳ ᑮ ᑭᐸᐌᑾᒃ ᑭᐸᐅᑑᐎᑲᒥᑯᒃ ᓂᐸᐎᐗᒃ ᐱᒋ ᑭᒋᐊᔭᒥᐁᐎᑲᒥᑯᒃ, ᓀᔥᑕ ᑭᔅᑭᓅᐊᒪᐌᐙᒃ ᐃᓕᓕᐗ᙮
ᐁᑯ ᐃᑐᑌᑦ ᓇᑐᐸᓕᐎᑭᒫᐤ ᐅᑭᒫᐗᒃ ᐊᓯᒋ, ᑮ ᐯᔑᐌᐗᒃ ᒫᑲ ᐁᑳ ᐗᔦᔥ ᐁ ᑐᑕᐙᒋᒃ: ᐌᓴ ᑮ ᑯᔅᑌᐗᒃ ᐃᓕᓕᐗ, ᐁᑳ ᑭᒋ ᐱᒧᓯᓈᑕᐅᑯᒋᒃ᙮
ᐃᔅᐱ ᒫᑲ ᑳ ᑮ ᐯᔑᐙᒋᒃ, ᑮ ᐸᑭᑎᓀᐗᒃ ᐅᑎᔥᑲᐤ ᑳ ᒫᐗᒋᐃᑐᓕᒋ, ᒫᐗᒋ ᑭᒋ ᓵᓵᑭᐎᓕᐌᐎᓕᓕᐤ ᑮ ᑲᑴᒋᒣᐤ ᒫᑲ,
ᐁ ᐃᑗᑦ, ᓇᒪ ᓈ ᐋᔨᒋ ᑭ ᑮ ᐃᑕᔓᐗᑎᑎᓇᓐ ᐁᑳ ᑭᒋ ᑭᔅᑭᓄᐊᒫᑫᔦᒃ ᐅᒪ ᐃᔑᓂᑳᓱᐎᓂᒃ? ᓀᔥᑕ, ᒫᑎᑲ, ᑭ ᑮ ᓵᑲᔅᑭᓇᑕᓈᐗᐤ ᒋᕉᓴᓚᒻ ᐅᒪ ᑭ ᑭᔅᑭᓄᐊᒪᑫᐎᓂᐙᐤ ᐅᒋ, ᓀᔥᑕ ᐁ ᐃᑌᓕᑕᒣᒃ ᑭᒋ ᐊᑖᒣᓕᒥᔮᒃ, ᐊᐗ ᐃᓕᓕᐤ ᐅᒥᑯᒻ ᐅᒋ᙮
ᐁᑯ ᐱᑕᕐ ᓀᔥᑕ ᑯᑕᑭᔭᒃ ᐊᐸᔅᑕᓚᒃ ᑳ ᓇᔅᑴᐗᔑᐃᐌᒋᒃ ᓀᔥᑕ ᐃᑗᒋᒃ, ᓂ ᑳ ᐱᔑᒋᐋᑖᓈᓐ ᑭᒋᒪᓂᑐ ᐊᐙᓯᑌ ᐃᔥᐱᔥ ᐃᓕᓕᐗᒃ᙮
ᐁᐗᒀᓂᐃ ᑭᒋᒪᓂᑐ ᑳ ᑮ ᑭᔅᑌᓕᑖᑯᐋᑦ ᐅ ᑭᒋᓂᔉ ᐅᒋ ᑭᒋ ᐅᑭᒪᐎᓕᑭ ᓀᔥᑕ ᑭᒋ ᐱᒫᒋᐃᐌᓕᒋ, ᑭᒋ ᒥᓛᑦ ᑴᔅᑳᑎᓯᐎᓂᓕᐤ ᐃᔅᕃᐃᓚ ᓀᔥᑕ ᐁ ᐌᐯᓕᒋᑲᑌᓕᑭ ᒪᒋᑣᐎᓇ᙮
ᓂᓚᓈᓐ ᒫᑲ ᓂ ᑎᐸᒋᒨᔅᑕᒪᐙᓇᓐ ᐅᐅ ᑫᒀᓇ; ᐁᒀᓂ ᓀᔥᑕ ᐁ ᑐᑕᒃ ᑳ ᐸᓓᑭᓯᑦ ᐊᒑᒃ, ᐊᓂᐃ ᑭᒋᒪᓂᑐ ᑳ ᑮ ᒥᓛᑦ ᒥᓯᐌ ᑕᑐ ᑳ ᓇᓇᐃᑖᑯᑦ᙮
ᐃᔅᐱ ᒫᑲ ᐊᓂᒪ ᐱᐁᑕᑭᒃ, ᑮ ᐎᓴᑭᑌᐁᐗᒃ, ᑮ ᐊᔭᒥᐃᑐᐗᒃ ᒫᑲ ᑭᒋ ᓂᐸᐋᒋᒃ᙮
ᐁᑯ ᒫᑲ ᑳ ᐸᓯᑯᑦ ᐯᔭᒃ ᐊᓐᑕ ᐅᓚᔓᐌᐎᑲᒥᑯᒃ, ᐁ ᐸᕋᓯᐎᑦ, ᑲᒣᓕᔭᓪ ᐁ ᐃᔑᓂᑳᓱᑦ, ᐁ ᑲᑫᑖᐌᓕᑕᒃ ᐅᓚᔓᐌᐎᓂᒃ, ᑳ ᑭᔅᑌᓕᒥᑯᑦ ᒥᓯᐌ ᐃᓕᓕᐗ, ᓀᔥᑕ ᑮ ᐃᑗᐤ ᐅᐱᒣᔑᔥ ᑭᒋ ᐃᑐᑕᐃᒥᒋ ᐊᓂᐃ ᐊᐹᔅᑕᓚ;
ᑮ ᐃᑌᐤ ᒫᑲ, ᑭᓚᐗᐤ ᐃᔅᕃᐃᓕᐎᓕᓕᑐᒃ, ᔮᑾᒃ ᑳ ᐃᑌᓕᑕᒣᒃ ᑭᒋ ᑑᑕᐌᑾᒃ ᐅᑯ ᐃᓕᓕᐗᒃ᙮
ᐌᓴ ᐹᒧᔑ ᐅᐅ ᑭᔑᑳᐗ ᑮ ᐸᓯᑯ ᑎᔪᑕᔅ ᐁ ᑮ ᑲᑭᒋᒥᓱᑦ ᑖᐱᔅᑯᒡ ᐊᐌᓇ ᑳ ᑭᔅᑎᓯᑦ; ᐊᓇ ᐋᑎᑦ ᐃᓕᓕᐗ ᑳ ᑮ ᐎᒉᐎᑯᑦ, ᓈᓐᑕᐤ ᓀᐗᐤ ᒥᑖᑐᒥᑕᓇᐤ ᐁ ᐃᑕᓯᓕᒋ: ᑳ ᑮ ᓂᐸᐋᑲᓂᐎᑦ: ᓀᔥᑕ ᒥᓯᐌ, ᐱᑯ ᑕᑐ ᑳ ᑮ ᑖᐺᑖᑯᑦ, ᑮ ᐗᓴᓶᑎᔕᐙᑲᓂᐎᓕᐗ, ᓀᔥᑕ ᑮ ᐊᑎ ᒣᒋᐸᓕᐗ᙮
ᐹᑎᒪ ᐁᑳ ᑳ ᐃᑖᑦ ᐊᐗ ᐃᓕᓕᐤ, ᑮ ᐸᓯᑯ ᒎᑕᔅ ᑲᓕᓕᒃ ᑳ ᐅᒌᑦ, ᒣᒀᒡ ᐊᓂᐃ ᑭᔑᑳᐗ ᑳ ᒪᐗᒋᐊᑲᓂᐎᑦ ᑎᐯᓕᒋᑫᐎ ᔓᓕᐋᓐ, ᑮ ᑐᑕᐌᐤ ᒫᑲ ᒥᒉᑦ ᐃᓕᓕᐗ ᑭᒋ ᓄᓱᓀᐊᓂᑦ: ᐎᓚ ᐊᓯᒋ ᑮ ᓂᔑᐗᓈᑎᓯᐤ; ᓀᔥᑕ ᒥᓯᐌ, ᐙᐗᒡ ᐃᑯ ᑕᑐ ᑳ ᑮ ᑖᐺᑖᑰᑦ ᑮ ᐊᓴᓶᑎᔕᐙᑲᓂᐎᓕᐗ᙮
ᐊᓄᒡ ᒫᑲ ᑭ ᐎᑕᒪᑎᓈᐗᐤ, ᐴᓂᐃᑯᒃ ᐅᑯ ᐃᓕᓕᐗᒃ, ᓀᔥᑕ ᐁᑳ ᐱᓯᔅᑫᓕᒥᑯᒃ: ᐌᓴ ᑮᔥᐱᓐ ᐅᒪ ᑲᑫᔅᑭᒥᐌᐎᓐ ᓀᔥᑕᐱᑯ ᐅᒪ ᐊᑐᔅᑫᐎᓐ ᐃᓕᓕᓇᒃ ᐌᒋᒪᑲᓄᑴ ᑲᑕ ᐃᔥᒀᐸᓕᐤ:
ᒫᑲ ᑮᔥᐱᓐ ᑭᒋᒪᓂᑐᒃ ᐌᒋᒪᑲᓄᑴ, ᓇᒪᐎᓚ ᑭ ᑳ ᑮ ᓂᔑᐗᓈᒋᑖᓇᐗᐤ; ᑫᑲ ᒫᔅᑯᒡ ᑭ ᑳ ᒥᔅᑳᑲᐎᓈᐗᐤ ᐙᐗᒡ ᑭᒋᒪᓂᑐ ᐁ ᓇᔅᑰᔅᑕᐌᒃ᙮
ᐎᓚ ᒫᑲ ᑮ ᑖᐺᑖᑯ; ᐃᔅᐱ ᒫᑲ ᑳ ᑮ ᓇᑐᒫᒋᒃ ᐊᓂᐃ ᐊᐸᔅᑕᓚ, ᓀᔥᑕ ᑳ ᐅᑕᑖᒪᐙᒋᒃ, ᑮ ᐃᑕᔓᐌᐗᒃ ᐁᑳ ᑭᒋ ᐋᔭᒥᓕᒋ ᒋᓴᓴ ᐅᑦ ᐃᔑᓂᑳᓱᐎᓂᓕᒃ, ᓀᔥᑕ ᑮ ᐸᑭᑎᓀᐗᒃ᙮
ᑮ ᑭᑐᑌᐙᒃ ᒫᑲ ᐅᑎᔥᑲᐤ ᐊᓂᐃ ᑳ ᒥᐗᒋᐃᑐᓕᒋ ᐅᒋ, ᐁ ᓯᑭᓓᓯᒋᒃ ᐁ ᑮ ᐃᑕᑭᒥᒋᒃ ᐁ ᑌᐸᑫᓕᑖᑯᓯᒋᒃ ᑭᒋ ᒧᔑᑖᒋᑲ ᓀᐯᐎᓯᐎᓂᓕᐤ ᐅᑦ ᐃᔑᓂᑳᓱᐎᓂᓕᐤ ᐅᒋ,
ᑖᑡᐤ ᑳᔑᑳᒃ ᒫᑲ ᐱᒋ ᑭᒋᐋᔭᒥᐁᐎᑲᒥᑯᒃ, ᓀᔥᑕ ᐱᒋ ᑕᑐ ᐙᔅᑲᔨᑲᓇ, ᓇᒪᐎᓚ ᐅᒋ ᐳᓂᑖᐗᒃ ᐁ ᑭᔅᑭᓄᐊᒫᑫᒋᒃ ᓀᔥᑕ ᐁ ᐋᓕᒧᒫᒋᒃ ᒋᓴᔅ ᙭ᑕ᙮
ᐊᓂᑭ ᓂᔂᔅ ᐎᒋᐃᐌᐗᒃ
ᒣᒀᒡ ᒫᑲ ᐊᓂᐃ ᑭᔑᑳᐗ, ᐃᔅᐱ ᐊᓂᑭ ᑭᔅᑭᓄᐊᒪᐙᑲᓇᒃ ᑳ ᑮ ᒥᒉᑎᒋᒃ, ᐊᓂᑭ ᒃᕆᓯᔮᓇᒃ ᑮ ᒥᑕᐎᒣᐗᒃ ᐊᓂᐃ ᐦᐃᑉᕉᐊ, ᐌᓴ ᑳ ᑭᐙᑎᓯᓕᒋ ᐅᑦ ᐃᔅᑴᒥᐙᐗ ᓇᒪ ᐅᒋ ᐱᓯᔅᑫᓕᒫᑲᓂᐎᓕᐗ ᐃᔅᐱ ᑳ ᐅᒋᔅᑕᒫᑫᓈᓂᐗᓂᓕᒃ ᑕᑡᐤ ᑳᔑᑳᓕᑭ᙮
ᐁᑯ ᐊᓂᑭ ᓂᔓᔔᑉ ᑳ ᓇᑐᒫᒋᒃ ᒫᒪᐤ ᐊᓂᐃ ᑭᔅᑭᓄᐊᒪᐗᑲᓇ ᑭᒋ ᐯᒋ ᓈᑎᑯᒋᒃ, ᑮ ᐃᑗᐗᒃ ᒫᑲ, ᓇᒪᐎᓚ ᒀᔭᔉ ᐃᑌᓕᑖᑾᓐ ᑭᒋ ᓇᑳᑕᒶᑭᑦ ᑭᒋᒪᓂᑐ ᐅᑦ ᐋᔭᒥᐎᓐ ᑭᒋ ᐸᒥᑲᒫᒃ ᒥᒋᓱᐎᓈᑎᑾ᙮
ᐁᐗᑯ ᐌᒋ, ᓂᒋᔖᓂᑐᒃ, ᐗᐌᓚᐸᒥᑯᒃ ᑭᓚᐗᐤ ᐁ ᐃᑕᔑᔦᒃ ᐅᒋ ᓂᔂᔅ ᐃᓕᓕᐗᒃ ᑳ ᒀᔭᔅᑭᑖᑎᓯᐎ ᐋᓕᒧᒥᒋᒃ, ᑳ ᓴᑲᔅᑭᓀᔅᑳᑯᒋᒃ ᑳ ᐸᓓᑭᓯᓕᑭ ᐊᒑᑾ ᓀᔥᑕ ᑲᑫᑕᐌᓕᑕᒧᐎᓂᓕᐤ, ᐊᓂᑭ ᑫ ᑮ ᑎᐯᓕᑕᒥᐊᑭᒋᒃ ᐅᒪ ᐃᑖᐸᑎᓯᐎᓐ᙮
ᒫᑲ ᓂᓚᓈᓐ ᓂ ᑳ ᐸᑭᑎᓂᑎᓱᓈᓐ ᑕᑭᓀ ᑭᒋ ᐋᔭᒥᐋᔮᒃ, ᓀᔥᑕ ᑭᒋ ᑎᐹᑐᑕᒫᒃ ᐋᔭᒥᐎᓐ᙮
ᐊᓂᒪ ᐃᑗᐎᓐ ᒫᑲ ᑮ ᓇᐃᓚᐌᐃᑯᐗᒃ ᒥᓯᐌ ᐁ ᐃᑕᓯᒋᒃ: ᑮ ᐗᐌᓚᐸᒣᐗᒃ ᒫᑲ ᐊᓂᐃ ᔅᑎᐱᓐ, ᐃᓕᓕᐤ ᑳ ᓴᑲᔅᑭᓀᔅᑳᑯᑦ ᑖᐺᔦᓕᑕᒧᐎᓂᓕᐤ ᓀᔥᑕ ᑳ ᐸᓓᑭᓯᓕᒋ ᐊᒑᑾ, ᓀᔥᑕ ᐱᓕᑉ, ᓀᔥᑕ ᑉᕈᑯᕋᔅ ᓀᔥᑕ ᓈᐃᑫᓇᕐ, ᓀᔥᑕ ᑕᐃᒪᓐ, ᓀᔥᑕ ᐹᕐᒥᓇᔅ, ᓀᔥᑕ ᓂᑯᓚᔅ ᐅᑴᔅᑳᑎᔅ ᐋᓐᑎᐊᑭᒃ ᐅᒋ;
ᐁᐗᒀᓂᐃ ᑮ ᐊᓓᐗᒃ ᐅᑎᔥᑲᐤ ᐊᓂᐃ ᐊᐹᔅᑕᓚ; ᐃᔅᐱ ᒫᑲ ᑳ ᑮ ᐋᔭᒥᐋᒋᒃ, ᑭ ᓵᒥᓀᐗᒃ ᐅ ᒋᒋᐙᐗ ᐅᒋ᙮
ᐅᑦ ᐋᔭᒥᐎᓐ ᒫᑲ ᑭᒋᒪᓂᑐ ᑮ ᓛᑭᐸᓕᓕᐤ; ᓀᔥᑕ ᐁ ᐃᑕᓯᒋᒃ ᑭᔅᑭᓄᐊᒪᐙᑲᓇᒃ ᓈᔅᐱᒡ ᐊᐙᓯᑌ ᑮ ᓚᑭᐅᐗᒃ ᒋᕉᓴᓚᒥᒃ; ᓈᔅᐱᒡ ᒥᒉᑦ ᓀᔥᑕ ᐊᓂᑭ ᓵᓵᑭᐎᓕᐌᐎᓕᓕᐗᒃ ᑮ ᓇᓈᐃᑕᒶᒃ ᑖᐺᔦᓕᑕᒧᐎᓂᓕᐤ᙮ᐃᔅᑏᐱᓐ ᒫᑯᓈᑲᓂᐎᐤ
ᔅᑎᐱᓐ ᒫᑲ, ᐁ ᓴᑲᔅᑭᓀᔅᑳᑯᑦ ᑖᐺᔦᓕᑕᒧᐎᓂᓕᐤ ᓀᔥᑕ ᑲᔥᑭᐅᐎᓂᓕᐤ, ᑮ ᑭᒋ ᑭᒋ ᒫᒪᔅᑲᒋᑐᑕᒻ ᓀᔥᑕ ᑮ ᒫᒪᔅᑳᒋᐃᓯᒋᑫᐤ ᐃᑕ ᐁ ᐃᑖᓕᒋ ᐃᓕᓕᐗ᙮
ᐁᑯ ᒫᑲ ᐋᑎᑦ ᑮ ᐸᓯᑯᐗᒃ ᐊᓂᒪ ᐋᔭᒥᐁᐎᑲᒥᒃ ᐅᒋ, ᑳ ᐃᔑᓂᑳᑌᒃ ᐅᑦ ᐋᔭᒥᐁᐎᑲᒥᑯᐗᐤ ᐊᓂᑭ ᓕᐸᕐᑕᐃᓇᒃ; ᓀᔥᑕ ᓴᐃᕆᓂᐊᓇᒃ, ᓀᔥᑕ ᐊᓕᒃᓵᓐᑦᕋᐃᓇᒃ, ᓀᔥᑕ ᐊᓂᑭ ᓯᓕᓯᔭᐃᒃ ᐅᒋ ᓀᔥᑕ ᐁᔕᐃᒃ, ᐁ ᐊᔮᔑᑌᒫᒋᒃ ᔅᑎᐱᓇ᙮
ᓇᒪᐎᓚ ᒫᑲ ᑮ ᑲᔥᑭᑖᐗᒃ ᑭᒋ ᓇᔅᑰᔅᑕᑭᒃ ᐊᓂᐁᓕᐤ ᑲᑫᑖᐌᓕᑕᒧᐎᓂᓕᐤ ᓀᔥᑕ ᐊᓂᐃ ᐊᒑᑾ ᑳ ᑮ ᐅᒋ ᐋᔭᒥᓕᒋ᙮
ᐁᑯ ᒫᑲ ᑳ ᔑᑭᒫᒋᒃ ᐃᓕᓕᐗ, ᑳ ᐃᑗᓕᒋ, ᓂ ᑮ ᐯᑕᐙᓈᓐ ᐁ ᐋᔭᒥᑦ ᐹᔅᑖᒧᐎ ᐊᔭᒥᐎᓇ ᒧᓯᓴ ᐅᒋ ᓀᔥᑕ ᑭᒋᒪᓂᑐᐗ᙮
ᑮ ᔑᑭᒣᐗᒃ ᒫᑲ ᐊᓂᐃ ᐃᓕᓕᐗ, ᓀᔥᑕ ᐊᓂᐃ ᑳ ᓂᑳᓀᓕᑖᑯᓯᓕᒋ, ᓀᔥᑕ ᐅᒪᓯᓇᐃᑫᐗ, ᑮ ᐯᒋ ᐅᑎᑎᑯ ᒫᑲ, ᓀᔥᑕ ᑮ ᒫᑯᓂᑯ, ᑮ ᐯᔑᐌᐗᒃ ᒫᑲ ᑳ ᐃᔑ ᐅᓚᔓᐙᓂᐗᓂᓕᒃ᙮
ᑮ ᐃᑕᓓᐗᒃ ᒫᑲ ᑭᓚᔅᑳᒋᒧᐗ ᑳ ᐃᑗᓕᒋ, ᐊᐗ ᐃᓕᓕᐤ, ᓇᒪᐎᓚ ᑭᐱᑐᐌᐤ ᐁ ᐋᔭᒥᑦ ᐸᔅᑖᒧᐎ ᐋᔭᒥᐎᓇ ᐅᑕ ᑳ ᐃᔑ ᐸᓓᑲᒃ ᐅᒋ, ᓀᔥᑕ ᐅᓚᔓᐌᐎᓐ᙮
ᐌᓴ ᓂ ᑮ ᐯᑕᐗᓈᓐ ᐁ ᐃᑗᑦ, ᐊᐗ ᒋᓴᔅ ᓈᓴᕆᑎᒃ ᑳ ᐅᒌᑦ ᑲᑕ ᓂᔑᐗᓈᒋᑕᐤ ᐅᒣᓕᐤ ᐃᑖᐎᓂᓕᐤ, ᓀᔥᑕ ᑲᑕ ᑴᔅᑭᓇᒻ ᐊᓂᐃ ᐃᔑᑣᐎᓇ ᒧᓯᔅ ᑳ ᑮ ᐸᑭᑎᓇᒫᑕᒃ᙮
ᒥᓯᐌ ᒫᑲ ᑳ ᐊᐱᒋᒃ ᐊᓐᑕ ᐅᓚᔓᐌᐎᑲᒥᑯᒃ, ᓲᑲ ᐁ ᑲᓇᐗᐸᒫᒋᒃ ᑮ ᐙᐸᑕᒬᐗᒃ ᐅᑖᔅᑕᒥᑯᓕᐤ ᐁ ᐃᔑᓈᑾᓂᓕᒃ ᑖᐱᔅᑯᒡ ᐁᓐᒐᓪ ᐅᑖᔅᑕᒥᒃ᙮
ᐃᔅᑏᐱᓐ ᐅᑕᔭᒥᐎᓐ
ᑮ ᐃᑗᐤ ᒫᑲ, ᐃᓕᓕᑐᒃ, ᓂᒋᔖᓂᑐᒃ, ᓀᔥᑕ ᐅᑖᐎᒫᑐᒃ, ᓇᑐᑕᒧᒃ; ᑭᒋᒪᓂᑐ ᑳ ᑭᔅᑌᓕᑖᑯᓯᑦ ᑮ ᓄᑯᓯᔅᑕᐌᐤ ᑯᑖᐎᓇᐗ ᐁᑉᕃᐊᒻ, ᐃᔅᐱ ᑳ ᐃᑖᓕᒋ ᒥᓱᐳᑌᒥᐊᐃᒃ, ᐹᒧᔑ ᑳ ᑕᔑᑫᓕᒋ ᑳᕋᓂᒃ,
ᑮ ᐃᑎᑯ ᒫᑲ, ᑭᑐᑌ ᑭᑦ ᐊᔅᑭᒃ ᐅᒋ, ᓀᔥᑕ ᑭᐙᑯᒫᑲᓇᒃ ᐅᒋ, ᐯᒋ ᐃᑐᑌ ᒫᑲ ᐊᓐᑕ ᐊᔅᑭᒃ ᑫ ᐃᔑ ᐙᐸᑎᓕᑖᓐ᙮
ᐁᑯ ᒫᑲ ᑳ ᐯᒋ ᐗᓚᐎᑦ ᑳᓪᑎᔭᓇᒃ ᐅᑦ ᐊᔅᑭᐙᒃ ᐅᒋ, ᑮ ᑕᔑᑫᐤ ᒫᑲ ᑳᕋᓂᒃ; ᐊᓐᑕ ᒫᑲ ᐅᒋ, ᐃᔅᐱ ᐅᑖᐎᔭ ᑳ ᓂᐱᓕᒋ, ᑮ ᐯᒋ ᐃᑐᑕᐃᑯ ᐅᑕ ᐊᔅᑭᒃ, ᐊᓄᒡ ᒣᒀᒡ ᑳ ᐅᑕᔅᑭᔦᒃ᙮
ᓇᒪᐎᓚ ᑮ ᒥᓓᐤ ᑫᒀᓕᐤ ᑭᒋ ᑎᐯᓕᑕᒥᓕᒋ ᐊᓐᑕ, ᓇᒪᐎᓚ, ᓇᒪᐎᓚ ᐙᐗᒡ ᐃᔥᐱᔥ ᑫ ᑮ ᑕᑯᔅᑳᑕᒃ; ᐁᓕᐌᒃ ᒫᑲ ᑮ ᐊᔔᑕᒪᐌᐤ ᑭᒋ ᒥᓛᑦ ᑭᒋ ᑎᐯᓕᑕᒥᓕᑭ, ᓀᔥᑕ ᐅᑦ ᐊᐗᔑᒥᔕ ᐹᑎᒫ, ᐃᔅᐱ ᐁᑳ ᐁᔥᑾ ᐊᐙᔑᔕ ᐁ ᐊᔮᐗᓕᑭ᙮
ᑭᒋᒪᓂᑐ ᒫᑲ ᐅᒪ ᑮ ᐃᔑ ᐊᔭᒥᐤ, ᐊᓂᐃ ᐅᑦ ᐊᐗᔑᒥᔕ ᑭᒋ ᑕᔑᑫᓕᒋ ᒫᓐᑌᐎ ᐊᔅᑭᒃ; ᓀᔥᑕ ᑭᒋ ᐊᐗᑳᑎᑯᒋᒃ, ᓀᔥᑕ ᑭᒋ ᒪᒋᑐᑖᑯᒋᒃ ᓀᐗᐤ ᒥᑖᑐᒥᑕᓇᐤ ᐱᐳᓋ ᐃᔥᐱᔥ᙮
ᐊᓂᐃ ᐃᓕᓕᐗ ᒫᑲ ᑫ ᐊᐗᑳᑎᑯᒋᒃ ᓂ ᑳ ᑎᐹᔅᑯᓇᐙᒃ, ᑮ ᐃᑗᐤ ᑭᒋᒪᓂᑐ: ᐹᑎᒪ ᒫᑲ ᐊᓂᒪ ᑲᑕ ᐯᒋ ᐗᓚᐎᐙᒃ, ᐅᑕ ᒫᑲ ᓂ ᑳ ᐊᑐᔅᑳᑾᒃ᙮
ᑮ ᒥᓓᐤ ᒫᑲ ᐊᓂᒪ ᑭᔅᑭᓄᐙᒋᔓᑯᓯᐎ ᓇᔅᑯᒥᑐᐎᓐ; ᓀᔥᑕ ᒫᑲ ᐁᑉᕃᐊᒻ ᑮ ᓂᑖᐎᑭᐁᐤ ᐋᐃᓯᑲ, ᑮ ᑭᔅᑭᓄᐙᒋᔗᐤ ᒫᑲ ᑳ ᔮᓇᓀᐤ ᐁ ᑭᔑᑳᓕᒃ; ᓀᔥᑕ ᐋᐃᓯᒃ ᑮ ᓂᑕᐎᑭᐁᐤ ᒉᑲᐸ; ᒉᑲᑉ ᒫᑲ ᑮ ᓂᑖᐎᑭᐁᐤ ᐊᓂᐃ ᓂᔓᔖᑉ ᑳ ᐅᑖᐎᒪᐎᓕᒋ᙮
ᐅᑖᐎᒫᐗᒃ ᒫᑲ ᐁ ᐅᑌᓕᑕᑭᒃ ᑮ ᐊᑕᐙᑫᐗᒃ ᒎᓯᐸ ᐃᒋᑉᑎᒃ ᐃᔑ: ᒫᑲ ᑭᒋᒪᓂᑐᐗ ᑮ ᐎᒉᐎᑯ,
ᓀᔥᑕ ᑮ ᐎᑾᒋᐃᑯ ᒥᓯᐌ ᐅᑦ ᐋᓕᒥᓯᐎᓇ ᐅᒋ, ᑮ ᒥᓕᑯ ᒫᑲ ᔕᐌᓕᒋᑫᐎᓂᓕᐤ ᓀᔥᑕ ᑲᑫᑖᐌᓕᑕᒧᐎᓂᓕᐤ ᐅᑎᔥᑲᐤ ᐯᕈ ᑳ ᑭᒋᐅᑭᒫᐎᑦ ᐃᒋᑉᑎᒃ; ᐎᓚ ᒫᑲ ᑮ ᑎᐯᓕᑕᒥᐁᐤ ᒥᓯᐌ ᐃᒋᑉᑦ ᐊᔅᑭᓕᐤ ᓀᔥᑕ ᒥᓯᐌ ᐅ ᐗᔅᑳᔨᑲᓂᒥᓕᐤ᙮
ᑮ ᐅᑎᒋᐸᓕᐤ ᒫᑲ ᐁ ᑲᐙᑲᑖᓂᐙᓂᓕᒃ ᒥᓯᐌ ᐃᒋᑉᑦ ᐊᔅᑭᒃ ᓀᔥᑕ ᑫᓇᓂᒃ, ᓀᔥᑕ ᑭᒋ ᑲᒀᑕᑫᓕᑕᒧᐎᓐ: ᑯᑖᐎᓈᐗᒃ ᒫᑲ ᓇᒪᐎᓚ ᑫᒀᓕᐤ ᑮ ᒥᔅᑲᒶᒃ ᑫ ᒥᒋᒋᒃ᙮
ᒫᑲ ᐃᔅᐱ ᒉᑲᑉ ᑳ ᐯᑕᒃ ᐁ ᐃᑖᓕᒋ ᒪᑖᒥᓇ ᐃᒋᑉᑎᒃ, ᑯᑖᐎᓇᐗ ᓃᔥᑕᒻ ᑮ ᐃᔑᑎᔕᐌᐤ᙮
ᐃᔅᐱ ᒫᑲ ᓂᔡᐤ ᑳ ᐃᑐᑌᒋᒃ ᒎᓯᑉ ᑮ ᑭᔅᑫᓕᑕᑯᓰᔅᑕᐌᐤ ᐊᓂᐃ ᐎᒋᔖᓇ; ᓀᔥᑕ ᒍᓯᑉ ᐅ ᐙᑯᒫᑲᓇ ᑮ ᑭᔅᑫᓕᑕᒥᐊᑲᓂᐎᐤ ᐊᓇ ᐯᕈ᙮
ᐁᑯ ᒎᓯᑉ ᑳ ᐃᔑᑎᔕᐅᐌᑦ, ᑮ ᓇᑐᒣᐤ ᒫᑲ ᐅᑖᐎᔭ ᒉᑲᐸ ᑭᒋ ᐯᒋ ᓈᑎᑯᑦ, ᓀᔥᑕ ᒥᓯᐌ ᐅ ᐙᑯᒫᑲᓇ, ᓂᔂᓱᒥᑕᓇᐤ ᓂᔭᓚᓗᔕᑉ ᐁ ᐃᑕᓯᓕᒋ ᐊᒑᑯᔕ᙮
ᐁᑯ ᒉᑲᑉ ᑳ ᐃᑐᑌᑦ ᐃᒋᑉᑎᒃ, ᑮ ᓂᐱᐤ ᒫᑲ, ᐎᓚ, ᓀᔥᑕ ᑯᑖᐎᓈᐗᒃ,
ᑮ ᐃᔑᐎᓛᑲᓂᐎᐗᒃ ᒫᑲ ᐊᓐᑕ ᓴᐃᑲᒥᒃ, ᓀᔥᑕ ᑮ ᓇᐃᑲᐙᑲᓂᐎᐗᒃ ᐱᒋ ᐊᓂᒪ ᒋᐸᔨᑲᒥᒃ ᐁᑉᕃᐊᒻ ᑳ ᑮ ᐊᑖᒫᑦ ᔓᓕᐋᓇ ᐅᒋ ᐅᑯᓯᓯᓕᐗ ᐊᓇ ᐃᒻᒪᕐ, ᐅᑖᐎᔭ ᓴᐃᑲᒻ᙮
ᒫᑲ ᐃᔅᐱ ᐁᑎ ᐯᔓᓈᑾᒃ ᑭᒋ ᑎᐱᐸᓕᒃ ᐊᓂᒪ ᐊᔓᑕᒫᑫᐎᓐ, ᑭᒋᒪᓂᑐ ᑳ ᑮ ᑭᒋᐃᑖᑯᐸᓀ ᐁᑉᕃᐊᒪ, ᐊᓂᑭ ᐃᓕᓕᐗᒃ ᑮ ᑭᓕᐱᑭᐗᒃ ᓀᔥᑕ ᑮ ᐊᑎ ᒥᒉᑎᐗᒃ ᐃᒋᑉᑎᒃ,
ᐹᑎᒪ ᑯᑕᒃ ᑭᒋᐅᑭᒪᐤ ᑳ ᑮ ᒫᒋ ᑎᐯᓕᒋᑫᑦ ᐁᑳ ᑳ ᑭᔅᑫᓕᒫᑦ ᒍᓯᐸ᙮
ᐁᐗᑯ ᐊᓇ ᑮ ᑲᑲᔦᓕᓯᐎ ᑐᑕᐌᐤ ᑭ ᐙᑯᒪᑲᓂᓇᐗ, ᓀᔥᑕ ᑮ ᒪᒋᑐᑕᐌᐤ ᑯᑖᐎᓇᐗ, ᑳ ᐅᒋ ᐗᓚᐎᐌᐱᓈᒋᒃ ᐅᑦ ᐅᔥᑲᐗᔑᒥᔑᐙᐗ, ᐁᑳ ᑭᒋ ᐱᒫᑎᓯᓕᒋ᙮
ᒣᒀᒡ ᐊᓂᒪ ᐃᔅᐱ ᒧᓯᔅ ᑮ ᓂᑖᐎᑭᐤ, ᓈᔅᐱᒡ ᒫᑲ ᐁ ᒥᓗᓈᑯᓯᑦ, ᓂᔅᑐ ᐱᓯᒶ ᑮ ᑲᓇᐌᓕᒫᑲᓂᐎᐤ ᐅᑖᐎᔭ ᐅ ᐙᔅᑲᔨᑲᓂᒥᓕᒃ:
ᐃᔅᐱ ᒫᑲ ᑳ ᐗᓚᐎᐌᐱᓈᑲᓂᐎᑦ, ᐯᕈ ᐅᑖᓂᓴ ᑮ ᐅᑎᓂᑯ, ᓀᔥᑕ ᑮ ᐆᐱᑭᐃᑯ ᑖᐱᔅᑯᒡ ᑎᐱᓚᐌ ᐅᑯᓯᓴ᙮
ᒧᓯᔅ ᒫᑲ ᑮ ᑭᔅᑭᓄᐊᒪᐙᑲᓂᐎᐤ ᒥᓯᐌ ᐅ ᑲᑫᑖᐌᓕᑕᒧᐎᓂᐙᒃ ᐊᓂᑭ ᐃᒋᑉᑎᐎᓕᓕᐗᒃ, ᓀᔥᑕ ᑮ ᓱᑳᑎᓯᐤ ᐋᔭᒥᐎᓂᒃ ᓀᔥᑕ ᐊᔨᑎᐎᓂᒃ᙮
ᐃᔅᐱ ᒫᑲ ᒥᑐᓂ ᓀᒥᑕᓇᐤ ᑳ ᑕᑐ ᐱᐳᓀᓯᑦ, ᑮ ᐃᑌᓕᑕᒻ ᐅᑌᐃᒃ ᑭᒋ ᒪᐙᑎᑖᑦ ᐎᒋᔕᓇ ᐃᔅᕃᐃᓪ ᐅᑦ ᐊᐙᔑᒥᔕ᙮
ᐁ ᐙᐸᒫᑦ ᒫᑲ ᐯᔭᒃ ᐊᓂᐃ ᐁ ᐗᓂᑐᑕᐙᑲᓂᐎᓕᑭ, ᑮ ᓈᑕᒪᐌᐤ, ᑮ ᐎᒋᐁᐤ ᒫᑲ ᑳ ᑮ ᓇᓀᑳᒋᐃᒥᒋ, ᓀᔥᑕ ᑮ ᓂᐸᐁᐤ ᐊᓂᐃ ᐃᒋᑉᑎᐎᓕᓕᐗ:
ᐌᓴ ᑮ ᐃᑌᓕᑕᒻ ᐎᒋᔖᓇ ᑭᒋ ᓂᓯᑐᑕᒥᓕᒋ ᐎᓚ ᐅᒋᒋᔭ ᐅᒋ ᑭᒋ ᐱᒫᒋᐃᑯᓕᒋ ᑭᒋᒪᓂᑐᐗ; ᒫᑲ ᓇᒪᐎᓚ ᐅᒋ ᓂᓯᑐᑕᒥᓕᐗ᙮
ᒥᓇ ᒫᑲ ᐎᐋᐸᒃ ᑮ ᓈᑌᐤ ᑯᑕᑭᔭ ᒣᒀᒡ ᐁ ᒫᔑᐃᑐᓕᒋ, ᑮ ᐎ ᐸᑳᓂᐁᐤ ᒫᑲ, ᐁ ᐃᑗᑦ, ᐅᑭᒫᑐᒃ, ᑭ ᐎᒋᔖᓂᑐᓈᐗᐤ; ᑖᓀᑭ ᐌᒋ ᐗᓂᑐᑖᑐᔦᒃ?
ᒫᑲ ᐊᓇ ᑳ ᑮ ᐗᓂᑐᑕᐙᑦ ᐎᒋᐃᓕᓕᒪ ᑮ ᐃᑲᑌᓀᐤ; ᐁ ᐃᑗᑦ, ᐊᐌᓇ ᑳ ᐃᔑᐃᔉ ᑭᒋ ᑎᐯᓕᒥᔮᒃ ᓀᔥᑕ ᑭᒋ ᑎᐹᔅᑯᓂᔮᒃ?
ᑭ ᑳ ᓂᐸᐃᓐ ᓈ ᑳ ᐃᔑ ᑐᑕᐗᑦ ᐊᓇ ᐃᒋᑉᑎᐎᓕᓕᐤ ᐅᑖᑯᔑᒃ?
ᐁᑯ ᒧᓯᔅ ᑳ ᐅᔑᒧᑦ ᐅᒪ ᐃᑗᐎᓐ ᐅᒋ; ᑮ ᒫᓐᑌᐎᐤ ᒫᑲ ᐊᓐᑕ ᒥᑎᔮᓐ ᐊᔅᑭᒃ, ᐃᑕ ᑳ ᑮ ᓂᑖᐎᑭᓕᒋ ᓂᔓ ᐅᑯᓯᓴ᙮
ᐃᔅᐱ ᒫᑲ ᓀᒥᑕᓇᐤ ᐱᐳᓋ ᑳ ᐃᔥᒀᐸᓕᑭ, ᑮ ᓄᑯᓯᔅᑖᑯ ᐊᓐᑕ ᐁ ᐸᑾᑕᔅᑲᒥᑳᒃ ᓵᐃᓈᐃ ᐗᒋᒃ ᑳ ᑎᐯᓕᒋᑫᑦ ᐅᑦ ᐁᓐᒐᓕᒪ, ᐱᒋ ᐃᔥᑯᑌᒃ ᐁ ᐗᓚᑌᓕᒃ ᐱᔅᑯᑯᐹᒃ᙮
ᐁ ᐃᑗᑦ, ᓂᓚ ᐁᐗᑯ ᐅ ᑭᒋᒪᓂᑐᒥᐗᐗ ᑯᑖᐎᔭᒃ, ᐅ ᑭᒋᒪᓂᑐᒪ ᐁᑉᕃᐊᒻ, ᐅ ᑭᒋᒪᓂᑐᒪ ᐋᐃᓯᒃ ᒫᑲ, ᓀᔥᑕ ᐅ ᑭᒋᒪᓂᑐᒪ ᒉᑲᑉ᙮ ᐁᑯ ᒧᓯᔅ ᑳ ᓇᓂᑭᐸᓕᑦ, ᓇᒪᐎᓚ ᒫᑲ ᑮ ᑲᓇᐙᐱᐤ᙮
ᐁᑯ ᐅᑎᐯᓕᒋᑫᐤ ᑳ ᐃᑖᑦ, ᑫᑕᔅᑭᓯᓀ; ᐌᓴ ᐊᓐᑕ ᑳ ᐃᔑ ᓂᐸᐎᔭᓐ ᐸᓓᑲᓐ ᐊᔅᑭ᙮
ᓂ ᑮ ᐙᐸᑌᓐ, ᓂ ᑮ ᐙᐸᑌᓐ ᐅ ᑲᒀᑕᑭᓯᐎᓂᐙᐤ ᓂᑦ ᐃᓕᓕᒪᒃ ᑳ ᐃᑖᒋᒃ ᐃᒋᑉᑎᒃ, ᓀᔥᑕ ᓂ ᑮ ᐯᑕᒸᓐ ᐅ ᒫᒫᑗᐎᓂᐙᐤ; ᓂ ᐯᒋ ᓛᔑᓐ ᒫᑲ ᑭᒋ ᐱᒫᒋᐊᑭᒃ᙮ ᐊᓄᒡ ᒫᑲ ᐋᔅᑕᒻ ᑭ ᑳ ᐃᔑᑎᔖᐅᑎᓐ ᐃᒋᑉᑎᒃ᙮
ᐊᐗ ᒧᓯᔅ, ᑳ ᑮ ᐋᑕᐌᓕᒫᒋᒃ, ᐁ ᐃᑌᒋᒃ, ᐊᐌᓇ ᑳ ᐃᔑᐃᔉ ᑭᒋ ᑎᐯᓕᒋᑫᔭᓐ ᓀᔥᑕ ᑭᒋ ᑎᐹᔅᑯᓂᑫᔭᓐ? ᐁᐗᒀᓂᐃ ᑭᒋᒪᓂᑐ ᑮ ᐃᔑᑎᔕᐌᐤ ᑭᒋ ᑎᐯᓕᒋᑫᓕᒋ ᓀᔥᑕ ᑭᒋ ᐱᒫᒋᐃᐌᓕᑭ ᐅᒋᒋᓕᐤ ᐅᒋ ᐊᓇ ᐁᓐᒐᓪ ᑳ ᑮ ᓄᑯᓯᔅᑖᑯᑦ ᐱᔅᑯᑯᐹᒃ᙮
ᐎᓚ ᑮ ᐯᒋ ᐗᓚᐎᑕᐁᐤ, ᐃᔅᐱ ᑳ ᑮ ᐙᐸᑎᓕᐌᑦ ᒫᒪᔅᑳᒋᐃᓯᒋᑫᐎᓇ ᓀᔥᑕ ᑭᔅᑭᓄᐙᒋᒋᑲᓇ ᐊᓐᑕ ᐃᒋᑉᑦ ᐊᔅᑭᒃ, ᓀᔥᑕ ᐊᓐᑕ ᒥᑾᑲᒥ ᑭᒋᑲᒥᒃ, ᓀᔥᑕ ᐊᓐᑕ ᐸᒀᑕᔅᑲᒥᑳᒃ, ᓀᒥᑕᓇᐤ ᐱᐳᓋ᙮
ᐁᐗᑯ ᐊᓇ ᒧᓯᔅ ᑳ ᑮ ᐃᑖᑦ ᐃᔅᕃᐃᓪ ᐅᑦ ᐊᐙᔑᒥᔑᓕᐗ, ᐅᑭᔅᑭᐗᐃᑫᐤ ᐅᑎᐯᓕᒋᑫᐤ ᑭ ᑭᒋᒪᓂᑐᒥᐗᐤ ᑭ ᑳ ᐸᓯᑯᓇᒫᑯᐗᐤ ᑭᒋᔕᓂᐙᐗ ᐅᒋ, ᐁ ᓇᔅᐱᑖᐎᑦ, ᐎᓚ ᑭ ᑳ ᐱᔑᒋᐋᐗᐤ᙮
ᐁᐗᑯ ᐊᐗ ᑳ ᑮ ᐃᑖᑦ ᐋᔭᒥᐁᐎᑲᒥᑯᒃ ᐊᓐᑕ ᐸᑾᑕᔅᑲᒥᑳᒃ, ᐊᓯᒋ ᐊᓂᐃ ᐁᓐᒐᓚ ᑳ ᑮ ᐋᔭᒥᐃᑯᑦ ᐊᓐᑕ ᓵᐃᓈᐃ ᐗᒋᒃ, ᓀᔥᑕ ᑯᑖᐎᓇᐗᒃ ᑖᐱᔅᑯᒡ; ᐊᓇ ᑳ ᑮ ᒥᓛᑲᓂᐎᑦ ᐱᒫᑎᓯᐎ ᐅᓚᔓᐌᐎᓇ ᑭᒋ ᒥᓕᑕᒃ:
ᐊᓂᐃ ᑯᑖᐎᓇᐗᒃ ᐁᑳ ᑳ ᐎ ᓇᑐᑕᐙᒋᒃ, ᒫᑲ ᐁ ᑮ ᐊᔨᑲᑌᓈᒋᒃ, ᓀᔥᑕ ᐅᑌᐃᐙᒃ ᒥᓇ ᑮ ᐎ ᑭᐌᐙᒃ ᐃᒋᑉᑎᒃ
ᐁ ᐃᑖᒋᒃ ᐁᕋᓇ, ᐅᔑᑕᒫᐎᓈᓐ ᒪᓂᑐᐗᒃ ᑭᒋ ᓂᑳᓄᑕᐎᔭᒥᒋᒃ; ᐌᓴ ᐊᐗ ᒧᓯᔅ ᑳ ᑮ ᐯᒋ ᐗᓚᐎᑕᐃᔭᒥᑦ ᐃᒋᑉᑦ ᐊᔅᑭᒃ ᐅᒋ, ᓇᒪᐎᓚ ᓂ ᑭᔅᑫᓕᒫᓈᓐ ᑕᓂ ᐁ ᐋᔨᑎᑴ᙮
ᑮ ᐅᔑᐁᐗᒃ ᒫᑲ ᒥᔅᑐᔓᔑᔕ ᒣᒀᒡ ᐊᓂᐃ ᑭᔑᑳᐗ, ᓀᔥᑕ ᑮ ᐸᑭᑎᓇᒪᐌᐗᒃ ᓵᓵᑭᐎᓕᐌᐎᓇ ᐊᓂᐃ ᒪᓂᑐᑳᓇ, ᓀᔥᑕ ᑮ ᒥᓚᐙᑕᒶᒃ ᐊᓂᒪ ᐅᒋ ᑳ ᑮ ᐅᔑᑖᒋᒃ ᑎᐱᓚᐌ ᐅᒋᒋᐙᒃ᙮
ᐁᑯ ᑭᒋᒪᓂᑐᐗ ᑳ ᑴᔅᑭᔅᑕᑯᒋᒃ, ᑮ ᐸᑭᑎᓂᑯᐙᒃ ᒫᑲ ᑭᒋ ᐅᒋᒋᑾᓇᐱᔅᑕᐙᒋᒃ ᐊᒐᑯᔕ ᑭᔑᑯᒃ ᑳ ᐃᑖᓕᒋ; ᑖᐱᔅᑯᒡ ᑳ ᐃᔑ ᒪᓯᓇᐃᑳᑌᓕᒃ ᐅᑭᔅᑭᐗᐃᑫᐗᒃ ᐅ ᒪᓯᓇᐃᑲᓂᐙᒃ, ᐅ ᑭᓚᐗᐤ ᐃᔅᕃᐃᓪ ᐅ ᐗᔅᑲᔨᑲᓂᒥᒃ, ᑭ ᑮ ᐸᑭᑎᓇᒪᐎᓈᐗᐤ ᓈ ᐁ ᓂᐹᐋᑲᓂᐎᒋᒃ ᐊᐌᓯᓴᒃ, ᓀᔥᑕ ᓵᓵᑭᐎᓕᐌᐎᓇ, ᓀᒥᑕᓇᐤ ᐱᐳᓋ ᐃᔥᐱᔥ ᐊᓐᑕ ᐸᑾᑕᔅᑲᒥᑳᒃ?
ᐁᐁ, ᑭ ᑮ ᐹᐸᒪᐎᑕᓈᐗᐤ ᐎᑭᓕᐤ ᐊᓇ ᒧᓚᒃ, ᓀᔥᑕ ᐅᑦ ᐋᒐᑯᒪ ᑭ ᒪᓂᑐᒥᐙᐤ ᕃᐸᓇ, ᐆᔑᒋᑲᓇᒃ ᑳ ᑮ ᐅᔑᐁᑾᒃ ᑭᒋ ᐅᒋᒋᑾᓇᐱᔅᑕᐌᑾᒃ; ᐊᐙᓯᑌ ᐸᐱᓚᓂᒃ ᒫᑲ ᑭ ᑳ ᐃᑐᑕᐃᑎᓈᐗᐤ᙮
ᑯᑖᐎᓇᐗᒃ ᑮ ᐊᔮᐗᒃ ᑎᐹᒋᒧᐎ ᐊᔭᒥᐁᒥᑭᐙᒥᓕᐤ ᐊᓐᑕ ᐸᑾᑕᔅᑲᒥᑳᒃ, ᑖᐱᔅᑯᒡ ᑳ ᑮ ᐃᔑ ᐅᓓᓕᑕᒃ, ᐁ ᐊᔭᒥᐋᑦ ᒧᓯᓴ ᑭᒋ ᐅᔑᑖᓕᒋ ᒬᒋ ᑳ ᑮ ᐃᔑᓇᑾᓂᓕᒃ ᐊᓂᐁᓕᐤ ᑳ ᑮ ᐙᐸᑕᒃ᙮
ᐊᓂᒪ ᓀᔥᑕ ᑯᑖᐎᓇᐗᒃ ᐹᑎᒪ ᑳ ᐯᒋ ᐃᑐᑌᒋᒃ ᑮ ᐯᑖᐗᒃ ᐊᓯᒋ ᒋᓴᔅ ᐊᓐᑕ ᐅᑦ ᐊᔅᑭᐙᒃ ᒉᓐᑖᐃᓚᒃ, ᑳ ᑮ ᐗᓚᐎᑎᔕᐅᑯᒋᒃ ᑭᒋᒪᓂᑐᐗ ᑯᑖᐎᓇᐗᒃ ᐅᑖᔅᑕᒥᑯᐙᒃ ᐅᒋ, ᐱᓕᔥ ᑌᐱᑦ ᐅ ᑭᔑᑳᒪ᙮
ᐊᓇ ᑳ ᑮ ᒥᔅᑲᒃ ᔕᐌᓕᒋᑫᐎᓂᓕᐤ ᐅᑎᔥᑲᐤ ᑭᒋᒪᓂᑐᐗ, ᓀᔥᑕ ᑮ ᓇᑕᐌᓕᑕᒻ ᑭᒋ ᒥᔅᑲᒪᐙᑦ ᐋᔭᒥᐁᒥᑭᐙᒥᓕᐤ ᒉᑲᐸ ᐅ ᑭᒋᒪᓂᑐᒥᓕᐗ᙮
ᒫᑲ ᓴᓚᒪᓐ ᑮ ᐅᔑᑕᒪᐌᐤ ᐙᔅᑳᔨᑲᓂᓕᐤ᙮
ᐁᓕᐌᒃ ᒫᑲ ᑳ ᒫᐗᒋ ᑭᔅᑌᓕᑖᑯᓯᑦ ᓇᒪᐎᓚ ᑕᔑᑳᑌᒻ ᐋᔭᒥᐁᐎᑲᒥᑾ ᑳ ᐅᔑᒋᑲᑌᓕᑭ ᒥᒋᒋᔭ ᐅᒋ; ᑖᐱᔅᑯᒡ ᑳ ᐃᑗᑯᐸᓀ ᐅᑭᔅᑭᐗᐃᑫᐤ,
ᑭᒋᑭᔑᒃ ᐁᐗᒀᓂᒪ ᓂᑦ ᐅᑭᒪᐗᐱᐎᓐ, ᐊᔅᑭ ᒫᑲ ᐁᐗᒀᓂᒪ ᓂᑦ ᐊᔅᐱᔑᑌᔑᒧᐎᓐ: ᑫᑯ ᐙᔅᑳᔨᑲᓐ ᑫ ᐅᔑᑕᒪᐎᔦᒃ? ᐃᑗᐤ ᐅᑎᐯᓕᒋᑫᐤ: ᓀᔥᑕᐱᑯ ᑖᓐᑌ ᐁ ᐃᑕᑾᒃ ᐃᑕ ᑫ ᐋᓜᐱᔮᓐ?
ᓇᒪ ᓈ ᓂᒋᒋ ᐅᒋ ᑮ ᐅᔑᑖᓂᐗᓋ ᒥᓯᐌ ᐅᐅ ᑫᒀᓇ?
ᑭᓚᐗᐤ ᑳ ᓵᓯᐱᑕᒣᒃ ᓀᔥᑕ ᐁᑳ ᑳ ᑭᔅᑭᓄᐗᒋᔓᑳᐎᔦᒃ ᑭᑌᐃᐗᒃ ᓀᔥᑕ ᑭᑕᐗᑳᐗᒃ, ᒧᔕᒃ ᑮ ᓇᔅᑯᔅᑕᐙᐗᐤ ᑳ ᐸᓓᑭᓯᑦ ᐊᒑᒃ; ᑖᐱᔅᑯᒡ ᑯᑖᐎᐙᐗᒃ ᑳ ᑮ ᑑᑕᑭᒃ, ᐁᒀᓂ ᑭᓚᐗᐤ ᓀᔥᑕ ᐁ ᑑᑕᒣᒃ᙮
ᑖᓐ ᐊᓂᐃ ᐅᑭᔅᑭᐗᐃᑫᐗ ᑯᑖᐎᐗᐗᒃ ᐁᑳ ᑳ ᑮ ᑲᒀᑕᑭᐋᒋᒃ? ᓀᔥᑕ ᑮ ᓂᐸᐁᐗᒃ ᐊᓂᐃ ᓂᔮᑲᓇ ᑳ ᑮ ᐙᐸᑎᓕᐌᓕᒋ ᑭᒋ ᑕᑯᔑᓂᓕᒋ ᐊᓇ ᐅᒀᔭᔅᑭᑖᑎᓯᐤ; ᐊᓇ ᐁᑯ ᑭᓚᐗᐤ ᑳ ᑮ ᒫᒥᔑᒣᒃ ᓀᔥᑕ ᓂᐸᐁᒃ:
ᑳ ᑮ ᐅᑎᓇᒣᒃ ᐅᓚᔓᐌᐎᓐ ᐁᓐᒐᓚᒃ ᐁ ᑮ ᒥᓕᐌᒋᒃ, ᐁᑳ ᒫᑲ ᑳ ᑮ ᑲᓇᐌᓕᑕᒣᒃ᙮ᐱᒧᓯᓈᑕᐌᐗᒃ ᐃᔅᑏᐱᓇ
ᐃᔅᐱ ᐱᐁᑕᑭᒃ ᐅᐅ ᑫᒀᓇ ᑮ ᐋᑯᓚᐌᓯᐗᒃ, ᓀᔥᑕ ᑮ ᒪᑗᔮᐱᑌᔑᓂᑕᐌᐗᒃ᙮
ᒫᑲ ᐎᓚ, ᐁ ᓵᑲᔅᑭᓀᔅᑳᑯᑦ ᐸᓓᑭ ᐊᒑᑾ, ᑭᒋᑭᔑᑯᒃ ᓲᑲ ᑮ ᐃᔑ ᑖᔅᑕᓵᐱᐤ, ᑮ ᐋᐸᑕᒬᐤ ᒫᑲ ᑭᒋᒪᓂᑐᐗ ᐅ ᑭᔅᑌᓕᑖᑯᓯᐎᓂᓕᐤ, ᓀᔥᑕ ᒋᓴᓴ ᐁ ᓂᐸᐎᓕᒋ ᑭᒋᒪᓂᑐᐗ ᐅ ᑭᒋᓂᔅᑭᓕᒃ,
ᑮ ᐃᑗᐤ ᒫᑲ ᒫᑎᑲ, ᓂ ᐙᐸᑌᓐ ᑭᒋᑭᔑᑾ ᐁ ᐸᔅᑭᑌᓂᑳᑌᑭ, ᓀᔥᑕ ᐃᓕᓕᐎᑯᓯᓴᓐ ᐁ ᓂᐸᐎᑦ ᑭᒋᒪᓂᑐᐗ ᐅ ᑭᒋᓂᔅᑭᓕᒃ᙮
ᐁᑯ ᑳ ᑌᐺᒋᒃ ᐁ ᑭᔗᐌᒋᒃ, ᑮ ᑭᐳᑕᐗᑫᓂᑎᓱᐙᒃ ᒫᑲ, ᓀᔥᑕ ᒫᒪᐎ ᑮ ᒧᔅᑭᔅᑕᐌᐗᒃ,
ᑮ ᐗᓚᐎᐌᐱᓀᐙᒃ ᒫᑲ ᐃᑖᐎᓂᒃ ᐅᒋ, ᓀᔥᑕ ᑮ ᐱᒧᓯᓈᑕᐌᐗᒃ: ᐅᑎᐹᒋᒧᐗᒃ ᒫᑲ ᑮ ᐊᔅᑖᐗᒃ ᐅ ᐎᓛᒋᑲᓂᐙᐗ ᐅᔥᑭᓂᑭᐗ ᐅᓯᑎᓕᒃ ᓵᓪ ᑳ ᐃᔑᓂᑳᓱᓕᒋ᙮
ᑮ ᐱᒧᓯᓈᑕᐌᐗᒃ ᒫᑲ ᔅᑎᐱᓇ ᐁ ᒪᐎᒧᔅᑕᐙᓕᒋ ᑭᒋᒪᓂᑐᐗ, ᓀᔥᑕ ᐁ ᐃᑗᓕᒋ, ᑌᐯᓕᒋᑫᔭᓐ ᒋᓴᔅ, ᐅᑎᓐ ᓂᑦ ᐊᒑᒃ᙮
ᑮ ᐅᒋᒋᑾᓇᐱᐤ ᒫᑲ, ᓀᔥᑕ ᑮ ᑌᐺᐤ ᐁ ᑭᔗᐌᑦ, ᑌᐯᓕᒋᑫᔭᓐ, ᐁᑳᐎᓚ ᐊᑭᑕᒪᐎᒃ ᐅᒪ ᒪᒋᑐᑕᒧᐎᓂᓕᐤ᙮ ᐃᔅᐱ ᒫᑲ ᐅᒪ ᑳ ᑮ ᐃᑗᑦ, ᑮ ᑲᐎᑾᔑᐤ᙮
ᐃᓕᓕᐗᒃ ᒫᑲ ᑳ ᐋᔭᒥᐁᐙᑎᓯᒋᒃ ᑮ ᐃᑐᑕᐁᐗᒃ ᔅᑎᐱᓇ ᑭᒋ ᓇᐃᑲᐙᒋᒃ, ᓀᔥᑕ ᓈᔅᐱᒡ ᑮ ᒫᐎᑳᑌᐗᒃ᙮
ᓵᓪ ᒫᑲ ᐎᓚ ᑮ ᓂᔑᐗᓈᒋᐁᐤ ᒫᒪᐎᐋᔭᒥᐋᐗ, ᐁ ᐱᑐᑫᑦ ᑕᑐ ᐗᔅᑳᔨᑲᓂᒃ, ᓀᔥᑕ ᐁ ᑭᑐᑕᐋᑦ ᓈᐯᐗ ᓀᔥᑕ ᐃᔅᑫᐗ, ᑮ ᐸᑭᑎᓀᐤ ᑭᐹᐅᑐᐎᑲᒥᑯᒃ᙮ᒥᓗᐙᒋᒧᐎᓐ ᐎᒋᑳᑌᐤ ᓵᒣᕆᔭᐃᒃ
ᐁᑯ ᒫᑲ ᐊᓂᑭ ᑳ ᑮ ᐗᓴᓶᑎᔕᐙᑲᓂᐎᒋᒃ, ᒥᓯᐌ ᑮ ᐸᐹᐃᑐᑌᐙᒃ ᐁ ᐙᐎᑕᑭᒃ ᐋᔭᒥᐎᓂᓕᐤ᙮
ᐁᑯ ᐱᓕᑉ ᑮ ᐃᑐᑌᐤ ᐊᓐᑕ ᓴᒣᕆᔭ ᐃᑖᐎᓂᒃ, ᓀᔥᑕ ᑮ ᑲᑫᔅᑭᒥᐌᐤ ᐁ ᐋᓕᒧᑕᒪᐙᑦ ᐊᓂᐃ ᙭ᑕ᙮
ᐃᓕᓕᐗᒃ ᒫᑲ ᒥᓯᐌ ᒫᒪᐤ ᑮ ᐱᔑᒋᑕᒸᒃ ᐊᓂᐃ ᑫᒀᓇ ᑳ ᐃᑗᓕᒋ ᐱᓕᐸ, ᐁ ᐯᑕᑭᒃ ᓀᔥᑕ ᐁ ᐙᐸᑕᑭᒃ ᐊᓂᐃ ᒫᒪᑖᐎᐃᓯᒋᑫᐎᓇ ᑳ ᑐᑕᒥᓕᒋ᙮
ᐌᓴ ᒪᒋ ᐊᒑᑾᒃ, ᓲᑲ ᐁ ᑌᐺᒋᒃ, ᑮ ᐯᒋ ᐗᓚᐎᐗᒃ ᒥᒉᑦ ᐅᒋ ᑳ ᑮ ᐱᒋᔅᑲᐙᒋᒃ; ᓀᔥᑕ ᒥᒉᑦ ᑳ ᐅᑎᑎᑯᒋᒃ ᓇᓇᒫᔅᐱᓀᐎᓇ, ᓀᔥᑕ ᐊᓂᑭ ᑳ ᒫᔅᑭᑳᑌᒋᒃ, ᑮ ᒥᓇᐙᒋᐊᑲᓂᐎᐙᒃ᙮
ᓈᔅᐱᒡ ᒫᑲ ᑮ ᒥᓚᐙᒋᑲᑌᐤ ᐊᓂᒪ ᐃᑖᐎᓂᒃ᙮
ᒫᑲ ᑮ ᐃᑖᐤ ᐯᔭᒃ ᐃᓕᓕᐤ ᐊᓐᑕ, ᓵᐃᒪᓐ ᐁ ᐃᔑᓂᑳᓱᑦ, ᐊᓇ ᐌᔅᑲᒡ ᐅᒋ ᐊᓂᒪ ᐃᑖᐃᓂᒃ ᑳ ᒫᒥᑌᐎᑦ, ᓀᔥᑕ ᑮ ᑭᔥᑴᐁᐤ ᐊᓂᐃ ᓵᒣᕆᔭ ᐃᓂᓕᐗ, ᓂ ᑭᒋ ᐃᓕᓕᐎᓐ ᐁ ᐃᑣᓱᑦ;
ᐁᐗᒀᓂᐃ ᒫᑲ ᒥᓯᐌ ᑮ ᐱᔑᒋᐁᐙᒃ, ᐁ ᐋᐱᔅᑌᓕᑖᑯᓯᒋᒃ ᐅᒋ ᐱᓕᔥ ᒫᐗᒡ ᑳ ᑭᔅᑌᓕᑖᑯᓯᒋᒃ, ᐁ ᐃᑗᒋᒃ, ᐊᐗ ᐃᓕᓕᐤ ᐊᔮᒣᐤ ᑭᒋᒪᓂᑐᐗ ᐅ ᑭᒋ ᓱᑳᑎᓯᐎᓂᓕᐤ᙮
ᐎᓚ ᒫᑲ ᑮ ᑭᔅᑌᓕᒣᐗᒃ, ᐌᓴ ᐌᔅᑲᒡ ᐅᒋ ᑮ ᑭᔥᑴᐁᐤ ᐅ ᒫᒥᑌᐎᓇ ᐅᒋ᙮
ᒫᑲ ᐃᔅᐱ ᑎᐋᐺᑕᐙᒋᒃ ᐱᓕᐸ ᐁ ᐙᐎᑕᒥᓕᒋ ᐊᓂᐃ ᑫᒀᓇ ᑳ ᐃᑕᔅᑌᓕᑭ ᑭᒋᒪᓂᑐᐗ ᐅᑦ ᐅᑭᒪᐎᐎᓂᓕᒃ, ᓀᔥᑕ ᐅᑦ ᐃᔑᓂᑳᓱᐎᓂᓕᐤ ᐊᓇ ᒋᓴᔅ ᙭, ᑮ ᓯᑳᐊᑕᐙᑲᓂᐎᐙᒃ, ᑖᐱᔅᑯᒡ ᓈᐯᐗᒃ ᓀᔥᑕ ᐃᔅᑴᐗᒃ᙮
ᐁᑯ ᓵᐃᒪᓐ ᐎᓚ ᑫᒋᐙᒃ ᑎᐋᐺᑕᒃ ᐊᓯᒋ: ᐃᔅᐱ ᒫᑲ ᑳ ᑮ ᓯᑲᐊᑕᐙᑲᓂᐎᑦ, ᑮ ᐎᒉᐌᐤ ᐱᓕᐸ, ᓀᔥᑕ ᑮ ᒫᒪᔅᑳᑕᒻ, ᐁ ᐙᐸᑕᒃ ᐊᓂᐃ ᒫᒪᑕᐎᐃᓯᒋᑫᐎᓇ ᓀᔥᑕ ᑭᔅᑭᓄᐙᒋᒋᑲᓇ ᑳ ᑐᒋᑳᑌᓕᑭ᙮
ᐃᔅᐱ ᒫᑲ ᐊᓂᑭ ᐊᐸᔅᑕᓚᒃ ᑳ ᐃᑖᒋᒃ ᒋᕉᓴᓚᒥᒃ ᐱᐁᑕᑭᒃ ᓴᒣᕆᔭ ᐁ ᑮ ᐅᑎᓇᒥᓕᒋ ᑭᒋᒪᓂᑐ ᐅᑦ ᐋᔭᒥᐎᓂᓕᐤ, ᑮ ᐃᔑᑎᔕᐊᒪᐌᐗᒃ ᐱᑕᕋ ᓀᔥᑕ ᒑᓇ:
ᐊᓂᑭ, ᐃᔅᐱ ᑳ ᑕᑯᔑᑭᒃ ᑮ ᐋᔭᒥᐁᔅᑕᒪᐌᐗᒃ, ᑭᒋ ᒥᓛᑲᓂᐎᓕᒋ ᑳ ᐸᓓᑭᓯᓕᒋ ᐊᒑᑾ:
(ᐌᓴ ᓇᒪᐎᓚ ᐁᔥᑾ ᐅᒋ ᐅᑎᑎᑯᐗᒃ ᐊᐌᓂᑳᓇᒃ ᐁ ᐃᑕᔑᒋᒃ: ᐱᑯ ᐁ ᑮ ᓯᑲᐊᑕᐙᑲᓂᐎᒋᒃ ᐅᑦ ᐃᔑᓂᒫᓱᐎᓂᓕᒃ ᐅᑎᐯᓕᒋᑫᐤ ᒋᓴᔅ᙮)
ᐁᑯ ᑳ ᓵᓵᒥᓈᒋᒃ, ᑮ ᐅᑎᑎᑯᐗᒃ ᒫᑲ ᑳ ᐸᓓᑭᓯᓕᒋ ᐊᒑᑾ᙮
ᐃᔅᐱ ᒫᑲ ᓵᐃᒪᓐ ᐎᐋᐸᑕᒃ ᐊᓂᒪ ᐅᒋ ᐁ ᓵᓵᒥᓂᐌᓕᒋ ᐊᓂᐃ ᐊᐸᔅᑎᓚ ᐁ ᒥᓕᐙᓂᐙᓂᓕᒃ ᑳ ᐸᓓᑭᓯᑦ ᐊᒑᒃ, ᑮ ᐎ ᒥᓓᐤ ᔓᓕᐋᓇ,
ᐁ ᐃᑗᑦ, ᒥᓕᒃ ᓂᓚ ᓀᔥᑕ ᐅᒪ ᑲᔥᑭᐅᐎᓐ, ᐱᑯ ᐊᐌᓇ ᑫ ᓵᒥᓇᐗᑫ ᑭᒋ ᑮ ᐅᑎᓈᑦ ᑳ ᐸᓓᑭᓯᓕᒋ ᐊᒑᑾ᙮
ᒫᑲ ᐱᑕᕐ ᑮ ᐃᑌᐤ, ᑭ ᔓᓕᐋᓂᒻ ᑭ ᑳ ᐎᒋ ᓂᔑᐗᓈᑎᓯᒥᑯᓐ, ᐌᓴ ᑭ ᑮ ᐃᑌᓕᑌᓐ ᑭᒋᒪᓂᑐ ᐅ ᒥᓕᐌᐎᓐ ᑭᒋ ᑮ ᐊᑕᐙᓂᐙᓂᓕᒃ ᔓᓕᐋᓇ ᐅᒋ᙮
ᓇᒪᐎᓚ ᐙᐗᒡ ᐊᐱᔑᔥ ᑭ ᐎᒋᐄᐙᓐ ᓇᒪ ᓀᔥᑕ ᑭᑦ ᐊᔑᑕᑭᒥᑳᐎᓐ ᐅᒪ ᑫᒀᓂᒃ: ᐌᓴ ᑭᑌᐃ ᓇᒪᐎᓚ ᑾᔮᔅᑾᓐ ᐁ ᐙᐸᑕᒃ ᑭᒋᒪᓂᑐ᙮
ᐁᐗᑯ ᐅᒋ ᒥᒋᓚᐌᔦᓕᑕ ᐅᒪ ᑭ ᒪᒋᑣᐎᓐ, ᓀᔥᑕ ᐋᔭᒥᐁᔅᑕᐤ ᑭᒋᒪᓂᑐ, ᑮᔥᐱᓐ ᒫᔅᑯᒡ ᑳ ᐃᔑ ᒥᑐᓀᓕᑕᒪᓐ ᑭᑌᐃᒃ ᑫ ᑮ ᐌᐯᓕᑕᒫᑲᐎᔭᓐ᙮
ᐌᓴ ᓂ ᑭᔅᑫᓕᑌᓐ ᐁ ᐃᑖᔭᓐ ᐎᓱᐱ ᐎᓴᑭᓯᐎᓂᒃ, ᓀᔥᑕ ᐁ ᒫᒫᒋᑯᐱᑎᑯᔭᓐ ᒪᒑᑎᓯᐎᓐ᙮
ᐁᑯ ᓀᔥᑴᐗᔑᐃᐌᑦ ᓵᐃᒪᓐ ᓀᔥᑕ ᐁᑗᑦ, ᑭᓚᐗᐤ ᐋᔭᒥᐁᔅᑕᐎᒃ ᐅᑎᐯᓕᒋᑫᐤ ᓂᓚ ᐅᒋ, ᐁᑳ ᐅᒋ ᐯᔭᒃ ᐅᐅ ᑫᒀᓇ ᑳ ᑮ ᐋᓕᒧᑕᒣᒃ ᑭᒋ ᐅᑎᑎᑯᔮᓐ᙮
ᐎᓚᐗᐤ ᒫᑲ ᐃᔅᐱ ᑳ ᑮ ᑎᐹᑐᑕᑭᒃ ᓀᔥᑕ ᑭᔅᑭᓄᐊᒫᑫᒋᒃ ᐅᑎᐯᓕᒋᑫᐗ ᐅᑦ ᐋᔭᒥᐎᓂᓕᐤ, ᑮ ᑭᐌᐗᒃ ᒋᕉᓴᓚᒥᒃ, ᓀᔥᑕ ᑮ ᑭᔅᑭᓄᐊᒫᑫᐗᒃ ᒥᓗᐋᒋᒧᐎᓂᓕᐤ ᒥᒉᑦ ᐅᑦ ᐃᑖᐎᓂᐙᒃ ᐊᓂᑭ ᓵᒣᕆᔭ ᐃᓕᓕᐗᒃ᙮ᐱᓕᑉ ᓀᔥᑕ ᐊᓇ ᐄᑎᐅᐱᔭᓐ ᐃᓕᓕᐤ
ᐅᑎᐯᓕᒋᑫᐤ ᐅᑦ ᐁᓐᒐᓕᒪ ᒫᑲ ᑮ ᐋᔭᒥᐁᓕᐗ ᐱᓕᐸ, ᐁ ᐃᑗᓕᒋ, ᐸᓯᑯ, ᐃᑐᑌ ᒫᑲ ᔖᐗᓄᑖᒃ ᐃᔑ ᐊᓂᒪ ᒣᔅᑲᓈᒃ ᐃᔅᑯ ᒋᕉᓴᓚᒥᒃ ᑳ ᐅᑕᒧᒃ ᐱᓕᔥ ᑫᓴᐃᒃ, ᑳ ᐸᑾᑕᔅᑭᐗᒃ᙮
ᑮ ᐸᓯᑯ ᒫᑲ ᓀᔥᑕ ᑮ ᐃᑐᑌᐤ: ᓀᔥᑕ, ᒫᑎᑲ, ᐯᔭᒃ ᐃᑎᐅᐱᔭ ᐃᓕᓕᐤ, ᐯᔭᒃ ᔫᓇᒃ, ᓈᔅᐱᒡ ᐁ ᑭᔅᑌᓕᑖᑯᓯᑦ ᑳ ᑎᐯᓕᒥᑯᑦ ᑳᓐᑌᓯ ᐅ ᑭᒋᐅᑭᒫᔅᑴᒥᐗᐗ ᐊᓂᑭ ᐃᑎᐅᐱᔭᓇᒃ, ᐊᓇ ᑳ ᑮ ᑎᐯᓕᑕᒸᑦ ᒥᓯᐌ ᐅ ᒥᔕᑭᓯᐎᓇ, ᑮ ᐯᒋ ᐃᑐᑌᑯᐸᓐ ᒋᕉᓴᓚᒥᒃ ᑭᒋ ᐋᔭᒥᐁᔅᑖᑫᑦ,
ᐁ ᐊᑎ ᑭᐌᑦ, ᓀᔥᑕ ᐁ ᐊᐱᑦ ᐅ ᑎᑎᐱᑖᐸᓈᔅᑯᒃ ᑮ ᐋᔭᒥᑕᐤ ᐋᐃᓭᔭ ᐅᑭᔅᑭᐗᐃᑫᐗ᙮
ᐁᑯ ᐊᒑᒃ ᑳ ᐃᑖᑦ ᐱᓕᐸ, ᐯᔓᒡ ᐃᑐᑌ, ᓈᑕ ᒫᑲ ᐅᒪ ᑎᑎᐱᑖᐸᓈᔉ᙮
ᐱᓕᑉ ᒫᑲ ᑮ ᒪᐎᓇᑌᐤ, ᓀᔥᑕ ᑮ ᐯᑕᐌᐤ ᐁ ᐋᔭᒥᑖᓕᒋ ᐋᐃᓭᔭ ᐅᑭᔅᑭᐗᐃᑫᐗ, ᑮ ᐃᑌᐤ ᒫᑲ, ᑭ ᓂᓯᑐᑌᓐ ᓈ ᐊᓂᒪ ᑳ ᐋᔭᒥᑖᔭᓐ?
ᐃᑕ ᒫᑲ ᑳ ᐃᔑ ᐋᔭᒥᑖᑦ ᑭᒋᒪᓯᓇᐃᑫᐎᓂᓕᐤ ᐁᐗᑯᒪ, ᑮ ᐃᑐᑕᐋᑲᓕᐎᐤ ᑖᐱᔅᑯᒡ ᒫᓂᔅᒑᓂᔥ ᐁ ᐎ ᓂᐸᐃᑦ; ᓀᔥᑕ ᑖᐱᔅᑯᒡ ᒫᓂᔅᒑᓂᔑᔑᒃ ᐁᑳ ᑳ ᑭᑐᑦ ᐅᑎᔥᑲᐤ ᐊᓂᐃ ᑳ ᐸᔅᑯᔑᑯᑦ, ᐁᑯ ᑖᐱᔅᑯᒡ ᓇᒪᐎᓚ ᐅᒋ ᐸᔅᑭᑐᓀᓕᐤ:
ᐅ ᑕᐸᑌᓕᒧᐎᓂᒃ ᑮ ᐃᑳᑌᓂᑳᑌᓕᐤ ᐅ ᑎᐹᔅᑯᓂᑫᐎᓐ; ᐊᐌᓇ ᒫᑲ ᑫ ᑮ ᐎᑕᒸᑦ ᐅᑦ ᐊᔮᓂᔅᑫᐱᒪᑎᓯᐎᓐ: ᐌᓴ ᐅ ᐱᒫᑎᓯᐎᓐ ᑮ ᐅᑎᓂᑳᑌᓕᐤ ᐊᔅᑭᒃ ᐅᒋ᙮
ᐊᓇ ᔫᓇᒃ ᒫᑲ ᑮ ᓇᔥᑴᐗᔑᐁᐤ ᐱᓕᐸ, ᓀᔥᑕ ᑮ ᐎᑗᐤ, ᑭ ᓇᑐᑕᒫᑎᓐ, ᐊᐌᓕᐗ ᐅᒪ ᑳ ᐃᔑ ᐋᓕᒧᒫᑦ ᐅᑭᔅᑭᐗᐃᑫᐤ? ᐎᓚ ᓈ ᑫᒋᐙᒃ, ᓀᔥᑕᐱᑯ ᑯᑕᒃ ᐃᓕᓕᐤ?
ᐁᑯ ᐱᓕᑉ ᑳ ᐸᔅᑭᑐᓀᓕᑦ, ᓀᔥᑕ ᑮ ᑭᑑᐌᐤ ᐊᓂᒪ ᑫᔮᐸᒡ ᒪᓯᓇᐎᑫᐎᓂᒃ, ᓀᔥᑕ ᑮ ᐋᓕᒧᑕᒪᐌᐤ ᒋᓴᓴ᙮
ᒣᒀᒡ ᒫᑲ ᐁ ᐊᑎ ᐱᒧᑌᒋᒃ, ᑮ ᐅᑎᑕᒶᒃ ᐃᑕ ᐁ ᐃᑕᒀᓂᓕᒃ ᓂᐱᓕᐤ: ᐊᓇ ᔫᓇᒃ ᒫᑲ ᑮ ᐃᑗᐤ, ᐗᐸᑕ, ᐅᑕ ᐃᑕᒀᓐ ᓂᐱ; ᑫᒀᓐ ᑫ ᐅᒋᐃᑯᔮᓐ ᑭᒋ ᓯᑲᐊᑖᑲᐎᔮᓐ?
ᐱᓕᑉ ᒫᑲ ᑮ ᐃᑗᐤ, ᑮᔥᐱᓐ ᑎᐋᐺᑕᒧᐗᓀ ᒥᓯᐌ ᑭᑌᐃ ᐅᒋ ᑭ ᑳ ᑮ ᑐᑕᑲᐎᓐ᙮ ᑮ ᓇᔥᑴᐗᔑᐃᐌᐤ ᒫᑲ ᓀᔥᑕ ᑮ ᐃᑗᐤ, ᓂ ᑖᐺᑌᓐ ᐊᓇ ᒋᓴᔅ ᙭ ᐁ ᐋᐎᑦ ᑭᒋᒪᓂᑐ ᐅᑯᓯᓴ᙮
ᑮ ᐃᑗᐤ ᒫᑲ ᑭᒋ ᑭᐱᒋᐸᓕᓕᒃ ᑎᑎᐱᑖᐸᓈᔅᑯᓕᐤ, ᓀᔥᑕ ᑖᐱᔅᑯᒡ ᐁ ᓈᓯᐯᒋᒃ ᑮ ᐸᑯᐯᐗᒃ ᓂᐱᒃ, ᐱᓕᑉ ᓀᔥᑕ ᐊᓇ ᔫᓇᒃ; ᑮ ᓯᑲᐋᑕᐌᐤ ᒫᑲ᙮
ᐃᔅᐱ ᒫᑲ ᑳ ᑮ ᐯᒋ ᑲᐹᒋᒃ ᓂᐱᒃ ᐅᒋ, ᐅᑦ ᐊᒑᑾ ᐅᑎᐯᓕᒋᑫᐤ ᑮ ᑭᒋᐎᓓᓕᐗ ᐱᓕᐸ, ᐊᓇ ᔫᓇᒃ ᒫᑲ ᓇᒪᐎᓚ ᒥᓇ ᐅᒋ ᐙᐸᒣᐤ: ᑮ ᑭᑐᑌᐤ ᒫᑲ ᐁ ᒥᓚᐙᑕᒃ᙮
ᒫᑲ ᐱᓕᑉ ᑮ ᒥᔅᑲᐙᑲᓂᐎᐤ ᐊᓱᑕᓯᒃ; ᓀᔥᑕ ᐁ ᔖᐳᔥᑲᒃ, ᑮ ᑲᑫᔅᑭᒥᐌᐤ ᒥᓯᐌ ᐃᑖᐎᓇ, ᐱᓕᔥ ᑳ ᑕᑯᔑᒃ ᐊᓐᑕ ᓯᓴᕆᐊᐃᒃ᙮
ᐅᑴᔅᑳᑎᓯᐎᓐ ᓵᓪ
ᓵᓪ ᒫᑲ, ᑫᔮᐸᒡ ᐁ ᐗᓚᐎ ᓚᑲᑖᒧᑐᑕᒃ ᑭᓯᔅᑖᑫᐎᓇ ᓀᔥᑕ ᓂᐸᐃᐌᐎᓇ ᐅᑎᐯᓕᒋᑫᐤ ᐅ ᑭᔅᑭᓄᐊᒪᐙᑲᓇ ᐅᒋ, ᑮ ᓈᑌᐤ ᒫᐗᒋ ᑭᒋ ᓵᓵᑭᐎᓕᐌᐎᓕᓕᐗ,
ᓀᔥᑕ ᑮ ᓇᑐᑕᒪᐌᐤ ᒪᓯᓇᐊᒫᑐᐎᓇ ᐁ ᐎ ᐃᑐᑌᑦ ᑕᒫᔅᑲᓯᒃ ᐅᑦ ᐋᔭᒥᐁᐎᑲᒥᑯᐙᒃ ᑮᔥᐱᓐ ᑮ ᒥᔅᑲᐙᑦ ᐊᐌᓕᐗ ᐊᓂᒪ ᐁ ᐃᔑᑣᓕᒋ, ᑮᔥᐱᓐ ᓈᐯᐎᓕᒋ ᓀᔥᑕᐱᑯ ᐃᔅᑴᐎᓕᒋ, ᑭᒋ ᑮ ᐯᔑᐙᑦ ᐁ ᒫᒫᒋᑯᐱᓱᓕᒋ ᐊᓐᑕ ᒋᕉᓴᓚᒥᒃ᙮
ᒣᒀᒡ ᒫᑲ ᐁ ᐱᒧᑌᑦ, ᐁ ᐊᑎ ᐯᔣᐸᑕᒃ ᑕᒫᔅᑲᓯᓕᐤ: ᑫᑕᑕᐌ ᒫᑲ ᑮ ᐙᓯᑌᓕᐤ ᐙᔅᑲ ᐁ ᐃᑖᑦ ᐙᔅᑌᐎᓂᓕᐤ ᑭᒋᑭᔑᑯᒃ ᐅᒋ:
ᑮ ᐸᑭᔑᓐ ᒫᑲ ᒣᔅᑕᔅᑲᒥᒃ, ᓀᔥᑕ ᑮ ᐯᑕᒻ ᐯᑖᑯᓯᐎᓂᓕᐤ ᐅᒪ ᐁ ᐃᑎᑯᑦ, ᓵᓪ, ᓵᓪ, ᑖᓀᑭ ᐌᒋ ᑲᒀᑕᑭᐃᔭᓐ?
ᑮ ᐃᑗᐤ ᒫᑲ, ᐊᐌᓇ ᑭᓚ ᑌᐯᓕᒋᑫᔭᓐ?ᐅᑎᐯᓕᒋᑫᐤ ᒫᑲ ᑮ ᐃᑌᐤ, ᓂᓚ ᐁᐗᑯ ᒋᓴᔅ ᐊᓇ ᑳ ᑲᒀᑕᑭᐊᑦ; ᐋᓕᒪᓐ ᐃᓴ ᑭᓚ ᑭᒋ ᑕᑭᔥᑳᑕᒪᓐ ᐊᓂᐃ ᑳ ᑭᓂᑳᑭ᙮
ᐁ ᓇᓂᑭᐸᓕᑦ ᒫᑲ, ᓀᔥᑕ ᐁ ᒫᒪᔅᑳᑌᓕᑕᒃ ᑮ ᐃᑗᐤ, ᑌᐯᓕᒋᑫᔭᓐ, ᑫᒀᓐ ᓀᑕᐌᓕᒥᔭᓐ ᑭᒋ ᑑᑕᒫᓐ? ᐅᑎᐯᓕᒋᑫᐤ ᒫᑲ ᑮ ᐃᑌᐤ, ᐗᓂᔥᑳ, ᐃᑐᑌ ᒫᑲ ᐃᑖᐎᓂᒃ, ᓀᔥᑕ ᑭ ᑳ ᐎᑕᒫᑲᐎᓐ ᑫᒀᓐ ᑫ ᑑᑕᒪᓐ᙮
ᐃᓕᓕᐗᒃ ᒫᑲ ᑳ ᐎᒉᐙᒋᒃ ᑮ ᓂᐸᐎᐙᒃ ᐁᑳ ᐁ ᑭᑐᒋᒃ, ᐁ ᐯᑕᑭᒃ ᐯᑖᑯᓯᐎᓂᓕᐤ, ᒫᑲ ᐁᑳ ᐊᐌᓕᐗ ᐁ ᐗᐸᒫᒋᒃ᙮
ᓵᓪ ᒫᑲ ᑮ ᐗᓂᔥᑳᐤ ᐊᔅᑭᒃ ᐅᒋ; ᓀᔥᑕ ᐃᔅᐱ ᑳ ᐋᐸᐊᒃ ᐅᔅᑭᔑᑾ, ᓇᒪᐎᓚ ᐊᐌᓕᐗ ᑮ ᐙᐸᒣᐤ: ᒫᑲ ᑮ ᓴᑭᓂᔅᑫᑕᐁᐗᒃ, ᓀᔥᑕ ᑮ ᐯᔑᐌᐗᐤ ᐊᓐᑕ ᑕᒫᔅᑲᓯᒃ᙮
ᓂᔅᑐ ᑭᔑᑳᐗ ᒫᑲ ᓇᒪᐎᓚ ᑮ ᐙᐱᐤ, ᓇᒪᐎᓚ ᓀᔥᑕᐯᑯ ᒥᓂᑴᐤ᙮
ᑮ ᐃᑖᐤ ᒫᑲ ᐯᔭᒃ ᑭᔅᑭᓄᐊᒪᐗᑲᓐ ᐊᓐᑕ ᑕᒫᔅᑲᓯᒃ, ᐋᓇᓈᐊᐃᔅ ᐁ ᐃᔑᓂᑳᓱᑦ: ᓀᔥᑕ ᐎᓚ ᐅᑎᐯᓕᒋᑫᐤ ᑮ ᐃᑌᐤ ᐸᐙᒧᐃᓂᒃ, ᐋᓇᓈᐃᐊᔅ᙮ᑮ ᐃᑗᐤ ᒫᑲ, ᒫᑎᑲ ᐅᑕ ᓂᑦ ᐃᑖᐤ ᑌᐯᓕᒋᑫᔭᓐ᙮
ᐅᑎᐯᓕᒋᑫᐤ ᒫᑲ ᑮ ᐃᑌᐤ, ᐸᓯᑯ, ᓀᔥᑕ ᐃᑐᑌ ᐊᓐᑕ ᐱᒧᑌᔅᑲᓈᒃ ᒀᔭᔅᑾᓐ ᑳ ᐃᔑᓂᑳᑌᒃ, ᓀᔥᑕ ᑲᑴᒋᑫᒧ ᐅ ᐎᑭᓕᒃ ᐊᓇ ᒎᑕᔅ ᐊᐌᓇ ᐅᒋ ᓵᓪ ᑳ ᐃᔑᓂᑳᓱᑦ, ᑕᕐᓴᓯᒃ ᑳ ᐅᒌᑦ; ᐌᓴ, ᒫᑎᑲ, ᐋᔭᒥᐋᐤ;
ᓀᔥᑕ ᑮ ᐙᐸᒣᐤ ᐸᐙᒧᐎᓂᒃ ᐯᔭᒃ ᐃᓕᓕᐗ ᐋᓇᓈᐃᐊᔅ ᐁ ᐃᔑᓂᑳᓱᓕᒋ ᐁ ᐯᒋ ᐱᑐᑫᓕᒋ, ᓀᔥᑕ ᐁ ᓵᒥᓂᑯᑦ, ᑭᒋ ᑮ ᐅᒋ ᐊᔮᑦ ᐅ ᐙᐱᐎᓐ᙮
ᐁᑯ ᐋᓇᓈᐃᐊᔅ ᓀᔅᑴᐙᔑᐃᐌᑦ, ᑌᐯᓕᒋᑫᔭᓐ, ᓂ ᑮ ᐯᑌᓐ ᒥᒉᑦ ᐅᒋ ᑳ ᐊᔨᑎᑦ ᐊᐗ ᐃᓕᓕᐤ, ᐃᔥᐱᔥ ᑳ ᑮ ᒪᒋᑐᑕᐙᑦ ᑭᑦ ᐋᔭᒥᐋᒪ ᐊᓐᑕ ᒋᕉᓴᓚᒥᒃ:
ᓀᔥᑕ ᐅᑕ ᐊᔮᐤ ᑲᔥᑭᐅᐎᓂᓕᐤ ᑭᒋ ᓵᓵᑭᐎᓕᐌᐎᓕᓕᐗ ᐅᒋ, ᑭᒋ ᒫᒫᒋᑯᐱᑖᑦ ᒥᓯᐌ ᑳ ᑌᑄᑕᒥᓕᒋ ᑭᑦ ᐃᔑᓂᑳᓵᐎᓂᓕᐤ᙮
ᒫᑲ ᐅᑎᐯᓕᒋᑫᐤ ᑮ ᐃᑌᐤ, ᒫᒑ ᐃᓴ; ᐌᓴ ᓂ ᑮ ᐙᐌᓛᐸᒪᐤ ᑭᒋ ᐃᔑᐎᑖᑦ ᓂᑦ ᐃᔑᓂᑳᓱᐎᓂᓕᐤ ᐅᑎᔥᑲᐤ ᐊᓂᐃ ᒉᓐᑖᐃᓚ, ᓀᔥᑕ ᑭᒋᐅᑭᒪᐗ; ᓀᔥᑕ ᐃᔅᕃᐃᓪ ᐅᑦ ᐊᐙᔑᒥᔕ:
ᐌᓴ ᓂ ᑳ ᐙᐸᑎᓛᐤ ᐊᓂᐃ ᑭᒋ ᑫᒀᓇ ᑫ ᐙᐎᓴᑫᓕᑕᒃ ᓂᑦ ᐃᔑᓂᑳᓱᐎᓂᓕᐤ ᐅᒋ᙮
ᐋᓇᓈᐃᐊᔅ ᒫᑲ ᑮ ᑭᑐᑌᐤ, ᑮ ᐱᑐᑫᐤ ᒫᑲ ᐙᔅᑳᔨᑲᓂᒃ, ᓀᔥᑕ ᐁ ᓵᒥᓈᑦ, ᑮ ᐃᑌᐤ, ᓂᒋᔖᓐ ᓵᓪ, ᐅᑎᐯᓕᒋᑫᐤ, ᒋᓴᔅ, ᐅᑎ, ᑳ ᑮ ᓄᑯᓯᔅᑖᔉ ᐊᓐᑕ ᒣᔅᑲᓈᒃ ᐁ ᐊᑎ ᐯᒋ ᐃᑐᑌᔭᓐ, ᓂ ᑮ ᐯᒋᑎᔕᐅᒃ, ᑭᒋ ᑮ ᒥᓕᑳᐎᔭᓐ ᑭ ᐙᐱᐎᓐ, ᓀᔥᑕ ᑭᒋ ᓵᑲᔅᑭᓀᔅᑲᔉ ᑳ ᐸᓓᑭᓯᑦ ᐊᒑᒃ᙮
ᑣᔦᒃ ᒫᑲ ᑮ ᐸᑭᑎᓂᓕᐗ ᐅᔅᑭᔑᑯᒃ ᐅᒋ ᑫᒀᓐ ᑖᐱᔅᑯᒡ ᐗᓚᐊᑳᔭᒃ ᐁ ᐃᔑᓇᑾᓂᓕᑭ; ᑣᔦᒃ ᑮ ᐙᐱᐤ ᒫᑲ, ᓀᔥᑕ ᑮ ᐸᓯᑯ ᓀᔥᑕ ᑮ ᓯᑲᐊᑕᐙᑲᓂᐎᐤ᙮
ᐃᔅᐱ ᒫᑲ ᑳ ᑮ ᒥᒋᓱᑦ ᑮ ᓵᐸᒪᒋᐅ᙮ᔂᓪ ᑲᑫᔅᑭᒥᐌᐤ ᑕᒫᔅᑲᓯᒃᐁᑯ ᓵᓪ ᐋᑎᑦ ᑭᔑᑳᐗ ᑳ ᐎᒋᑕᔑᑫᒫᑦ ᑭᔅᑫᓄᐊᒪᐙᑲᓇ ᐊᓐᑕ ᑕᒫᔅᑲᓯᒃ ᑳ ᐃᑖᓕᒋ᙮
ᒫᑲ ᒥᓯᐌ ᑳ ᐯᑕᐙᒋᒃ ᑮ ᒫᒪᔅᑳᑌᓕᑕᒶᒃ, ᓀᔥᑕ ᑮ ᐃᑗᐗᒃ; ᓇᒪ ᓈ ᐁᐗᑯ ᐊᐗ ᑳ ᑮ ᓂᔑᐗᓈᒋᐋᑦ ᐊᓂᐃ ᑳ ᑌᑄᑕᒥᓕᒋ ᐅᒣᓕᐤ ᐃᔑᓂᑳᓱᐎᓂᓕᐤ ᐊᓐᑕ ᒋᕉᓴᓚᒥᒃ, ᓀᔥᑕ ᐊᓂᒪ ᐅᒋ ᐅᑕ ᐁ ᑮ ᐯᒋ ᐃᑐᑌᑦ, ᑭᒋ ᑮ ᐯᑕᒪᐙᑦ ᐊᓂᐃ ᑭᒋ ᓵᓵᑭᐎᓕᐌᐎᓕᓕᐗ ᐁ ᒫᒫᒋᑯᐱᓱᓕᒋ?
ᒫᑲ ᓵᓪ ᐋᒋᐱᑯ ᑮ ᐊᑎ ᓵᐱᐤ, ᓀᔥᑕ ᑮ ᐙᐙᓀᓕᑕᒥᐁᐤ ᐊᓂᐃ ᒎᐗ ᑳ ᑖᔑᑫᓕᒋ ᑕᒫᔅᑲᓯᒃ, ᐁ ᑫᒋᓇᔦᓕᑖᑯᑕᒃ ᐅᐅ ᑖᐺ ᐁ ᐋᐎᓕᒋ ᙭᙮
ᐹᑎᒪ ᒫᑲ ᒥᒉᑦ ᑭᔑᑳᐗ ᑳ ᑎᐱᐸᓕᑭ, ᒎᐗᒃ ᑮ ᐊᔭᔭᒥᐃᑐᐗᒃ ᑭᒋ ᓂᐸᐋᒋᒃ:
ᒫᑲ ᐁ ᐊᔅᑲᒪᐙᒋᒃ ᑮ ᑭᔅᑫᓕᑕᒻ ᓵᓪ᙮ ᓀᔥᑕ ᑮ ᐊᔕᐙᐸᑕᒶᒃ ᐃᔥᒀᑌᒪ ᐁ ᑭᔑᑳᒃ ᓀᔥᑕ ᐁ ᑎᐱᔅᑳᒃ ᑭᒋ ᓂᐸᐋᒋᒃ᙮
ᐁᑯ ᑭᔅᑭᓄᐊᒪᐙᑲᓇᒃ ᓂᐹᑎᐱᔉ ᑳ ᐅᑎᓈᒋᒃ, ᓀᔥᑕ ᑮ ᓛᔖᐱᑫᓀᐗᒃ ᐱᒋ ᐙᑕᐱᐙᑎᒃ ᐹᔑᒡ ᐁ ᓚᓕᑕᑳᓕᒃ᙮ᓵᓪ ᐊᓐᑕ ᒋᕉᓴᓚᒥᒃ
ᐃᔅᐱ ᒫᑲ ᓵᓪ ᑳ ᑕᑯᔑᒃ ᒋᕉᓴᓚᒥᒃ ᑮ ᐎ ᐎᒉᐌᐤ ᐊᓂᐃ ᑭᔅᑫᓄᐊᒪᐙᑲᓇ: ᒫᑲ ᒥᓯᐌ ᑮ ᑯᔅᑌᐗᒃ, ᓇᒪᐎᓚ ᓀᔥᑕ ᐎ ᑖᐺᑕᒶᒃ ᐁ ᑭᔅᑭᓄᐊᒪᐙᑲᓂᐎᓕᒋ᙮
ᒫᑲ ᐹᕐᓇᐸᔅ ᑮ ᐅᑎᓀᐤ ᓀᔥᑕ ᑮ ᐯᑐᐌᐤ ᐊᓂᐃ ᐊᐸᔅᑎᓚ, ᑮ ᐎᑕᒪᐌᐤ ᒫᑲ ᑖᓂ ᑳ ᐃᔑ ᐙᐸᒫᑦ ᐅᑎᐯᓕᒋᑫᐗ ᐊᓐᑕ ᒣᔅᑲᓈᒃ, ᐁ ᑮ ᐋᔭᒥᐃᑯᑦ ᒫᑲ, ᓀᔥᑕ ᑳ ᑮ ᐃᔑ ᓱᑫᓕᒧᐎ ᐙᐎᑕᒸᓕᒋᑦ ᐊᓐᑕ ᑕᒫᔅᑲᓯᒃ ᒋᓴᓴ ᐅᑦ ᐃᔑᓂᑳᓱᐎᓂᓕᒃ᙮
ᓀᔥᑕ ᑮ ᐗᐎᒉᐌᐤ ᐁ ᐸᐱᑐᑫᓕᒋ ᓀᔥᑕ ᐁ ᐙᐗᓚᐎᓕᒋ ᐊᓐᑕ ᒋᕉᓴᓚᒥᒃ᙮
ᑮ ᓱᑫᓕᒧᐎ ᐋᔭᒥᐤ ᒫᑲ ᐅᑎᐯᓕᒋᑫᐗ ᒋᓴᓴ ᐅᑦ ᐃᔑᓂᑳᓱᐎᓂᓕᒃ, ᓀᔥᑕ ᐁ ᑮ ᐊᔮᔑᑌᒫᑦ ᐊᓂᐃ ᒃᕆᔑᔭᓇ; ᒫᑲ ᑮ ᐸᐹᐃᑐᑌᐗᒃ ᑭᒋ ᓂᐸᐋᒋᒃ᙮
ᐊᓂᐁᓕᐤ ᐃᔅᐱ ᑫᔅᑫᓕᑕᑭᒃ ᑳ ᐎᒋᔖᓂᑐᒋᒃ, ᑮ ᐯᒋ ᐃᑐᑕᐁᐙᒃ ᐊᓐᑕ ᓯᓴᕆᐊᐃᒃ, ᓀᔥᑕ ᑮ ᐃᔑᑎᔕᐌᐗᒃ ᑖᕐᓴᓯᒃ᙮
ᐁᑯ ᐁ ᐋᔮᒋᒃ ᐊᓜᐱᐎᓂᓕᐤ ᒫᒪᐎᐊᔭᒥᐋᐗᒃ ᒥᓯᐌ ᒎᑎᐊᐃᒃ ᓀᔥᑕ ᑳᓚᓕᒃ ᓀᔥᑕ ᓵᒣᕆᔭᐃᒃ, ᓀᔥᑕ ᑮ ᑭᔅᑭᓄᐊᒪᐗᑲᓂᐎᐗᒃ; ᐁ ᐱᒧᑌᒋᒃ ᒫᑲ ᐅᑎᐯᓕᒋᑫᐗ ᐅ ᓇᓂᒌᔅᑖᑯᓯᐎᓂᓕᒃ, ᓀᔥᑕ ᐸᓓᑭ ᐊᒑᑾ ᐅ ᑳᑭᒋᐃᐌᐎᓂᓕᒃ, ᑮ ᐊᑎ ᒥᒉᑎᐗᒃ᙮ᐱᑕᕐ ᐃᑐᑌᐤ ᓖᑕᐃᒃ ᓀᔥᑕ ᒐᐸᐃᒃ
ᑮ ᐃᑭᓐ ᒫᑲ, ᒣᒀᒡ ᐱᑕᕐ ᐁ ᐸᐹᐃᑐᑌᑦ ᒥᓯᐌ ᐃᔑ, ᑮ ᐯᒋ ᓈᑌᐤ ᓀᔥᑕ ᐊᓂᐃ ᐅᑖᔭᒥᐋᐗ ᑳ ᑕᔑᑫᓕᒋ ᐊᓐᑕ ᓕᑕᐃᒃ᙮
ᐊᓐᑕ ᒫᑲ ᑮ ᒥᔅᑲᐌᐤ ᐯᔭᒃ ᐃᓕᓕᐗ ᐃᓂᐊᔅ ᐁ ᐃᔑᓂᑳᓱᓕᒋ, ᑳ ᑮ ᐱᒥᔑᓂᓕᒋ ᐅ ᓂᐯᐼᓂᒃ ᔮᓇᓀᐤ ᐱᐳᓋ, ᑮ ᐋᑯᓯᐤ ᒫᑲ ᓇᓇᒪᔅᐱᓀᐎᓂᓕᐤ ᐅᒋ᙮
ᐱᑕᕐ ᒫᑲ ᑮ ᐃᑌᐤ, ᐃᓂᐊᔅ, ᒋᓴᔅ ᙭ ᑭ ᒥᓇᐙᒋᐃᒃ; ᐗᓂᔥᑲ, ᐅᔑᑕ ᒫᑲ ᑭ ᓂᐯᐎᓐ᙮ ᑖᔦᒃ ᒫᑲ ᑮ ᐗᓂᔥᑳᐤ᙮
ᒥᓯᐌ ᒫᑲ ᑳ ᑕᔑᑫᒋᒃ ᐊᓐᑕ ᓕᑕᐃᒃ, ᓀᔥᑕ ᓭᕋᓂᒃ ᑮ ᐙᐸᒣᐗᒃ, ᓀᔥᑕ ᑮ ᑴᔅᑭᔅᑕᐌᐗᒃ ᐅᑎᐯᓕᒋᑫᐗ᙮
ᐁᑯ ᑳ ᐃᑖᑦ ᐊᓐᑕ ᒐᐸᐃᒃ ᐯᔭᒃ ᑭᔅᑭᓄᐊᒪᐙᑲᓐ ᑖᐱᑕ ᐁ ᐃᔑᓂᑳᓱᑦ, ᐊᓂᒪ ᐁ ᐃᑗᔅᒋᑳᑕᒃ ᑐᕐᑲᔅ ᑳ ᐃᑣᓂᐗᒃ: ᐊᐗ ᐃᔅᑴᐤ ᑮ ᓵᑲᔅᑭᓀᐤ ᒥᓗ ᐊᑐᔅᑭᐎᓇ ᓀᔥᑕ ᐅᒌᔅᑕᒫᑫᐎᓇ ᑳ ᑮ ᑐᑕᒃ᙮
ᑮ ᐃᑭᓐ ᒫᑲ ᒣᒀᒡ ᐊᓂᐃ ᑭᔑᑳᐗ, ᑮ ᐋᑯᓯᐤ, ᑮ ᓂᐱᐤ ᒫᑲ: ᐊᓇ, ᐃᔅᐱ ᑳ ᑮ ᑭᒋᔅᑕᐸᐎᓛᒋᒃ, ᑮ ᐊᓓᐗᒃ, ᑕᑯᒡ ᐁ ᐱᔅᑭᒑᒃ ᐙᔅᑳᔨᑲᓂᓕᐤ᙮
ᐁ ᐯᔓᓈᑾᒃ ᒫᑲ ᓕᑕ ᐊᓐᑕ ᒐᐸᐃᒃ, ᓀᔥᑕ ᑭᔅᑭᓄᐊᒪᐙᑲᓇᒃ ᐁ ᑮ ᐯᑕᑭᒃ ᐱᑕᕐ ᐊᓐᑕ ᐁ ᐃᑖᓕᒋ, ᑮ ᐃᔑᑏᔕᐊᒪᐌᐗᒃ ᓂᔓ ᐃᓕᓕᐗ ᐁ ᓇᑕᐌᓕᒫᒋᒃ ᐎᐸᒡ ᑭᒋ ᐯᒋ ᓇᑕᐙᐸᒥᑯᒋᒃ᙮
ᐁᑯ ᐱᑕᕐ ᑳ ᐸᓯᑯᑦ, ᑮ ᐎᒉᐌᐤ ᒫᑲ᙮ ᐃᔅᐱ ᑳ ᑕᑯᔑᒃ, ᑮ ᐯᒋ ᐱᑐᑲᐁᐗᒃ ᐊᓐᑕ ᑕᑯᒡ ᑳ ᐱᔅᑭᒑᒃ ᐙᔅᑳᔨᑲᓂᓕᐤ: ᒥᓯᐌ ᒫᑲ ᑳ ᑭᐙᑎᓯᓕᒋ ᐃᔅᑴᐗ ᑮ ᐎᒋᑲᐸᐎᔅᑖᑯ ᐁ ᒫᑐᓕᒋ, ᓀᔥᑕ ᐁ ᐗᐗᐸᑎᓛᓕᒋ ᐊᓂᐃ ᐊᑰᐸ ᓀᔥᑕ ᐎᓛᒋᑲᓇ ᑳ ᑮ ᐅᔑᑖᓕᒋ ᑐᕐᑲᓴ ᒣᒀᒡ ᐁ ᐗᐎᒉᐎᑯᒋᒃ᙮
ᒫᑲ ᐱᑕᕐ ᒥᓯᐌ ᑮ ᐗᓚᐎᑎᔕᐌᐤ, ᐁ ᐅᒋᒋᑾᓇᐱᑦ ᒫᑲ, ᓀᔥᑕ ᐁ ᐋᔭᒥᐋᑦ; ᐁ ᑴᔅᑭᔅᑕᒃ ᒫᑲ ᒥᔮᐎᓕᐤ ᑮ ᐃᑗᐤ, ᑖᐱᑕ, ᐗᓂᔥᑳ, ᑮ ᐋᐸᐊᒻ ᒫᑲ ᐅᔅᑭᔑᑾ: ᐃᔅᐱ ᒫᑲ ᐎᐋᐸᒫᑦ ᐱᑕᕋ, ᑮ ᔑᒪᑕᐱᐤ᙮
ᑮ ᒥᓓᐤ ᒫᑲ ᐅᒋᒋ, ᓀᔥᑕ ᑮ ᐗᓂᔥᑳᐱᑌᐤ, ᐃᔅᐱ ᒫᑲ ᑳ ᑮ ᓇᑐᒫᑦ ᐅᑕᔭᒥᐋᐗ ᓀᔥᑕ ᑳ ᑭᐗᑎᓯᓕᒋ ᐃᔅᑴᐗ, ᑮ ᒥᓓᐤ ᐁ ᐱᒫᑎᓯᓕᒋ᙮
ᑭ ᑭᔅᑫᓕᑕᑾᓐ ᒫᑲ ᒥᓯᐌ ᒐᐸᐃᒃ; ᓀᔥᑕ ᒥᒉᑦ ᑮ ᑖᐺᔦᓕᒣᐗᒃ ᐅᑎᐯᓕᒋᑫᐗ᙮
ᑮ ᐃᑭᓐ ᒫᑲ, ᒥᒉᑐ ᑭᔑᑳᐗ ᑮ ᐃᑖᐤ ᐊᓐᑕ ᒐᐸᐃᒃ, ᐁ ᐎᒋᑕᔑᑫᒫᑦ ᐊᐌᓕᐗ ᓵᐃᒪᓐ ᐅᐸᔅᑴᑭᓄᑫᐗ᙮
ᓂᒋᔖᓂᑐᒃ ᐁ ᐃᔑ ᐸᑯᓭᓕᒧᔮᓐ ᓂᑌᐃᒃ, ᓀᔥᑕ ᑳ ᐃᔑ ᐋᔭᒥᐁᔅᑕᐗᒃ ᑭᒋᒪᓂᑐ, ᐁ ᐋᔭᒥᐁᔅᑕᒪᐗᑭᒃ ᐃᔅᕃᐃᓪ, ᐁᐗᒀᓂᒪ ᑭᒋ ᐱᒫᒋᐋᑲᓂᐎᒋᒃ᙮
ᐌᓴ ᓂ ᑎᐹᒋᒪᐗᒃ ᐁ ᓱᑫᓕᒫᒋᒃ ᑭᒋᒫᓂᑐᐗ, ᒫᑲ ᓇᒪᐎᓚ ᑭᔅᑫᓕᑕᒧᐎᓂᒃ ᐃᔑ᙮
ᐌᓴ ᐁᑳ ᐁ ᑭᔅᑫᓕᑕᒸᒋᒃ ᑭᒋᒪᓂᑐᐗ ᐅ ᒀᔭᔅᑭᑖᑎᓯᐎᓂᓕᐤ, ᓀᔥᑕ ᐁ ᑯᒋᑖᒋᒃ ᑭᒋ ᐋᔨᒋᑳᐸᐎᑖᒋᒃ ᑎᐱᓚᐌ ᐅ ᒀᔭᔅᑭᑖᑎᓯᐎᓂᐗᐤ, ᓇᒪᐎᓚ ᑮ ᐃᔑ ᐸᑭᑎᓂᑎᓱᐗᒃ ᑭᒋᒪᓂᑐᐗ ᐅ ᒀᔭᔅᑭᑖᑎᓯᐎᓂᓕᒃ᙮
ᐌᓴ ᙭ ᐁᑯᑕ ᐁ ᐃᔅᐸᓕᒃ ᒀᔭᔅᑭᑖᑎᓯᐎᓂ ᐅᓚᔓᐌᐎᓐ ᒥᓯᐌ ᑕᑐ ᐊᐌᓇ ᐅᒋ ᑳ ᑖᐺᔦᓕᑕᒃ᙮ᒥᓯᐌ ᐊᐌᓇ ᐌᒋ ᑕᑾᒃ ᐱᒫᒋᐃᐌᐎᓐ
ᐌᓴ ᒧᓯᔅ ᐎᑕᒻ ᐊᓂᐁᓕᐤ ᒀᔭᔅᑭᑕᑎᓯᐎᓂᓕᐤ ᐅᓚᔓᐌᐎᓂᒃ ᑳ ᐅᒋᐸᓕᓕᒃ, ᐊᓇ ᐃᓕᓕᐤ ᐅᐅ ᑫᒀᓇ ᑳ ᑐᑕᒃ ᐁᐗᒀᓂᐃ ᑭᒋ ᐅᒋ ᐱᒫᑎᓰᑦ᙮
ᒫᑲ ᐊᓂᒪ ᒀᔭᔅᑭᑖᑎᓯᐎᓐ ᑖᐺᔦᓕᑕᒧᐎᓂᒃ ᑳ ᐅᒋᐸᓕᒃ ᐅᒪ ᐃᑗᒪᑲᓐ, ᐁᑳ ᐎᓚ ᐃᑗ ᑭᑌᐃᒃ, ᐊᐌᓇ ᑭᒋᑭᔑᑯᒃ ᑫ ᐃᔑ ᐅᐱᔅᑳᑦ? ᐁᐗᑯ ᑭᒋ ᓛᔑᐯᔑᐙᑦ ᙭ᑕ ᑭᒋᑭᔑᑯᒃ ᐅᒋ:
ᒫᑲ ᑖᓐ ᐁᑗᒪᑲᒃ? ᐊᓂᒪ ᐋᔭᒥᐎᓐ ᑭ ᐯᔛᐸᒥᑯᓐ, ᑭᑐᓂᒃ ᐅᑎ, ᓀᔥᑕ ᑭᑌᐃᒃ: ᐁᐗᑯ, ᐊᓂᒪ ᑖᐺᔦᓕᑕᒧᐎᓂ ᐋᔭᒥᐎᓐ, ᑳ ᐙᐎᑕᒫᒃ;
ᐁᐗᑯ ᐅᒪ, ᑮᔥᐱᓐ ᐎᑕᒫᓀ ᑭᑐᓂᒃ ᐅᒋ ᐁ ᑎᐯᓕᒋᑫᑦ ᒋᓴᔅ, ᓀᔥᑕ ᑖᐺᑕᒪᓀ ᑭᑌᐃᒃ ᐅᓂᐱᐗ ᐁ ᑮ ᐅᒋ ᐗᓂᔥᑳᓂᑯᑦ ᑭᒋᒪᓂᑐᐗ, ᑭ ᑳ ᐱᒫᒋᐃᑲᐎᓐ᙮
ᐌᓴ ᐅᑌᐃᒃ ᐅᒋ ᐃᓕᓕᐤ ᑖᐺᑕᒻ ᑫ ᐅᒋ ᐋᔮᑦ ᒀᔭᔅᑭᑖᑎᓯᐎᓂᓕᐤ; ᓀᔥᑕ ᐅᑐᓂᒃ ᐎᑕᒻ ᑫ ᐅᒋ ᐋᔮᑦ ᐱᒫᒋᐃᑯᓯᐎᓂᓕᐤ᙮
ᐌᓴ ᑭᒋᒪᓯᓇᐃᑫᐎᓐ ᐃᑗᒪᑲᓐ, ᐊᐌᓇ ᑫ ᑖᐺᔦᓕᒫᑴ ᓇᒪᐎᓚ ᑲᑕ ᓇᓀᐯᐎᓯᐤ᙮
ᐌᓴ ᓇᒪᐎᓚ ᐋᔭᒡ ᐃᑌᓕᑖᑯᓯᐤ ᐊᐌᓇ ᑳ ᒎᐎᑦ ᓀᔥᑕ ᐊᐌᓇ ᑳ ᒃᕆᑭᐎᑦ; ᐌᓴ ᐊᓇ ᑫᔮᐸᒡ ᑳ ᑎᐯᓕᒫᑦ ᒥᓯᐌ ᒥᔕᑭᐁᐤ ᒥᓯᐌ ᐊᓂᐃ ᑳ ᓈᓈᑐᒥᑯᑦ᙮
ᐌᓴ ᐊᐌᓇ ᑫ ᑌᑆᑕᒸᑴ ᐅᑎᐯᓕᒋᑫᐗ ᐅᑦ ᐃᔑᓂᑳᓱᐎᓂᓕᐤ ᑲᑕ ᐱᒫᒋᐋᑲᓂᐃᐤ᙮
ᑖᓐᑌ ᒫᑲ ᑫ ᑮ ᓇᓈᑐᒫᒋᒃ ᐊᓂᐃ ᐁᑳ ᑳ ᐅᒋ ᑖᐺᔦᓕᒫᒋᒃ? ᑖᓐᑌ ᒫᑲ ᑫ ᑮ ᑖᐺᔦᓕᒫᒋᒃ ᐊᓂᐃ ᐁᑳ ᑳ ᐅᒋ ᐯᑕᑭᒃ? ᑖᓐᑌ ᒫᑲ ᑫ ᑮ ᐯᑕᑭᒃ ᐁᑳ ᐁ ᐯᒋ ᓈᑎᓇᒋᒃ ᐅᑲᑫᔅᑭᒥᐌᐗ?
ᑖᓐᑌ ᒫᑲ ᑫ ᑮ ᑲᑫᔅᑭᒥᐌᒋᒃ ᐁᑳ ᐁ ᐃᑎᔕᐙᑲᓂᐎᒋᒃ? ᒬᒋ ᐁ ᐃᑕᓯᓇᐃᑳᑌᒃ, ᐋ ᒥᓗᓈᑾᓂᓕᑭ ᐅᓯᑎᐗᐗ ᐊᓂᑭ ᑳ ᐎᑕᒫᑫᒋᒃ ᑳᔮᒣᓕᑕᒧᐎᓂ ᒥᓗᐗᒋᒧᐃᓂᓕᐤ, ᓀᔥᑕ ᑳ ᐯᒋ ᑎᐹᑐᑕᑭᒃ ᒥᓗ ᑫᒀᓇ!
ᒫᑲ ᓇᒪᐎᓚ ᒥᓯᐌ ᑮ ᐅᒋ ᑖᐺᑕᒶᒃ ᒥᓗᐋᒋᒧᐎᓂᓕᐤ᙮ ᐌᓴ ᐋᐃᓭᔭ ᐃᑗᐤ, ᑌᐯᓕᒋᑫᔭᓐ, ᐊᐌᓇ ᑳ ᑮ ᑖᐺᑕᒃ ᓂ ᑲᑫᔅᑭᒥᐌᐎᓂᓈᓐ?
ᐁᐗᑯ ᐌᒋ ᒫᑲ, ᑖᐺᔦᓕᑕᒧᐎᓐ ᐅᒋᐸᓕᐤ ᐁ ᑲᑫᔅᑭᒥᐙᓂᐗᒃ, ᓀᔥᑕ ᐁ ᑲᑫᔅᑭᒥᐙᓂᐗᒃ ᐅᒋᐸᓕᐤ ᑭᒋᒪᓂᑐ ᐅᑦ ᐋᔭᒥᐎᓂᒃ᙮
ᒫᑲ ᓂᑦ ᐃᑣᓐ, ᓇᒪ ᓈ ᑮ ᐅᒋ ᐯᑕᒶᒃ? ᐁᐁ, ᑖᐺ, ᐅ ᐯᑖᑯᓯᐎᓂᐗᐤ ᑮ ᐃᔅᐸᓂᓕᐤ ᒥᓯᐌ ᐊᔅᑮᒃ, ᓀᔥᑕ ᐅᑦ ᐋᔭᒥᐎᓂᐙᐗ ᐁ ᐃᔅᒀᔮᒃ ᐊᔅᑮᒃ ᐃᔥᐱᔥ᙮
ᒫᑲ ᓂᑦ ᐃᑡᓐ, ᓇᒪ ᓈ ᑮ ᐅᒋ ᑭᔅᑫᓕᑕᒻ ᐃᔅᕃᐃᓪ? ᓃᔥᑕᒻ ᒧᓯᔅ ᐃᑗᐤ, ᑭ ᑳ ᑐᑖᑎᓇᐗᐤ ᑭᒋ ᐅᑌᓕᒣᑾᒃ ᐊᓂᑭ ᐁᑳ ᑳ ᐅᑦ ᐃᓕᓕᒥᒫᑲᓂᐎᒋᒃ, ᓀᔥᑕ ᐁ ᐯᔭᑯᔅᑳᓀᓯᒋᒃ ᐃᓕᓕᐗᒃ ᐁᑳ ᐁ ᑲᑫᑕᐌᓕᑕᑭᒃ ᑭ ᑳ ᐅᒋ ᑭᔑᐙᐃᑎᓇᐗᐤ᙮
ᒫᑲ ᐋᐃᓭᔭ ᓈᔅᐱᒡ ᓱᑭᒧ, ᐃᑗᐤ ᒫᑲ, ᓂ ᑮ ᒥᔅᑳᑾᒃ ᐊᓂᑭ ᐁᑳ ᑳ ᓈᓇᑕᐌᓕᒥᒋᒃ; ᓂ ᑮ ᓄᑯᐃᑲᐎᓐ ᑭᒋ ᑭᔅᑫᓕᒥᒋᒃ ᐊᓂᑭ ᐁᑳ ᑳ ᑭ ᑲᑴᒋᑫᒧᒋᒃ ᑭᒋ ᑭᔅᑫᓕᒥᒋᒃ᙮
ᒫᑲ ᐃᑌᐤ ᐃᔅᕃᐃᓚ, ᐁᔅᑲᓂ ᑭᔑᑳᒃ ᓂ ᑮ ᔓᐗᓂᔅᑫᓖᔅᑕᐗᐗᒃ ᐃᓕᓕᐗᒃ ᐁᑳ ᑳ ᓇᐃᑕᑭᒃ ᓀᔥᑕ ᑳ ᐗᓉᑕᑭᒃ᙮
ᑭᒋᒪᓂᑐ ᐁ ᔖᐌᓕᒫᑦ ᐃᔅᕃᐃᓚ
ᓂᑦ ᐃᑣᓐ ᒫᑲ, ᑭᒋᒪᓂᑐ ᓈ ᑮ ᐌᐱᓀᐤ ᐅᑦ ᐃᓕᓕᒪ? ᓇᒪᐎᓚ ᑲᑕ ᐎ ᐃᑭᓐ᙮ ᐌᓴ ᓂᓚ ᓀᔥᑕ ᓂᑦ ᐃᔅᕃᐃᓪᑎᐎᓐ, ᐁᑉᕃᐋᒻ ᐅ ᓯᒥᓇ ᑳ ᐅᒋᔮᓐ, ᐁ ᐗᓂᔅᑫ ᐅᑦ ᐊᐙᔑᒥᔑᑦ ᐯᓐᒋᒥᓐ᙮
ᑭᒋᒪᓂᑐ ᓇᒪᐎᓚ ᑮ ᐌᐱᓀᐤ ᐅᑦ ᐃᓕᓕᒪ ᐊᓂᐃ ᑳ ᑮ ᓂᑳᓂᑭᔅᑫᓕᒫᑦ᙮ ᓇᒪ ᓈ ᑭ ᑭᔅᑫᓕᑌᓇᐗᐤ ᑖᓐ ᐁᑗᒪᑲᒃ ᐅᒪᓯᓇᐃᑫᐎᓂᒃ ᐃᓛᐃᒐ? ᐁ ᑮ ᐃᔑ ᐋᔭᒥᐁᔅᑕᐙᐧ ᑭᒋᒪᓂᑐᐗ ᐃᔅᕃᐃᓚ ᐁ ᒫᒥᔑᒫᑦ, ᐁ ᐃᑗᑦ,
ᑌᐯᓕᒋᑫᔭᓐ, ᑮ ᓂᐸᐁᐗᒃ ᑭᑦ ᐅᑭᔅᑭᐙᐃᑫᒪ, ᓀᔥᑕ ᑮ ᓂᒋᐌᐸᐊᒶᒃ ᑭ ᐸᑭᒋᑲᓈᐱᔅᑯᒪ; ᓂᓚ ᒫᑲ ᐱᑯ ᓂᑦ ᐃᔥᑯᐸᓕᓐ, ᓀᔥᑕ ᓈᓇᑕᐌᓕᑕᒶᒃ ᓂ ᐱᒫᑎᓯᐎᓂᓕᐤ᙮
ᒫᑲ ᑫᒀᓐ ᐁᑎᑰᑦ ᑭᒋᒪᓂᑐᐗ ᐁ ᓇᔥᑴᐗᔑᐃᑯᑦ? ᓂ ᑮ ᐃᔥᑯᓇᒫᓱᓐ ᓂᔀᔀᐤ ᑭᒋᒥᑖᑐᒥᑕᓇᐤ ᐃᓕᓕᐗᒃ, ᐁᑳ ᑳ ᑮ ᐅᒋ ᐅᒋᒋᑾᓇᐱᔅᑕᐙᒋᒃ ᐁ ᒪᓯᓕᓕᑳᓯᓕᒋ ᐯᐊᓐ᙮
ᐁᑯ ᒬᒋ ᐊᓄᒡ ᐃᔅᐸᓕᐤ ᐁ ᐃᑖᒋᒃ ᐁ ᐃᔥᑯᐸᓕᒋᒃ ᐁ ᐃᑕᔅᑌᓕᒃ ᔕᐌᓕᒋᑫᐎᓂ ᐗᐌᓛᐸᒥᐌᐎᓐ᙮
ᑮᔥᐱᓐ ᒫᑲ ᔕᐌᓕᒋᑫᐎᓂᒃ ᐅᒋ, ᐁᑯ ᐁᑳ ᑫᔮᐸᒡ ᐊᑑᔅᑫᐎᓂᒃ ᐅᒋ; ᐹᑳᓐ ᐃᔑ ᔕᐌᓕᒋᑫᐎᓐ ᓇᒪᐎᓚ ᑫᔮᐸᒡ ᔕᐌᓕᒋᑫᐎᓂᐗᓐ᙮ ᒫᑲ ᑮᔥᐱᓐ ᐊᑑᔅᑫᐎᓂᒃ ᐅᒋ, ᐁᑯ ᐁᑳ ᑫᔮᐸᒡ ᔕᐌᓕᒋᑫᐎᓂᒃ ᐅᒋ; ᐸᑳᓐ ᐃᔑ ᐊᑑᔅᑫᐎᓐ ᓇᒪᐎᓚ ᑫᔮᐸᒡ ᐊᑑᔅᑫᐎᓂᐗᓐ᙮
ᑫᒀᓐ ᒫᑲ? ᐃᔅᕃᐃᓪ ᓇᒪᐎᓚ ᑮ ᒥᓛᑲᓂᐎᐤ ᐊᓂᐁᓕᐤ ᑳ ᓈᓇᑕᐌᓕᑕᒃ: ᒫᑲ ᐊᓂᑭ ᑳ ᑮ ᐙᐌᓛᐸᒫᑲᓂᐎᒋᒃ ᑮ ᒥᓛᑲᓂᐎᐗᒃ, ᑯᑕᑭᔭᒃ ᒫᑲ ᓇᒪᐎᓚ ᑮ ᐋᐱᐗᒃ᙮
ᒬᒋ ᐁ ᐃᑕᓯᓇᐃᑳᑌᒃ, ᑭᒋᒪᓂᑐ ᑮ ᒥᓓᐤ ᓇᐹᐎ ᐊᒑᑾ, ᒥᔅᑭᔑᑾ ᐁᑳ ᑭᒋ ᐙᐱᓕᒋ, ᓀᔥᑕ ᒥᑕᐗᑳᔭ ᐁᑳ ᑭᒋ ᐯᑕᑭᒃ; ᐱᓕᔥ ᐊᓄᒡ ᑳ ᑭᔑᑳᒃ᙮
ᑌᐱᑦ ᓀᔥᑕ ᐃᑗᐤ, ᐁᑯᔑ ᐅ ᒥᒋᓯᓈᑎᑯᐗᐤ ᑲᑕ ᓇᒀᑲᓂᐗᓂᓕᐤ, ᓀᔥᑕ ᐗᓇᐃᑲᓂᐗᓂᓕᐤ, ᓀᔥᑕ ᐱᔓᓯᓄᐎᓂᓕᐤ, ᓀᔥᑕ ᑭᒋ ᑎᐸᐊᒫᑯᓯᐎᒋᒃ:
ᐁᑯᔑ ᐅᔅᑭᔑᑯᐗᐗ ᑲᑕ ᐗᓂᑎᐱᔅᑳᓕᐗ, ᐁᑳ ᑭᒋ ᐙᐱᒋᒃ, ᓀᔥᑕ ᑳᑭᑫ ᑭᒋ ᐙᑭᐱᔅᑾᓀᒋᒃ᙮
ᓂᑦ ᐃᑣᓐ ᒫᑲ, ᑮ ᐱᔓᓯᓋᒃ ᓈ ᑭᒋ ᐸᑭᔑᑭᒃ? ᓇᒪᐎᓚ ᑲᑕ ᐎ ᐃᑭᓐ: ᒫᑲ ᐊᐙᓯᑌ ᐅ ᐸᑭᔑᓂᐎᓂᐗᐤ ᐅᒋ ᐱᒫᒋᐃᐌᐎᓂᓕᐤ ᑮ ᐅᑎᑎᑯᐗᒃ ᒉᓐᑖᐃᓚᒃ, ᑭᒋ ᐅᒋ ᐅᑌᓕᑕᒥᐋᑲᓂᐎᒋᒃ᙮
ᑮᔥᐱᓐ ᒫᑲ ᐅ ᐸᑭᔑᓂᐎᓂᐗᐤ ᐅᒋ ᐌᓗᑕᒃ ᐊᔅᑭ, ᓀᔥᑕ ᐅ ᐗᓂᔑᓄᐎᓂᐗᐤ ᐅᒋ ᐁᓗᑎᓯᓕᒋ ᒉᓐᑖᐃᓚ; ᑖᓐ ᐃᔥᐱᔥ ᐊᐙᓯᑌ ᐅ ᐌᓗᑎᓯᐎᓂᐗᐤ?ᐅᐱᒫᒋᐃᐌᐎᓂᐗᐤ ᒉᓐᑖᐃᓚᒃ
ᐌᓴ ᑭᑦ ᐗᔭᒥᐃᑎᓇᐗᐤ ᑭᓚᐗᐤ ᒉᓐᑖᐃᓕᑐᒃ, ᐎᓚ ᓂᓚ ᐁ ᐅᑦ ᐊᐸᔅᑕᓕᒥᒥᒋᒃ ᒉᓐᑖᐃᓚᒃ, ᓂ ᑭᔅᑌᓕᑌᓐ ᓂᑦ ᐊᑑᔅᑫᐎᓐ:
ᑮᔥᐱᓐ ᓈᓐᑕᐤ ᐃᔑ ᑭᒋ ᔑᑭᐊᑭᒃ ᑭᒋ ᐸᔅᑭᓛᑫᒋᒃ ᐊᓂᑭ ᐌᑐᑌᒥᔮᓐ, ᓀᔥᑕ ᐋᑎ ᑭᒋ ᐃᔑ ᐱᒫᒋᐊᑭᒃ᙮
ᐌᓴ ᑮᔥᐱᓐ ᑳ ᓂᔥᑕᒻ ᒥᓂᔑᐗᑭ ᐯᓓᑲᓄᑴ, ᒥᓯᐌ ᐳᓓᑲᓐ: ᑮᔥᐱᓐ ᒫᑲ ᐅᒉᐱᒃ ᐯᓓᑭᓯᑴ, ᐁᑯ ᓀᔥᑕ ᑖᐱᔅᑯᒡ ᐗᑎᑾᓇ᙮
ᑮᔥᐱᓐ ᒫᑲ ᐋᑎᑦ ᐗᑎᑾᓇ ᓈᑡᐸᓕᑾᐎ, ᑭᓚ ᒫᑲ ᐱᑾᒋ ᐊᓕᑉ ᒥᔅᑎᒃ, ᐁᑯᑕ ᑭ ᑮ ᑭᓕᑲᐎᐗᑯᑳᑎᑲᐎᔭᓐ, ᐊᓯᒋ ᒫᑲ ᐁᐗᑾᓂᐃ ᐅᑎᓇᒪᓐ ᐅᒉᐱᒃ ᓀᔥᑕ ᐁ ᐃᔑ ᐎᓕᓗᑦ ᐊᓇ ᐊᓕᑉ ᒥᔅᑎᒃ;
ᐁᑳᐎᓚ ᑲᑭᒋᒧᑐᑕ ᐗᑎᑾᓇ᙮ ᒫᑲ ᑮᔥᐱᓐ ᑲᑭᒋᒧᔭᓀ, ᓇᒪᐎᓚ ᑭᓚ ᑳ ᐱᒥᑭᑖᔭᓐ ᐅᒉᐱᒃ, ᒫᑲ ᐅᒉᐱᒃ ᑭᓚ ᑭ ᐱᒥᑭᐃᑯᓐ᙮
ᑭ ᑳ ᐃᑣᓐ ᒫᑲ, ᐗᑎᑾᓇ ᑮ ᓈᑣᐸᓕᑖᓂᐗᓋ, ᓂᓚ ᑭᒋ ᐊᑯᒧᐃᑳᐎᔮᓐ᙮
ᐁᐁ; ᐗᓉᔦᓕᑕᒧᐎᓐ ᑮ ᐅᒋ ᓈᑣᐸᓕᑖᓂᐗᓋ; ᑭᓚ ᒫᑲ ᑖᐺᔦᓕᑕᒧᐎᓐ ᑭᑦ ᐅᒋ ᓂᐸᐎᓐ᙮ ᐁᑳᐎᓚ ᐎ ᑭᔅᑌᓕᒥᑎᓱ, ᒫᑲ ᓇᓂᒋ:
ᑮᔥᐱᓐ ᑭᒋᒪᓂᑐ ᐁᑳ ᑮ ᒪᓈᒋᑖᑦ ᐃᓚᑐ ᐗᑎᑾᓇ, ᔮᒀᒥᓯ ᒫᔅᑯᒡ ᑭᓚ ᓀᔥᑕ ᓇᒪᐎᓚ ᑭ ᑳ ᒪᓈᒋᐃᒃ᙮
ᑲᓇᐙᐸᑕᒻ ᒫᑲ ᐅ ᒥᓨᑎᓯᐎᓐ ᓀᔥᑕ ᐅᑦ ᐊᒀᑎᓯᐎᓐ ᑭᒋᒪᓂᑐ: ᐊᓂᐃ ᑳ ᑮ ᐸᑭᔑᓂᓕᒋ, ᐊᒀᑎᓯᐎᓂᓕᐤ; ᒫᑲ ᑭᓚ, ᒥᓨᑎᓯᐎᓐ, ᑮᔥᐱᓐ ᒧᔕᒃ ᐃᑕᐗᑌ ᐅ ᒥᓨᑎᓯᐎᓂᒃ; ᑮᔥᐱᓐ ᒫᑲ ᐁᑳ ᑭᓚ ᓀᔥᑕ ᑭ ᑳ ᑭᔥᑲᑕᐅᑲᐎᓐ᙮
ᐎᓚᐗᐤ ᓀᔥᑕ, ᑮᔥᐱᓐ ᐁᑳ ᑫᔮᐸᒡ ᐃᑖᑡᐌ ᐋᓉᔦᓕᑕᒧᐎᓂᒃ, ᑲᑕ ᑭᑲᒧᐋᐗᒃ; ᐌᓴ ᑭᒋᒪᓂᑐ ᑲᔥᑭᑕᐤ ᒥᓇ ᑭᒋ ᑭᑲᒧᐋᑦ᙮
ᐌᓴ ᑮᔥᐱᓐ ᑭᓚ ᐱᑾᒋ ᐊᓕᑉ ᒥᔅᑎᑯᒃ ᑭ ᑮ ᐅᒋ ᒪᓂᑲᐅᑲᐎᔭᓐ ᐊᓂᒪ ᐅᒋᑕᐤ ᑳ ᐱᑾᑕᑎᑯᐗᒃ, ᓀᔥᑕ ᑮ ᑭᑲᒧᐃᑲᐎᔭᓐ ᐁ ᐃᔑ ᐁᑳ ᓇᐃᐸᓕᒃ ᒥᓗ ᐊᓕᑉ ᒥᔅᑎᑯᒃ: ᑖᓐ ᐁᔅᐱᒋ ᐊᐙᓯᑌ ᐊᓂᐃ ᐃᓚᑐ ᐗᑎᑾᓇ ᑭᒋ ᐃᔑ ᓇᐃᑭᑲᒧᑖᓂᐗᑭ ᑎᐱᓚᐌ ᐊᓕᑉ ᒥᔅᑎᑯᒃ?ᑭᒋᒪᓂᑐ ᑭᔐᐗᑐᑕᐌᐤ ᒥᓯᐌ ᐊᐌᓂᑳᓇ
ᐌᓴ ᓇᒪᐎᓚ ᓂ ᓇᑕᐌᓕᑌᓐ, ᓂᒋᔖᓂᑐᒃ, ᐁᑳ ᑭᒋ ᑭᔅᑫᓕᑕᒣᒃ ᐅᒪ ᑳᒋ ᑫᒀᓐ, ᐁᑳ ᑭᒋ ᑲᑫᑕᐌᓕᑕᒣᒃ ᑎᐱᓚᐌ ᑭᑦ ᐃᑌᓕᑕᒧᐎᓂᐙᒃ; ᓇᒪᐙᐱᐎᓂᓕᐤ ᐸᔅᑭ ᐁ ᑮ ᐅᑎᑎᑯᑦ ᐃᔅᕃᐃᓪ, ᐹᑎᒫ ᐅᑎᒋᐸᓕᓕᑫ ᐅ ᐌᓗᑎᓯᐎᓂᐗᐤ ᒉᓐᑖᐃᓚᒃ᙮
ᐁᑯ ᒫᑲ ᒥᓯᐌ ᐃᔅᕃᐃᓪ ᑫ ᐱᒫᒋᐋᑲᓂᐎᒋᒃ: ᐁ ᐃᑕᓯᓇᐱᑳᑌᒃ, ᓴᐃᐊᓂᒃ ᑲᑕ ᐯᒋ ᐅᑐᑌᐤ ᐅᐱᒫᒋᐃᐌᐤ, ᓀᔥᑕ ᑲᑕ ᐃᑲᑌᓇᒻ ᒪᒑᑎᓯᐎᓂᓕᐤ ᒉᑲᐱᒃ ᐅᒋ:
ᐌᓴ ᐁᐗᑯ ᓂ ᓇᔅᑯᒥᑐᐎᓐ ᑳ ᐃᔑ ᓇᔅᑯᒪᑭᒃ, ᐃᔅᐱ ᑫ ᐃᑲᑌᓇᒶᒃ ᐅ ᒪᒋᑐᑕᒧᐎᓂᐙᐗ᙮
ᐁ ᐃᑌᓕᑖᑾᒃ ᒥᓗᐋᒋᒧᐎᓐ, ᑭᓚᐗᐤ ᐅᒋ, ᐅᐸᒀᔑᐃᐌᐎᐗᒃ: ᒫᑲ ᐁ ᑎᐹᑐᒋᑳᑌᒃ ᐙᐌᓛᐸᒥᐌᐎᓐ, ᓵᑭᐋᑲᓂᐎᐗᒃ ᐅᑖᐎᐙᐗ ᐅᒋ᙮
ᐌᓴ ᐅ ᒥᓕᐌᐎᓇ ᓀᔥᑕ ᐅ ᓇᑐᒥᐌᐎᓐ ᑭᒋᒪᓂᑐ ᓇᒪᐎᓚ ᑴᔅᑭᐸᓕᓕᐤ᙮
ᐌᓴ ᑖᐱᔅᑯᒡ ᐅᑖᓈᒃ ᑳ ᑮ ᐃᔑ ᐁᑳ ᑖᐺᑕᐌᑯᐸᓐ ᑭᒋᒪᓂᑐ, ᐁᓕᐌᒃ ᒫᑲ ᐊᓄᒡ ᐁ ᑮ ᒥᓕᑳᐎᔦᒃ ᔕᐌᓕᒋᑫᐎᓐ ᐅᑦ ᐋᓉᔦᓕᑕᒧᐎᓂᐗᐤ ᐅᒋ:
ᐁᑯ ᑖᐱᔅᑯᒡ ᐅᑯ ᓀᔥᑕ ᐁᑳ ᑳ ᐃᔑ ᑖᐺᑕᑭᒃ, ᑭᓚᐗᐤ ᑭ ᔕᐌᓕᒥᑯᓯᐎᓂᐗᐤ ᐅᒋ ᐎᓚᐗᐤ ᐊᓯᒋ ᑭᒋ ᒥᓛᑲᓂᐎᒋᒃ ᔕᐌᓕᒋᑫᐎᓂᓕᐤ᙮
ᐌᓴ ᑭᒋᒪᓂᑐ ᒥᓯᐌ ᐁ ᐃᑕᓯᓕᒋ ᑮ ᐃᑕᑭᒣᐤ ᐋᓉᔦᓕᑕᒧᐎᓂᒃ, ᑭᒋ ᑮ ᔕᐌᓕᒫᑦ ᒥᓯᐌ᙮ᑭᒋᒪᓂᑐ ᒫᒥᒋᒫᑲᓂᐎᐤ
ᐙ ᑎᐱᔮᓕᒃ ᐁ ᐃᔑ ᐌᓗᑕᓂᓕᒃ ᐅ ᑲᑫᑕᐌᓕᑕᒧᐎᓐ ᓀᔥᑕ ᐅ ᑭᔅᑫᓕᑕᒧᐎᐤ ᑭᒋᒪᓂᑐ! ᑖᐺ ᓇᒪᐎᓚ ᑲᑕ ᑮ ᓈᓇᑕᐙᐸᒋᑳᑌᓕᐤ ᐅ ᑎᐹᔅᑯᓂᑫᐎᓇ, ᓀᔥᑕ ᐅᑦ ᐃᔑᑣᐎᓇ ᓇᒪᐎᓚ ᑲᑕ ᑮ ᑌᐱ ᒥᔅᑲᐙᒋᑳᑌᓕᐤ!
ᐌᓴ ᐊᐌᓇ ᑳ ᑮ ᑭᔅᑫᓕᑕᒸᑦ ᐅ ᒥᑐᓀᓕᒋᑲᓂᓕᐤ ᐅᑎᐯᓕᒋᑫᐗ? ᓀᔥᑕᐱᑯ ᐊᐌᓇ ᑳ ᑮ ᑲᑫᔅᑭᒫᑦ?
ᓀᔥᑕᐱᑯ ᐊᐌᓇ ᓃᔥᑕᒻ ᑳ ᑮ ᒥᓛᑦ ᑫᒀᓕᐤ, ᐁᑯ ᒥᓇ ᑫ ᑎᐸᐊᒫᐙᑲᓂᐎᑦ?
ᐌᓴ ᐎᓚ ᐅᒋᐸᓕᐗ, ᓀᔥᑕ ᐎᓚ ᐅᒋ, ᓀᔥᑕ ᐎᓚ ᑭᒋ ᐋᔮᑦ, ᐃᑕᒀᓋ ᒥᓯᐌ ᑫᒀᓇ: ᑲᑕ ᐎ ᐋᔭᐤ ᒫᑲ ᑭᔅᑖᒋᒥᑯᓯᐎᓂᓕᐤ ᑳᑭᑫ᙮ ᐁᒣᓐ᙮
ᑖᓐ ᐁ ᐃᔑ ᐱᒫᑎᓯᐎᑦ ᐊᐌᓇ ᑳ ᐊᑑᔅᑲᐙᑦ ᑭᒋᒪᓂᑐᐗ
ᐁᐗᑯ ᐅᒋ ᒫᑲ ᑭ ᐸᑯᓭᓕᒥᑎᓇᐗᐤ, ᓂᒋᔖᓂᑐᒃ, ᐅ ᔕᐌᓕᒋᑫᐎᓇ ᐅᒋ ᑭᒋᒪᓂᑐ, ᑭᒋ ᐸᑭᑎᓇᒣᒃ ᑭᔭᐙᐗ ᐁ ᐱᒫᑕᒃ ᓵᓵᑭᐎᓕᐌᐎᓐ, ᐁ ᐸᓓᑲᒃ, ᐁ ᓇᐃᓚᐌᐃᑯᑦ ᑭᒋᒪᓂᑐ, ᐁᐗᒀᓂᒪ ᐁ ᒀᔭᔅᑭᑌᓕᑖᑾᒃ ᑭᑦ ᐋᔭᒥᐊᐎ ᐊᑑᔅᑫᐎᓂᐗᐤ᙮
ᓀᔥᑕ ᒫᑲ ᐁᑳᐎᓚ ᓇᔅᐱᑕᒧᒃ ᐊᔅᑭᐎ ᐃᔑᑣᐎᓇ; ᒫᑲ ᑴᔅᑳᑎᓰᒃ ᐁ ᐅᔥᑭᑖᓂᐗᒃ ᑭ ᒥᑐᓀᓕᒋᑲᓂᐗᐤ, ᑭᒋ ᓇᑕᐎ ᑭᔅᑫᓕᑕᒬᒃ ᐅᑦ ᐃᑌᓕᑕᒧᐎᓐ ᑭᒋᒪᓂᑐ, ᐁᐗᒀᓂᒪ ᑳ ᒥᓨᔑᒃ, ᓀᔥᑕ ᑳ ᓇᐃᓕᐌᐃᐌᒪᑲᒃ, ᓀᔥᑕ ᒥᑐᓂ ᑳ ᒀᔭᔅᑭᑌᓕᑖᑾᒃ᙮
ᐌᓴ ᓂᑦ ᐃᑡᓐ, ᐊᓂᒪ ᔕᐌᓕᒋᑫᐎᓐ ᐅᒋ ᑳ ᒥᓕᑳᐎᔮᓐ, ᒥᓯᐌ ᑕᑐ ᐊᐌᓇ ᐁ ᐃᑕᔑᔦᒃ, ᐁᑳᐎᓚ ᐊᐙᓯᑌ ᑭᒋ ᑭᔅᑌᓕᒥᑎᓱᑦ ᐃᔥᐱᔥ ᑫ ᐃᑌᓕᒥᑎᓱᔅᐸᓐ; ᒫᑲ ᑭᒋ ᐯᑳᒡ ᐃᑌᓕᑕᒃ, ᑖᐱᔅᑯᒡ ᑭᒋᒪᓂᑐ ᐁ ᑭᑮ ᐃᔥᐱᔑ ᒫᑎᓇᒫᐙᑦ ᒥᓯᐌ ᑕᑐ ᐊᐌᓕᐗ ᑖᐺᔦᓕᑕᒧᐎᓂᓕᐤ᙮
ᐌᓴ ᑖᐱᔅᑯᒡ ᐁ ᐋᔮᔭᒃ ᒥᒉᑦ ᐸᔅᑫᓯᐎᓇ ᐯᔭᒃ ᒥᔭᐄᒃ, ᓀᔥᑕ ᒥᓯᐌ ᐸᔅᑫᓯᐎᓇ ᐁᑳ ᑖᐱᔅᑯᒡ ᐁ ᐋᐸᑎᓯᒪᑲᒃ:
ᐁᑯ ᑖᐱᔅᑯᒡ ᑭᓚᓈᓇᐤ ᐁ ᒥᒉᑎᔭᒃ ᑭ ᐯᔭᑯ ᒥᔭᐎᐎᓈᓇᐤ ᙭ᑎᒃ, ᓀᔥᑕ ᒥᓯᐌ ᐁ ᐃᑕᔑᔭᒃ ᐁ ᐸᔅᑫᓯᐎᓂᔅᑖᑐᔭᒃ᙮
ᐁ ᐋᔮᔭᒃ ᒫᑲ ᐹᐱᑐᔥ ᒥᓕᑯᓯᐎᓇ ᑖᐱᔅᑯᒡ ᐁ ᐃᔥᐱᔑ ᒥᓕᑲᐎᔭᒃ ᔕᐌᓕᒋᑫᐎᓐ, ᑮᔥᐱᓐ ᑭᔅᑭᐙᐃᑫᐎᓐ, ᑭᔅᑭᐙᐃᑫᑕᐤ ᑖᐱᔅᑯᒡ ᐁ ᐃᔑ ᒫᑎᓇᒫᑲᐎᔭᒃ ᑖᐺᔦᓕᑕᒧᐎᓐ;
ᓀᔥᑕᐱᑯ ᐋᔭᒥᐋᐎ ᐊᑑᔅᑫᐎᓐ, ᐁᑯᔑ ᐸᑳᔅᑭᑖᑕᐤ ᑭᑦ ᐋᔭᒥᐋᐎ ᐊᑑᔅᑫᐎᓂᓇᐤ: ᓀᔥᑕᐱᑯ ᐊᓇ ᑳ ᑭᔅᑭᓄᐋᒫᑫᑦ, ᐅ ᑭᔅᑭᓄᐊᒫᑫᐎᓐ;
ᐁᑯᔑ ᓵᑭᐃᐌᐎᓐ ᐁᑳᐎᓚ ᑲᑕ ᑭᓕᑳᐎᓂᑳᑌᐤ ᑲᑳᔦᓕᓯᐎᓂᒃ᙮ ᐸᒀᑕᒧᒃ ᐊᓂᒪ ᑳ ᒫᓛᑕᒃ; ᒥᒋᒥᓇᒧᒃ ᐊᓂᒪ ᑳ ᒥᓨᔑᒃ᙮
ᑭᔐᐙᑐᑕᑑᒃ ᒣᒦᔅᑯᒡ ᐁ ᐎᒋᔖᓂᑐᐎ ᓵᑭᐃᑐᔦᒃ; ᑭᔅᑌᓕᒥᑐᐎᓂᒃ ᑕᑐ ᐁ ᐃᑕᔑᔦᒃ ᐊᐙᓯᑌ ᐁ ᑭᔅᑌᓕᒫᑦ ᑯᑕᑭᔭ ᐃᔥᐱᔥ ᐎᓚ;
ᐁᑳ ᐁ ᑭᑎᒥᔦᒃ ᐋᐸᑎᓯᐎᓂᒃ; ᐁ ᐋᔑᑫᓕᑕᒣᒃ ᑭᑦ ᐊᒑᑯᐙᒃ; ᐁ ᐊᑑᔅᑫᔅᑕᐌᒃ ᑌᐯᓕᒋᑫᑦ;
ᐁ ᒥᓚᐙᑕᒣᒃ ᐊᔅᐯᓕᒧᐎᓂᒃ; ᐁ ᔑᐱᓚᐌᓯᔦᒃ ᐊᓕᒥᓯᐎᓂᒃ; ᐁ ᐸᑳᔅᑭᔦᒃ ᐋᔭᒥᐋᐎᓂᒃ;
ᐁ ᒫᑎᓇᒪᐌᑾᒃ ᑳ ᒪᓀᓯᒋᒃ ᐅᑕᔭᒥᐋᐗᒃ; ᐁ ᐎ ᒥᓗᑳᑫᔦᒃ᙮
ᒥᓗᑐᑕᑯᒃ ᐊᓂᑭ ᑳ ᑲᒀᑕᑭᐃᑕᑾᒃ: ᒥᓦᑭᒥᐌᒃ, ᐁᑳ ᒫᑲ ᒪᒐᑭᒥᐌᒃ᙮
ᐎᒋᒥᓚᐙᑕᒧᒥᑯᒃ ᐊᓂᑭ ᑳ ᒥᓚᐙᑕᑭᒃ, ᓀᔥᑕ ᐎᒋᒫᑐᒥᑯᒃ ᐊᓂᑭ ᑳ ᒫᑐᒋᒃ᙮
ᐋᔮᒃ ᐯᔭᒃ ᒥᑐᓀᓕᒋᑲᓐ ᑭᒋ ᐃᑌᓕᑕᒫᑐᔦᒃ᙮ ᐁᑳᐎᓚ ᐱᓯᔅᑫᓕᑕᒧᒃ ᑳ ᐃᔅᐯᓕᑖᑾᑭ, ᒫᑲ ᐙᑯᒥᑯᒃ ᑳ ᑕᐸᑌᓕᑖᑯᓯᒋᒃ᙮ ᐁᑳᐎᓚ ᓂ ᑲᑫᑕᐌᓕᑌᓐ ᐃᑌᓕᒥᑎᓱᒃ᙮
ᐁᑳᐎᓚ ᐊᐌᓇ ᑭᐌ ᑎᐸᐊᒪᐤ ᒪᒋ ᑫᒀᓕᐤ ᒦᔅᑯᒡ ᒪᒋ ᑫᒀᓕᐤ᙮ ᐙᐸᑎᓕᑯᒃ ᒥᓯᐌ ᐃᓕᓕᐗᒃ ᐊᓂᐃ ᑫᒀᓇ ᑳ ᒥᓗ ᑎᐹᑐᑖᑾᑭ᙮
ᑮᔥᐱᓐ ᑮ ᐃᔅᐸᓕᒃ, ᐃᔥᐱᔥ ᐁ ᑲᔥᑭᑖᔦᒃ, ᑳᔮᒣᓕᑕᒧᐎᓂᒃ ᐎᒋᐱᒫᑎᓯᒥᑯᒃ ᒥᓯᐌ ᐃᓕᓕᐗᒃ᙮
ᑳ ᑭᒋ ᓵᑭᐃᑕᑾᒃ, ᐁᑳᐎᓚ ᐋᔅᑯᒋᐃᐌᒃ ᐁ ᒪᒋᑐᑖᑲᐎᔦᒃ, ᒫᑲ ᐊᐙᓯᑌ ᑕᐎᔅᑕᒧᒃ ᐋᑯᓚᐌᓯᐎᓐ: ᐌᓴ ᐃᑕᓯᓇᐃᑳᑌᐤ, ᓂᓚ ᓂ ᑎᐱᓚᐌᐎᓰᓐ ᐋᔅᑯᒋᐃᐌᐎᓐ; ᓂ ᑳ ᑭᐌᑎᐸᐊᒫᑳᓐ, ᐃᑗᐤ ᑌᐯᓕᒋᑫᑦ᙮
ᐁᐗᑯ ᐅᒋ, ᑮᔥᐱᓐ ᐊᓇ ᑳ ᐸᒀᑎᔉ ᐐ ᒥᒋᓱᑌ, ᐊᔕᒻ; ᑮᔥᐱᓐ ᐐ ᒥᓂᑴᑌ, ᒥᓈᔾ; ᐌᓴ ᐅᒪ ᐁ ᑐᑕᒪᓐ, ᑭ ᑳ ᐗᑭᑕᔅᑕᐙᓐ ᐃᔅᒀᔅᑭᑌᔅᑾ ᐅᔅᑎᒀᓂᒃ᙮
ᐁᑳᐎᓚ ᑭ ᑳ ᔕᑯᒋᐃᑯᓇᐗᐤ ᒪᒋᑐᑖᑯᓯᐎᓐ; ᒫᑲ ᔖᑯᒋᑕᒃ ᒪᒋᑐᑖᑯᓯᐎᓐ ᐁ ᒥᓗᑐᑖᑫᔦᒃ᙮
ᑳ ᓇᓇᐃᑕᐗᑖᓇᒃ ᑳ ᑎᐯᓕᒋᑫᒋᒃ
ᐁᑯᔑ ᒥᓯᐌ ᐊᐌᓇ ᑲᑕ ᓇᓇᐃᑕᐌᐤ ᐊᓂᐃ ᑳ ᑎᐯᓕᒋᑫᓕᐤ᙮ ᐌᓴ ᓇᒪᐎᓚ ᐃᑕᑾᓐ ᑎᐯᓕᒋᑫᐎᓐ ᐱᑯ ᑭᒋᒪᓂᑐᒃ ᑳ ᐅᒋᐸᓕᒃ: ᑎᐯᓕᒋᑫᐎᓇ ᑳ ᐃᑕᑾᑭ ᑮ ᐸᑭᑌᓕᑕᒻ ᑭᒋᒪᓂᑐ᙮
ᐊᐌᓇ ᒫᑲ ᑳ ᓇᔅᑯᔅᑕᒃ ᑎᐯᓕᒋᑫᐎᓂᓕᐤ, ᓇᔅᑯᔅᑕᒬᐤ ᑭᒋᒪᓂᑐᐗ ᐅ ᐸᑭᑌᓕᑕᒧᐎᓂᓕᐤ: ᐊᓂᑭ ᒫᑲ ᑳ ᓇᔅᑯᔅᑕᑭᒃ ᑲᑕ ᐋᔭᐗᒃ ᓂᔑᐗᓈᒋᒥᑯᓯᐎᓂᓕᐤ᙮
ᐌᓴ ᐅᑎᐯᓕᒋᑫᐗᒃ ᓇᒪᐎᓚ ᑯᔅᑖᒋᑖᐗᒃ ᒥᓗ ᐊᔨᑎᐎᓇ, ᒫᑲ ᑳ ᒫᓛᑕᑭ᙮ ᓇᒪ ᓈ ᒫᑲ ᑭ ᑳ ᑯᔅᑕᐤ ᐅᑎᐯᓕᒋᑫᐤ? ᑐᑕ ᑳ ᒥᓨᔑᒃ, ᑭ ᑳ ᐅᒋ ᒥᓗ ᐋᓕᒧᒥᑲᐎᓐ ᒫᑲ:
ᐌᓴ ᐎᓚ ᐁᐗᒀᓇ ᑭᒋᒪᓂᑐ ᐅᑦ ᐊᑑᔅᑫᓛᑲᓇ ᑭᒋ ᒥᓗᑐᑖᔉ᙮ ᒫᑲ ᑮᔥᐱᓐ ᑐᑕᒪᓀ ᑳ ᒫᓛᑕᒃ, ᑯᔅᑖᒋ; ᐌᓴ ᓇᒪᐎᓚ ᔐᔥᒀᑦ ᑕᑯᓇᒻ ᔑᒫᑲᓂᓕᐤ: ᐌᓴ ᐎᓚ ᐁᐗᒀᓇ ᑭᒋᒪᓂᑐ ᐅᑦ ᐊᑑᔅᑫᓛᑲᓇ, ᐁ ᐸᑭᑎᓈᑲᓂᐎᑦ ᑭᒋ ᑐᑕᐙᑦ ᓇᓀᑳᒋᐃᐌᐎᓂᓕᐤ ᐊᓂᐃ ᑳ ᒪᒋᑐᑕᒥᓕᒋ᙮
ᐁᐗᑯ ᐅᒋ ᑾᔭᔅᑭᑌᓕᑖᑾᓐ ᑭᒋ ᓇᓇᐃᑕᐌᒃ, ᓇᒪᐎᓚ ᐱᑯ ᐁ ᑯᔅᑕᒣᒃ ᐋᑯᓚᐌᓯᐎᓐ, ᒫᑲ ᑭ ᒥᑐᓀᓕᒋᑲᓂᐗᐗ ᐅᒋ ᓀᔥᑕ᙮
ᐌᓴ ᐅᒪ ᐅᒋ ᑭ ᑎᐸᐙᐗᐤ ᑎᐯᓕᒋᑫᐎ ᔓᓕᐋᓐ ᓀᔥᑕ: ᐌᓴ ᐁᐗᒀᓂᑭ ᑭᒋᒪᓂᑐ ᐅᑦ ᐊᑑᔅᑫᓛᑲᓇ, ᒧᔕᒃ ᐅᒣᓕᐤ ᐁ ᐃᑖᐸᑎᓯᒋᒃ᙮
ᐁᐗᑯ ᐅᒋ ᒥᓖᑯᒃ ᒥᓯᐌ ᑫ ᐋᔭᐙᔅᐸᓐ: ᑎᐯᓕᒋᑫᐎ ᔔᓕᐋᓐ ᐊᓂᑭ ᑫ ᐅᑎᓇᐙᔅᐸᓐ ᑎᐯᓕᒋᑫᐎ ᔔᓕᐋᓇ; ᑎᐸᐊᒫᑫᐎᓐ ᐊᓂᑭ ᑫ ᐅᑎᓇᒪᐙᔅᐸᓐ ᑎᐸᐊᒫᑫᐎᓇ; ᓇᓂᒋᐎᓂᓕᐤ ᐊᓂᑭ ᑫ ᓇᓂᒋᔅᑕᐙᑲᓂᐎᐙᔅᐸᓐ; ᑭᔅᑌᓕᑖᑯᓯᐎᓂᓕᐤ ᐊᓂᑭ ᑫ ᑭᔅᑌᓕᑖᑯᓯᐙᔅᐸᓐ᙮ᑎᐱᑐᑖᑐᑖᐤ ᒫᒣᔥᑯᒡ
ᐁᑳᐎᓚ ᑫᒀᓕᐤ ᒪᓯᓇᐃᑫᐧᒃ ᐊᐌᓇ, ᐱᑯ ᑭᒋ ᓵᑭᐃᑐᔦᒃ: ᐌᓴ ᐊᓇ ᑳ ᓵᑭᐋᑦ ᑯᑕᑭᔭ ᑮ ᑎᐱᑐᑕᒻ ᐅᓚᔓᐌᐎᓂᓕᐤ᙮
ᐌᓴ ᐅᒪ, ᒪᑳᐎᓚ ᑭ ᑳ ᐱᔑᒀᑎᓯᓐ, ᐁᑳᐎᓚ ᑭ ᑳ ᓂᐹᔨᐙᓐ, ᐁᑳᐎᓚ ᑭ ᑳ ᑭᒧᑎᓐ, ᐁᑳᐎᓚ ᑭ ᑳ ᑭᓛᒃᑭ ᑎᐹᒋᒥᐙᓐ, ᐁᑳᐎᓚ ᑭ ᑳ ᒧᔅᑌᓇᒫᑳᓐ; ᑮᔥᐱᓐ ᒫᑲ ᐁᑕᑾᓄᑴ ᑯᑕᒃ ᑲᑫᔅᑴᐎᓐ, ᐃᑕᑾᓐ ᐅᑕ ᑳ ᑕᒀᒃ ᐃᑗᐎᓂᒃ, ᐅᒪ, ᑭ ᑳ ᓵᑭᐊᐤ ᑭᒋᐃᓕᓕᐤ ᑖᐱᔅᑯᒡ ᐁ ᐃᔑ ᓵᑭᐃᑎᓱᔭᓐ᙮
ᓵᑭᐃᐌᐎᓐ ᓇᒪᐎᓚ ᒪᒋᑐᑕᐌᐤ ᐎᒋᐃᓕᓕᐗ: ᐁᐗᑯ ᐅᒋ ᓵᑭᐃᐌᐎᓐ ᑎᐱᑐᑕᒧᒪᑲᓐ ᐅᓚᔓᐌᐎᓐ᙮
ᐅᒪ ᓀᔥᑕ, ᐁ ᑭᔅᑫᓕᑕᒣᒃ ᑖᓐ ᐁᔑ ᑭᔑᑳᑭ ᐊᓄᒡ, ᐋᔕᔾ ᐁ ᐅᑎᒋᐸᓕᒃ ᑭᒋ ᑯᔅᑯᓯᔭᒃ ᓂᐹᐎᓂᒃ ᐅᒋ; ᐌᓴ ᐊᓄᒡ ᐊᐙᓯᑌ ᑭᔑᐙᒃ ᐃᑕᑾᓐ ᑭ ᐱᒫᒋᐃᑯᓯᐎᓂᓇᐤ ᐃᔥᐱᔥ ᓂᔥᑕᒻ ᑳ ᑖᐺᑕᒪᑭᐸᓐ᙮
ᐋᔕᔾ ᐁ ᑎᐱᔅᑳᒃ ᒥᔅᑕᐃ ᒥᔭᐎᐸᓕᐤ, ᐁ ᑭᔑᑳᒃ ᑭᔑᐙᒃ ᐃᑕᒀᓐ: ᐁᐗᑯ ᐅᒋ ᐌᐱᓈᑕᐤ ᐗᓂᑎᐱᔅᑭᓯᐎ ᐊᑑᔅᑫᐎᓇ, ᐳᔅᑎᔥᑳᑕᐤ ᒫᑲ ᐙᔅᑌᐎᓂ ᓇᑐᐸᓕᐎ ᐗᐸᒋᑖᐎᓇ᙮
ᐁᑯᔑ ᒀᔭᔉ ᐃᔑ ᐱᒧᑌᑕᐤ ᑖᐱᔅᑯᒡ ᐁ ᑭᔑᑳᒃ; ᐁᑳᐎᓚ ᒪᒋ ᒪᑯᔕᐎᓂᒃ ᓀᔥᑕ ᑮᔥᑴᐯᐎᓂᒃ; ᐁᑳᐎᓚ ᒪᒋ ᑳᐎᔑᒧᑐᑖᑐᐎᓂᒃ ᓀᔥᑕ ᐱᔑᑳᑎᓯᐎᓂᒃ; ᐁᑳᐎᓚ ᒀᓗᑖᑐᐎᓂᒃ ᓀᔥᑕ ᐅᑌᓕᒥᑐᐎᓂᒃ᙮
ᒫᑲ ᐳᔅᑎᔥᑳᒃ ᐅᑎᐯᓕᒋᑫᐤ ᒋᓴᔅ ᙭, ᐁᑳᐎᓚ ᒫᑲ ᐙᔦᔥ ᐃᑌᓕᑕᒧᒃ ᐎᔮᓯᐎᐤ, ᑭᑕ ᑎᐱᑐᑕᒣᒃ ᐁ ᐃᔑ ᓇᑕᐌᓕᑕᒧᒪᑲᒃ᙮
ᐁᑳᐎᓚ ᑎᐹᔥᑯᓐ ᑮᒋ ᐃᓕᓕᐤ
ᐌᓴ ᐯᔭᒃ ᐊᐌᓇ ᑖᐺᑕᒻ ᑭᒋ ᑮ ᒥᒋᑦ ᒥᓯᐌ ᑫᒀᓇ; ᑯᑕᒃ ᐊᐌᓇ, ᑳ ᓕᓚᒥᓰᑦ, ᓂᑖᐎᑭᑖᑲᓂᔕ ᒥᒋᐤ᙮
ᐁᑯᔑ ᐁᑳᐎᓚ ᐊᓇ ᑳ ᒥᒋᑦ ᑲᑕ ᐋᑕᐌᓕᒣᐤ ᐊᓂᐃ ᐁᑳ ᑳ ᒥᒋᓕᒋ; ᐁᑯᔑ ᓀᔥᑕ ᐊᓇ ᐁᑳ ᑳ ᒥᒋᑦ ᑲᑕ ᑎᐹᔅᑯᓀᐤ ᐊᓂᐃ ᑳ ᒥᒋᓕᒋ: ᐌᓴ ᑮ ᐅᑎᓂᑯ ᑭᒋᒪᓂᑐᐗ᙮
ᐊᐌᓇ ᑭᓚ ᑳ ᑎᐹᔅᑯᓂᒪᑦ ᑯᑕᒃ ᐃᓕᓕᐤ ᐅᑦ ᐊᑑᔅᑫᓛᑲᓂᒪ? ᑎᐱᓚᐌ ᐅᑦ ᐅᑭᒫᒪ ᐅᒋ ᓂᐸᐎᐤ ᓀᔥᑕ ᐸᑭᔑᓐ, ᐁᐁ, ᑲᑕ ᓯᑐᓇᐤ: ᐌᓴ ᑭᒋᒪᓂᑐ ᑲᔥᑭᑕᐤ ᑭᒋ ᓂᐸᐎᐋᑦ᙮
ᐯᔭᒃ ᐃᓕᓕᐤ ᐊᐙᓯᑌ ᑭᔅᑌᓕᑕᒻ ᐯᔭᒃ ᐁ ᑭᔑᑳᓕᒃ ᐃᔥᐱᔥ ᑯᑕᑭᓕᐤ: ᒫᑲ ᑯᑕᒃ ᒥᓯᐌ ᑕᑐ ᑭᔑᑳᓕᐤ ᑖᐱᔅᑯᒡ ᐃᔑ ᑭᔅᑌᓕᑕᒻ᙮ ᐁᑯᔑ ᒥᓯᐌ ᑕᑐ ᐃᓕᓕᐤ ᒥᑐᓂ ᑲᑕ ᑫᒋᓇᐅ ᑎᐱᓚᐌ ᐅ ᒥᑐᓀᓕᒋᑲᓇᒃ᙮
ᐊᓇ ᑳ ᐹᐱᔅᑫᓕᑕᒃ ᐁ ᑭᔑᑳᓕᒃ, ᐹᐱᔅᑫᓕᑕᒪᐌᐤ ᐅᑎᐯᓕᒋᑫᐗ; ᐊᓇ ᓀᔥᑕ ᐁᑳ ᑳ ᐹᐱᔅᑫᓕᑕᒃ ᐁ ᑭᔑᑳᓕᒃ, ᓇᒪᐎᓚ ᐹᐱᔅᑫᓕᑕᒪᐌᐤ ᐅᑎᐯᓕᒋᑫᐗ᙮ ᐊᓇ ᑳ ᒥᒋᓱᑦ, ᒥᒋᓱᔅᑕᐌᐤ ᐅᑎᐯᓕᒋᑫᐗ, ᐌᓴ ᓇᓈᔅᑯᒣᐤ ᑭᒋᒪᓂᑐᐗ; ᐊᓇ ᓀᔥᑕ ᐁᑳ ᑳ ᒥᒋᓱᑦ, ᓇᒪᐎᓚ ᒥᒋᓱᔅᑕᐌᐤ ᐅᑎᐯᓕᒋᑫᐗ, ᓀᔥᑕ ᓇᓈᔅᑯᒣᐤ ᑭᒋᒪᓂᑐᐗ᙮
ᐌᓴ ᓇᒪᐎᓚ ᐊᐌᓇ ᐁ ᐃᑕᔑᔭᒃ ᐱᒫᑎᓰᔅᑖᓱ, ᓇᒪ ᓀᔥᑕ ᐊᐌᓇ ᓂᐳᔅᑖᓱ᙮
ᐌᓴ ᑮᔥᐱᓐ ᐯᒫᑎᓯᐗᑴ, ᑭ ᐱᒫᑎᓰᔅᑕᐙᓈᓇᐧ ᐅᑎᐯᓕᒋᑫᐤ, ᓀᔥᑕ ᑮᔥᐱᓐ ᓀᐱᐗᑴ, ᑭ ᓂᐳᔅᑕᐙᓈᓇᐤ ᐅᑎᐯᓕᒋᑫᐤ: ᐁᐗᑯ ᐅᒋ, ᑮᔥᐱᓐ ᐯᒫᑎᓯᐗᑴ ᓀᔥᑕᐱᑯ ᓀᐱᐗᑴ, ᑭ ᑎᐯᓕᒥᑯᓇᐤ ᐅᑎᐯᓕᒋᑫᐤ᙮
ᐌᓴ ᐅᒪ ᐅᒋ ᙭ ᑮ ᓂᐱᐤ, ᓀᔥᑕ ᑮ ᐗᓂᔥᑲᐤ, ᓀᔥᑕ ᑮ ᑭᐌᐱᒫᑎᓯᐤ, ᑭᒋ ᐅ ᑎᐯᓕᒋᑫᒥᑯᑦ ᑳ ᓂᐱᓕᒋ ᓀᔥᑕ ᑳ ᐱᒫᑎᓯᓕᒋ᙮
ᒫᑲ ᑖᓀᑭ ᐌᒋ ᑎᐹᔅᑯᓇᑦ ᑭᒋᔖᓐ? ᓀᔥᑕ ᐱᑯ ᑖᓀᑭ ᐌᒋ ᐋᑕᐌᓕᒪᑦ ᑭᒋᔖᓐ? ᐌᓴ ᒥᓯᐌ ᐁ ᐃᑕᔑᔭᒃ ᑭ ᑳ ᐅᑎᔥᑲᐎᑳᐸᐎ ᑕᒸᓈᓇᐤ ᙭ ᐅ ᑎᐹᔅᑯᓂᑫᐎ ᐊᐱᐎᓐ᙮
ᐌᓴ ᐃᑕᓯᓇᐃᑳᑌᐤ, ᑖᐱᔅᑯᒡ ᐁ ᐱᒫᑎᓯᔮᓐ, ᐃᑗᐤ ᐅᑎᐯᓕᒋᑫᐤ, ᒥᓯᐌ ᑕᑐ ᒥᒋᑾᓐ ᓂ ᑳ ᐅᒋᒋᑾᓇᐱᔅᑖᑯᓐ, ᓀᔥᑕ ᒥᓯᐌ ᑕᑐ ᒥᑌᓚᓕᓕᐤ ᑲᑕ ᒫᒥᒋᒥᑯ ᑭᒋᒪᓂᑐ᙮
ᒥᓯᐌ ᑕᑐ ᐊᐌᓇ ᐁ ᐃᑕᔑᔭᒃ ᒫᑲ ᑲᑕ ᑎᐹᒋᒥᑎᓱᔅᑕᐌᐤ ᑭᒋᒪᓂᑐᐗ᙮ᐁᑳᐎᓚ ᐃᑐᑕᐤ ᑮᒋ ᐃᓕᓕᐤ ᒋ ᐸᑭᔑᒃ
ᐁᐗᑯ ᐅᒋ ᒫᑲ ᐁᑳ ᐎᓚ ᑫᔮᐸᒡ ᑎᐹᔅᑯᓂᑐᑕᐤ: ᒫᑲ ᐅᒪ ᐊᐙᓯᑌ ᑎᐹᔅᑯᓇᒧᒃ, ᐁᑳ ᐊᐌᓇ ᑭᒋ ᐊᔅᑖᑦ ᐱᔓᓯᐎᓂᓕᐤ, ᓀᔥᑕᐱᑯ ᑫᒀᓕᐤ ᑫ ᐅᒋ ᐸᑭᔑᓂᓕᒋ ᐎᒋᔖᓇ᙮
ᓂ ᑭᔅᑫᓕᑌᐤ, ᓀᔥᑕ ᓂ ᑫᒋᓇᐅᓐ ᐅᑎᐯᓕᒋᑫᐤ ᒋᓴᔅ ᐅᒋ, ᐁᑳ ᑫᒀᓐ ᐁ ᐃᑕᑾᒃ ᑎᐱᓚᐌ ᐁ ᒪᒉᓕᑖᑾᒃ; ᒫᑲ ᐊᓇ ᑫᒀᓕᐤ ᑳ ᒪᒉᓕᑕᒃ, ᐎᓚ ᐅᒋ ᒪᒉᓕᒀᓂᓕᐤ᙮
ᒫᑲ ᑮᔥᐱᓐ ᑭᒋᔖᓐ ᑲᔥᑫᓕᑕᒥᐃᑯᑦ ᑭ ᒥᒋᒥᓕᐤ, ᓇᒪᐎᓚ ᐁ ᐃᑕᔅᑌᒃ ᓵᑭᐃᑐᐎᓐ ᑭᑦ ᐃᔑ ᐱᒧᑖᓐ᙮ ᐁᑳᐎᓚ ᓂᔑᐗᓈᒋ ᑭ ᒥᒋᒻ ᐅᒋ, ᐊᓇ ᑳ ᑮ ᓂᐳᔅᑕᒫᑯᑦ ᙭ᑕ᙮
ᐁᑯᔑ ᒫᑲ ᐁᑳᐎᓚ ᑳ ᒥᓗᑐᑕᒣᒃ ᑲᑕ ᒪᒋ ᐋᓕᒧᒋᑳᑌᐤ;
ᐌᓴ ᑭᒋᒪᓂᑐ ᐅᑦ ᐅᑭᒫᐎᐎᓐ ᓇᒪᐎᓚ ᒥᒋᒥᐗᓐ ᓀᔥᑕ ᒥᓂᑴᐎᓂᐗᓐ; ᒫᑲ ᑳᔭᔅᑭᑖᑎᓯᐎᓐ, ᓀᔥᑕ ᑳᔮᒣᓕᑕᒧᐎᓐ, ᓀᔥᑕ ᒥᓚᐙᑕᒧᐎᓐ ᐸᓓᑭ ᐊᒑᑯᒃ᙮
ᐌᓴ ᐊᓇ ᐅᐅ ᑫᒀᓇ ᑳ ᐅᒋ ᐊᑑᔅᑲᐙᑦ ᙭ᑕ, ᒥᓜᓕᒥᑯ ᑭᒋᒪᓂᑐᐗ, ᓀᔥᑕ ᓇᐁᓕᒥᑯ ᐃᓕᓕᐗ᙮
ᐁᑯᔑ ᒫᑲ ᓄᔅᐱᓇᑖᑕᐤ ᐊᓂᐃ ᑫ ᐅᒋ ᐅᑕᑾᒃ ᑳᔮᒣᓕᑕᒧᐎᓐ, ᓀᔥᑕ ᐊᓂᐃ ᐊᐌᓇ ᑫ ᑮ ᐅᒋ ᑭᔅᑭᓄᐊᒪᐙᑦ ᑯᑕᑭᔭ᙮
ᐁᑳᐎᓚ ᒥᒋᒻ ᐅᒋ ᓂᔑᐗᓈᒋᑖᐙᒃ ᑭᒋᒪᓂᑐ ᐅᑕ ᐊᑑᔅᑫᐎᓐ᙮ ᒥᓯᐌ ᑫᒀᓇ ᑖᐺ ᐸᓓᑲᓋ; ᒫᑲ ᒫᓛᑕᓂᓕᐤ ᐊᓇ ᐃᓕᓕᐤ ᐁ ᓈᔦᑕᐌᓕᑕᒥᐃᐌᑦ ᐁ ᒥᒋᓱᑦ᙮
ᒥᓨᔑᓐ ᐁᑳ ᑭᒋ ᒥᒋᓈᓂᐗᒃ ᐎᔮᔅ, ᓀᔥᑕ ᐁᑳ ᑭᒋ ᒥᓂᒀᓂᐗᒃ ᔓᒥᓈᐳ, ᓀᔥᑕ ᓈᓐᑕᐤ ᑫᒀᓐ ᑫ ᐅᒋ ᐱᔓᓯᒃ ᑭᒋᔖᓐ, ᓀᔥᑕᐱᑯ ᑫ ᐅᒋ ᓈᔦᑕᐌᓕᑕᒃ, ᓀᔥᑕᐱᑯ ᑫ ᐅᒋ ᓕᓚᒥᐋᑲᓂᐎᑦ᙮
ᑭᑦ ᐊᔮᓐ ᓈ ᑖᐺᔦᓕᑕᒧᐎᓐ? ᐊᔮᔅᑕᒪᓱ ᐅᑎᔥᑲᐤ ᑭᒋᒪᓂᑐᐗ᙮ ᒥᓜᓕᑕᒻ ᐊᓇ ᐁᑳ ᑳ ᓂᔑᐗᓈᒋᒥᑎᓱᑦ ᐊᓂᐁᓕᐤ ᐅᒋ ᑳ ᐃᓕᓇᒃ᙮
ᐊᓇ ᒫᑲ ᑳ ᑶᑕᐎᐃᑌᓕᑕᒃ ᓂᔑᐗᓈᒋᒪᐤ ᑮᔥᐱᓐ ᒥᒋᓱᒋ, ᐌᓴ ᓇᒪᐎᓚ ᒥᒋᓱ ᑖᐺᔦᓕᑕᒧᐎᓂᒃ: ᐌᓴ ᑫᒀᓐ ᐁᑳ ᑖᐺᔦᓕᑕᒧᐎᓂᒃ ᑳ ᐅᒋᐸᓕᒃ ᒪᒋᑣᐎᓂᐗᓐ᙮
ᐁᑳᐎᓚ ᐐ ᓇᐃᓚᐌᐃᑎᓱᔭᓐ, ᒫᑲ ᓇᐃᓚᐌᐃᒃ ᑯᑕᑭᔭᒃ
ᑭᓚᓈᓇᐤ ᒫᑲ ᑳ ᒪᔥᑲᐎᓯᔭᒃ ᑭ ᑳ ᓇᔭᑕᒸᑕᓇᐤ ᐅᑦ ᐊᓕᒥᓯᐎᓂᐗᐗ ᐊᓂᑭ ᑳ ᓕᓚᒥᓯᒋᒃ, ᓇᒪᐎᓚ ᑭᒋ ᓇᐃᓚᐌᐃᑎᓱᔭᒃ᙮
ᐁᑯᔑ ᒥᓯᐌ ᑕᑐ ᐊᐌᓇ ᐁ ᐃᑕᔑᔭᒃ ᑲᑕ ᓂᐃᓚᐌᐁᐤ ᐎᒋᐃᓕᓕᐗ ᑭᒋ ᐃᔑ ᒥᓗᑭᔅᑭᓄᐊᒫᑯᐎᓯᓕᒋ᙮
ᐌᓴ ᐙᐙᒡ ᙭ ᓇᒪᐎᓚ ᑮ ᓇᐃᓚᐌᐃᑎᓱ; ᒫᑲ, ᐁ ᐃᑕᓯᓇᐃᑳᑌᒃ, ᐅ ᑭᑐᔑᐌᐎᓂᐗᐗ ᐊᓂᑭ ᑳ ᑮ ᑭᑐᑎᔅᑭᒃ ᓂ ᑮ ᐸᑲᒥᔅᑳᑯᐙᓐ᙮
ᐌᓴ ᑫᒀᓇ ᑳ ᑮ ᒪᓯᓇᐃᑳᑌᑭ ᐌᔅᑲᒡ ᑮ ᒪᓯᓇᐃᑳᑌᐗ ᑭᓚᓈᓇᐤ ᑭᒋ ᑭᔅᑫᓕᑕᒪᒃ, ᑭᓚᓈᓇᐤ ᔑᐱᓚᐌᓯᐎᓂᒃ ᐅᒋ, ᓀᔥᑕ ᐁ ᒥᓜᓕᒧᐃᑯᔭᒃ ᑭᒋ ᒪᓯᓇᐃᑫᐎᓇ, ᑭᒋ ᐅᒋ ᐋᔮᔭᒃ ᐊᔅᐯᓕᒧᐎᓐ᙮
ᐁᑯ ᑭᒋᒪᓂᑐ ᑳ ᑎᐯᓕᑕᒃ ᔑᐱᓚᐌᓯᐎᓂᓕᐤ ᓀᔥᑕ ᑳᑭᒋᐃᐌᐎᓂᓕᐤ ᑭ ᑳ ᐎ ᒥᓕᑯᐗᐤ ᒣᒥᔅᑯᒃ ᑭᒋ ᒥᓗᐃᑌᓕᒥᑐᔦᒃ ᑳ ᐃᔑ ᑭᔅᑭᓄᐊᒫᑫᑦ ᙭ ᒋᓴᔅ:
ᐯᔭᑯ ᒥᑐᓀᓕᒋᑲᓂᒃ ᓀᔥᑕ ᐯᔭᑯ ᒥᑐᓂᒃ ᑭᒋ ᐅᒋ ᒫᒥᒋᒣᒃ ᑭᒋᒪᓂᑐ, ᐅᑖᐎᔭ ᐅᑎ ᑭ ᑎᐯᓕᒋᑫᒥᓇᐤ ᒋᓴᔅ ᙭᙮ᒥᓗᐙᒋᒧᐎᓐ ᐎᑕᒪᐙᑲᓂᐎᐗᒃ ᒉᓐᑖᐃᓚᒃ
ᓂᑦ ᐃᑣᓐ ᒫᑲ ᒋᓴᔅ ᙭ ᐁ ᑮ ᐊᑑᔅᑫᔅᑕᒃ ᑭᔅᑭᓄᐙᒋᔓᐎᓂᓕᐤ ᐅ ᑖᐺᐎᓐ ᑭᒋᒪᓂᑐ ᐅᒋ, ᑭᒋ ᐋᔨᒋᑖᓂᐗᑭ ᐊᓂᐃ ᐊᔓᑕᒫᑫᐎᓇ ᑳ ᑮ ᐊᔓᑕᒫᒋᒃ ᐅᑖᐎᒪᐗᒃ:
ᓀᔥᑕ ᒉᑣᐃᓚᒃ ᐅ ᔕᐌᓕᒋᑫᐎᓂᓕᐤ ᑭᒋ ᐅᒋ ᒫᒥᒋᒫᒋᒃ ᑭᒋᒪᓂᑐᐗ; ᐁ ᐃᑕᓯᓇᐃᑳᑌᒃ, ᐅᒪ ᑭ ᑳ ᐅᒋ ᐋᓕᒧᒥᑎᓐ ᐃᑕ ᐁ ᐃᑖᒋᒃ ᒉᓐᑖᐃᓚᒃ, ᓀᔥᑕ ᓂ ᑳ ᓂᑲᒧᔅᑌᓐ ᑭᑦ ᐃᔑᓂᑳᓱᐎᓐ᙮
ᒥᓇ ᒫᑲ ᐃᑗᐤ, ᒥᓚᐙᑕᒧᒃ, ᑭᓚᐗᐤ ᒉᓐᑖᐃᓕᑐᒃ, ᐊᓯᒋ ᐅᑦ ᐃᓕᓕᒪ᙮
ᒥᓇ ᒫᑲ, ᒫᒥᒋᒥᒃ ᐅᑎᐯᓕᒋᑫᐤ, ᒥᓯᐌ ᑭᓚᐗᐤ ᒉᓐᑖᐃᓕᑐᒃ: ᓀᔥᑕ ᑭᔅᑖᒋᒥᒃ ᒥᓯᐌ ᑭᓚᐗᐤ ᐃᓕᓕᑐᒃ᙮
ᒥᓇ ᒫᑲ ᐋᐃᓭᔭ ᐃᑗᐤ, ᐅᒉᐱᒃ ᒉᓯᒃ ᑲᑕ ᐅᒋᐸᓕᐤ, ᐊᓇ ᒫᑲ ᑫ ᑕᑯᔑᒃ ᑭᒋ ᑎᐯᓕᒫᑦ ᐊᓂᐃ ᒉᓐᑖᐃᓚ, ᐁᐗᒀᓇ ᑫ ᐊᔅᐯᓕᒧᑕᒫᑯᑦ ᒉᓐᑖᐃᓚ᙮
ᐁᑯ ᑭᒋᒪᓂᑐ ᑳ ᑎᐯᓕᑕᒃ ᐊᔅᐯᓕᒧᐎᓂᓕᐤ ᑭ ᑳ ᐎ ᓵᑲᔅᑭᓇᐃᑯᐗᐤ ᒥᓯᐌ ᒥᓚᐙᑕᒧᐎᓂᓕᐤ ᓀᔥᑕ ᑳᔮᒣᓕᑕᒧᐎᓂᓕᐤ ᐁ ᑖᐺᑕᒣᒃ, ᑭᒋ ᐌᓗᑎᓯᔦᒃ ᐊᔅᐯᓕᒧᐎᓐ, ᑳ ᐸᓓᑭᓯᑦ ᐊᒑᒃ ᐅ ᓱᑳᑎᓯᐎᓐ ᐅᒋ᙮ᑄᓪ ᐎᑕᒻ ᑫᒀᓐ ᐌᒋ ᒪᓯᓇᐃᑫᑦ ᓈᔅᐱᒡ ᐁ ᓲᑫᓕᒧᑦ
ᓂᓚ ᓀᔥᑕ ᓂ ᑫᒋᓇᐅᓐ ᐁ ᐃᑌᓕᒥᑖᑾᒃ, ᓂᒋᔖᓂᑐᒃ, ᑭᓚᐗᐤ ᓀᔥᑕ ᐁ ᓵᑲᔅᑭᓀᔅᑳᑯᔦᒃ ᒥᓨᑎᓯᐎᓐ, ᐁ ᓵᑲᔅᑭᓀᔅᑳᑯᔦᒃ ᒥᓯᐌ ᑭᔅᑫᓕᑕᒧᐎᓐ, ᐁ ᑲᔥᑭᑖᔦᒃ ᓀᔥᑕ ᑭᒋ ᑲᑫᔅᑭᒥᑐᔦᒃ᙮
ᐁᓕᐌᒃ ᒫᑲ, ᓂᒋᔖᓂᑕᒃ, ᐊᐙᓯᑌ ᑭ ᑮ ᓱᑭᑌᐁᐎ ᒪᓯᓇᐊᒫᑎᓇᐗᐤ, ᑭᒋ ᐃᔑ ᑭᔅᑭᓯᐃᑕᑾᒃ, ᐊᓂᒪ ᔕᐌᓕᒋᑫᐎᓐ ᐅᒋ ᑳ ᑮ ᒥᓕᑦ ᑭᒋᒪᓂᑐ᙮
ᑭᒋ ᐋᔭᒥᐙᐎ ᐅᑦ ᐊᑑᔅᑫᓛᑲᓂᒥᑦ ᒋᓴᔅ ᙭ ᐁ ᑮ ᐋᔭᒥᐊᑭᒃ ᒉᓐᑖᐃᓚᒃ, ᐁ ᒫᑎᓇᒶᒃ ᐅ ᒥᓗᐋᒋᒧᐎᓐ ᑭᒋᒪᓂᑐ, ᐁ ᐸᑭᑎᓈᑲᓂᐎᒋᒃ ᒉᓐᑖᐃᓚᒃ ᑭᒋ ᓇᐁᓕᑖᑾᓂᓕᒃ, ᐁ ᑮ ᐸᓓᑭᐋᑲᓂᐎᒋᒃ ᐸᓓᑭ ᐊᒑᑾ ᐅᒋ᙮
ᓂᑦ ᐋᔮᓐ ᒫᑲ ᐊᓂᒪ ᑫ ᐅᒋ ᒫᒪᑖᑯᒧᔮᓐ ᒋᓴᔅ ᙭ ᐅᒋ ᐅᐅ ᑫᒀᓇ ᐅᒋ ᑳ ᐅᑦ ᐋᔮᓂᑦ ᑭᒋᒪᓂᑐ᙮
ᐌᓴ ᓇᒪᐎᓚ ᓂ ᑳ ᐃᔅᐱᒋ ᓱᑭᑌᐋᓐ ᑭᒋ ᐋᓕᒧᑕᒫᓐ ᐊᓂᐃ ᑫᒀᓇ ᐁᑳ ᙭ ᑳ ᑭ ᑐᑕᒃ ᓂᓚ ᐅᒋ, ᑭᒋ ᑐᑕᐙᑲᓂᐎᒋᒃ ᒉᓐᑖᐃᓚᒃ ᑭᒋ ᓇᓇᐃᑕᑭᒃ, ᐋᔭᒥᐎᓂᒃ ᓀᔥᑕ ᑐᑕᒧᐎᓂᒃ᙮
ᑭᒋ ᒫᒪᑖᐎ ᐃᓯᒋᑫᐎᓇ ᐅᒋ ᓀᔥᑕ ᒥᐋᒥᔅᑳᑌᓕᑖᑾᑭ, ᐅ ᑲᔥᑭᐅᐎᓂᓕᒃ ᐅᑦ ᐊᒑᑾ ᑭᒋᒪᓂᑐ; ᓀᔥᑕ ᒫᑲ ᒋᕉᓴᓚᒥᒃ ᐅᒋ, ᓀᔥᑕ ᒥᓯᐌ ᐙᔅᑲ ᐃᓕᕆᑲᒥᒃ ᐃᔅᑯ, ᒥᑐᓂ ᓂ ᑮ ᐙᐎᑕᒸᓐ ᐅ ᒥᓗᐋᒋᒧᐎᓐ ᙭᙮
ᐁᐁ, ᑳ ᑮ ᐃᔑ ᑯᒋᑖᔮᓐ ᑭᒋ ᐙᐎᑕᒫᓇ ᒥᓗᐋᒋᒧᐎᓐ, ᓇᒪᐎᓚ ᐃᑕ ᐋᔕᔾ ᐁ ᑮ ᐎᒋᑳᑌᓕᒃ ᙭ ᐅ ᒥᓗᐋᒋᒧᐎᓐ, ᐌᓴ ᒫᔅᑯᒡ ᓂ ᑳ ᐙᔅᑲᔨᑳᑖᔾ ᑯᑕᒃ ᐃᓕᓕᐤ ᐅᑦ ᐅᓚᔅᑕᒋᑲᓂᒃ:
ᒫᑲ ᐁ ᐃᑕᓯᓇᐃᑳᑌᒃ, ᐊᓂᑭ ᐁᑳ ᑳ ᑮ ᐋᓕᒧᑕᒧᐙᑲᓂᐎᒋᒃ, ᑲᑕ ᐙᐸᑕᒶᒃ: ᐊᓂᑭ ᓀᔥᑕ ᐁᑳ ᑳ ᑮ ᐯᑕᑭᒃ ᑲᑕ ᓂᓯᑐᑕᒶᒃ᙮ᐹᓪ ᐃᑌᓕᑕᒻ ᒋ ᑭᐗᑌᑦ ᕈᒥᒃ
ᐁᐗᑯ ᐅᒋ ᓀᔥᑕ ᒥᒉᑡᐤ ᓂ ᑮ ᐅᑕᒥᐃᑳᐎᓐ ᐁ ᐎ ᐯᒋ ᓈᑎᑕᑾᒃ᙮
ᒫᑲ ᐁᑯ ᐁᑳ ᐙᔦᔥ ᐁ ᐋᔮᔮᓐ ᐅᑕ ᐃᑌᑫ, ᓀᔥᑕ ᒥᒉᑦ ᐱᐴᓋ ᓈᔅᐱᒡ ᐁ ᑮ ᓇᑕᐌᓕᑕᒫᓐ ᑭᒋ ᓈᑎᑕᑾᒃ;
ᐃᔅᐱ ᐃᑐᑌᔮᓀ ᔅᐯᓂᒃ, ᑭ ᑳ ᓈᑎᑎᓇᐗᐤ: ᐌᓴ ᓂ ᐸᑯᓭᓕᒧᓐ ᑭᒋ ᐙᐸᒥᑕᑾᒃ ᓂ ᐱᒥᐱᒋᐎᓂᒃ, ᓀᔥᑕ ᐊᓐᑕ ᐃᔑ ᑭᓚᐗᐤ ᑭᒋ ᐃᑐᑕᐃᔦᒃ, ᑮᔥᐱᓐ ᓃᔥᑕᒻ ᒫᓐᔑᔥ ᐎᒋᑕᔑᑫᒥᑕᑾᒃ᙮
ᒫᑲ ᐊᓄᒡ ᓂᑦ ᐃᑐᑖᓐ ᒋᕉᓴᓚᒥᒃ ᑭᒋ ᐅᒌᔅᑕᒪᑄᑭᒃ ᐅᐸᓓᑭᓯᐗᒃ᙮
ᐌᓴ ᑮ ᐃᔑ ᒥᓜᓕᑕᒶᒃ ᐊᓂᑭ ᒫᓯᑐᓂᔭᐃᒃ ᓀᔥᑕ ᐊᑳᔭᐃᒃ ᑭᒋ ᒫᒪᐎ ᒥᓕᐌᐎᓂᑫᒋᒃ ᐊᓂᐃ ᑭᑎᒫᑭᓯᐎ ᐅᐸᓓᑭᓯᐗ ᒋᕉᓴᓚᒥᒃ ᑳ ᐃᑖᓕᒋ ᐅᒋ᙮
ᑖᐺ ᑮ ᐃᔑ ᒥᓜᓕᑕᒶᒃ; ᐅᐅ ᐁ ᑮ ᒪᓯᓇᐃᑫᔅᑕᐙᒋᒃ᙮ ᐌᓴ ᑮᔥᐱᓐ ᒉᓐᑖᐃᓚᒃ ᑮ ᒥᓛᑲᓂᐎᐗᒃ ᑭᒋ ᑭᑭ ᐋᔮᒋᒃ ᐅᑦ ᐊᒑᑯᐎ ᐋᔮᓂᓕᐗ, ᐎᓚᐗᐤ ᓀᔥᑕ ᑲᑕ ᐅᒋᔅᑕᒪᐙᐗᔅᐸᓐ ᐎᔮᓯᐎ ᑫᒀᓇ᙮
ᐃᔅᐱ ᒫᑲ ᐅᒪ ᑮ ᑎᐱᑐᑕᒫᓀ, ᓀᔥᑕ ᑮ ᐅᑎᓇᒶᒃ ᐅᒪ ᑳ ᐃᔑ ᒥᓂᔑᐎᒋᒃ, ᑭ ᑳ ᓈᑎᑎᓇᐗᐤ ᐁ ᐊᑎ ᐃᑐᑌᔮᓐ ᔅᐯᓂᒃ᙮
ᐌᓴ ᓂ ᑫᒋᓇᐅᓐ, ᐃᔅᐱ ᐯᒋ ᐅᑎᑎᑕᑾᐗ, ᓂ ᑳ ᑕᑯᔑᓂᓐ ᐁ ᐃᔑ ᑭᔅᑌᓕᑖᑯᓯᐎ ᔕᐌᓕᑖᑾᓂᓕᒃ ᐅ ᒥᓗᐋᒋᒧᐎᓐ ᙭᙮
ᑭ ᐸᑯᓭᓕᒥᑎᓇᐗᐤ ᒫᑲ, ᓂᒋᔖᓂᑐᒃ, ᐎᓚ ᐅᒋ ᐅᑎᐯᓕᒋᑫᐤ ᒋᓴᔅ ᙭, ᓀᔥᑕ ᐅ ᓵᑭᐃᐌᐎᓐ ᐅᒋ ᐊᒑᒃ, ᓱᑲ ᑭᒋ ᒫᒪᐎ ᐎᒋᐃᔦᒃ ᐁ ᐋᔭᒥᐁᔅᑕᐌᒃ ᑭᒋᒪᓂᑐ ᓂᓚ ᐅᒋ᙮
ᑭᒋ ᐅᒋ ᐎᑾᒋᐃᑲᐎᔮᓐ ᐊᓂᑭ ᐁᑳ ᑳ ᑖᐺᔦᓕᑕᑭᒃ ᒎᑎᐊᐃᒃ ᑳ ᐃᑖᒋᒃ; ᓀᔥᑕ ᐊᓂᒪ ᐊᑑᔅᑫᐎᓐ ᑳ ᐋᔮᔮᓐ ᒋᕉᓴᓚᒻ ᐅᒋ ᑭᒋ ᐎ ᐅᑎᓇᑭᒃ ᐅᐸᓓᑭᓱᐗᒃ;
ᑭᒋ ᐯᒋ ᓈᑎᑕᑾᒃ ᒥᓕᐙᑕᒧᐎᓂᒃ ᐁ ᐃᑌᓕᑕᒃ ᑭᒋᒪᓂᑐ, ᑭᒋ ᒥᓜᓕᒧᐃᑳᐎᔮᓐ ᐊᓯᒋ ᑭᓚᐗᐤ᙮
ᐁᑯ ᑭᒋᒪᓂᑐ ᑳᔮᒣᓕᑕᒧᐎᓕᓕᐤ ᑳ ᑎᐯᓕᑕᒃ ᑭ ᑳ ᐎ ᐎᒉᐎᑯᐗᓇᐗᐤ ᒥᓯᐌ ᐁ ᐃᑕᔑᔦᒃ᙮ ᐁᒣᓐ᙮
ᐗᒉᑫᒧᐎᓇ
ᑭ ᒥᓗᐋᓕᒧᑕᒫᑎᓇᐗᐤ ᐱᐱ ᑭ ᐎᒋᔖᓂᔅᑴᒥᓇᐤ ᑳ ᐅᑦ ᐊᑑᔅᑫᓛᑲᓂᒥᑯᑦ ᒫᒪᐎᐗᔭᒥᐋᐗ ᑳ ᐃᑖᓕᒋ ᔭᓐᒃᕆᐊᐃᒃ:
ᑭᒋ ᐱᑐᑲᐁᒃ ᐅᑎᐯᓕᒋᑫᐗ ᐃᔑ, ᐁ ᐃᔑᑣᒋᒃ ᐅᐸᓓᑭᓯᐗᒃ, ᓀᔥᑕ ᑭᒋ ᐎᒋᐁᒃ ᐱᑯ ᑫᒀᓐ ᑫ ᐃᔑ ᓇᑕᐌᓕᑕᒫᑖᒃ: ᐌᓴ ᒥᒉᑦ ᑮ ᓈᓂᔓᑲᒪᐌᐤ, ᓂᓚ ᓀᔥᑕ ᓂ ᑮ ᓂᔓᑲᒫᒃ᙮
ᐊᓂᑭ ᓂ ᐱᒫᑎᓯᐎᓐ ᐅᒋ ᑳ ᑮ ᐸᑭᑎᓇᑭᒃ ᑎᐱᓚᐌ ᐅ ᑳᔭᐗᐗ: ᐊᓂᑭ ᓇᒪᐎᓚ ᓂᓚ ᐱᑯ ᑳ ᓈᓈᔅᑯᒪᑭᒃ, ᒫᑲ ᐊᓯᒋ ᓀᔥᑕ ᒥᓯᐌ ᒉᓐᑖᐃᓕᐎ ᒫᒪᐎᐗᔭᒥᐋᐗᒃ᙮
ᐊᓯᒋ ᓀᔥᑕ ᐊᑕᒥᔅᑳᑯᒃ ᒫᒪᐎᐋᔭᒥᐊᐗᒃ ᐎᑭᓕᒃ ᑳ ᐃᑖᒋᒃ᙮ᐊᑕᒥᔅᑳᒃ ᑳ ᓵᑭᐊᒃ ᐃᐱᓂᑕᔅ, ᐊᓇ ᑳ ᓂᑳᓂᒥᓂᔑᐎᑦ ᐊᓐᑕ ᐊᑳᔭᐃᒃ ᙭ᑎᒃ ᐃᔑ᙮
ᐊᑕᒥᔅᑳᒃ ᒣᕆ, ᒥᔅᑕᐃ ᑳ ᑮ ᐊᑐᔅᑳᐎᔭᒥᑦ᙮
ᐊᑕᒥᔅᑳᒃ ᐋᓐᑦᕋᓂᑲᔅ ᓀᔥᑕ ᒎᓂᔭ, ᓂ ᐙᑯᒫᑲᓇᒃ, ᓀᔥᑕ ᓂᒋᑭᐸᐙᑲᓇᒃ, ᑳ ᑭᔅᑌᓕᒥᑯᒋᒃ ᐊᐸᔅᑕᓚ, ᓀᔥᑕ ᑳ ᑮ ᐃᑖᒋᒃ ᙭ᑎᒃ ᐸᒧᔑ ᓂᓚ᙮
ᐊᑕᒥᔅᑳᒃ ᐋᒻᑉᓕᔭᔅ ᑳ ᓵᑭᐊᒃ ᐅᑎᐯᓕᒋᑫᒃ᙮
ᐊᑕᒥᔅᑳᒃ ᐊᕐᐯᓂ, ᑳ ᐎᒋᐃᑦ ᙭ᑎᒃ, ᓀᔥᑕ ᔅᑖᑮᔅ ᑳ ᓵᑭᐊᒃ᙮
ᐊᑕᒥᔅᑳᒃ ᐊᐱᓖᔅ ᑳ ᓇᐁᓕᑖᑯᓯᑦ ᙭ᑎᒃ᙮ ᐊᑕᒥᔅᑳᑯᒃ ᐊᓂᑭ ᑳ ᐃᑖᒋᒃ ᐋᕆᔅᑕᐱᐤᓚᓴ ᐎᒋᓕᒃ᙮
ᐊᑕᒥᔅᑳᒃ ᐦᐃᕈᑎᔭᓐ ᓂ ᐙᑯᒫᑲᓐ᙮ ᐊᑕᒥᔅᑳᑯᒃ ᐊᓂᑭ ᑳ ᐃᑕᒋᒃ ᓈᕐᓯᓴᓴ ᐎᑭᓕᒃ, ᑳ ᐃᑖᒋᒃ ᐅᑎᐯᓕᒋᑫᒃ᙮
ᐊᑕᒥᔅᑳᒃ ᑦᕋᐃᐱᓇ ᓀᔥᑕ ᑦᕋᐃᐳᓴ ᑳ ᐊᑑᔅᑫᔅᑕᐙᒋᒃ ᐅᑎᐯᓕᒋᑫᐗ᙮ ᐊᑕᒥᔅᑳᒃ ᓯᐋᑭᐋᑲᓂᐎᑦ ᐸᔅᓯᔅ, ᒥᔅᑕᐃ ᑳ ᑮ ᐊᑑᔅᑫᔅᑕᐙᑦ ᐅᑎᐯᓕᒋᑫᐗ᙮
ᐊᑕᒥᔅᑳᒃ ᕉᐸᔅ ᑳ ᐙᐌᓛᐸᒥᑯᑦ ᐅᑎᐯᓕᒋᑫᐗ, ᓀᔥᑕ ᐅᑳᐎᔭ ᐁᐗᑯ ᓂᓚ ᓂᑳᐎ᙮
ᐊᑕᒥᔅᑳᒃ ᐋᓯᓐᒃᕋᐃᑕᔅ, ᑉᓕᑲᓐ, ᐦᐊᑦᒫᔅ, ᐹᑦᕉᐹᔅ, ᐦᐊᕐᒦᔅ, ᓀᔥᑕ ᐎᒋᔖᓂᒪᐗ ᑳ ᐎᒉᐙᒋᒃ᙮
ᐊᑕᒥᔅᑳᒃ ᐹᐃᓚᓚᑲᔅ, ᓀᔥᑕ ᒎᓕᔭ, ᓂᕆᐊᔅ, ᓀᔥᑕ ᐎᒋᔖᓂᔅᑴᒪ, ᓀᔥᑕ ᐅᓕᒻᐸᔅ ᓀᔥᑕ ᒥᓯᐌ ᐅᐸᓓᑭᓯᐗ ᑳ ᐎᒉᐎᑯᒋᒃ᙮
ᐊᑕᒥᔅᑖᑐᒃ ᐁ ᐸᓓᑭ ᐅᒉᒥᑐᔦᒃ᙮ ᙭ ᐅ ᒫᒪᐎᐋᔭᒥᐊᒪ ᑭᑦ ᐊᑕᒥᔅᑳᑯᐗᐗᒃ᙮ᒫᒋᒡ ᑭᔅᑭᓄᐊᒫᑫᐎᓐ
ᐁᑯ ᑭ ᐸᑯᓴᓕᒥᑎᓇᐗᐤ, ᓂᒋᔖᓂᑐᒃ, ᐱᓯᔅᑫᓕᒥᑯᒃ ᐊᓂᑭ ᑳ ᐅᒋ ᐃᑕᑾᑫ ᐸᑳᓂᐃᑐᐎᓇ ᓀᔥᑕ ᓇᔦᑕᐎ ᐃᑐᑕᒧᐎᓇ ᐱᑐᔥ ᑳ ᐃᑌᓕᑖᑾᑭ ᐊᓂᒪ ᑭᔅᑭᓄᐊᒫᑫᐎᓐ ᐅᒋ ᑳ ᑮ ᑭᔅᑭᓄᐊᒫᑲᐎᔦᒃ; ᐁᑳᐎᓚ ᒫᑲ ᐎᒉᐎᑯᒃ᙮
ᐌᓴ ᐁᐗᒀᓂᑭ ᑐᐎᑳᓇᒃ ᐁᑳ ᑳ ᐊᑑᔅᑫᔅᑕᐙᒋᒃ ᑭ ᑎᐯᓕᒋᑫᒥᓇᐗ ᒋᓴᔅ ᙭ᑕ, ᒫᑲ ᑎᐱᓚᐌ ᐙᑖᐗᐤ; ᓀᔥᑕ ᐁ ᒥᓗᐋᔭᒥᒋᒃ ᓀᔥᑕ ᐁ ᓱᔅᒀᒋ ᐋᔭᒥᒋᒃ ᑳ ᐙᔦᔑᑕᒸᒋᒃ ᐅᑌᐃᓕᐗ ᐊᓂᐃ ᐁᑳ ᑳ ᓕᑆᑳᓂᒋ᙮
ᐌᓴ ᑭ ᓇᓇᐃᑕᒧᐎᓂᐗᐤ ᑮ ᐯᒋ ᐅᑎᑎᑯᐗᒃ ᒥᓯᐌ ᐃᓕᓕᐗᒃ᙮ ᐁᐗᑯ ᐅᒋ ᓂ ᓯᑭᓓᓯᓐ ᒫᑲ ᑭᓚᐗᐤ ᐅᒋ: ᑫᔮᐸᒡ ᒫᑲ ᑭ ᓇᑕᐌᓕᒥᑎᓇᐗᐤ ᑭᒋ ᑲᑫᑕᐌᓕᑕᒣᒃ ᐊᓂᒪ ᑳ ᒥᓨᔑᒃ, ᓀᔥᑕ ᑭᒋ ᑲᑫᐹᑎᓯᔦᒃ ᑳ ᒫᓛᑕᒃ ᐅᒋ᙮
ᑭᒋᒪᓂᑐ ᒫᑲ ᑳ ᑎᐯᓕᑕᒃ ᑳᔮᒣᓕᑕᒧᐎᓂᓕᐤ ᐎᐸᒡ ᑲᑕ ᐊᐱᑕᐌᐤ ᓭᑕᓇ ᔑᐹ ᑭᓯᑎᐙᒃ᙮ᐅ ᔕᐌᓕᒋᑫᐎᓐ ᑭ ᑎᐯᓕᒋᑫᒥᓇᐤ ᒋᓴᔅ ᙭ ᑭ ᑳ ᐎ ᐎᒉᐎᑯᐙᓇᐗᐤ᙮ ᐁᒣᓐ᙮
ᑎᒧᑎ ᓂᒋᐊᑑᔅᑫᓛᑲᓐ, ᓀᔥᑕ ᓘᓯᔭᔅ, ᓀᔥᑕ ᒉᓴᓐ, ᓀᔥᑕ ᓱᓯᐯᑕᕐ, ᓂ ᐙᑯᒫᑲᓇᒃ ᑭᑦ ᐊᑕᒥᔅᑳᑯᐗᐗᒃ᙮
ᓂᓚ ᑕᕐᓯᔭᔅ, ᑳ ᑮ ᒪᓯᓇᐊᒫᓐ ᐅᒪ ᒪᓯᓇᐃᑫᐎᓐ, ᑭᑦ ᐊᑕᒥᔅᑕᒫᑎᓇᐗᐤ ᐅᑎᐯᓕᒋᑫᒃ᙮
ᑫᐊᔅ ᑳ ᐱᑐᑲᐃᑦ, ᓀᔥᑕ ᒥᓯᐌ ᒫᒪᐎᐋᔭᒥᐊᐗᒃ, ᑭᑦ ᐊᑕᒥᔅᑳᑯᐗᐤ, ᐃᕌᔅᑕᔅ ᐅᑲᓇᐎᔔᓕᐋᐌᐤ ᐃᑖᐎᓂᒃ ᑭᑦ ᐊᑕᒥᔅᑳᑯᐗᐤ, ᓀᔥᑕ ᑾᕐᑕᔅ ᑳ ᐎᒋᔖᓇᒪᐎᑦ᙮
ᐅ ᔕᐌᓕᒋᑫᐎᓐ ᑭ ᑎᐯᓕᒋᑫᒥᓇᐤ ᒋᓴᔅ ᙭ ᒥᓯᐌ ᑭ ᑳ ᐎ ᐎᒉᐎᑯᐙᓇᐗᐤ᙮ ᐁᒣᓐ᙮ᑄᓪ ᒫᒥᒋᒣᐤ ᑭᒋᒪᓂᑐᐗ
ᐁᑯ ᐊᓇ ᑳ ᑲᔥᑭᑖᑦ ᑭᒋ ᐋᔨᒋᐃᑖᒃ ᐁ ᐃᑗᒪᑲᒃ ᓂ ᒥᓗᐋᒋᒪᐎᓐ, ᓀᔥᑕ ᐁ ᐃᔑ ᑎᐹᒋᒫᑲᓂᐎᑦ ᒋᓴᔅ ᙭, ᑳ ᑮ ᐃᔑ ᑭᔅᑫᓕᑖᑯᑖᓂᐗᒃ ᑳ ᒫᒪᔅᑳᑕᒃ, ᐊᓂᒪ ᑳ ᑮ ᑭᒧᒡ ᑲᓇᐌᓕᒋᑳᑌᒃ ᐊᔅᐱᓐ ᑳ ᐯᒋ ᐊᔅᑭᐗᒃ,
ᒫᑲ ᐊᓄᒡ ᑳ ᑭᔅᑫᓕᑖᑯᑖᑲᓂᐗᒃ, ᓀᔥᑕ ᐅ ᒪᓯᓇᐃᑫᐎᓂᐗᐗ ᐅᒋ ᐊᓂᑭ ᐅᑭᔅᑭᐙᐃᑫᐗᒃ, ᑳ ᑮ ᐃᑕᔓᐌᑦ ᐊᓇ ᑳᑭᑫ ᐯᒫᑎᓰᑦ ᑭᒋᒪᓂᑐ, ᑳ ᑭᔅᑫᓕᑕᒥᐋᑲᓂᐄᒋᒃ ᒥᓯᐌ ᐁ ᐃᑕᔅᑳᓀᓯᒋᒃ ᐃᓕᓕᐗᒃ ᑭᒋ ᐅᒋ ᓇᓇᐃᑕᑭᒃ ᑖᐺᔦᓕᑕᒧᐎᓂᓕᐤ:
ᑭᒋᒪᓂᑐ ᐎᓚ ᐱᑯ ᑳ ᑲᑫᑕᐌᓕᑕᒃ, ᑲᑕ ᐎ ᒫᒥᒋᒫᑲᓂᐎᐤ ᒋᓴᔅ ᙭ ᐅᒋ ᑳᑭᑫ᙮ ᐁᒣᓐ᙮
ᐹᓪ, ᐅᑦ ᐊᑑᔅᑫᓛᑲᓇ ᒋᓴᔅ ᙭, ᐁ ᑮ ᓇᑐᒥᑲᐎᔮᓐ ᑭᒋ ᐊᐸᔅᑕᓕᐎᔭᓐ, ᐁ ᑮ ᐹᑲᓂᐃᑲᐎᔮᓐ ᑭᒋᒪᓂᑐ ᐅ ᒥᓗᐋᒋᒧᐎᓂᒃ ᐃᔑ,
ᐌᔅᑲᒡ ᑳ ᑮ ᐊᔓᑕᒫᑫᔅᐸᓐ ᐅᑦ ᐅᑭᔅᑭᐙᐃᑫᒪ ᐅᒋ ᐸᓓᑭ ᒪᓯᓇᐃᑲᓂᒃ,
ᐅᑯᓯᓴ ᒋᓴᔅ ᙭ ᑭ ᑎᐯᓕᒋᑫᒥᓇᐤ ᐅᒋ, ᑳ ᑮ ᐯᒋ ᐅᒌᑦ ᐅᑦ ᐊᐙᔑᒥᔑᒃ ᑌᐱᑦ ᐎᔮᓯᐎᐎᓂᒃ ᐃᔑ;
ᐁ ᑮ ᐃᑖᑲᓂᐎᑦ ᒫᑲ ᑭᒋ ᐅᑯᓯᓯᒥᑯᑦ ᑭᒋᒪᓂᑐᐗ ᓱᑳᑎᓯᐎᓂᒃ, ᐸᓓᑭᓯᐎᓂ ᐊᒑᑾ ᐃᔑ, ᐁ ᑮ ᐗᓂᔥᑳᓈᑦ ᐅᓂᐱᐗ ᐅᒋ:
ᐁᐗᑯ ᐊᐗ ᑳ ᑮ ᐅᒋ ᒥᓕᑲᐎᔭᒃ ᔕᐌᓕᒋᑫᐎᓐ ᓀᔥᑕ ᐊᐸᔅᑕᓕᐎᐎᓐ, ᑭᒋ ᐅᒋ ᓇᓇᐃᑕᑭᒃ ᑖᐺᔦᓕᑕᒧᐎᓂᓕᐤ ᒥᓯᐌ ᐁ ᐃᑕᑐᔅᑳᓀᓯᒋᒃ ᐃᓕᓕᐗᒃ, ᐅᑦ ᐃᔑᓇᑳᓱᐎᓐ ᐅᒋ:
ᒥᓯᐌ ᕈᒥᒃ ᑳ ᐃᑖᔦᒃ, ᑳ ᓵᑭᐃᑖᒃ ᑭᒋᒪᓂᑐ, ᑳ ᓇᑐᒥᑳᐎᔦᒃ ᑭᒋ ᐸᓓᑭᓯᔦᒃ: ᔕᐌᓕᒋᑫᐎᓐ ᓀᔥᑕ ᑳᔮᒣᓕᑕᒧᐎᓐ ᑭ ᑳ ᐎ ᐋᔮᓇᐗᐤ ᑭᒋᒪᓂᑐ ᑯᑖᐎᓇᐤ ᐅᒋ, ᓀᔥᑕ ᑌᐯᓕᒋᑫᑦ ᒋᓴᔅ ᙭᙮ᓇᓈᔅᑯᒧᐎ ᐊᔭᒥᐋᐎᓐ
ᓂᔥᑕᒻ, ᓂ ᓇᓈᔅᑯᒪᐤ ᓂ ᑭᒋᒪᓂᑐᒻ ᐎᓚ ᐅᒋ ᒋᓴᔅ ᙭ ᒥᓯᐌ ᑳ ᐃᑕᔑᔦᒃ ᐅᒋ, ᑭ ᑖᐺᔦᓕᑕᒧᐎᓂᐗᐤ ᐁ ᐋᓕᒧᒋᑳᑌᒃ ᒥᓯᐌ ᐊᔅᑮᒃ᙮
ᐌᓴ ᑭᒋᒪᓂᑐ ᓂ ᑭᔅᑫᓕᒥᒃ, ᐊᓇ ᓂᑦ ᐊᒐᑯᒃ ᑳ ᐅᒋ ᐊᑖᔅᑲᐗᒃ ᐅ ᒥᓗᐋᒋᒧᐎᓂᓕᒃ ᐅᑯᓯᓴ, ᐁᑳ ᐁ ᐳᓂᔮᓐ ᒧᔕᒃ ᐁ ᐋᔭᒥᐁᔅᑕᒫᑕᑾᒃ;
ᐁ ᓇᑐᑕᒫᔮᓇ, ᑮᔥᐱᓐ ᓈᓐᑕᐤ ᐋᔨᔅᐸᓕᑭ ᐊᓄᒡ ᑫᑳ ᑭᒋ ᒥᓗ ᐱᒥᐱᒋᔮᓐ ᐃᑌᓕᑕᑫ ᑭᒋᒪᓂᑐ ᑭᒋ ᐯᒋ ᓈᑎᑖᑾᒃ᙮
ᐌᓴ ᓂ ᑭᐗᔐᓕᑌᓐ ᑭᒋ ᐙᐸᒥᑕᑾᒃ, ᑭᒋ ᑮ ᒥᓕᑕᑾᒃ, ᑭᒋ ᑮ ᒥᓕᑕᑾᒃ ᓈᓐᑕᐤ ᐊᒑᑯᐎ ᒥᓕᐌᐎᓐ, ᑭᒋ ᐅᒋ ᐋᔨᒋᑳᐸᐎᐃᑲᐎᔦᒃ;
ᐁᐗᑯ, ᑭᒋ ᐃᔑ ᒫᒪᐎ ᒥᓜᓕᒧᐃᑯᔭᒃ ᐁ ᐃᔑ ᑖᐱᔅᑯᒡ ᑖᐺᔦᓕᑕᒪᒃ ᑭᓚᐗᐤ ᓀᔥᑕ ᓂᓚ᙮
ᓇᒪᐎᓚ ᑭ ᓇᑕᐌᓕᒥᑎᓇᐗᐤ, ᓂᒋᔖᓂᑐᒃ, ᑭᒋ ᐁᑳ ᑭᔅᑫᓕᑕᒣᒃ ᒥᒉᑡᐤ ᐁ ᑮ ᐃᑌᓕᑕᒫᓐ ᑭᒋ ᐯᒋ ᓈᑎᑖᑾᒃ, ᒫᑲ ᐊᓄᒡ ᐃᔅᑯ ᓂ ᑮ ᐅᒋᐃᑲᐎᓐ, ᑭᒋ ᑮ ᐋᔮᔮᓐ ᑳ ᒥᓂᔑᐎᔦᒃ ᑭᓚᐗᐤ ᐊᓯᒋ, ᑖᐱᔅᑯᒡ ᑯᑕᑭᔭᒃ ᒉᓐᑖᐃᓕᒃ᙮
ᓂ ᑮ ᒪᓯᓇᐃᑫᔅᑕᐗᐗᒃ ᒫᒪᐤ ᐊᓂᑭ ᒃᕆᑲᒃ, ᓀᔥᑕ ᐹᕐᐯᕆᔮᓇᒃ; ᑖᐱᔅᑯᒡ ᐃᔑ ᐊᓂᑭ ᑳ ᑲᑫᑕᐌᓕᑕᑭᒃ ᓀᔥᑕ ᐊᓂᑭ ᐁᑳ ᑳ ᑲᑫᑕᐌᓕᑕᑭᒃ᙮
ᐃᓕᑯᒃ ᒫᑲ ᐁ ᐃᔑ ᑲᔥᑭᑖᔮᓐ, ᓂᑦ ᐋᔦᔅᑳᐎᓰᓐ ᒥᓗᐋᒋᒧᐎᓐ ᑭᒋ ᑲᑫᔅᑭᒪᑕᑾᒃ ᐙᐙᒡ ᑭᓚᐗᐤ ᕈᒥᒃ ᑳ ᐃᑖᔦᒃ᙮ᐁ ᐃᔑ ᓲᑭᒪᑲᒃ ᒥᓚᐗᒋᒧᐎᓐ
ᐌᓴ ᓇᒪᐎᓚ ᓂ ᓇᓀᐯᐎᓰᔅᑕᒸᓐ ᐅ ᒥᓗᐋᒋᒧᐎᓐ ᙭: ᐌᓴ ᐁᐗᑯ ᐅ ᑲᔥᑭᐅᐎᓐ ᑭᒋᒪᓂᑐ ᐁ ᐱᒫᒋᐃᑯᒋᒃ ᒥᓯᐌ ᐊᓂᑭ ᑳ ᑖᐺᑕᑭᒃ; ᓃᔥᑕᒻ ᐊᓇ ᑳ ᒎᐎᑦ, ᐊᓯᒋ ᓀᔥᑕ ᐊᓇ ᑳ ᒃᕆᑭᐎᑦ᙮
ᐌᓴ ᐁᑯᑕ ᑭᒋᒪᓂᑐ ᐅ ᒀᔭᔅᑭᑖᑎᓯᐎᓐ ᐁ ᓄᑯᑖᓂᐗᓂᓕᒃ ᑖᐺᔦᓕᑕᒧᐎᓂᒃ ᐅᒋ ᓀᔥᑕ ᑖᐺᔦᓕᑕᒧᐎᓂᒃ ᐃᔑ: ᒬᒋ ᐁ ᐃᑕᓯᓇᐃᑳᑌᒃ, ᐅᒀᔭᔅᑭᑎᐤ ᑖᐺᔦᓕᑕᒧᐎᓐ ᑲᑕ ᐅᒋ ᐱᒫᑎᓯᐤ᙮ᒥᓯᐌ ᐃᓕᓕᐗᒃ ᐅᑕ ᐊᔅᑮᒃ ᒪᒑᑎᓯᐗᒃ
ᐌᓴ ᐅᑦ ᐋᑯᓚᐌᓯᐎᓐ ᑭᒋᒪᓂᑐ ᑭᒋᑭᔑᑯᒃ ᐅᒋ ᓄᑾᓂᓕᐤ ᐁ ᐃᑌᓕᑕᒸᑦ ᐃᓕᓕᐗ ᒥᓯᐌ ᐅ ᒪᒋᐱᒫᑎᓯᐎᓂᓕᐤ ᓀᔥᑕ ᐅ ᒪᒑᑎᓯᐎᓂᓕᐤ, ᑳ ᒥᒋᒥᓇᒥᓕᒋ ᑖᐺᐎᓂᓕᐤ ᒪᒑᑎᓯᐎᓂᒃ;
ᐌᓴ ᑮ ᐋᔮᓕᐗ ᐊᓂᐁᓕᐤ ᑫ ᐅᒋ ᑭᔅᑫᓚᒫᓕᒋ ᑭᒋᒪᓂᑐᐗ; ᐌᓴ ᑭᒋᒪᓂᑐ ᑮ ᐙᐸᑎᓓᐤ᙮
ᐌᓴ ᐊᓂᐃ ᐁᑳ ᑳ ᓄᑾᓂᓕᑭ ᐅᑦ ᐋᔮᓇ ᐊᔅᐱᓐ ᑳ ᑮ ᐅᔑᑖᓂᐗᒃ ᐊᔅᑭ ᐅᒋ ᐹᔦᑌᓈᑾᓂᓕᐗ, ᐁ ᐅᒋ ᓂᓯᑐᒋᑳᑌᓕᑭ ᐊᓂᐃ ᑳ ᑮ ᐅᔑᑖᓂᐗᑭ, ᐅ ᑳᑭᑫ ᑲᔥᑭᐅᐎᓐ ᓀᔥᑕ ᐅ ᑭᒋᒪᓂᑐᐎᓐ; ᑳ ᐅᒋ ᐁᑳ ᑮ ᑶᑕᐎᐃᑗᒋᒃ:
ᐌᓴ ᐃᔅᐱ ᑫᔅᑫᓕᒫᒋᒃ ᑭᒋᒪᓂᑐᐗ, ᓇᒪᐎᓚ ᑖᐱᔅᑯᒡ ᑭᒋᒪᓂᑐ ᑮ ᐃᔑ ᑭᔅᑌᓕᑖᑯᐁᐗᒃ, ᓇᒪ ᓀᔥᑕ ᑮ ᓇᓈᔅᑯᒧᐗᒃ; ᒫᑲ ᐸᑾᓐᑕᐤ ᑮ ᐊᑎ ᐃᑎᐗᒃ ᐅ ᒥᑐᓀᓕᒋᑲᓂᐙᒃ, ᓀᔥᑕ ᐅ ᑲᑫᐹᒋᑌᐃᐗᐤ ᑮ ᐗᓂᑎᐱᔅᑳᓕᐤ᙮
ᓂ ᑲᑫᑕᐌᓕᑌᓋᓐ ᐁ ᑮ ᐃᑕᑭᒥᑎᓱᒋᒃ, ᑮ ᐊᑎ ᑲᑫᐹᑎᓯᐗᒃ,
ᓀᔥᑕ ᑮ ᑴᔅᑭᓇᒬᐗᒃ ᐅ ᑭᔅᑌᓕᑖᑯᓯᐎᓂᓕᐤ ᐊᓂᐃ ᐁᑳ ᑫ ᓂᔑᐗᓈᑎᓯᓕᒋ ᑭᒋᒪᓂᑐᐗ ᑭᒋ ᐃᔑᓈᑾᓂᓕᒃ ᑖᐱᔅᑯᒡ ᑫ ᓂᔑᐗᓋᑎᓯᓕᒋ ᐃᓕᓕᐗ, ᓀᔥᑕ ᐱᓓᓯᒃ ᐃᔑ, ᓀᔥᑕ ᐁ ᓀᐅᓯᑌᐎ ᐊᐌᓯᓯᒃ ᐃᔑ, ᓀᔥᑕ ᑳ ᐸᐸᒥᑕᒋᒧᓕᒋ ᐊᐗᑳᓇ ᐃᔑ᙮
ᐁᐗᑯ ᐅᒋ ᒫᑲ ᑭᒋᒪᓂᑐ ᑮ ᐸᑭᑎᓀᐤ ᐎᓂᐅᐎᓂᒃ ᐃᔑ, ᐁ ᐃᔅᐱᒋ ᒪᒋ ᓇᑕᐌᓕᑕᑭᒃ ᑎᐱᓚᐌ ᐅᑌᐃᐙᒃ, ᑭᒋ ᒪᒉᓕᑖᑯᑕᒫᑐᒋᒃ ᑎᐱᓚᐌ ᐎᔭᐙᐗ;
ᐊᓂᑭ ᑭᓛᔅᑭᐎᓂᒃ ᑳ ᐃᔑ ᑴᔅᑭᓇᒸᒋᒃ ᑭᒋᒪᓂᑐ ᐅ ᑖᐺᐎᓂᓕᐤ, ᓀᔥᑕ ᐊᐙᓯᑌ ᑮ ᐋᔭᒥᐁᔅᑕᐌᐗᒃ ᐅᔑᐋᑲᓇ ᐃᔥᐱᔥ ᐅᔑᐃᐌᐗ, ᐊᓇ ᑳᑭᑫ ᑳ ᒫᒥᒋᑖᑯᓯᑦ᙮ ᐁᒣᓐ᙮
ᐁᐗᑯ ᐅᒋ ᒫᑲ ᑭᒋᒪᓂᑐ ᑮ ᐸᑭᑎᓀᐤ ᑭᒋ ᐎᓂᓯᐎ ᐸᑯᓭᓕᒧᓕᒋ: ᐊᐳᒋᑲ ᐅᑦ ᐃᔅᑴᒥᐗᐗ ᑮ ᐃᔑ ᑴᔅᑭᐊᐸᒋᑖᓕᐗ ᐃᑌ ᐁᑳ ᐁ ᐃᔑ ᓂᐃᐸᓕᓕᒃ:
ᐊᓯᒋ ᓀᔥᑕ ᓈᐯᐗᒃ, ᐁ ᐳᓂ ᐋᐸᒋᐋᒋᒃ ᐃᔅᑴᐗ, ᐁ ᐎᓂᓯᐎ ᐃᑌᓕᑕᑭᒃ ᑮ ᐃᔅᒀᓱᔅᑖᑐᐗᒃ; ᓈᐯᐗᒃ ᑭᑭ ᓈᐯᐗ ᐁ ᑐᑕᑭᒃ ᑳ ᒫᓛᑕᓂᓕᒃ, ᓀᔥᑕ ᐎᓚᐗᐤ ᑫᒋᐙᒃ ᐁ ᐅᑎᓇᑭᒃ ᐊᓂᐁᓕᐤ ᐁ ᐃᔑ ᓇᐃ ᑎᐸᐊᒫᑫᒪᑲᓂᓕᒃ ᐅ ᐗᓂᐅᐎᓂᐗᐤ᙮
ᓀᔥᑕ ᒫᑲ ᐁᑳ ᐁ ᑮ ᐎ ᒥᒋᒥᓈᒋᒃ ᑭᒋᒪᓂᑐᐗ ᐅ ᑭᔅᑫᓕᑕᒧᐎᓂᐙᒃ, ᑭᒋᒪᓂᑐ ᑮ ᐃᔑ ᐸᑭᑎᓀᐤ ᑭᒋ ᐸᑾᓐᑕᐤ ᒥᑐᓀᓕᒋᑲᓂᓕᒋ, ᑭᒋ ᑐᑕᒥᓕᒋ ᐊᓂᐃ ᑫᒀᓇ ᐁᑳ ᑳ ᓇᐃᐸᓕᓕᑭ;
ᐁ ᑮ ᓵᑲᔅᑭᓀᔅᑳᑯᒋᒃ ᒥᓯᐌ ᒪᒑᑎᓯᐎᓂᓕᐤ, ᐱᔑᒀᑎᓯᐎᓂᓕᐤ, ᒪᒋᑣᐎᓂᓕᐤ, ᒧᔅᑌᓇᒫᑫᐎᓂᓕᐤ, ᑭᒧᒋᐸᒀᑎᑐᐎᓂᓕᐤ; ᐁ ᓵᑲᔅᑭᓀᔅᑳᑯᒋᒃ ᐅᑌᓕᑕᒧᐎᓂᓕᐤ, ᓂᐸᔨᐌᐎᓂᓕᐤ, ᑲᑴᔕᑯᒋᒥᑐᐎᓂᓕᐤ, ᑲᑳᔦᓕᓯᐎᓂᓕᐤ, ᒪᒉᓕᒥᐌᐎᓂᓕᐤ; ᐁ ᑭᒧᑐᐌᔅᑭᒋᒃ,
ᐁ ᐸᑾᓄᒥᐌᒋᒃ, ᐁ ᐸᒀᑖᒋᒃ ᑭᒋᒪᓂᑐᐗ, ᐁ ᒪᒉᓕᒥᐌᔅᑭᒋᒃ, ᐁ ᑭᔅᑌᓕᒧᒋᒃ, ᐁ ᑲᑭᒋᒧᒋᒃ, ᐁ ᒥᔅᑲᐙᑖᒋᒃ ᑳ ᒫᓛᑕᓂᓕᑭ, ᐁ ᐋᓉᑕᐙᒋᒃ ᐅᓂᑭᐃᑯᐗᐗ,
ᐁᑳ ᐁ ᐅ ᓂᓯᑐᑕᒧᐎᓂᒋᒃ, ᐁ ᐱᑯᓇᑭᒃ ᓂᔅᑯᒥᑐᐎᓂᓕᐤ, ᐁᑳ ᐁ ᐅ ᓵᑭᐃᐌᐎᓂᒋᒃ, ᐁᑳ ᐁ ᐳᓂ ᑭᔕᐌᓕᒥᐌᒋᒃ, ᐁ ᐊᒀᑎᓯᒋᒃ:
ᐁᐗᒀᓂᑭ ᐋᑕ ᐁ ᑭᔅᑫᓕᑕᒸᒋᒃ ᑭᒋᒪᓂᑐ ᐅ ᑎᐹᔅᑯᓂᑫᐎᓂᓕᐤ, ᐊᓂᑭ ᐅᒣᓕᐤ ᑐᐎ ᑳ ᑐᑕᑭᒃ ᐁ ᑌᐸᑫᓕᑖᑯᓯᒋᒃ ᑭᒋ ᓂᐱᒋᒃ, ᓇᒪᐎᓚ ᐱᑯ ᑫᒋᐙᒃ ᑐᑕᒶᒃ, ᒫᑲ ᐊᓯᒋ ᓀᔥᑕ ᓇᐃᓚᐌᐃᑯᐗᒃ ᐊᓂᐃ ᑳ ᑐᑕᒥᓕᒋ᙮
ᐅᑎᐹᔅᑯᓂᑫᐎᓐ
ᐁᐗᑯ ᐅᒋ ᓇᒪᐎᓚ ᑭ ᑳ ᑮ ᑶᑕᐎᐃᑣᓐ, ᐅ ᐃᓕᓕᐤ, ᐊᐌᓇ ᐁᑐᑫ ᑳ ᑎᐹᔅᑯᓂᑫᔭᓐ: ᐌᓴ ᐃᑕ ᐌᒋ ᑎᐹᔅᑯᓇᑦ ᑯᑕᒃ, ᑭ ᓂᔑᐗᓈᒋᒥᑎᓯᓐ; ᐌᓴ ᑭᓚ ᑳ ᑎᐹᔅᑯᓂᑫᔭᓐ ᒣᒋ ᓀᔥᑕ ᐁ ᐃᔑ ᐊᔨᑐᑕᒪᓐ᙮
ᒫᑲ ᐎᓚ ᓂ ᑫᒋᓇᐅᓈᓐ ᐅ ᑎᐹᔅᑯᓂᑫᐎᓐ ᑭᒋᒪᓂᑐ ᐁ ᐃᔑ ᑖᐺᐎᓂᐗᓂᓕᒃ ᑭᒋ ᐃᔅᐸᓕᐃᑯᒋᒃ ᒥᓯᐌ ᕋᔅᓂᑭ ᑳ ᑐᑕᑭᒃ ᐅᐅ ᑐᐎ ᑫᒀᓇ᙮
ᓀᔥᑕᐱᑯ ᑭᑦ ᐋᑕᐌᓕᑕᒸᓐ ᓈ ᐁ ᐃᔑ ᐌᓗᑕᓂᓕᒃ ᐅ ᒥᓨᑎᓯᐎᓐ ᓀᔥᑕ ᐅ ᐯᑳᒑᑎᓯᐎᓐ ᓀᔥᑕ ᐅ ᔑᐱᓚᐌᓯᐎᓐ; ᐁᑳ ᐁ ᑭᔅᑫᓕᑕᒪᓐ ᑭᒋᒪᓂᑐ ᐅ ᒥᓨᑎᓯᐎᓐ ᐁ ᐃᑐᑕᐃᑯᐗᑦ ᑭᒋ ᒥᒋᓚᐌᔦᓕᑕᒪᓐ?
ᒫᑲ ᐁ ᐃᔑ ᒪᔥᑲᐙᒃ ᓀᔥᑕ ᐁᑳ ᒥᒋᓚᐌᔦᓕᑌᐁᔭᓐ ᑭ ᒪᐗᒋᑣᓱᓐ ᐋᑯᓚᐌᓯᐎᓐ ᐱᓕᔥ ᐋᑯᓚᐌᓯᐎᓂ ᑭᔑᑳᒃ ᓀᔥᑕ ᐃᔅᐱ ᑫ ᓄᑯᑖᓂᐗᓂᓕᒃ ᑭᒋᒪᓂᑐ ᐅ ᒀᔭᔅᑯ ᑎᐹᔅᑯᓂᑫᐎᓐ;
ᐊᓇ ᑫ ᐃᔑ ᑎᐸᐊᒪᐙᑦ ᒥᓯᐌ ᑕᑐ ᐃᓕᓕᐗ ᒬᒋ ᑳ ᐋᔨᑎᓕᒋ:
ᐊᓂᐃ ᔑᐱᓚᐌᓯᐎᓂᒃ ᑕᑭ ᒥᓗᑐᑕᒥᓕᒋ ᐁ ᓈᓇᑕᐌᓕᑕᒥᓕᒋ ᑭᔅᑌᓕᑖᑯᓯᐎᓂᓕᐤ ᓀᔥᑕ ᑭᔅᑎᓯᐎᓂᓕᐤ ᓀᔥᑕ ᑭᒋᐱᒫᑎᓯᐎᓂᓕᐤ, ᒥᓓᐤ ᑳᑭᑫ ᐱᒫᑎᓯᐎᓂᓕᐤ:
ᒫᑲ ᐊᓂᐃ ᑳ ᐗᑴᓕᑖᑯᓯᓕᒋ, ᐁᑳ ᓀᔥᑕ ᑳ ᓇᓇᐃᑕᒥᓕᒋ ᑖᐺᐎᓂᓕᐤ, ᒫᑲ ᑳ ᓇᓇᐃᑕᒥᓕᒋ ᒪᒑᑎᓯᐎᓂᓕᐤ, ᑎᐸᐊᒪᐌᐤ ᑭᒋᑭᓯᐙᓯᐎᓂᓕᐤ ᓀᔥᑕ ᐗᑯᓚᐌᓯᐎᓂᓕᐤ,
ᐊᓕᒥᓯᐎᓂᓕᐤ ᓀᔥᑕ ᑲᒀᑕᑫᓕᒧᐎᓂᓕᐤ ᑲᑕ ᐅᑎᑎᑯ ᐅᑦ ᐊᒑᑯᒃ ᒥᓯᐌ ᑕᑐ ᐃᓕᓕᐤ ᑳ ᒪᒋᑐᑕᒃ, ᐊᓇ ᑳ ᒎᐎᑦ ᓃᔥᑕᒻ, ᐊᓯᒋ ᓀᔥᑕ ᐊᓇ ᑳ ᒉᓐᑖᐃᓕᐎᑦ;
ᒫᑲ ᑭᔅᑌᓕᑖᑯᓯᐎᓂᓕᐤ, ᑭᔅᑎᓯᐎᓂᓕᐤ, ᓀᔥᑕ ᑳᔮᒣᓕᑕᒧᐎᓂᓕᐤ ᑲᑕ ᐅᑎᑎᑯ ᒥᓯᐌ ᑕᑐ ᐃᓕᓕᐤ ᑳ ᒥᓗᑐᑕᒃ, ᐊᓇ ᑳ ᒎᐎᑦ ᓃᔥᑕᒻ, ᐊᓯᒋ ᓀᔥᑕ ᐊᓇ ᑳ ᒉᓐᑖᐃᓕᐎᑦ:
ᐌᓴ ᑭᒋᒪᓂᑐ ᓇᒪᐎᓚ ᐹᐱᑐᔥ ᐃᑕᒋᒣᐤ ᐊᐌᓕᐗ᙮
ᐌᓴ ᑳ ᐃᑕᓯᒋᒃ ᑳ ᑮ ᒪᒋᑐᑕᑭᒃ ᐁᑳ ᐅᓚᔓᐌᐎᓂᓕᐤ ᐁ ᐋᔮᒋᒃ ᑲᑕ ᓂᔑᐗᓈᑎᓯᐗᒃ ᐁᑳ ᐅᓚᔓᐌᐎᓂᓕᐤ ᐁ ᐋᔮᒋᒃ: ᑳ ᐃᑕᓯᒋᒃ ᒫᑲ ᐅᓚᔓᐌᐎᓂᒃ ᑳ ᑮ ᒪᒋᑐᑕᑭᒃ ᑲᑕ ᑎᐹᔅᑯᓂᑯᐗᒃ ᐅᓚᔓᐌᐎᓂᓕᐤ;
ᐌᓴ ᓇᒪᐎᓚ ᐊᓂᑭ ᑳ ᐯᑕᑭᒃ ᐅᓚᔓᐌᐎᓂᓕᐤ ᑳ ᒀᔭᔅᑭᑖᑎᓵᔅᑕᐙᒋᒃ ᑭᒋᒪᓂᑐᐗ, ᒫᑲ ᐊᓂᑭ ᑳ ᑐᑕᑭᒃ ᐅᓚᔓᐌᐎᓂᓕᐤ ᑫ ᒀᔭᔅᑭᑖᑎᓯᐋᑲᓂᐎᒋᒃ᙮
ᐌᓴ ᐃᔅᐱ ᒉᓐᑖᐃᓚᒃ, ᐁᑳ ᑳ ᐋᔮᒋᒃ ᐅᓚᔓᐌᐎᓂᓕᐤ, ᑎᐅᑕᑾᐎ ᐁ ᐃᑖᑎᓯᒋᒃ ᐊᓂᐃ ᐅᓚᔓᐌᐎᓂᒃ ᑳ ᐃᑕᑾᓂᓕᑭ, ᐅᑯ, ᐁᑳ ᐁ ᐋᔮᒋᒃ ᐅᓚᔓᐌᐎᓂᓕᐤ, ᐎᓚᐗᐤ ᑫᒋᐙᒃ ᐅᓚᔓᐌᐎᓂᑳᑖᓱᐗᒃ:
ᑳ ᐙᐸᑎᓕᐌᒋᒃ ᐁ ᐃᑖᐸᑎᓯᒪᑲᓂᓕᒃ ᐅᓚᔓᐌᐎᓂᓕᐤ ᐁ ᒪᓯᓇᐃᑳᑌᓕᒃ ᐅᑌᐃᐙᒃ, ᐅ ᒥᑐᓀᓕᒋᑲᓂᐗᐤ ᐁ ᐃᑖᒋᒧᔅᑖᑯᒋᒃ, ᐅᑦ ᐃᑌᓕᑕᒧᐎᓂᐗᐗ ᒪᒦᔅᑯᒡ ᐁ ᒪᒥᔑᒥᑐᒪᑲᓂᓕᑭ ᓀᔥᑕᐱᑯ ᑳᔮᒣᓕᑕᒥᐃᑐᒪᑲᓂᓕᑭ;
ᐊᓂᒪ ᑫ ᑭᔑᑳᒃ ᐃᔅᐱ ᑭᒋᒪᓂᑐ ᑫ ᑎᐹᔅᑯᓇᒸᑦ ᐃᓕᓕᐗ ᐅ ᑭᒧᑎᓯᐎᓂᓕᐗ ᐎᓚ ᐅᒋ ᒋᓴᔅ ᙭, ᐁ ᐃᑗᒪᑲᒃ ᓂ ᒥᓗᐋᒋᒧᐎᓐ᙮ᒎᐗᒃ ᐊᓂᒪ ᒫᑲ ᐅᓚᔓᐌᐎᓐ
ᒫᑎᑲ, ᒎ ᑭᑦ ᐃᔑᓂᑳᑎᑳᐎᓐ, ᓀᔥᑕ ᑭᑦ ᐊᔅᐯᓕᒧᑌᓐ ᐅᓚᔓᐌᐎᓐ, ᓀᔥᑕ ᑭᒋᒪᓂᑐ ᑭᑦ ᐅᒋ ᑲᑮᒋᒧᓐ,
ᓀᔥᑕ ᑭ ᑭᔅᑫᓕᑕᒸᓐ ᐅᑦ ᐃᑌᓕᑕᒧᐎᓐ, ᓀᔥᑕ ᑭ ᒥᓜᓕᑌᓐ ᐊᓂᐃ ᐋᓕᐙᒃ ᑳ ᒥᓨᔑᑭ, ᐅᓚᔓᐌᐎᓂᒃ ᐁ ᑮ ᐅᒋ ᑭᔅᑭᓄᐊᒫᑲᐎᔭᓐ;
ᓀᔥᑕ ᑭ ᑌᐱᐋᐱᔅᑌᓕᒧᓐ ᑭᓚ ᐁ ᑭᔅᑭᓄᑕᐊᒋᒃ ᐊᓂᑭ ᐁᑳ ᑳ ᐙᐱᒋᒃ, ᐁ ᐙᔅᑌᓇᒪᐗᒋᒃ ᐊᓂᑭ ᑳ ᐗᓀᑎᐱᔅᑭᓯᒋᒃ,
ᐁ ᑭᔅᑭᓄᐊᒪᐗᒋᒃ ᐊᓂᑭ ᑳ ᑲᑫᐹᑎᓯᒋᒃ, ᐁ ᑮ ᑭᔅᑭᓄᐊᒪᐗᒋᒃ ᐅᔥᑲᐙᔑᔕᒃ, ᐁ ᐋᔮᔭᓐ ᐊᓂᒪ ᐁ ᐃᔑᓈᑾᒃ ᑭᔅᑫᓕᑕᒧᐎᓐ ᓀᔥᑕ ᑖᐺᐎᓐ ᐅᓚᔓᐌᐎᓂᒃ᙮
ᑭᓚ ᒫᑲ ᑳ ᑭᔅᑭᓄᐊᒪᐗᑦ ᑯᑕᒃ, ᓇᒪ ᓈ ᑭ ᑭᔅᑭᓄᐊᒪᓱᓐ? ᑭᓚ ᑳ ᑲᑫᔅᑭᒥᐌᔭᓐ ᐃᓕᓕᐤ ᐁᑳ ᑲᒋ ᑭᒧᑎᑦ, ᑭᓚ ᓈ ᑭ ᑭᒧᑎᓐ?
ᑭᓚ ᑳ ᐃᑗᔭᓐ ᐃᓕᓕᐤ ᐁᑳ ᑭᒋ ᐱᔑᒀᑎᓰᑦ, ᑭᓚ ᓈ ᑭ ᐱᔑᒀᑎᓰᓐ? ᑭᓚ ᑳ ᐸᑳᑕᒋᒃ ᒪᓯᓕᓕᑳᓇᒃ, ᑭᓚ ᓈ ᑭ ᓂᔑᐗᓈᒋᑖᓐ ᐊᓂᒪ ᑳ ᐸᓓᑭᑖᓂᐗᒃ?
ᑭᓚ ᐅᓚᔓᐌᐎᓐ ᑳ ᐅᒋ ᑲᑭᒋᒧᔭᓐ, ᐁ ᐱᑯᓇᒪᓐ ᓂ ᐅᓚᔓᐌᐎᓐ ᑭᑦ ᐅᒋ ᐋᑕᐌᓕᒪᐤ ᑭᒋᒪᓂᑐ?
ᒫᓇ ᒫᑲ ᐅᑦ ᐃᔑᓂᑳᓯᐎᓐ ᑭᒋᒪᓂᑐ ᒫᒪᒋᐎᒋᑳᑌᓕᒃ ᑭᓚᐗᐤ ᐅᒋ ᒣᑴᔭᔥ ᒉᓐᑖᐃᓚ, ᐁ ᐃᑕᓯᓇᐃᑳᑌᒃ᙮
ᐌᓴ ᑭᔅᑭᓄᐙᒋᔓᐎᓐ ᑖᐺ ᑭᑦ ᐗᐸᒋᐃᑯᓐ, ᑮᔥᐱᓐ ᑫᓇᐌᓕᑕᒪᓇ ᐅᓚᔓᐌᐎᓐ: ᒫᑲ ᑮᔥᐱᓐ ᐹᑯᓇᒪᓂ ᐅᓚᔓᐌᐎᓐ, ᑭ ᑭᔅᑭᓄᐋᒋᔓᐎᓐ ᑖᐱᔅᑯᒡ ᐁᑳ ᑭᔅᑭᓄᐙᒋᔓᐎᓐ ᐃᔑᑖᓂᐗᓐ᙮
ᐁᐗᑯ ᒫᑲ ᐅᒋ ᑮᔥᐱᓐ ᐊᓇ ᐁᑳ ᑳ ᑭᔅᑭᓄᐙᒋᔣᑲᓂᐎᑦ ᑫᓇᐌᓕᑕᑭ ᐁ ᐃᔑ ᒀᔭᔅᑭᑖᑎᓯᒪᑲᓂᓕᒃ ᐅᓚᔓᐌᐎᓂᓕᐤ, ᓇᒪ ᓈ ᐎᓚ ᐁᑳ ᐁ ᑭᔅᑭᓄᐙᒋᔣᑲᓂᐎᑦ ᑲᑕ ᐃᑕᑭᒪᐤ ᑖᐱᔅᑯᒡ ᐁ ᑭᔅᑭᓄᐙᒋᔣᑲᓂᐎᑦ?
ᓇᒪ ᓈ ᓀᔥᑕ ᐊᓂᒪ ᓇᒪᑭᔅᑭᓄᐙᒋᔓᐎᓐ ᐅᒋᑕᐤ ᑳ ᐃᑭᒃ, ᑮᔥᐱᓐ ᑎᐱᑐᑕᒧᒪᑲᒃ ᐅᓚᔓᐌᐎᓐ, ᑭ ᑳ ᑎᐹᔅᑯᓂᑯᓐ, ᑭᓚ ᐁ ᐃᑕᓯᓇᐃᑳᑌᒃ ᓀᔥᑕ ᑭᔅᑭᓄᐙᒋᔓᐎᓐ ᐅᒋ, ᑳ ᐗᓉᑕᒪᓐ ᐅᓚᔓᐌᐎᓐ?
ᐌᓴ ᓇᒪᐎᓚ ᒎᐎᐤ, ᐊᓇ ᐱᑯ ᐗᔅᑮᒡ ᑳ ᐋᐎᑦ; ᓇᒪ ᓀᔥᑕ ᑭᔅᑭᓄᐙᒋᔓᐎᓐ, ᐊᓂᒪ ᐱᑯ ᐗᔅᑮᒡ ᐎᔮᓯᒃ ᑳ ᐃᑐᒋᑳᑌᒃ:
ᒫᑲ ᐁᐗᑯ ᑖᐺ ᒎᐎᐤ, ᐊᓇ ᐅᑎ ᐱᒋ ᐁ ᐃᔑᓈᑯᓯᑦ; ᓀᔥᑕ ᑭᔅᑭᓄᐙᒋᔓᐎᓐ ᐁᐗᑯ ᒥᑌᐃᒃ ᑳ ᐃᑐᒋᑳᑌᒃ, ᐊᒑᑯᒃ, ᓇᒪᐎᓚ ᒫᑲ ᐁ ᐃᑕᓯᓇᐃᑳᑌᒃ; ᐁᑳ ᑲ ᒫᒪᑖᑯᑕᑭᒃ ᐃᓕᓕᐗᒃ, ᒫᑲ ᐱᑯ ᑭᒋᒪᓂᑐ᙮
ᑫᒀᓐ ᒫᑲ ᐗᓕᐙᒃ ᐌᑎᓰᑦ ᐊᓇ ᑳ ᒎᐎᑦ? ᓀᔥᑕᐱᑯ ᑖᓐ ᐁᑖᐸᑕᒃ ᑭᔅᑭᓄᐙᒋᔓᐎᓐ?
ᒥᔅᑕᐃ ᒥᓯᐌ ᐃᔑ: ᒫᑲ ᐅᓵᒻ, ᐁ ᑮ ᐊᑭᑎᓇᒪᐙᑲᓂᐎᒋᒃ ᑭᒋᒪᓂᑐ ᐅ ᐸᓓᑭ ᒪᓯᓇᐃᑫᐎᓇ᙮
ᑫᒀᓐ ᒫᑲ ᑮᔥᐱᓐ ᐋᑎᑦ ᐁᑳ ᑮ ᑖᐺᑕᑭᒃ? ᐅᑦ ᐋᓉᑕᒧᐎᓂᐗᐤ ᓈ ᐌᒋ ᐁᑳ ᐙᔦᔥ ᑫ ᐃᑖᐸᑕᓂᓕᒃ ᑭᒋᒪᓂᑐ ᐅ ᑖᐺᔦᓕᑕᒧᐎᓐ?
ᒫᑲ ᑮᔥᐱᓐ ᑭ ᒪᒑᑎᓯᐎᓂᓇᐤ ᐅᒋ ᑭᔅᑕᑭᒋᑳᑌᓕᒃ ᐅ ᒀᔭᔅᑭᑖᑎᓯᐎᓐ ᑭᒋᒪᓂᑐ, ᑫᒀᓐ ᑫ ᐃᑗᔨᒃ? ᒪᒑᑎᓯᐤ ᑭᒋᒪᓂᑐ ᑳ ᐊᔅᑯᒋᐃᐌᑦ? (ᐃᓕᓕᒃ ᓂᑦ ᐃᔑ ᐋᔭᒥᓐ)
ᓇᒪᐎᓚ ᑲᑕ ᐎ ᐃᑭᓐ: ᐁᓴ ᐁᑯᔅᐱ ᑖᓂ ᑫ ᐃᔑ ᑎᐹᔅᑯᓇᒃ ᐊᔅᑭᓕᐤ ᑭᒋᒪᓂᑐ?
ᐌᓴ ᑮᔥᐱᓐ ᑭᒋᒪᓂᑐ ᐅ ᑖᐺᐎᓐ ᐋᓕᐙᒃ ᐌᓗᒋᐸᓕᓕᒃ ᓂ ᑭᓛᔅᑭᐎᓂᒃ ᐅᒋ ᑭᒋ ᑭᔅᑌᓕᑖᑯᐋᑲᓂᐎᑦ; ᑖᓀᑭ ᐌᒋ ᑫᔮᐸᒡ ᓂᓚ ᓀᔥᑕ ᑖᐱᔅᑯᒡ ᐅᒪᒋᑣᐤ ᑫ ᐃᔑ ᑎᐹᔅᑯᓂᑳᐎᔮᓐ?
ᒫᑲ ᓂᑕᐙᒡ, ᐁ ᐃᔑ ᒫᒪᒋᐋᒋᒥᑳᐎᔮᒃ, ᓀᔥᑕ ᐋᑎᑦ ᐁ ᐃᑗᒋᒃ ᐁ ᐃᑗᔭᒃ, ᐁᑯᔑ ᒪᒋᑐᑖᑕᐤ, ᑳ ᒥᓨᔑᒃ ᑭᒋ ᑕᑯᔑᓄᒪᑲᒃ? ᐅ ᓂᔑᐗᓈᒋᒥᑯᓯᐎᓂᐗᐤ ᐁ ᒀᔭᔅᑾᓂᓕᒃ᙮ᒧᓚ ᐊᐌᓇ ᑾᔭᔅᑭᑎᐤ
ᑫᒀᓐ ᒫᑲ? ᐊᐙᓯᑌ ᓈ ᑭ ᒥᓗᑣᓈᓇᐤ ᐃᔥᐱᔥ ᐎᓚᐗᐤ? ᓇᒪᐎᓚ ᑖᐺ; ᐌᓴ ᐋᔕᔾ ᓂ ᑮ ᓄᑯᑖᓈᓐ ᒫᒪᐤ ᒎᐗᒃ ᓀᔥᑕ ᒉᓐᑖᐃᓚᒃ, ᒥᓯᐌ ᐁ ᑎᐯᓕᒥᑯᒋᒃ ᒪᒋᑣᐎᓂᓕᐤ;
ᐁ ᐃᑕᓯᓇᐃᑳᑌᒃ, ᓇᒪᐎᓚ ᐊᐌᓇ ᒀᔭᔅᑭᑖᑎᓯᐤ, ᓇᒪᐎᓚ, ᓇᒪ ᐙᐙᒡ ᐯᔭᒃ:
ᓇᒪᐎᓚ ᐊᐌᓇ ᐃᑖᐤ ᑳ ᓂᓯᑐᑕᒃ, ᓇᒪᑌᐤ ᐊᐌᓇ ᑳ ᓈᓇᑕᐌᓕᒫᑦ ᑭᒋᒪᓂᑐᐗ᙮
ᒥᓯᐌ ᑮ ᐸᔅᑫᐗᒃ, ᑖᐱᔅᑯᒡ ᒫᒪᐤ ᓇᒪ ᐙᐙᒡ ᐃᑖᐸᑎᓯᐗᒃ; ᓇᒪᐎᓚ ᐊᐌᓇ ᐃᑖᐤ ᑳ ᒥᓗᑐᑕᒃ, ᓇᒪᐎᓚ, ᓇᒪ ᐙᐙᒡ ᐯᔭᒃ᙮
ᐅ ᑯᑖᑲᓂᐗᐤ ᑖᐱᔅᑯᒡ ᑳ ᐗᐸᐋᔅᑌᒃ ᒋᐹᔨᑲᒥᒃ; ᐅ ᓚᓕᐙᒃ ᑮ ᐅᒋ ᑲᑳᔦᓕᒥᐗᐗᒃ; ᐅ ᐱᒋᐳᐎᓂᐗᐤ ᑭᓀᐱᑾᒃ ᐱᒋᑐᓀᔅᑳᑯᐗᒃ:
ᓵᑲᔅᑭᓀᓕᐤ ᐅᑐᓂᐙᒃ ᒪᒐᑭᒥᐌᐎᓐ ᓀᔥᑕ ᐎᓴᑲᐅᐌᐎᓐ:
ᑭᔑᐸᓕᑕᐗᒃ ᑭᒋ ᓯᑭᓇᑭᒃ ᒥᑯᓕᐤ:
ᓂᔑᐗᓈᒋᐃᐌᐎᓐ ᓀᔥᑕ ᐊᓕᒥᐃᐌᐎᓐ ᐊᔅᑌᐗ ᐅ ᒣᔅᑲᓇᐙᒃ;
ᑳᔮᒣᓕᑕᒧᐎ ᒣᔅᑲᓇᐤ ᒫᑲ ᓇᒪᐎᓚ ᑮ ᑭᔅᑫᓕᑕᒶᒃ:
ᓇᒪᐎᓚ ᐅ ᑯᔅᐸᓀᓕᑖᑯᓯᐎᓂᓕᐤ ᑭᒋᒪᓂᑐᐗ ᒫᒥᑐᓋᐸᑕᒬᐗᒃ᙮
ᑭ ᑭᔅᑫᓕᑌᓈᓇᐤ ᒫᑲ ᑫᒀᓐ ᑳ ᐃᑗᒪᑲᒃ ᐅᓚᔓᐌᐎᓐ, ᐃᑎᑯᐗᒃ ᐊᓂᑭ ᐅᓚᔓᐌᐎᓂᒃ ᑳ ᐃᑖᒋᒃ: ᒥᓯᐌ ᑕᑐ ᒥᑐᓐ ᑭᒋ ᑭᐸᐃᑳᑌᒃ, ᓀᔥᑕ ᒥᓯᐌ ᐊᔅᑭ ᑭᒋ ᒪᒉᓕᑖᑾᒃ ᐁᑖᔅᑕᒪᐱᑦ ᑭᒋᒪᓂᑐ᙮
ᐁᐗᑯ ᒫᑲ ᐅᒋ ᐁ ᐊᔨᑎᓈᓂᐗᒃ ᐅᓚᔓᐌᐎᓂᒃ ᐅᒋ ᓇᒪᐎᓚ ᐊᐌᓇ ᑲᑕ ᑮ ᒀᔭᔅᑭᑖᑎᓯᐊᐤ ᐎᓚ ᐁ ᑲᓇᐙᐸᑫᑦ: ᐌᓴ ᐅᓚᔓᐌᐎᓐ ᐅᒋ ᑭᔅᑫᓕᒋᑳᑌᐤ ᒪᒋᑣᐎᓐ᙮ᐁ ᐃᔑ ᒀᔭᔅᑾᑎᓯᐌᓕᒥᑯᔭᒃ ᑭᒋᒪᓂᑐ
ᐊᓄᒡ ᐁᑯ ᐅ ᒀᔭᔅᑭᑖᑎᓯᐎᓐ ᑭᒋᒪᓂᑐ ᑭᔅᑫᓕᑖᑾᓂᓕᐤ ᐅᓚᔓᐌᐎᓐ ᐁᑳ ᐁ ᐃᑕᑾᒃ ᐁ ᐃᑖᒋᒧᒥᑲᒃ ᐅᓚᔓᐌᐎᓐ ᓀᔥᑕ ᐅᑭᔅᑭᐙᐃᑫᐗᒃ;
ᐋᐳᒋᑲ ᐅᒀᔭᔅᑭᑖᑎᓯᐎᓐ ᑭᒋᒪᓂᑐ ᐁ ᑖᐺᔦᓕᒫᑲᓂᐎᑦ ᒋᓴᔅ ᙭ ᒥᓯᐌ ᑫ ᐋᔮᒋᒃ ᓀᔥᑕ ᑫ ᓛᔑᐸᓕᔅᑖᑯᒋᒃ ᒥᓯᐌ ᐊᓂᑭ ᑳ ᑖᐺᑕᑭᒃ; ᐌᓴ ᓇᒪᐎᓚ ᐊᐌᓇ ᐱᑐᔐᓕᒪᐤ:
ᐌᓴ ᒥᓯᐌ ᑮ ᒪᒋᑐᑕᒶᒃ, ᓀᔥᑕ ᑮ ᓄᑌᐊᒬᐗᒃ ᑭᒋᒪᓂᑐ ᐅ ᑭᔅᑌᓕᑖᑯᓯᐎᓂᓕᐤ;
ᒧᔐ ᐁ ᒀᔭᔅᑭᑖᑎᓯᐃᑲᐎᔭᒡ ᐅ ᔕᐌᓕᒋᑫᐎᓂᒡ ᐅᒋ ᐊᓂᒪ ᐱᒫᒋᐃᐌᐎᓐ ᐅᒋ ᒋᓴᔅ ᙭ ᑳ ᐅᒋ ᑕᑾᒃ:
ᐊᓇ ᑳ ᑮ ᐸᑭᑎᓂᑯᑦ ᑭᒋᒪᓂᑐᐗ ᑭᒋ ᓇᐃᓚᐌᐃᐌᐎᓂᐎᑦ ᐁ ᑖᐺᔦᓕᒋᑳᑌᓕᒃ ᐅᒥᑯᒻ, ᑭᒋ ᐎᒋᑳᑌᓕᒃ ᐅ ᒀᔭᔅᑭᑖᑎᓯᐎᓐ ᑭᒋ ᐊᔐᓂᑳᑌᑭ ᒪᒋᐃᑎᐎᓇ ᐋᔕᔾ ᑳ ᑮ ᐋᔨᑎᓈᓂᐗᑭ, ᐁᔅᐱᒋ ᐯᑳᑎᓰᑦ ᑭᒋᒪᓂᑐ;
ᑭᒋ ᐎᒋᑳᑌᓕᒃ, ᓂᑦ ᐃᑣᓐ, ᐊᓄᒡ ᐅ ᒀᔭᔅᑭᑖᑎᓯᐎᓐ: ᑭᒋ ᑮ ᑾᔭᔅᑭᑎᑦ ᓀᔥᑕ ᑭᒋ ᑮ ᒀᔭᔅᑭᑖᑎᓯᐋᑦ ᐊᓂᐃ ᑳ ᑖᐺᔦᓕᒫᓕᒋ ᒋᓴᓴ᙮
ᑖᓐᑌ ᒫᑲ ᐁᑕᑾᒃ ᑲᑮᒋᒧᐎᓐ? ᐃᑲᑌᓂᑳᑌᐤ᙮ ᑫᑯ ᐅᓚᔓᐌᐎᓐ ᐅᒋ? ᐊᑑᔅᑫᐎᓂᒃ ᓈ? ᓇᒪᐎᓚ: ᒫᑲ ᑖᐺᔦᓕᑕᒧᐎ ᐅᓚᔓᐌᐎᓂᒡ ᐅᒋ᙮
ᐁᐗᑯ ᐅᒋ ᓂᑦ ᐊᑭᑌᓈᓐ ᐃᓕᓕᐤ ᐁ ᒀᔭᔅᑳᑎᓯᐋᑲᓂᐎᑦ ᑖᐺᔦᓕᑕᒧᐎᓂᒃ ᐅᒋ ᐁᑳ ᐁ ᐃᑐᒋᑳᑎᑭ ᐅᓚᔓᐌᐎᓂ ᐊᔨᑎᐎᓇ᙮
ᐅ ᑭᒋᒪᓂᑐᒥᒥᑯ ᓈ ᒎᐗ ᐱᑯ? ᓇᒪ ᓈ ᓀᔥᑕ ᐅ ᑭᒋᒪᓂᑐᒥᒥᑯ ᒉᓐᑖᐃᓚ? ᐁᐁ ᒉᓐᑖᐃᓚ ᐊᓯᒋ:
ᐁ ᓄᑾᒃ ᐁ ᐯᔭᑯᑦ ᑭᒋᒪᓂᑐ, ᑫ ᒀᔭᔅᑭᑖᑎᓯᐋᑦ ᑳ ᑭᔅᑭᓄᓅᐙᒋᔣᑲᓂᐎᓕᒋ ᑖᐺᔦᓕᑕᒧᐎᓂᒃ, ᓀᔥᑕ ᐁᑳ ᑳ ᑭᔅᑭᓄᐙᒋᔣᑲᓂᐎᓕᒋ ᑖᐺᔦᓕᑕᒧᐎᓂᒃ ᐅᒋ᙮
ᓂᑦ ᐋᑕᐌᓕᑕᒥᑖᓈᓐ ᓈ ᐅᓚᔓᐌᐎᓐ ᑖᐺᔦᓕᑕᒧᐎᓂᒡ ᐅᒋ? ᓇᒪᐎᓚ ᑲᑕ ᐎ ᐃᑭᓐ: ᐁᐁ, ᓂᑦ ᐊᔭᒋᑳᐸᐎᑖᓈᓐ ᐅᓚᔓᐌᐎᓐ᙮
ᐁ ᐃᔑ ᑭᔅᑭᓄᐗᐸᒫᑲᓂᐎᑦ ᐁᑉᕋᐋᒻ
ᑫᒀᓐ ᒫᑲ ᑫ ᐃᑗᔭᒃ ᐊᓂᐁᓕᐤ ᑰᑕᐎᓇᐤ ᐁᑉᕃᐋᒻ ᐎᔮᓯᒃ ᐃᔑ ᑳ ᑮ ᒥᔅᑲᒃ?
ᐌᓴ ᑖᓐ ᐁᑗᒪᑲᒃ ᒪᓯᓇᐃᑫᐎᓐ? ᐁᑉᕃᐋᒻ ᑮ ᑖᐺᑕᐌᐤ ᑭᒋᒪᓂᑐᐗ, ᐁᐗᑯ ᒫᑲ ᒀᔭᔅᑭᑖᑎᓯᐎᓐ ᑳ ᑮ ᐃᑕᑭᑕᒫᑦ᙮
ᐊᓇ ᒫᑲ ᑳ ᐊᑑᔅᑫᑦ ᑳ ᑎᐸᐊᒪᐙᑲᓂᐎᑦ ᓇᒪᐎᓚ ᐃᑕᑭᒪᐤ ᐁ ᑮ ᔕᐌᓕᒫᑲᓂᐎᑦ, ᒫᑲ ᐁ ᑮ ᑎᐸᐊᒪᐙᑲᓂᐄᑦ᙮
ᒫᑲ ᐊᓇ ᐁᑳ ᑳ ᐊᑑᔅᑫᑦ, ᒫᑲ ᑳ ᑖᐺᔦᓕᒫᑦ ᐊᓂᐃ ᑳ ᒀᔭᔅᑭᑖᑎᓯᐗᓕᒋ ᐊᓂᐃ ᐁᑳ ᑳ ᒪᓂᑐᐙᑎᓯᓕᒋ, ᐎᓚ ᐅ ᑖᐺᔦᓕᑕᒧᐎᓐ ᒀᔭᔅᑭᑖᑎᓯᐎᓐ ᐃᑕᑭᒋᑳᑌᓕᐤ᙮
ᑖᐱᔅᑯᒡ ᑌᐱᑦ ᑳ ᑮ ᐃᑖᒋᑕᒸᑦ ᐅ ᔕᐌᓕᑖᑯᓯᐎᓂᓕᐤ ᐊᓂᐃ ᐃᓕᓕᐗ ᑭᒋᒪᓂᑐ ᑳ ᐃᑕᑭᒫᑦ ᐁ ᒀᔭᔅᑭᑖᑎᓯᓕᒋ ᐁᑳ ᐁ ᐊᑑᔅᑫᓕᒋ,
ᐁ ᐃᑗᑦ, ᔕᐌᓕᑖᑯᓯᐗᒃ ᐊᓂᑭ ᑳ ᐳᓀᓕᑕᒫᒋᒃ ᐅ ᒪᒑᑎᓯᐎᓂᐗᐗ, ᓀᔥᑕ ᑳ ᐊᑾᓇᐊᒫᒋᒃ ᐅ ᒪᒋᑐᑕᒧᐎᓂᐗᐗ᙮
ᔕᐌᓕᑖᑯᓯᐤ ᐊᓇ ᐃᓕᓕᐤ ᐁᑳ ᑫ ᐃᑕᑭᑕᒫᑯᑦ ᒪᒋᑣᐎᓂᓕᐤ ᑌᐯᓕᒋᑫᓕᒋ᙮
ᐅᒣᓕᐤ ᔕᐌᓕᑖᑯᓯᐎᓂᓕᐤ ᓈ ᐅᑎᑎᑯᐗᒃ ᐊᓂᑭ ᑳ ᑭᔅᑭᓄᐙᒋᔣᑲᓂᐎᒋᒃ ᐱᑯ, ᓀᔥᑕᐱᑯ ᐊᓂᑭ ᐊᓯᒋ ᐁᑳ ᑳ ᑭᔅᑭᓄᐙᒋᔣᑲᓂᐎᒋᒃ? ᐌᓴ ᑭᑦ ᐃᑣᓈᓇᐤ, ᑖᐺᔦᓕᑕᒧᐎᓂᓕᐤ ᑮ ᐃᑕᑭᑕᒪᐙᑲᓂᐎᐤ ᐁᑉᕃᐋᒻ ᑖᐱᔅᑯᒡ ᒀᔭᔅᑭᑖᔕᓯᐎᓂᓕᐤ᙮
ᑖᓂ ᒫᑲ ᑳ ᐃᔑ ᐃᑕᑭᑕᒪᐙᑲᓂᐎᑦ? ᐃᔅᐱ ᑳ ᑮ ᑭᔅᑭᓄᐙᒋᔣᑲᓂᐎᑦ, ᓀᔥᑕᐱᑯ ᐁᑳ ᐁ ᑭᔅᑭᓄᐙᒋᔣᑲᓂᐎᑦ? ᓇᒪᐎᓚ ᐁ ᑮ ᑭᔅᑭᓄᐙᒋᔣᑲᓂᐎᑦ, ᒫᑲ ᐁᑳ ᐁ ᑮ ᑭᔅᑭᓄᐙᒋᔣᑲᓂᐎᑦ᙮
ᑮ ᒥᓛᑲᓇᐎᐤ ᒫᑲ ᑭᔅᑭᓄᐙᒋᔓᐎᓂᓕᐤ ᑭᒋ ᑭᔅᑫᓕᑕᒥᐗᑲᓂᐎᑦ ᐁ ᒀᔭᔅᑳᑎᓯᒪᑲᓂᓕᒃ ᐅ ᑖᐺᔦᓕᑕᒧᐎᓐ ᑳ ᑮ ᐋᔮᑦ ᐁᔥᑾ ᐁᑳ ᐁ ᑭᔅᑭᓄᐙᒋᔡᑲᓂᐎᑦ: ᑭᒋ ᐅᑦ ᐊᐙᔑᒥᔑᒥᒫᑦ ᒥᓯᐌ ᐊᓂᐃ ᑳ ᑖᐺᑕᒥᓕᒋ, ᐗᑕ ᐁᑳ ᐁ ᑭᔅᑭᓄᐙᒋᔣᑲᓂᐎᓕᒋ; ᒀᔭᔅᑭᑖᑎᓯᐎᓂᓂᐤ ᑭᒋ ᐃᑕᑭᑕᒪᐙᑲᓂᐎᓕᒋ ᐊᓂᐃ ᐊᓯᒋ:
ᓀᔥᑕ ᐅᑦ ᐊᐙᔑᒥᔑᒥᒫᔥ ᑭᔅᑭᓄᐙᒋᔔᐎᓐ ᐅᒋ ᐊᓂᐃ ᓀᔥᑕ ᐁᑳ ᐱᑯ ᑳ ᑭᔅᑭᓄᐙᒋᔣᑲᓂᐎᓕᒋ, ᒫᑲ ᑳ ᐱᒧᑌᓕᒋ ᓀᔥᑕ ᐊᓂᐁᓕᐤ ᑖᐺᔦᓕᑕᒧᐎ ᐃᑖᑎᓯᐎᓂᒃ ᑯᑖᐎᓇᐤ ᐁᑉᕃᐋᒻ ᑳ ᑮ ᐋᔮᑦ ᐁᔥᒀ ᐁ ᑭᔅᑭᓄᐙᒋᔣᑲᓂᐎᑦ᙮ᑭᒋᒪᓂᑐ ᐅᑕᔓᑕᒫᑫᐎᓐ ᑖᐺᔦᓕᑕᒧᐎᓂᒃ ᐅᒋᐸᓕᐤ
ᐌᓴ ᐊᓂᐁᓕᐤ ᐎᑕᒫᑯᓯᐎᓂᓕᐤ, ᑭᒋ ᐋᓂᔅᑫ ᐋᔮᑦ ᐊᔅᑭᓕᒃ, ᓇᒪᐎᓚ ᑮ ᐅᒋ ᒥᓛᑲᓂᐎᐤ ᐁᑉᕃᐊᒻ, ᓀᔥᑕᐱᑯ ᐅᑦ ᐊᐙᔑᒥᔕ ᐅᓚᔓᐌᐎᓂᒃ ᐅᒋ, ᒫᑲ ᐁ ᒀᔭᔅᑲᑎᓱᒪᑲᓂᓕᒃ, ᑖᐺᔦᓕᑕᒧᐎᓐ ᐅᒋ᙮
ᐌᓴ ᑮᔥᐱᓐ ᐊᓂᑭ ᑳ ᑎᐯᓕᒥᑯᒋᒃ ᐅᓚᔓᐌᐎᓂᓕᐤ ᑌᐯᓕᑖᑯᓯᑾᐎ, ᑖᐺᔦᓕᑕᒧᐎᓐ ᓇᒪᐎᓚ ᐙᔦᔥ ᐃᑕᑭᑖᑲᓂᐗᓐ, ᓀᔥᑕ ᐊᓂᒪ ᐊᔓᑕᒫᑫᐎᓐ ᓇᒪᐎᓚ ᐙᔦᔥ ᐃᑖᐸᑕᓐ:
ᐌᓴ ᐅᓚᔓᐌᐎᓐ ᐋᑯᓚᐌᓯᐎᓐ ᐅᔑᑖᒪᑲᓐ: ᐌᓴ ᐃᑕ ᐁᑳ ᐁ ᐃᑕᑾᒃ ᐅᓚᔓᐌᐎᓐ, ᓇᒪᐎᓚ ᐃᑕᑾᓐ ᐗᓂᑐᑕᒧᐎᓐ᙮
ᑖᐺᔦᓕᑕᒧᐎᓂᒃ ᒫᑲ ᐅᒋ, ᔕᐌᓕᒋᑫᐎᓂᒃ ᑭᒋ ᐅᒋᐸᓕᒃ: ᐊᓂᐁᓕᐤ ᐊᔓᑕᒫᑫᐎᓂᓕᐤ ᑫᒋᓈᔥ ᑭᒋ ᐃᔅᐸᓕᐃᑯᒋᒃ ᒥᓯᐌ ᐊᓂᑭ ᐊᐙᔑᔕᒃ: ᓇᒪᐎᓚ ᐱᑯ ᐊᓂᑭ ᑳ ᑎᐯᓕᒥᑯᒋᒃ ᐅᓚᔓᐌᐎᓂᓕᐤ, ᒫᑲ ᐊᓂᑭ ᐅᒋ ᑳ ᐃᑖᒋᒃ ᐁᑉᕃᐋᒻ ᐅ ᑖᐺᔦᓕᑕᒧᐎᓂᒃ; ᐊᓇ ᒥᓯᐌ ᑳ ᐃᑕᔑᔭᒃ ᑳ ᐅᑖᐎᔭᒃ,
ᐁ ᐃᑕᓯᓇᐃᑳᑌᒃ, ᑭ ᑮ ᐃᔑᐃᑎᓐ ᑭᒋ ᐅᑖᐎᒪᔅᑭᒃ ᒥᒉᑦ ᑳ ᐃᑕᔅᑳᓀᓯᒋᒃ ᐃᓕᓕᐗᒃ, ᐅᑎᔥᑲᐤ ᐊᓂᐃ ᑳ ᑮ ᑖᐺᑕᐙᑦ, ᑭᒋᒪᓂᑐᐗ ᐅᑎ, ᐊᓇ ᑳ ᐱᒫᒋᐋᑦ ᐊᓂᐃ ᑳ ᓂᐱᓕᒋ, ᓀᔥᑕ ᑳ ᐃᔑᓂᑳᑕᒃ ᐊᓂᐃ ᐁᑳ ᑳ ᐃᑕᑾᓂᓕᑭ ᑖᐱᔅᑯᒡ ᐊᓂᐃ ᑳ ᐃᑕᑾᓂᓕᑭ᙮
ᐊᓇ, ᐋᑕ ᐁ ᐋᓕᒪᒃ ᐊᔅᐯᓕᒧᐎᓐ, ᑮ ᑖᐺᔦᓕᑕᒻ ᐊᔅᐯᓕᒧᐎᓂᓕᐤ, ᑭᒋ ᑮ ᐊᑎ ᐅᑖᐎᒥᑯᑦ ᒥᒉᑦ ᑳ ᐃᑕᔅᑳᓀᓯᓕᒋ ᐃᓕᓕᐗ, ᑖᐱᔅᑯᒡ ᐊᓂᒪ ᑳ ᑮ ᐃᑣᓂᐗᓄᑯᐸᓀ, ᐁᑯ ᑫ ᐃᔑᓈᑯᓯᒋᒃ ᑭᑦ ᐊᐙᔑᒥᔕᒃ᙮
ᐁᑳ ᒫᑲ ᐁ ᓕᓚᒥᓰᑦ ᑖᐺᔦᓕᑕᒧᐎᓂᒃ, ᓇᒪᐎᓚ ᑮ ᐃᑌᓕᑕᒻ ᑎᐱᓚᐌ ᐎᔭᐤ ᐁ ᓂᐱᒫᑲᓂᓕᒃ, ᐃᔅᐱ ᐁᑯ ᓈᓐᑕᐤ ᐯᔭᑾᐤ ᒥᑖᑐᒥᑕᓇᐤ ᐁ ᑕᑐ ᐱᐴᓀᓯᑦ, ᓇᒪ ᓀᔥᑕ ᐋᔕᔾ ᐁ ᑮ ᓂᐱᒫᑲᓂᓕᒡ ᐅᔅᐹᔭᐤ ᓭᕋ:
ᓇᒪᐎᓚ ᑮ ᐋᔮᐸᓕᔅᑕᒬᐤ ᐅᑦ ᐊᔓᑕᒫᑫᐎᓂᓕᐤ ᑭᒋᒪᓂᑐᐗ ᐋᓉᔦᓕᑕᒧᐎᓂᒃ ᐅᒋ ᒫᑲ ᑮ ᒪᔥᑲᐎᓯᐤ ᑖᐺᔦᓕᑕᒧᐎᓂᒃ, ᐁ ᒫᒥᒋᒫᑦ ᑭᒋᒪᓂᑐᐗ;
ᓀᔥᑕ ᒥᑐᓂ ᐁ ᑫᒋᓇᐅᑦ ᑫᒀᓕᐤ ᑳ ᑮ ᐊᔓᑕᒫᑫᓕᒋ, ᐁ ᑮ ᑲᔥᑭᑖᓕᒋ ᑭᒋ ᑎᐱᑐᑕᒥᓕᒋ᙮
ᐁᐗᑯ ᐅᒋ ᒫᑲ ᑖᐱᔅᑯᒡ ᒀᔭᔅᑭᑖᑎᓯᐎᓂᓕᐤ ᑮ ᐃᑕᑭᑕᒪᐗᐤ᙮
ᓇᒪᐎᓚ ᒫᑲ ᐎᓚ ᐱᑯ ᐁ ᐯᔭᑯᑦ ᑮ ᐅᒋ ᐃᑕᓯᓇᐃᑳᑌᐤ, ᐊᓂᐁᓕᐤ ᐁ ᑮ ᐃᑕᑭᑕᒫᑦ;
ᒫᑲ ᑭᓚᓈᓇᐤ ᐊᓯᒋ, ᑫ ᐃᑕᑭᑕᒫᑲᐎᔭᒃ, ᑮᔥᐱᓐ ᑖᐺᔦᓕᒪᑫ ᐊᓇ ᑳ ᑮ ᐗᓂᔥᑳᓈᑦ ᒋᓴᓴ ᑭ ᑎᐯᓕᒋᑫᒥᓇᐗ ᐅᓂᐱᐗ ᐅᒋ;
ᐊᓇ ᑳ ᑮ ᐸᑭᑎᓈᑲᓂᐎᑦ ᑭ ᐗᓂᐊᔨᑎᐎᓂᓇᐗ ᐅᒋ, ᓀᔥᑕ ᑳ ᑮ ᐗᓂᔥᑳᓈᑲᓂᐎᑦ ᑭᒋ ᐅᒋ ᒀᔭᔅᑭᑖᑎᓯᐃᑲᐎᔭᒃ᙮
ᑖᐺᔦᓕᑕᒧᐎᓐ ᐁ ᐅᒋ ᒀᔭᔅᑾᑎᓯᐌᓕᒥᑲᐎᔭᒃ ᑭᒋᒪᓂᑐ
ᐁᐗᑯ ᐅᒋ ᒫᑲ ᑖᐺᔦᓕᑕᒧᐎᓐ ᐁ ᑮ ᐅᒋ ᒀᔭᔅᑭᑖᑎᓯᐃᑲᐎᔭᒃ, ᑳᔮᒣᓕᑕᒧᐎᓐ ᑭᑦ ᐋᔮᓈᓇᐤ ᑭᒋᒪᓂᑐ ᐅᒋ ᑭ ᑎᐯᓕᒋᑫᒥᓇᐤ ᒋᓴᔅ ᙭ ᐅᒋ:
ᐁᐗᒀᓇ ᓀᔥᑕ ᐅᒋ ᓈᑕᒪᒃ ᑖᐺᔦᓕᑕᒧᐎᓂᒃ ᐅᒋ ᐅᒪ ᔕᐌᓕᒋᑫᐎᓐ ᐃᑕ ᐁ ᐁᔑ ᓂᐸᐎᔭᒃ, ᓀᔥᑕ ᑭ ᒥᓚᐙᑌᓈᓇᐤ ᐁ ᐊᔅᐯᓕᒧᑐᑕᒶᒃ ᑭᒋᒪᓂᑐ ᐅ ᑭᔅᑌᓕᑖᑯᓯᐎᓐ᙮
ᓇᒪᐎᓚ ᓀᔥᑕ ᐅᒪ ᐱᑯ, ᒫᑲ ᑭ ᒥᓚᐙᓈᓇᐤ ᓀᔥᑕ ᐊᓕᒥᓯᐎᓂᒃ; ᐁ ᑭᔅᑫᓕᑕᒪᒃ ᐊᓕᒥᓯᐎᓐ ᐁ ᐃᔅᐸᓕᒃ ᔑᐱᓚᐌᓯᐎᓂᒃ;
ᓀᔥᑕ ᔑᐱᓚᐌᓯᐎᓐ, ᑭᔅᑫᓕᑕᒧᐎᓂᒃ; ᓀᔥᑕ ᑭᔅᑫᓕᑕᒧᐎᓐ ᐊᔅᐯᓕᒧᐎᓂᒃ:
ᓀᔥᑕ ᐊᔅᐯᓕᒧᐎᓐ ᐁ ᐃᑕᑾᒃ ᓇᒪᐎᓚ ᓇᓀᐯᐎᓯᓋᓂᐗᓐ; ᐌᓴ ᑭᒋᒪᓂᑐ ᐅ ᓵᑭᐃᐌᐎᓐ ᓯᑭᓂᑳᑌᓕᐤ ᑭᑌᐃᓈᒃ ᐸᓓᑭ ᐋᒑᒃ ᐅᒋ ᑳ ᒥᓕᑲᐎᔭᒃ᙮
ᐌᓴ ᐊᑳᐙᒡ ᐊᐌᓇ ᑲᑕ ᐎ ᓂᐳᔅᑕᒪᐌᐤ ᑳ ᒀᔭᔅᑭᑖᑎᓯᓕᒋ ᐃᓕᓕᐗ: ᐁᓕᐌᒃ ᒫᑲ ᒫᔅᑯᒡ ᐊᐌᓇ ᑲᑕ ᐎ ᓂᐳᔅᑕᒪᐌᐸᓐ ᒥᓗᐃᓕᓕᐗ᙮
ᒫᑲ ᑭᒋᒪᓂᑐ ᑭ ᐙᐸᑎᓕᑯᓇᐤ ᐅ ᓵᑭᐃᐌᐎᓐ, ᒣᒀᒡ ᑫᔮᐸᒡ ᐁ ᑮ ᒪᒋᑣᔭᒃ, ᙭ ᑭ ᑮ ᓂᐸᔅᑕᒫᑯᓇᐤ᙮
ᐊᐙᓯᑌ ᒫᑲ, ᐁᑯ ᐁ ᑮ ᒀᔭᔅᑭᑖᑎᓯᐃᑲᐎᔭᒃ ᐅᒥᑯᒻ ᐅᒋ, ᑭ ᑳ ᐱᒫᒋᐃᑲᐎᓈᓇᐤ ᐋᑯᓚᐌᓯᐎᓂᒃ ᐅᒋ ᐎᓚ ᐅᒋ᙮
ᐌᓴ ᑮᔥᐱᓐ ᐃᔅᐱ ᑫᔮᐸᒡ ᑳ ᐸᒀᔑᐌᔭᑯᐸᓐ, ᑭ ᑮ ᐙᑯᑕᐃᑲᐎᓈᓇᐤ ᑭᒋᒪᓂᑐ ᐅ ᓂᐱᐎᓂᓕᒃ ᐅᒋ ᐅᑯᓯᓴ, ᐊᐙᓯᑌ ᒫᑲ, ᐋᔕᔾ ᐁ ᑮ ᐙᑯᑕᐃᑲᐎᔦᒃ, ᑭ ᑳ ᐱᒫᒋᐃᑲᐎᓈᓇᐤ ᐅ ᐱᒫᑎᓯᐎᓂᒃ ᐅᒋ᙮
ᓇᒪᐎᓚ ᐅᒪ ᐱᑯ ᓀᔥᑕ, ᒫᑲ ᑭ ᓯᑭᓓᓯᓈᓇᐤ ᑭᒋᒪᓂᑐᒃ ᑭ ᑎᐯᓕᒋᑫᒥᓇᐤ ᒋᓴᔅ ᙭ ᐅᒋ, ᐊᓇ ᐊᓄᒡ ᑳ ᐅᒋ ᒥᓕᑲᐎᔭᒃ ᐙᑯᑕᐃᑯᓯᐎᓐ᙮ᐋᑕᒻ ᓀᔥᑕ ᙭
ᐁᐗᑯ ᐅᒋ ᒫᑲ, ᐯᔭᒃ ᐃᓕᓕᐤ ᐅᒋ ᒪᒋᑣᐎᓐ ᐁ ᑮ ᐱᑐᑫᒪᑲᒃ ᐊᔅᑮᒃ, ᓀᔥᑕ ᓂᐱᐎᓐ ᒪᒑᑎᓯᐎᓂᒃ ᐁ ᐅᒋᐸᓕᒃ; ᓀᔥᑕ ᓂᐱᐎᓐ ᐁ ᑮ ᐸᑲᒥᔅᑳᑯᒋᒃ ᒥᓯᐌ ᐃᓕᓕᐗᒃ, ᐌᓴ ᒥᓯᐌ ᑮ ᒪᒋᑐᑕᒶᒃ:
ᐌᓴ ᐱᓕᔥ ᑳ ᐯᒋ ᐃᑕᑾᒃ ᐅᓚᔓᐌᐎᓐ ᒪᒋᑣᐎᓐ ᑮ ᐃᑕᑾᓐ ᐊᔅᑮᒃ: ᒪᒋᑣᐎᓐ ᒫᑲ ᓇᒪᐎᓚ ᐃᑕᑭᒋᑳᑌᐤ ᐃᔅᐱ ᐁᑳ ᐁ ᐃᑕᑾᒃ ᐅᓚᔓᐌᐎᓐ᙮
ᐁᓕᐌᒃ ᒫᑲ ᓂᐱᐎᓐ ᑮ ᑎᐯᓕᒋᑫᒪᑲᓐ ᐊᔅᐱᓐ ᐋᑕᒻ ᐅᒋ ᐱᓕᔥ ᒧᓯᔅ, ᐙᐙᒡ ᐁ ᑎᐯᓕᒥᑯᒋᒃ ᐊᓂᑭ ᑳ ᑮ ᒪᒋᑐᑕᑭᒃ ᒬᒋ ᑖᐱᔅᑯᒡ ᐋᑕᒻ ᐅ ᒪᒋᑐᑕᒧᐎᓂᓕᐤ, ᐊᓇ ᑳ ᑭᔅᑭᓄᐙᒋᓇᔅᐱᑕᐙᑦ ᐊᓂᐃ ᑳ ᑕᑯᔑᓂᓕᔅᐸᓐ᙮
ᒫᑲ ᓇᒪᐎᓚ ᑖᐱᔅᑯᒡ ᐗᓂᑐᑕᒧᐎᓐ ᐁ ᐃᔑᓈᑾᒃ ᐊᓂᒪ ᒧᔐ ᒥᓕᐌᐎᓐ᙮ ᐌᓴ ᑮᔥᐱᓐ ᐯᔭᒃ ᐅ ᐗᓂᑐᑕᒧᐎᓐ ᐅᒋ ᒥᒉᑦ ᓀᐱᒋᒃ, ᐋᓕᐙᒃ ᐊᐙᓯᑌ ᐅ ᔕᐌᓕᒋᑫᐎᐧᓐ ᑭᒋᒪᓂᑐ, ᓀᔥᑕ ᐊᓂᒪ ᒥᓕᐌᐎᓐ ᔕᐌᓕᒋᑫᐎᓂᒃ ᑳ ᐅᒋᐸᓕᒃ, ᐊᓂᒪ ᐯᔭᒃ ᐃᓕᓕᐤ ᑳ ᐅᒋ ᑕᑾᒃ, ᑮ ᑌᐱᐸᓕᐃᑯᐗᒃ ᒥᒉᑦ᙮
ᓀᔥᑕ ᓇᒪᐎᓚ ᑳ ᑮ ᐃᑭᑯᐸᓐ ᐯᔭᒃ ᐅᒋ ᑳ ᑮ ᒪᒋᑐᑕᒃ, ᐁᑯ ᐁ ᐃᔑᓈᑾᒃ ᐊᓂᒪ ᒥᓕᐌᐎᓐ: ᐌᓴ ᐯᔭᒃ ᐅᒋ ᑮ ᐃᑕᑾᓐ ᑎᐹᔅᑯᓂᑫᐎᓐ ᓂᔑᐗᓈᒋᒥᑯᓯᐎᓂᒃ ᐃᔑ, ᒫᑲ ᐊᓂᒪ ᒧᔐ ᒥᓕᐌᐎᓐ ᑮ ᐃᑕᑾᓐ ᐁ ᒥᒉᑎᑭ ᐗᓂᑐᑕᒧᐎᓇ ᒀᔭᔅᑭᑖᑎᓯᐃᐌᐎᓂᒃ ᐃᔑ᙮
ᐌᓴ ᑮᔥᐱᓐ ᐯᔭᒃ ᐃᓕᓕᐤ ᐅ ᐗᓂᑐᑕᒧᐎᓐ ᐅᒋ ᓂᐱᐎᓐ ᑮ ᑎᐯᓕᒋᑫᒪᑲᒃ ᐊᓇ ᐯᔭᒃ ᐅᒋ; ᐋᓕᐙᒃ ᐊᐙᓯᑌ ᐊᓂᑭ ᑳ ᒥᓛᑲᓂᐎᒋᒃ ᒥᔅᑕᐃ ᔖᐌᓕᒋᑫᐎᓂᓕᐤ ᓀᔥᑕ ᐊᓂᐊᓕᐤ ᒥᓕᐌᐎᓂᓕᐤ ᒀᔭᔅᑭᑖᑎᓯᐎᓂᓕᐤ ᑲᑕ ᑎᐯᓕᒋᑫᐗᒃ ᐱᒫᑎᓯᐎᓂᒃ ᐯᔭᒃ ᐅᒋ, ᒋᓴᔅ ᙭᙮
ᐁᐗᑯ ᒫᑲ ᐅᒋ ᑖᐱᔅᑯᒡ ᐯᔭᒃ ᐅ ᐗᓂᑐᑕᒧᐎᓐ ᐅᒋ ᑎᐹᔅᑯᓂᑫᐎᓂᓕᐤ ᑮ ᐅᑎᑎᑯᐗᒃ ᒥᓯᐌ ᐃᓕᓕᐗᒃ ᓂᔑᐗᓈᒋᒥᑯᓯᐎᓂᒃ ᐃᔑ; ᐁᑯ ᑖᐱᔅᑯᒡ ᐅ ᒀᔭᔅᑭᑖᑎᓯᐎᓐ ᐯᔭᒃ ᐅᒋ ᐊᓂᐁᓕᐤ ᒧᔐ ᒥᓕᐌᐎᓂᓕᐤ ᑲᑕ ᐅᑎᑎᑯᐗᒃ ᒥᓯᐌ ᐃᓕᓕᐗᒃ ᒀᔭᔅᑭᑕᑎᓯᐃᑯᓯᐎᓂᒃ ᐃᔑ ᑭᒋ ᐱᒫᑎᓯᒋᒃ᙮
ᐌᓴ ᑖᐱᔅᑯᒡ ᐯᔭᒃ ᐃᓕᓕᐤ ᐅᑦ ᐋᓉᑕᒧᐎᓐ ᐅᒋ ᒥᒉᑦ ᑮ ᒫᒑᑎᓯᐊᐗᒃ, ᐁᑯ ᑖᐱᔅᑯᒡ ᐯᔭᒃ ᐅ ᓇᓇᐃᑕᒧᐎᓐ ᐅᒋ ᒥᒉᑦ ᑲᑕ ᑲᑕ ᒀᔭᔅᑭᑕᑎᓯᐊᐗᒃ᙮
ᓀᔥᑕ ᒫᑲ ᐅᓚᔓᐌᐎᓐ ᑮ ᐱᑐᑫᒪᑲᓐ ᑭᒋ ᒥᒉᑎᒃ ᐗᓂᑐᑕᒧᐎᓐ᙮ ᒫᑲ ᐃᑕ ᑳ ᐃᔑ ᒥᒉᑎᒃ ᒪᒋᑣᐎᓐ, ᐁᑯᑕ ᐋᓕᐙᒃ ᐊᐙᓯᑌ ᑮ ᒥᒉᑌᓐ ᔕᐌᓕᒋᑫᐎᓐ:
ᑖᐱᔅᑯᒡ ᒫᑲ ᒪᒋᑣᐎᓐ ᑳ ᐃᔑ ᑎᐯᓕᒋᑫᒪᑲᒃ ᓂᐱᐎᓂᒃ ᐃᔑ, ᐁᑯ ᑖᐱᔅᑯᒡ ᔕᐌᓕᒋᑫᐎᓐ ᑫ ᑎᐯᓕᒋᑫᒪᑲᒃ ᒀᔭᔅᑭᑖᑎᓯᐎᓐ ᐅᒋ ᑳᑭᑫ ᐱᒫᑎᓯᐎᓂᒃ ᐃᔑ ᐎᓚ ᐅᒋ ᒋᓴᔅ ᙭ ᑭ ᑎᐯᓕᒋᑫᒥᓇᐤ᙮
ᒫᒥᑐᓀᓕᒥᑎᓱᒃ ᐁ ᓂᐱᔦᒃ ᒪᒋᑣᐎᓂᒃ  ᐁᑯ ᒫᑲ ᐁ ᐱᒫᑎᓯᔅᑕᐌᒃ ᙭
ᑖᓂ ᑫ ᐃᑗᔭᒃ ᒫᑲ? ᑫᔮᐸᒡ ᓈ ᑭ ᑳ ᐃᑖᓈᓇᐤ ᒪᒋᑣᐎᓂᒃ, ᑭᒋ ᒥᒉᑎᒃ ᔕᐌᓕᒋᑫᐎᓐ?
ᓇᒪᐎᓚ ᑲᑕ ᐎ ᐃᑭᓐ᙮ ᑭᓚᓈᓇᐤ ᑳ ᓂᐱᔭᒃ ᒪᒋᑣᐎᓂᒃ ᐅᒋ, ᑖᓂ ᑫ ᐃᔑ ᐱᒫᑎᓯᔭᒃ ᐁᑯᑕ ᑭᔮᐸᒡ?
ᓇᒪ ᓈ ᑭ ᑭᔅᑫᓕᑌᓇᐗᐤ ᒥᓯᐌ ᐁ ᐃᑕᔑᔭᒡ ᒋᓴᔅ ᙭ᑎᒃ ᐁ ᑮ ᓯᑲᐋᑕᑲᐎᔭᒃ ᑭ ᑮ ᓯᑲᐋᑖᑲᐎᓈᓇᐤ ᐅ ᓂᐱᐎᓂᒃ?
ᐁᐗᑯ ᐌᒋ ᓇᐃᑳᑲᐎᔭᒃ ᐊᓯᒋ ᐎᓚ ᓯᑲᐋᑖᑫᐎᓐ ᐅᒋ ᓂᐱᐎᓂᒃ ᐃᔑ: ᑖᐱᔅᑯᒡ ᙭ ᐁ ᑮ ᐗᓂᔥᑳᓂᑯᑦ ᐅᓂᐱᐗ ᐅᒋ ᐅᑖᐎᒪᐤ ᐅ ᓱᑳᑎᓯᐎᓂᓕᐤ, ᐁᑯ ᓀᔥᑕ ᑭᓚᓈᓇᐤ ᑭᒋ ᐱᒧᑌᔭᒃ ᐅᔥᑭ ᐱᒫᑎᓯᐎᓂᒃ᙮
ᐌᓴ ᑮᔥᐱᓐ ᐊᓯᒋ ᐎᓚ ᑮ ᐸᑭᑎᓂᑲᐎᐗᑴ ᐁ ᐃᔑᓈᑾᓂᓕᒃ ᐅ ᓂᐱᐎᓐ, ᐁᑯ ᓀᔥᑕ ᑫ ᐃᔑᓈᑯᓯᔭᒃ ᐁ ᐃᔑᓈᑾᓂᓕᒃ ᐅ ᐗᓂᔥᑲᐎᓐ:
ᐅᒪ ᐁ ᑭᔅᑫᓕᑕᒪᒃ ᑭ ᑳᔮᔥ ᐃᓕᓕᐎᐎᓂᓇᐤ ᑳ ᒋᔅᑖᔅᑾᐃᑳᑌᒃ ᐊᓯᒋ ᐎᓚ, ᒪᒋᑣᐎᓂ ᒥᔭᐤ ᑭᒋ ᓂᔑᐗᓈᑕᒃ, ᐁᑯᔅᐱ ᐅᒋ ᐁᑳ ᑭᒋ ᐊᑑᔅᑫᔅᑕᒪᒃ ᒪᒋᑣᐎᓐ᙮
ᐌᓴ ᐊᓇ ᑳ ᓂᐱᑦ ᓇᒪᐎᓚ ᑎᐯᓕᒥᑯ ᒪᒋᑣᐎᓂᓕᐤ᙮
ᑮᔥᐱᓐ ᒫᑲ ᑭ ᐎᒋᓂᐱᒪᒃ ᙭, ᑭ ᑖᐺᑌᓈᓇᐤ ᐊᓯᒋ ᓀᔥᑕ ᑭᒋ ᐎᒋᐱᒫᑎᓯᒪᒃ:
ᐁ ᑭᔅᑫᓕᑕᒪᒃ ᙭ ᐁ ᑮ ᐅᒋ ᐗᓂᔥᑳᓈᑲᓂᐎᑦ ᐅᓂᐱᐗ, ᓇᒪᐎᓚ ᒥᓇ ᑲᑕ ᓂᐱᐤ; ᓂᐱᐎᓂᓕᐤ ᓇᒪᐎᓚ ᑫᔮᐸᒡ ᑎᐯᓕᒥᑯ᙮
ᐌᓴ ᐊᓂᐁᓕᐤ ᐁ ᑮ ᓂᐱᑦ, ᒪᒋᑣᐎᓂᓕᐤ ᐯᔭᑾᐤ ᑮ ᐅᒋ ᓂᐱᐤ; ᒫᑲ ᐊᓂᐁᓕᐤ ᐁ ᐱᒫᑎᓰᑦ, ᐱᒫᑎᓰᔅᑕᐌᐤ ᑭᒋᒪᓂᑐᐗ᙮
ᐁᑯ ᓀᔥᑕ ᑭᓚᐗᐤ ᐃᑕᑭᒥᑎᓯᒃ ᐁ ᓂᐱᔦᒃ ᒪᒋᑣᐎᓂᒃ ᐅᒋ, ᒫᑲ ᐁ ᐱᒫᑎᓲᔅᑕᐌᒃ ᑭᒋᒪᓂᑐ ᐎᓚ ᐅᒋ ᒋᓴᔅ ᙭ ᑭ ᑎᐯᓕᒋᑫᒥᓇᐤ᙮
ᐁᐗᑯ ᒫᑲ ᐅᒋ ᐁᑳᐎᓚ ᒪᒋᑣᐎᓐ ᑭ ᑳ ᑎᐯᓕᒥᑯᓇᐗᐤ ᑭᔭᐎᐙᒃ ᑫ ᓂᐱᒫᑲᑭ, ᑭᒋ ᐎ ᓇᓇᐃᑕᒣᒃ ᐁ ᐃᔑ ᒪᒋᐃᑌᓕᑕᒧᒪᑲᒃ᙮
ᐁᑳᐎᓚ ᓀᔥᑕ ᐸᑭᑎᓇᒧᒃ ᑭ ᐸᔅᑫᓯᐎᓂᐙᐗ ᑕᐱᔅᑯᒡ ᒪᒑᑎᓯᐎ ᐋᐸᒋᑖᑲᓇ ᒪᒋᑣᐎᓇᒃ ᐃᔑ: ᒫᑲ ᐸᑭᑎᓇᑎᓯᔅᑖᒃ ᑭᒋᒪᓂᑐ, ᑖᐱᔅᑯᒡ ᐊᓂᑭ ᑳ ᐱᒫᑎᓯᒋᒃ ᐅᓂᐱᐗ ᐅᒋ, ᓀᔥᑕ ᑭ ᐸᔅᑫᓯᐎᓂᐗᐗ ᑖᐱᔅᑯᒡ ᒀᔭᔅᑭᑖᑎᓯᐎ ᐋᐸᒋᑖᑲᓇ ᑭᒋ ᓂᑐᒃ ᐃᔑ᙮
ᑫᒀᓐ ᒫᑲ? ᑭ ᑳ ᒪᒋᑐᑌᓈᓇᐤ ᓈ ᐁᑳ ᐁ ᐃᑖᔭᒃ ᐅᓚᔓᐌᐎᓂᒃ ᒫᑲ ᔕᐌᓕᒋᑫᐎᓂᒃ? ᓇᒪᐎᓚ ᑲᑕ ᐎ ᐃᑭᓐ᙮
ᓇᒪ ᓈ ᑭ ᑭᔅᑫᓕᑌᓇᑄᐤ, ᐊᓇ ᑳ ᐃᔑ ᐸᑭᑎᓂᑎᓱᔦᒃ ᐁ ᐅᑦ ᐊᑑᔅᑫᓛᑲᓂᒥᑖᒃ ᑭᒋ ᓇᓇᐃᑕᐌᒃ, ᐁᐗᒀᓇ ᑳ ᐅᑦ ᐊᑑᔅᑫᓛᑲᓂᒥᑖᒃ ᑳ ᓇᓇᐃᑕᐌᒃ; ᑮᔥᐱᓐ ᒪᒋᑣᐎᓐ ᓂᐱᐎᓂᒃ ᐃᔑ, ᓀᔥᑕᐱᑯ ᓇᓇᐃᑕᒧᐎᓐ ᒀᔭᔅᑭᑖᑎᓯᐎᓂᒡ ᐃᔑ?
ᒫᑲ ᑭᒋᒪᓂᑐ ᑲᑕ ᐎ ᓇᓈᔅᑯᒪᐤ, ᐁ ᑮ ᐅᑦ ᐊᑑᔅᑫᓚᑲᓂᒥᑯᔦᒃ ᒪᒋᑣᐎᓐ, ᒫᑲ ᑭᑌᐃᐙᒃ ᑭ ᑮ ᐅᒋ ᓇᓇᐃᑌᓇᐗᐤ ᐊᓂᒪ ᑐᐎ ᑭᔅᑭᓄᐊᒫᑫᐎᓐ ᑳ ᑮ ᐸᑭᑎᓇᒫᑲᐎᔦᒃ᙮
ᐁ ᑮ ᐎᑾᒋᐃᑲᐎᔦᒃ ᒫᑲ ᒪᒋᑣᐎᓂᒃ ᐅᒋ, ᑭ ᐊᑎ ᐅᑦ ᐊᑑᔅᑫᓛᑲᓂᒥᑯᓇᐗᐤ ᒀᔭᔅᑭᑖᑎᓯᐎᓐ᙮
ᓂᑦ ᐋᔭᒥᓐ ᐁ ᐃᔑ ᐋᔭᒥᒋᒃ ᐃᓕᓕᐗᒃ ᐁ ᓕᓚᒥᓯᒪᑲᒃ ᑭ ᐎᔮᓯᐗᐤ: ᐌᓴ ᑖᐱᔅᑯᒡ ᐁ ᑮ ᐸᑭᑎᓇᒣᒃ ᑭ ᐸᔅᑫᓯᐎᓂᐗᐗ ᑭᒋ ᐊᑐᔅᑫᔅᑕᒧᒪᑲᑭ ᐎᓂᓯᐎᓐ ᓀᔥᑕ ᒪᒑᑎᓯᐎᓐ ᒪᒑᑎᓯᐎᓂᒃ ᐃᔑ; ᐁᑯ ᓀᔥᑕ ᐊᓄᒡ ᐸᑭᑎᓇᒧᒃ ᑭ ᐸᔅᑫᓯᐎᓂᐗᐗ ᑭᒋ ᐊᑑᔅᑫᔅᑕᒧᒪᑲᑭ ᑳᔭᔅᑭᑖᑎᓯᐎᓐ ᐸᓓᑭᓯᐎᓂᒃ ᐃᔑ᙮
ᐌᓴ ᐃᔅᐱ ᑳ ᑮ ᐅᑦ ᐊᑑᔅᑫᓚᑲᓂᒥᑯᔦᒃ ᒪᒋᑣᐎᓐ, ᓇᒪᐎᓚ ᑭ ᑮ ᑎᐯᓕᒥᑯᓇᐗᐤ ᒀᔭᔅᑭᑖᑎᓯᐎᓐ᙮
ᑫᑯ ᒥᓂᔕ ᒫᑲ ᑳ ᑮ ᐋᔮᔦᒃ ᑳ ᐅᒋᐸᓕᑭ ᐊᓂᐃ ᑫᒀᓂᒃ ᐊᓄᒡ ᑳ ᐅᒋ ᓇᓀᐯᐎᓯᔦᒃ? ᐁᓴ ᐅᐅ ᑫᒀᓇ ᐃᑕᒧᐗ ᓂᐱᐎᓂᒃ᙮
ᒫᑲ ᐊᓄᒡ ᐁ ᑮ ᐎᑾᒋᐃᑲᐎᔦᒃ ᒪᒋᑣᐎᓂᒃ ᐅᒋ, ᓀᔥᑕ ᐁ ᐅᑦᐊᑑᔅᑫᓛᑲᓂᒥᑖᒃ ᑭᒋᒪᓂᑐ, ᑭ ᒥᓂᔑᐎᓇᐗᐤ ᐸᓓᑭᓯᐎᓂᒃ ᐃᔑ ᑳ ᐃᑕᒧᒃ ᑳᑭᑫ ᐱᒫᑎᓯᐎᓂᒃ᙮
ᐌᓴ ᑎᐸᐊᒫᑫᐎᓇ ᑳ ᒥᓕᐌᒪᑲᒃ ᒪᒋᑡᐎᓐ ᐁᐗᑯ ᓂᐱᐎᓐ, ᒫᑲ ᑭᒋᒪᓂᑐ ᐅ ᒥᓕᐌᐎᓐ ᐁᐗᑴᓕᐤ ᑳᑭᑫ ᐱᒫᑎᓯᐎᓐ ᐎᓚ ᐅᒋ ᒋᓴᔅ ᙭ ᑭ ᑎᐯᓕᒋᑫᒥᓇᐤ᙮
ᐎᑭᑐᐎᓐ ᐁ ᐃᔑᓈᑾᒃ ᐁ ᓄᔅᐱᓇᑖᑲᓂᐎᑦ ᙭
ᓇᒪ ᓈ ᑭ ᑭᔅᑫᓕᑌᓇᐗᐤ, ᓂᒋᔖᓂᑐᒃ, ᐌᓴ ᓂᑦ ᐋᔭᒥᐋᐗᒃ ᐊᓂᑭ ᑳ ᑭᔅᑫᓕᑕᑭᒃ ᐅᓚᔓᐌᐎᓂᓕᐤ, ᐅᓚᔓᐌᐎᓂᓕᐤ ᐁ ᑎᐯᓕᒥᑯᑦ ᐃᓕᓕᐤ ᐃᔥᐱᔥ ᐁ ᐱᒫᑎᓰᑦ?
ᐌᓴ ᐊᓇ ᐃᔅᑴᐤ ᑳ ᐅ ᓈᐯᒥᑦ ᐊᓯᑕᐱᓱ ᐅ ᓈᐯᒪ ᐅᓚᔓᐌᐎᓂᓕᐤ ᐅᒋ ᐃᔥᐱᔥ ᐁ ᐱᒫᑎᓯᓕᒋ; ᒫᑲ ᑮᔥᐱᓐ ᑮ ᓂᐱᓕᒋ ᐅ ᓈᐯᒪ, ᐋᐸᐗᐤ ᐅ ᓈᐯᒪ ᐅᑦ ᐅᓚᔓᐌᐎᓂᓕᐤ ᐅᒋ᙮
ᑮᔥᐱᓐ ᒫᑲ, ᒣᒀᒡ ᐅ ᓈᐯᒪ ᐁ ᐱᒫᑎᓯᓕᒋ, ᑯᑕᑭᔭ ᓈᐯᐗ ᐎᑭᒫᑌ, ᐱᔑᒀᑎᔅᑴᐤ ᑲᑕ ᐃᔑᓂᑳᑕᐤ: ᒫᑲ ᑮᔥᐱᓐ ᓂᐱᓕᒋ ᐅᓈᐯᒪ, ᐋᐸᐗᐤ ᐊᓂᐁᓕᐤ ᐅᓚᔓᐌᐎᓂᓕᐤ ᐅᒋ; ᓇᒪᐎᓚ ᒫᑲ ᐱᔑᒀᑎᔅᑴᐎᐤ, ᐋᑕ ᐁ ᐎᑭᒫᑦ ᑯᑕᑭᔭ ᓈᐯᐗ᙮
ᐁᐗᑯ ᐅᒋ, ᓂᒋᔖᓂᑐᒃ, ᑭᓚᐗᐤ ᓀᔥᑕ ᐅᓚᔓᐌᐎᓂᒃ ᑭᑦ ᐅᒋ ᓂᐱᓇᐗᐤ ᙭ ᐎᔭᐤ ᐅᒋ; ᑭᒋ ᑮ ᐎᑭᒣᒃ ᑯᑕᒃ, ᐊᓇ ᐅᑎ ᐅᓂᐱᐗ ᑳ ᑮ ᐅᒋ ᐗᓂᔥᑳᓈᑲᓂᐎᑦ ᒥᓂᔕ ᑭᒋ ᑮ ᓂᑕᐎᑭᑕᒪᐗᒃ ᑭᒋᒪᓂᑐ᙮
ᐌᓴ ᒣᒀᒡ ᐎᔮᓯᐎᓂᒃ ᐁᑖᔭᒃ, ᒪᒋᑣᐎᓂ ᓱᑫᓕᑕᒧᐎᓇ, ᑳ ᐃᑕᑾᑭ ᐅᓚᔓᐌᐎᓐ ᐅᒋ, ᑮ ᐃᔑᒋᑫᒪᑲᓋ ᑭ ᐸᔅᑫᓯᐎᓂᓈᒃ ᑭᒋ ᓂᑕᐎᑭᑖᔨᒃ ᒥᓂᔕ ᓂᐱᐎᓂᒃ ᐃᔑ᙮
ᐊᓄᒡ ᒫᑲ ᑭ ᐎᑾᒋᐃᑲᐎᓈᓇᐤ ᐅᓚᔓᐌᐎᓂᒃ ᐅᒋ, ᐁ ᓂᐱᔭᒃ ᐊᓂᒪ ᐅᒋ ᑳ ᑮ ᑎᐯᓕᒥᑯᔭᒃ; ᑭᒋ ᑮ ᐊᑑᔅᑫᔭᒃ ᐅᔥᑭ ᐊᒑᑯᐎᓂᒃ, ᓇᒪ ᒫᑲ ᑳᔮᔥ ᐁ ᐃᔑ ᒪᓯᓇᐃᑳᑌᒃ᙮ᐅᓚᔓᐌᐎᓐ ᓀᔥᑕ ᒪᒋᐃᑎᐎᓐ
ᑖᓂ ᑫ ᐃᑗᔭᒃ ᒫᑲ? ᒪᒋᑣᐎᓂᐗᓐ ᓈ ᐅᓚᔓᐌᐎᓐ? ᓇᒪᐎᓚ ᑲᑕ ᐎ ᐃᑭᓐ, ᓇᒪᐎᓚ, ᓇᒪᐎᓚ ᓂ ᑳ ᑮ ᑭᔅᑫᓕᑌᑖᔾ ᒪᒋᑣᐎᓐ ᐅᓚᔓᐌᐎᓂᒃ ᐅᒋ ᐱᑯ: ᐌᓴ ᓇᒪᐎᓚ ᓂ ᑳ ᑮ ᑭᔅᑫᓕᑌᑖᔾ ᒪᒋᐃᑌᓕᑕᒧᐎᓐ, ᑮᔥᐱᓐ ᐅᓚᔓᐌᐎᓐ ᐁᑳ ᑮ ᐃᑗᒪᑲᓄᑯᐸᓀ, ᐁᑳᐎᓚ ᑭ ᑳ ᒧᔅᑌᓇᒫᑳᓐ᙮
ᒫᑲ ᒪᒋᑣᐎᓐ, ᑲᑫᔅᑴᐎᓂᒃ ᐅᒋ, ᓂ ᑮ ᐊᑑᔅᑫᔅᑳᑯᓐ ᒥᓯᐌ ᑐᐎ ᒪᒋᐃᑌᓕᑕᒧᐎᓐ᙮ ᐌᓴ ᐁᑳ ᐁ ᐃᑕᑾᒃ ᐅᓚᔓᐌᐎᓐ ᒪᒋᑣᐎᓐ ᑮ ᓂᐱᒪᑲᓐ᙮
ᐌᓴ ᐯᔭᑾᐤ ᓂ ᑮ ᐱᒫᑎᓰᓐ ᐁᑳ ᐅᓚᔓᐌᐎᓐ ᐁ ᐃᑕᑾᒃ: ᐃᔅᐱ ᒫᑲ ᑲᑫᔅᑴᐎᓐ ᑌᑯᔑᓄᒪᑲᒃ ᒪᒋᑣᐎᓐ ᑮ ᐋᐱᓯᐌᓕᑕᒧᒪᑲᓐ, ᐁᑯ ᑳ ᓂᐱᔮᓐ᙮
ᓀᔥᑕ ᐊᓂᒪ ᑲᑫᔅᑴᐎᓐ ᑳ ᑮ ᐅᓚᑭᒋᑳᑌᒃ ᑭᒋ ᐅᒋ ᐱᒫᑎᓯᓈᓂᐗᒃ, ᓂ ᑮ ᒥᔅᑫᓐ ᑭᒋ ᐅᒋ ᓂᐱᓈᓂᐗᒃ᙮
ᐌᓴ ᒪᒋᑣᐎᓐ, ᐊᓂᒪ ᑲᑫᔅᑴᐎᓐ ᐅᒋ, ᓂ ᑮ ᐙᔦᔑᐃᑯᓐ, ᓀᔥᑕ ᐁᐗᑯ ᐅᒋ ᓂ ᑮ ᓂᐹᔨᑯᓐ᙮
ᐁᐗᑯ ᒫᑲ ᐅᒋ ᐅᓚᔓᐌᐎᓐ ᐸᓓᑲᓐ, ᓀᔥᑕ ᑲᑫᔅᑴᐎᓐ ᐸᓓᑲᓐ, ᓀᔥᑕ ᒀᔭᔅᑭᑎᐗᓐ, ᓀᔥᑕ ᒥᓨᔑᓐ᙮
ᐊᓂᒪ ᒫᑲ ᑳ ᒥᓨᔑᒃ ᓂ ᑮ ᓂᐹᐃᑯᓐ ᓈ? ᓇᒪᐎᓚ ᑲᑕ ᐎ ᐃᑭᓐ᙮ ᒫᑲ ᒪᒋᑣᐎᓐ, ᑭᒋ ᓄᑾᒃ ᐁ ᒪᒋᑣᐎᓂᐗᒃ, ᐁ ᓂᐹᐃᑯᔮᓐ ᐊᓂᒪ ᑳ ᒥᓨᔑᒃ ᐅᒋ; ᒪᒋᑣᐎᓐ ᑲᑫᔅᑴᐎᓂᒃ ᐅᒋ ᑭᒋ ᓄᑾᒃ ᓈᔅᐱᒡ ᐁ ᒪᒋᑣᒪᑲᒃ᙮ᐊᓂᒪ ᓇᔅᑯᔅᑖᑐᐎᓐ ᑳ ᐱᒋᔥᑳᑯᑦ ᐃᓕᓕᐤ
ᐌᓴ ᑭ ᑭᔅᑫᓕᑌᓈᓇᐤ ᐅᓚᔓᐌᐎᓐ ᐁ ᐊᒑᑯᐗᒃ: ᒫᑲ ᓂᓚ ᓂ ᐎᔮᓯᐎᓐ, ᒪᒋᑣᐎᓂᒃ ᐁ ᑮ ᐃᔑ ᐊᑖᐙᒀᑎᓱᔮᓐ᙮
ᐌᓴ ᐊᓂᒪ ᑳ ᑐᑕᒫᓐ, ᓇᒪᐎᓚ ᓂ ᒥᓜᓕᑌᓐ: ᐌᓴ ᐊᓂᒪ ᐙ ᑐᑕᒫᓐ ᓇᒪ ᐎᓚ ᓂ ᑝᑌᓐ; ᒫᑲ ᐊᓂᒪ ᑳ ᐸᒀᑕᒫᓐ, ᐁᐗᑯ ᐁ ᑐᑕᒫᓐ᙮
ᑮᔥᐱᓐ ᒫᑲ ᑎᐅᑕᒧᐙᓀ ᐊᓂᒪ ᐁᑳ ᐙ ᑐᑕᒫᓐ, ᓂ ᓇᔅᑯᒧᑐᑌᓐ ᐅᓚᔓᐌᐎᓐ ᐁᒥᓨᔑᒃ᙮
ᓇᒪᐎᓚ ᒫᑲ ᓂᓚ ᑳ ᑕᑐᒫᓐ, ᒫᑲ ᒪᒋᑣᐎᓐ ᑳ ᐱᒋᔅᑳᑯᔮᓐ᙮
ᐌᓴ ᓂ ᑭᔅᑫᓕᑌᓐ ᐱᒋ ᓂᔭᐎᒃ, ᓂ ᐎᔮᓯᒃ ᐅᑎ, ᐁᑳ ᑫᒀᓐ ᑳ ᒥᓨᔑᒃ ᐁ ᐱᒋᔅᑳᑯᔮᓐ: ᐌᓴ ᑭᒋ ᐃᑌᓕᑕᒫᓐ ᓂ ᑮ ᑐᑌᓐ, ᒫᑲ ᑫ ᐃᔑ ᑎᐱᑐᑕᒫᓐ ᐊᓂᒪ ᑳ ᒥᓨᔑᒃ ᓇᒪᐎᓚ ᓂ ᒥᔅᑫᓐ᙮
ᐌᓴ ᐊᓂᒪ ᑳ ᒥᓨᔑᒃ ᐙ ᑐᑕᒫᓐ ᓇᒪᐎᓚ ᓂ ᑐᑌᓐ: ᒫᑲ ᐊᓂᒪ ᑳ ᒫᓛᑕᒃ ᐁᑳ ᐙ ᑐᑕᒫᓐ ᐁᐗᑯ ᐁ ᑐᑕᒫᓐ᙮
ᓂ ᒥᔅᑫᓐ ᒫᑲ ᐅᓚᔓᐌᐎᓐ, ᐁᐗᑯ, ᐃᔅᐱ ᐙ ᑐᑕᒫᓐ ᑳ ᒥᓨᔑᒃ, ᑳ ᒫᓛᑕᒃ ᓂ ᐎᒉᐎᑯᓐ᙮
ᐌᓴ ᓂ ᒥᓜᓕᑕᒸᓐ ᐅᑦ ᐅᓚᔓᐌᐎᓐ ᑭᒋᒪᓂᑐ ᐁ ᐃᔑᑣᑦ ᐱᒋ ᐃᓕᓕᐤ:
ᒫᑲ ᓂ ᐙᐸᑌᓐ ᑯᑕᒃ ᐅᓚᔓᐌᐎᓐ ᓂ ᐸᔅᑫᓯᐎᓂᒃ, ᐁ ᓄᑎᓇᒧᒪᑲᒃ ᐊᓂᒪ ᐅᓚᔓᐌᐎᓐ ᑳ ᐃᑕᑾᒃ ᓂ ᒥᑐᓂᓕᒋᑲᓂᒃ, ᓀᔥᑕ ᐁ ᐯᔑᑯᔮᓐ ᑭᒋ ᐊᐗᑳᑎᑯᔮᓐ ᐊᓂᒪ ᒪᒋᑣᐎᓂ ᐅᓚᔓᐌᐎᐤ ᑳ ᐃᑕᑾᒃ ᓂ ᐸᔅᑫᓯᐎᓂᒃ᙮
ᐅ ᑭᑎᒫᑭᓯᐎ ᐃᓕᓕᐤ! ᐊᐌᓇ ᑫ ᐎᑾᒋᐃᑦ ᐅᒪ ᓂᐱᐎᓂ ᒥᔭᐤ ᐅᒋ?
ᓂ ᓇᓈᔅᑯᒪᐤ ᑭᒋᒪᓂᑐ ᐎᓚ ᐅᒋ ᒋᓴᔅ ᙭ ᑭ ᑎᐯᓕᒋᑫᒥᓇᐤ᙮ᓂ ᒥᑐᓀᓕᒋᑲᓂᒃ ᒫᑲ ᓂᑦ ᐊᑑᔅᑫᔅᑕᒸᓐ ᑭᒋᒪᓂᑐ ᐅᑦ ᐅᓚᔓᐌᐎᓐ; ᒫᑲ ᓂ ᐎᔮᓯᒃ ᒪᒋᑣᐎᓂ ᐅᓚᔓᐌᐎᐤ᙮
ᐊᓇ ᐸᓓᑭ ᐊᒑᒃ ᐎᒋᐄᑯ ᐊᐌᓇ ᑫ ᐃᔑ ᐱᒫᑎᓯᔅᐸᓐ
ᐊᓄᒡ ᒫᑲ ᓇᒪᐎᓚ ᓂᔑᐗᓈᒋᒥᑯᓯᐎᓂᓕᐤ ᑲᑕ ᐅᑎᑎᑯᐗᒃ ᐊᓂᑭ ᑳ ᐱᑖᒋᒃ ᙭ ᒋᓴᓯᒃ, ᐁᑳ ᐎᔮᓯᐎᓂᒡ ᑳ ᐃᔑ ᐱᒧᑌᒋᒃ, ᒫᑲ ᐊᒑᑯᒃ᙮
ᐌᓴ ᐊᓂᒪ ᐅᓚᔓᐌᐎᓐ ᐱᒫᑎᓯᐎᓂ ᐊᒑᑯᒃ ᑳ ᐅᒋᒪᑲᒃ ᙭ ᒋᓴᓯᒃ ᓂ ᑮ ᐎᑾᒋᐃᑯᓐ ᐊᓂᒪ ᐅᓚᔓᐌᐎᓐ ᐅᒋ ᒪᒋᑣᐎᓂᒃ ᓀᔥᑕ ᓂᐱᐎᓂᒃ ᑳ ᐅᒋᒪᑲᒃ᙮
ᐌᓴ ᐊᓂᒪ ᐅᓚᔓᐌᐎᓐ ᐁᑳ ᑳ ᑮ ᑐᑕᒧᒪᑲᒃ, ᐎᔮᓯᐎᓂᒃ, ᐁ ᑮ ᐅᒋ ᓕᓚᒥᓯᒪᑲᒃ, ᑭᒋᒪᓂᑐ ᐁ ᐯᒋᑎᔓᐙᑦ ᑎᐱᓚᐌ ᐅᑯᓯᓴ ᐁ ᓇᔅᐱᑕᒪᓕᒋ ᒪᒋᑣᐎ ᐎᔮᓯᐎᓂᓕᐤ, ᓀᔥᑕ ᒪᒋᑣᐎᓐ ᐅᒋ, ᑮ ᓂᔑᐗᓈᒋᑕᒻ ᒪᒋᑣᐎᓂᓕᐤ ᐎᔮᓯᐎᓂᒃ:
ᐊᓂᒪ ᒀᔭᔅᑭᑖᑎᓯᐎᓐ ᑳ ᐃᑕᑾᒃ ᐅᓚᔓᐌᐎᓂᒃ ᑭᒋ ᑎᐱᐸᓕᑕᒫᑲᐎᔭᒃ, ᐁᑳ ᐎᔮᓯᐎᓂᒃ ᑳ ᐃᔑ ᐱᒧᑌᔭᒃ, ᒫᑲ ᐊᒑᑯᒃ᙮
ᐌᓴ ᐊᓂᑭ ᑳ ᐱᒧᑖᑕᑭᒃ ᐎᔮᓯᐎᓂᓕᐤ, ᐱᓯᔅᑫᓕᑕᒶᒃ ᐊᓂᐃ ᐎᔮᓯᐎᓂᒃ ᑳ ᐅᒋᒪᑲᓂᓕᑭ; ᒫᑲ ᐊᓂᑭ ᑳ ᐱᒧᑖᑕᒋᒃ ᐊᒑᑯᒃ ᐊᓂᐃ ᐊᒑᑯᒃ ᑳ ᐅᒋᒪᑲᓂᓕᑭ᙮
ᐌᓴ ᑭᒋ ᐎᔮᓯᐎ ᒥᑐᓀᓕᒋᑲᓂᐗᒃ ᐁᐗᒀᓂᒪ ᓂᐱᐎᓐ; ᒫᑲ ᑭᒋ ᐊᒑᑯᐎ ᒥᑐᓀᓕᒋᑲᓂᐗᒃ ᐁᐗᒀᓂᒪ ᐱᒫᑎᓯᐎᓐ ᓀᔥᑕ ᑳᔮᒣᓕᑕᒧᐎᓐ᙮
ᐌᓴ ᐎᔮᓯᐎ ᒥᑐᓀᓕᒋᑲᓐ ᓇᑐᐸᓕᔅᑖᑯ ᑭᒋᒪᓂᑐ: ᐌᓴ ᓇᒪᐎᓚ ᑎᐯᓕᑖᑾᓐ ᐅᑦ ᐅᓚᔓᐌᐎᓂᐤ ᑭᒋᒪᓂᑐ, ᓇᒪᐎᓚ ᓀᔥᑕ ᑲᑕ ᑮ ᐃᑭᓐ᙮
ᐁᐗᑯ ᐅᒋ ᒫᑲ ᐊᓂᑭ ᐎᔮᓯᐎᓂᒃ ᑳ ᐃᑖᒋᒃ ᓇᒪᐎᓚ ᑲᑕ ᑮ ᓇᐃᓚᐌᐁᐗᒃ ᑭᒋᒪᓂᑐᐗ᙮
ᒫᑲ ᑭᓚᐗᐤ ᓇᒪᐎᓚ ᐎᔮᓯᐎᓂᒃ ᑭᑦ ᐃᑖᓇᐗᐤ, ᒫᑲ ᐊᒑᑯᒃ, ᑮᔥᐱᓐ ᐅᑎ ᑭᒋᒪᓂᑐ ᐅᑦ ᐊᒑᑾ ᐱᒋᔅᑳᒥᑖᒃ, ᑮᔥᐱᓐ ᒫᑲ ᐊᐌᓇ ᐁᑳ ᐃᐋᔭᐙᒋ ᙭ᑕ ᐅᑦ ᐊᒑᑯᓕᐗ, ᐊᐗ ᓇᒪᐎᓚ ᐙᐙᒡ ᑎᐯᓕᒥᑯ᙮
ᑮᔥᐱᓐ ᒫᑲ ᙭ ᐱᐃᒋᔅᑳᑖᑴ, ᒥᔭᐤ ᑮ ᓂᐱᒪᑲᓐ ᒪᒋᑣᐎᓐ ᐅᒋ; ᒫᑲ ᐊᒑᒃ ᐱᒫᑎᓯᐎᓂᐎᐤ ᒀᔭᔅᑭᑖᑎᓯᐎᓐ ᐅᒋ᙮
ᒫᑲ ᑮᔥᐱᓐ ᐅᑦ ᐊᒑᑾ ᐊᓇ ᑳ ᑮ ᐗᓂᔥᑳᓈᑦ ᒋᓴᓴ ᐅᓂᐱᐗ ᐅᒋ ᐱᐃᑭᔅᑳᒥᑖᑴ, ᐊᓇ ᑳ ᑮ ᐗᓂᔥᑳᓈᑦ ᙭ᑕ ᐅᓂᐱᐗ ᐅᒋ ᐊᓯᒋ ᓀᔥᑕ ᑲᑕ ᐗᓂᔥᑲᓇᒻ ᑭ ᓂᐱᐎ ᑭᔭᐙᐗ ᐅᑦ ᐊᒑᑾ ᐅᒋ ᑳ ᐃᒋᔅᑳᒥᑕᒃ᙮
ᐁᐗᑯ ᐅᒋ ᒫᑲ, ᓂᒋᔖᓂᑐᒃ, ᑭ ᒪᓯᓇᐃᑲᓂᓈᓇᐤ, ᓇᒪᐎᓚ ᐁ ᒪᓯᓇᐃᑫᔅᑕᒪᒃ ᐎᔮᓯᐎᓐ, ᐎᔮᓯᐎᓂᒃ ᐃᔑ ᑭᒋ ᐱᒫᑎᓯᔭᒃ᙮
ᐌᓴ ᑮᔥᐱᓐ ᐎᔮᓯᐎᓂᒃ ᐃᔑ ᐱᒫᑎᓯᔦᑴ, ᑭ ᑳ ᓂᐱᓇᐗᐤ: ᒫᑲ ᑮᔥᐱᓐ ᐋᒑᒃ ᐅᒋ ᓂᔑᐗᓈᒋᑖᔦᑴ ᒥᔭᐎ ᐃᔑᑣᐎᓇ, ᑭ ᑳ ᐱᒫᑎᓯᓇᐗᐤ᙮
ᐌᓴ ᒥᓯᐌ ᑳ ᑭᔅᑭᓄᑕᐃᑯᒋᒃ ᑭᒋᒪᓂᑐᐗ ᐅᑦ ᐊᒑᑯᓕᐗ, ᐁᐗᒀᓂᑭ ᑳ ᐅᑯᓯᓯᒥᑯᒋᒃ ᑭᒋᒪᓂᑐᐗ᙮
ᐌᓴ ᓇᒪᐎᓚ ᑭ ᑮ ᐅᒋ ᒥᓕᑲᐎᓇᐗᐤ ᐊᐗᑳᓂᐎ ᐊᒑᒃ ᒥᓇ ᑭᒋ ᓭᑭᓯᔦᒃ; ᒫᑲ ᑭ ᑮ ᒥᓕᑲᐎᓇᐗᐤ ᐅᑯᓯᓯᒪᐎ ᐊᒑᒃ ᑳ ᐅᒋ ᑌᐺᔦᒃ, ᐋᐸ, ᓄᑖ᙮
ᐊᓇ ᐊᒑᒃ ᑫᒋᐙᒃ ᑎᐹᑐᑕᒻ ᐊᓯᒋ ᑭᑦ ᐊᒑᑯᓇᐤ, ᐁ ᐅᑦ ᐊᐙᔑᒥᔑᒥᑕᐤ ᑭᒋᒪᓂᑐ᙮
ᑮᔥᐱᓐ ᒫᑲ ᐅᑦ ᐊᐙᔑᒥᔕ, ᐁᑯ ᑫ ᐋᓂᔅᑫ ᐋᔭᐗᒃ ᐅᑦ ᐋᔮᓇ, ᑫ ᐋᓂᔅᑫ ᐋᔭᐗᒃ ᑭᒋᒪᓂᑐ ᐅᑦ ᐋᔮᓇ, ᑭᓕᓈᓇᐤ ᐊᓯᒋ ᙭ ᑖᐱᔅᑯ ᐋᓂᔅᑫ ᑫ ᐋᔭᐗᒃ; ᑮᔥᐱᓐ ᐁᑭᓄᑴ ᐁ ᐎᒋᓴᑫᓕᑕᒧᒪᒃ, ᐁᑯ ᓀᔥᑕ ᑭᒋ ᐃᑕᔭᒃ ᐊᓯᒋ ᐎᓚ ᑭᔅᑌᓕᑖᑯᓯᐎᓂᒃ᙮ᐊᓂᒪ ᓂᑳᓐ ᑭᔅᑖᒋᒥᑯᓯᐎᓐ
ᐌᓴ ᓂᑦ ᐊᑭᑌᓐ ᐊᓂᐃ ᐎᓴᑫᓕᑕᒧᐎᓇ ᐊᓄᒡ ᑳ ᐃᑕᑾᑭ ᐁᑳ ᐙᔦᔥ ᐁ ᐃᑌᓕᑖᑾᑭ ᐃᔥᐱᔥ ᐊᓂᒪ ᑭᔅᑌᓕᑖᑯᓯᐎᓐ ᑫ ᐙᐸᑎᓕᑲᐎᔭᒃ᙮
ᐌᓴ ᑳ ᐅᔑᐋᑲᓂᐎᑦ ᐅ ᑭᐗᔐᓕᑕᒧᐎᓐ ᐯᑖᒪᑲᓂᓕᐤ ᑭᒋ ᓄᑯᐋᑲᓂᐎᓕᒋ ᐊᓂᐃ ᑳ ᐅᑯᓯᓯᒥᑯᓕᒋ ᑭᒋᒪᓂᑐᐗ᙮
ᐌᓴ ᑳ ᐅᔑᐋᑲᓂᐎᑦ ᑮ ᐃᔑᐋᑲᓂᐎᐤ ᑭᒋ ᑎᐯᓕᒥᑯᑦ ᓂᔑᐗᓈᑎᓯᐎᓂᓕᐤ, ᓇᒪᐎᓚ ᑫᒋᐙᒃ ᐁ ᐃᔑ ᓇᐁᓕᑕᒃ, ᒫᑲ ᐊᓂᐃ ᐅᒋ ᑳ ᐃᔑ ᑎᐯᓕᑖᑯᐃᑯᑦ ᐊᔅᐯᓕᒧᐎᓂᒃ᙮
ᐌᓴ ᑳ ᐅᔑᐋᑲᓂᐎᑦ ᑫᒋᐙᒃ ᑲᑕ ᐅᒋ ᐱᒫᒋᐋᑲᓂᐎᐤ ᓂᔑᐗᓈᑎᓯᐎ ᑎᐯᓕᒋᑫᐎᓂᓕᐤ ᑭᒋ ᐋᔭᐙᑦ ᑭᒋᒪᓂᑐᐗ ᐅᑦ ᐊᐙᔑᒥᔑᓕᐗ ᐅ ᑎᐯᓕᒥᑎᓱᐎᓂᓕᐤ ᑳ ᑭᔅᑌᓕᑖᑾᓂᓕᒃ᙮
ᐌᓴ ᑭ ᑭᔅᑫᓕᑌᓈᓇᐤ ᒥᓯᐌ ᑳ ᐅᔑᐋᑲᓂᐎᒋᒃ ᒫᒪᐤ ᒫᒫᑗᐗᒃ ᓀᔥᑕ ᐎᓴᑫᓕᑕᒶᒃ ᑖᐱᔅᑯᒡ ᐊᐌᓇ ᐁ ᐎ ᐙᐸᒪᐗᓱᑦ ᐱᓕᔥ ᐊᓄᒡ᙮
ᓇᒪᐎᓚ ᒫᑲ ᐎᓚᐗᐤ ᐱᑯ, ᒫᑲ ᑭᓚᓈᓇᐤ ᓀᔥᑕ ᑳ ᐋᔮᔭᒃ ᐊᓂᐃ ᑳ ᓂᑳᓂᒥᓂᔑᐎᑦ ᐊᒑᒃ, ᑭᓚᓈᓇᐤ ᑫᒋᐙᒃ ᑭ ᒫᒫᑗᓈᓇᐤ ᐱᒋ ᑭᔭᐎᓈᒃ, ᐁ ᐯᑖᔭᒃ ᑭᒋ ᐅᑦ ᐊᐙᔑᒥᔑᒥᑲᐎᔭᒃ, ᑭᒋ ᐱᒫᒋᑖᓂᐗᒃ ᑭᔭᐎᓇᐤ ᐅᑎ᙮
ᒫᑲ ᑮᔥᐱᓐ ᐊᔅᐯᓕᒧᑕᒪᒃ ᐊᓂᒪ ᐁᑳ ᑳ ᐙᐸᑕᒪᒃ, ᐁᑯ ᐁ ᔑᐱᓚᐌᓯᔭᒃ ᑭ ᐯᑖᓈᓇᐤ᙮
ᓀᔥᑕ ᒫᑲ ᐊᒑᒃ ᐊᓯᒋ ᓂᔓᑲᒪᐙᑕᒻ ᑭ ᓕᓚᒥᓯᐎᓂᓇᐗ; ᐌᓴ ᓇᒪᐎᓚ ᑭ ᑭᔅᑫᓕᑌᓈᓇᐤ ᑫᒀᓐ ᒀᔭᔉ ᑫ ᓇᑐᑕᒫᔭᑭᐸᓐ: ᒫᑲ ᐊᒑᒃ ᑫᒋᐙᒃ ᑭᑦ ᐋᔭᒥᐁᔅᑕᒫᑯᓇᐤ ᒫᒫᑗᐎᓂᒃ ᐁᑳ ᑫ ᑮ ᐃᑣᓂᐗᒃ᙮
ᐊᓇ ᒫᑲ ᑳ ᓈᓇᑕᐎᑭᔅᑫᓕᑕᒃ ᒥᑌᐊ, ᑭᔅᑫᓕᑕᒻ ᑫᒀᓕᐤ ᐁᑌᓕᑕᒥᓕᒋ ᐊᒑᑾ, ᐌᓴ ᐋᔭᒥᐁᔅᑕᒪᐌᐤ ᐅᐸᓓᑭᓴ ᐁ ᐃᔑ ᓇᑕᐌᓕᑕᒥᓕᒋ ᑭᒋᒪᓂᑐᐗ᙮
ᑭ ᑭᔅᑫᓕᑌᓈᓇᐤ ᓀᔥᑕ ᒥᓯᐌ ᑫᒀᓇ ᐁ ᒫᒪᐎ ᐊᑑᔅᑫᒪᑲᑭ ᑭᒋ ᐅᒋ ᒥᓗᐋᔮᒋᒃ ᐊᓂᑭ ᑳ ᓵᑭᐋᒋᒃ ᑭᒋᒪᓂᑐᐗ, ᐊᓂᑭ ᑳ ᑮ ᓇᑐᒫᑲᓂᐎᒋᒃ ᐁ ᐃᑕᔅᑌᓕᒃ ᐅᑦ ᐃᑌᓕᑕᒧᐎᓐ᙮
ᐌᓴ ᐊᓂᐃ ᑳ ᑮ ᓂᑳᓂᑭᔅᑫᓕᒫᑦ, ᐁᐗᒀᓂᐃ ᓀᔥᑕ ᑳ ᑮ ᓂᑳᓂᑭᔅᑭᓇᐌᔦᓕᒫᑦ ᑭᒋ ᐃᔑᐋᑲᓂᐎᓕᒋ ᑭᒋ ᓇᔅᐱᑕᐙᓕᒋ ᐁ ᐃᔑᓈᑯᓯᓕᒋ ᐅᑯᓯᓴ, ᐎᓚ ᑭᒋ ᓃᔥᑕᒧᔖᓂᐎᑦ ᒣᑴᔭᔥ ᑳ ᒥᒉᑎᓕᒋ ᐎᒋᔖᓇ᙮
ᓀᔥᑕ ᒫᑲ ᐊᓂᐃ ᑳ ᑮ ᓂᑳᓂᑭᔅᑭᓇᐌᔦᓕᒫᑦ, ᐅᐅ ᓀᔥᑕ ᑮ ᓇᑐᒣᐤ: ᐊᓂᐃ ᓀᔥᑕ ᑳ ᑮ ᓇᑐᒫᑦ, ᐁᐗᒀᓂᐃ ᓀᔥᑕ ᑳ ᑮ ᒀᔭᔅᑭᑖᑎᓯᐋᑦ; ᓀᔥᑕ ᐊᓂᐃ ᑳ ᑮ ᒀᔭᔅᑭᑖᑎᓯᐋᑦ, ᐁᐗᒀᓂᐃ ᓀᔥᑕ ᑳ ᑮ ᑭᔅᑎᓕᑖᑯᐋᑦ᙮ᑭᒋᒪᓂᑐ ᐅᓵᑭᐃᐌᐎᓐ ᑳ ᒥᓕᑲᐎᔭᒃ ᒋᓴᔅ ᙭ᑎᒃ
ᑫᒀᓐ ᒫᑲ ᑫ ᐃᑕᒪᒃ ᐅᐅ? ᑮᔥᐱᓐ ᑭᒋᒪᓂᑐ ᐯᓯᑯᔅᑕᒫᑕᑯ, ᐊᐌᓇ ᑫ ᑮ ᓄᑎᓂᑕᒃ?
ᐊᓇ ᐁᑳ ᑳ ᑮ ᒪᓈᒋᐋᑦ ᑎᐱᓚᐌ ᐅᑯᓯᓴ, ᒫᑲ ᒥᓯᐌ ᐁ ᐃᑕᔑᔭᒃ ᐅᒋ ᐁ ᑮ ᐸᑭᑎᓈᑦ, ᐙᐐᔅ ᓈ ᓇᒪ ᐁᐗᒀᓂᐃ ᐊᓯᒋ ᒧᔐ ᒥᓯᐌ ᑫᒀᓇ ᑭ ᑳ ᒥᓕᑯᓇᐤ?
ᐊᐌᓇ ᑫ ᑮ ᒪᒥᔑᒥᒫᑦ ᑭᒋᒪᓂᑐ ᐅ ᐙᐌᓛᐸᒫᑲᓇ? ᑭᒋᒪᓂᑐ ᐁᐗᒀᓇ ᑳ ᒀᔭᔅᑭᑖᑎᓯᐃᐌᑦ᙮
ᐊᐌᓇ ᐊᓇ ᑳ ᓂᔑᐗᓈᒋᒥᐌᑦ? ᙭ ᐁᐗᒀᓇ ᑳ ᑮ ᓂᐱᑦ, ᐁᐁ ᐊᐙᓯᑌ, ᒥᓇ ᑳ ᑮ ᐗᓂᔥᑲᑦ, ᐙᐙᒡ ᑭᒋᒪᓂᑐᐗ ᐅ ᑭᒋᓂᔅᑭᓕᒡ ᑳ ᐃᑖᑦ, ᐊᓇ ᓀᔥᑕ ᑳ ᐋᔭᒥᐁᔅᑕᒫᑕᒃ᙮
ᐊᐌᓇ ᑫ ᐹᑲᓂᐃᑕᒃ ᙭ ᐅ ᓵᑭᐃᐌᐎᓂᒃ ᐅᒋ? ᑲᒀᑕᑭᓯᐎᓐ ᓈ, ᓀᔥᑕᐱᑯ ᐊᓕᒥᓯᐎᓐ, ᓀᔥᑕᐱᑯ ᓇᓀᑳᒋᐃᑯᓯᐎᓐ, ᓀᔥᑕᐱᑯ ᑲᐗᑲᑌᐎᓐ, ᓀᔥᑕᐱᑯ ᒧᔐᔥᑲᑌᐎᓐ, ᓀᔥᑕᐱᑯ ᓈᓂᓵᓂᓯᐎᓐ, ᓀᔥᑕᐱᑯ ᔑᒫᑲᓐ?
ᑖᐱᔅᑯᒡ ᐁ ᐃᑕᓯᓇᐃᑳᑌᒃ, ᑭᓚ ᐅᒋ ᓂ ᓂᐸᐃᑲᐎᓈᓐ ᒥᓯᐌ ᐁᔅᑲᓂ ᑭᔑᑳᒃ; ᓂᑦ ᐃᑕᑭᒥᑲᐎᓈᓐ ᑖᐱᔅᑯᒡ ᒫᓂᔥᒑᓂᔕᒃ ᑳ ᐎ ᓂᐸᐋᑲᓂᐎᒋᒃ᙮
ᓇᒪ ᒫᑲ, ᒥᓯᐌ ᐅᐅ ᑫᒀᓇ ᐅᒋ ᐊᐙᓯᑌ ᑭᑦ ᐃᑌᓕᑖᑯᓯᓈᓇᐤ ᐃᔥᐱᔥ ᐅᐸᔅᑭᓛᑫᐗᒃ, ᐎᓚ ᐅᒋ ᑳ ᑮ ᓵᑭᐃᑕᒃ᙮
ᐌᓴ ᓂ ᑫᒋᓇᐅᓐ, ᓇᒪᐎᓚ ᓂᐱᐎᓐ, ᓀᔥᑕᐱᑯ ᐱᒫᑎᓯᐎᓐ, ᓀᔥᑕᐱᑯ ᐁᓐᒐᓚᒃ, ᓀᔥᑕᐱᑯ ᑎᐯᓕᒋᑫᐎᓇ, ᓀᔥᑕᐱᑯ ᑳ ᑭᔅᑕᑭᑖᑾᑭ, ᓀᔥᑕᐱᑯ ᐊᓄᒡ ᑳ ᐃᑕᑾᑭ, ᓀᔥᑕᐱᑯ ᐁᔥᑾ ᑫ ᐃᑕᑾᑭ,
ᓀᔥᑕᐱᑯ ᐁ ᐃᔥᐹᒃ, ᓀᔥᑕᐱᑯ ᐁ ᑎᒥᔮᒃ, ᓀᔥᑕᐱᑯ ᑯᑕᒃ ᐅᔑᐋᑲᓐ, ᑲᑕ ᑮ ᑲᔥᑭᑕᐤ ᑭᒋ ᐹᑳᓂᐃᑕᒃ ᐅ ᓵᑭᐃᐌᐎᓂᒃ ᐅᒋ ᑭᒋᒪᓂᑐ, ᑳ ᐃᑕᑾᓂᓕᒃ ᙭ ᒋᓴᓯᒃ ᑭ ᑎᐯᓕᒋᑫᒥᓇᐤ᙮
ᑭᒋᒪᓂᑐ ᓀᔥᑕ ᐅᑎᓕᓖᒪ
ᓂ ᑖᑆᓐ ᑳ ᐃᑗᔮᓐ ᙭ᑎᒃ, ᓇᒪᐎᓚ ᓂ ᑭᓛᔅᑭᓐ, ᓂ ᒥᑐᓀᓕᒋᑲᓐ ᓀᔥᑕ ᓂ ᑎᐹᒋᒥᑯᓐ ᐯᓓᑭᓯᑦ ᐊᒑᑯᒃ,
ᓈᔅᐱᒡ ᐁ ᑯᓯᑯᒪᒋᐃᔮᓐ ᓀᔥᑕ ᑕᑭ ᐁ ᒥᒋᓚᐌᓯᔮᓐ ᓂᑌᐃᒃ᙮
ᐌᓴ ᓂ ᑳ ᓇᑕᐌᓕᑌᑖᔾ ᓂᓚ ᑫᒋᐗᒃ ᑭᒋ ᒪᒐᑭᒥᑳᐎᔮᓐ ᙭ ᐅᒋ, ᓂᒋᔖᓇᒃ ᐅᒋ ᐁ ᐃᑕᔅᑌᒃ ᐎᔮᓯᐎᓐ:
ᐊᓂᑭ ᑳ ᐃᔅᕃᐃᓚᐃᑎᐎᒋᒃ; ᑳ ᑮ ᒥᓛᑲᓂᐎᒋᒃ ᐅᑦ ᐊᐙᔑᒥᔑᒥᑯᓯᐎᓂᓕᐤ, ᓀᔥᑕ ᑭᔅᑌᓕᑖᑯᓯᐎᓂᓕᐤ, ᓀᔥᑕ ᐊᓂᐃ ᓇᔅᑯᒥᑐᐎᓇ, ᓀᔥᑕ ᐁ ᒥᓕᐙᓂᐗᓂᓕᒃ ᐅᓚᔓᐌᐎᓂᓕᐤ, ᓀᔥᑕ ᐁ ᐊᑐᔅᑲᐙᑲᓂᐎᑦ ᑭᒋᒪᓂᑐ, ᓀᔥᑕ ᐊᔓᑕᒫᑫᐎᓇ;
ᐌᔅᑲᒡ ᐅᑖᐎᒫᒃ ᐁ ᑮ ᐯᒋ ᐅᒋᒋᒃ, ᐊᓂᑭ ᓀᔥᑕ ᐎᔮᓯᐎᓂᒃ ᐃᔑ ᑳ ᐅᒋ ᑖᑯᔑᒃ ᙭, ᐊᓇ ᒥᓯᐌ ᑳ ᑎᐯᓕᒫᑦ, ᑭᒋᒪᓂᑐ ᑳᑭᑫᑳ ᒥᓦᑭᑖᑯᓯᑦ᙮ ᐁᒣᓐ᙮
ᓇᒪᐎᓚ ᒫᑲ ᑖᐱᔅᑯᒡ ᐁᑳ ᐙᔦᔥ ᐁ ᑮ ᐃᔅᐸᓕᓕᑯᐸᓐ ᑭᒋᒪᓂᑐ ᐅᑦ ᐋᔭᒥᐎᓐ᙮ ᐌᓴ ᓇᒪᐎᓚ ᐃᔅᕃᐃᓕᐃᑕᒃ, ᐊᓂᑭ ᐃᔅᕃᐃᓕᒃ ᑳ ᐅᒋᒋᒃ;
ᓇᒪ ᓀᔥᑕ, ᐋᑕ ᐁ ᐅᑦ ᐊᐙᔑᒥᔑᒥᓇᒋᒃ ᐁᔅᕃᐊᒪ, ᒥᓯᐌ ᐊᐙᔑᔑᐗᒃ: ᒫᑲ, ᐋᐃᓯᑯᒃ ᑲᑕ ᐃᔑᓂᑳᑖᑲᓂᐎᐗᒃ ᑭᑦ ᐊᐙᔑᒥᔕᒃ᙮
ᐁᐗᑯ ᐅᒪ, ᐊᓂᑭ ᑳ ᐅᑦ ᐊᐙᔑᒥᔑᒥᑯᒋᒃ ᐎᔮᓯᐎᓂᓕᐤ, ᐅᑯ ᓇᒪᐎᓚ ᐅᑦ ᐊᐙᔑᒥᔑᒥᑯ ᑭᒋᒪᓂᑐᐗ: ᒫᑲ ᐊᓂᑭ ᑳ ᐅᑦ ᐊᐙᔑᒥᔑᒥᑯᒋᒃ ᐊᔓᑕᒫᑫᐎᓂᓕᐤ ᐁᐗᒀᓂᑭ ᐊᐙᔑᔕᒃ ᑳ ᐃᑕᑭᒫᑲᓂᐎᒋᒃ᙮
ᐌᓴ ᐁᐗᑯ ᑳ ᑮ ᐃᑗᒪᑲᒃ ᐊᓂᒪ ᐊᔓᑕᒫᑫᐎᓐ, ᐁᑯᔅᐱ ᐅᒪ ᐁᔅᐱᑖᔨᐗᑭ ᓂ ᑳ ᑕᑯᔑᓂᓐ, ᓭᕋ ᒫᑲ ᑲᑕ ᐅᑯᓯᓯᐤ᙮
ᓇᒪᐎᓚ ᒫᑲ ᐅᒪ ᐱᑯ; ᒫᑲ ᐃᔅᐱ ᕆᐯᑲ ᓀᔥᑕ ᑳ ᑮ ᑲᓄᔥᑲᑖᐗᓱᑦ ᐯᔭᒃ ᐅᒋ, ᑯᑕᐎᓇᐤ ᐋᐃᓯᒃ ᐅᒋ ᐅᑎ;
ᐌᓴ ᐊᓂᑭ ᐊᐙᔑᔕᒃ ᐁᑳ ᐁᔥᑾ ᐁ ᓂᑕᐎᑭᒋᒃ, ᓀᔥᑕ ᐁᑳ ᐁᔥᑾ ᐁ ᑮ ᒥᓗᑐᑕᑭᒃ ᓀᔥᑕᐱᑯ ᒪᒋᑐᑕᑭᒃ, ᐅᑦ ᐃᑎᓕᑕᒧᐎᓐ ᑭᒋᒪᓂᑐ, ᐙᐌᓛᐸᒥᐌᐎᓂᒃ ᐃᔑ ᑭᒋ ᐋᔨᒋᑳᐸᐎᒪᑲᓂᓕᒃ, ᓇᒪᐎᓚ ᐊᑑᔅᑫᐎᓂᒃ ᐅᒋ, ᒫᑲ ᐊᓇ ᐅᒋ ᑳ ᓇᑐᒥᐌᑦ;
ᑮ ᐃᑖᑲᓂᐎᐤ, ᐅᔅᑌᓯᒪᐤ ᑲᑕ ᐊᑑᔅᑲᐌᐤ ᐅᔑᒥᒪᐗ᙮
ᐁ ᐃᑕᓯᓇᐃᑳᑌᒃ, ᒉᑲᑉ ᓂ ᑮ ᓵᑭᐊᐤ, ᒫᑲ ᐃᓴᐤ ᓂ ᑮ ᐸᒀᑕᐤ᙮
ᐌᓴ ᐃᑌᐤ ᒧᓯᓴ, ᓂ ᑳ ᔕᐌᓕᒪᐗᒃ ᐊᓂᑭ ᐗ ᔕᐌᓕᒪᑾᐎ, ᓀᔥᑕ ᓂ ᑳ ᑭᑎᒫᓕᑫᒪᐗᒃ ᐊᓂᑭ ᐙ ᑭᑎᒫᑫᓕᒪᑾᐎ᙮
ᓄᑾᓐ ᒫᑲ ᓇᒪᐎᓚ ᐊᓇ ᐅᒋ ᑳ ᐃᑌᓕᑕᒃ, ᓇᒪ ᓀᔥᑕ ᐊᓇ ᐅᒋ ᑳ ᐱᒥᐸᑖᑦ, ᒫᑲ ᑭᒋᒪᓂᑐ ᐅᒋ ᑳ ᐙᐸᑎᓕᐌᑦ ᔕᐌᓕᒋᑫᐎᓂᓕᐤ᙮
ᐌᓴ ᒪᓯᓇᐃᑫᐎᓂᓕᐤ ᐃᑎᑯ ᐯᕈ, ᐁᐗᑯ ᐅᒪ ᐌᒋ ᐸᓯᑯᓂᑖᓐ, ᑭᓚ ᑭᒋ ᐅᒋ ᓄᑯᑖᔮᓐ ᓂ ᑲᔥᑭᐅᐎᓐ, ᓀᔥᑕ ᓂᑦ ᐃᔑᓂᑳᓱᐎᓐ ᑭᒋ ᐙᐎᒋᑳᑌᒃ ᒥᓯᐌ ᐁᔅᐱᔕᒃ ᐊᔅᑮᒃ᙮
ᐁᐗᑯ ᐅᒋ ᔕᐌᓕᒣᐤ ᐊᓂᐃ ᐙ ᔕᐌᓕᒫᑦ, ᓀᔥᑕ ᐊᓂᐃ ᐁᑌᓕᒫᑦ ᒪᔥᑲᐎᑌᐁᐁᐤ᙮ᑭᒋᒪᓂᑐ ᐅᑕᑯᓚᐌᓯᐎᓐ ᓀᔥᑕ ᐅᔖᐌᓕᒋᑫᐎᓐ
ᑭᓚ ᒫᑲ ᑭ ᑳ ᐎ ᐃᔑᓐ, ᑖᓀᑭ ᐌᒋ ᑫᔮᐸᒡ ᐗᓉᓕᒋᑫᑦ? ᐌᓴ ᐊᐌᓇ ᑳ ᑮ ᓇᔅᑯᔅᑕᒸᑦ ᐅᑦ ᐃᑌᓕᑕᒧᐎᓂᓕᐤ?
ᓇᒪᐎᓚ ᒫᑲ, ᐅ ᐃᓕᓕᐤ, ᐊᐌᓇ ᑭᓚ ᑳ ᐎ ᓇᔥᑴᐗᔑᐊᑦ ᑭᒋᒪᓂᑐ? ᐅᔑᑖᑲᓂᓕᐤ ᓈ ᑲᑕ ᐃᑌᑯ ᐊᓇ ᑳ ᑮ ᐅᔑᑖᑦ, ᑖᓀᑭ ᐌᒋ ᐅᒪ ᑳ ᑮ ᐃᔑᐃᔭᓐ?
ᓇᒪ ᓈ ᐅᓛᑲᓂᑫᐤ ᑎᐯᓕᑕᒻ ᐊᔑᔥᑭᓕᐤ, ᐊᓂᐁᓕᐤ ᑭᒋ ᐅᔑᑖᑦ ᐯᔭᒃ ᐊᓯᐗᒋᑲᓂᓕᐤ ᐁ ᑭᔅᑌᓕᑖᑾᓂᓕᒃ, ᓀᔥᑕ ᑯᑕᑭᓕᐤ ᐁ ᒪᒉᓕᑖᑾᓂᓕᒃ?
ᑫᒀᓐ ᑮᔥᐱᓐ ᑭᒋᒪᓂᑐ, ᐁ ᐃᑌᓕᑕᒃ ᑭᒋ ᓄᑯᑖᑦ ᐅ ᑭᓯᐙᓯᐎᓐ, ᓀᔥᑕ ᑭᒋ ᑭᔅᑫᓕᑫᓂᑖᑯᑖᑦ ᑭ ᑲᔥᑭᐅᐎᓐ, ᑮ ᐯᑳᑌᓕᑕᒃ ᒥᔅᑕᐃ ᔑᐱᓚᐌᓯᐎᓂᒃ ᐊᓂᐃ ᐋᑯᓚᐌᓯᐎ ᐊᓯᐗᒋᑲᓇ ᑳ ᑮ ᐃᑕᔅᑖᓂᐗᑭ ᑭᒋ ᓂᔑᐗᓈᑕᑭ:
ᓀᔥᑕ ᑭᒋ ᐃᔑ ᑭᔅᑫᓕᑖᑯᑖᑦ ᐁ ᐃᔑ ᐌᓗᑕᓂᓕᒃ ᐅ ᑭᔅᑌᓕᑖᑯᓯᐎᓐ ᐊᓂᐃ ᔕᐌᓕᒋᑫᐎ ᐊᓯᐗᒋᑲᓇ, ᓂᑳᓐ ᑳ ᑮ ᐙᐌᔑᑖᑦ ᑭᔅᑌᓕᑖᑯᓯᐎᓂᒃ ᐃᔑ᙮
ᑭᓚᓈᓇᐤ ᐅᑎ, ᑳ ᑮ ᓇᑐᒥᑕᒃ, ᓇᒪᐎᓚ ᐊᓂᐃ ᒎᐗ ᐅᒋ ᐱᑯ, ᒫᑲ ᐊᓯᒋ ᐊᓂᐃ ᒉᓐᑖᐃᓚ ᐅᒋ ᓀᔥᑕ᙮
ᑖᐱᔅᑯᒡ ᓀᔥᑕ ᐁ ᐃᑗᑦ ᐦᐅᓯᐃᒃ, ᓂᑦ ᐃᓕᓕᒪᒃ ᓂ ᑳ ᐃᔑᓂᑳᑕᐗᒃ ᐊᓂᑭ ᐁᑳ ᑳ ᑮ ᐅᑦ ᐃᓕᓕᒥᔮᓐ; ᓀᔥᑕ ᓵᑭᐋᑲᓐ ᐊᓇ ᐁᑳ ᑳ ᑮ ᓵᑭᐋᑲᓂᐎᑦ᙮
ᑲᑕ ᐃᑭᓐ ᒫᑲ, ᐊᓂᒪ ᐃᑕ ᑳ ᑮ ᐃᑖᑲᓂᐎᒋᒃ, ᓇᒪᐎᓚ ᑭᓚᐗᐤ ᓂᑦ ᐃᓕᓕᒪᒃ; ᐁᑯᑕ ᑫ ᐃᔑᓂᑳᑖᑲᓂᐎᒋᒃ ᐅᑦ ᐊᐙᔑᒥᔕ ᐯᒫᑎᓰᑦ ᑭᒋᒪᓂᑐ᙮
ᐋᐃᓭᔭ ᓀᔥᑕ ᑌᐺᐤ ᐃᔅᕃᐃᓪ ᐅᒋ, ᐋᑕ ᐃᔑ ᒥᒉᑎᒋᒃ ᐊᓂᑭ ᐃᔅᕃᐃᓪ ᐅᑦ ᐊᐙᔑᒥᔕ ᐁ ᐃᔑ ᒥᒉᑎᒃ ᓓᑲᐤ ᑭᒋᑲᒥᒃ, ᐁᓕᐌᒃ ᐋᑎᑦ ᐱᑯ ᑲᑕ ᐱᒫᒋᐊᐗᒃ:
ᐌᓴ ᑲᑕ ᑭᔑᑕᐤ ᐊᓂᐁᓕᐤ ᐋᐸᑎᓯᐎᓂᓕᐤ, ᓀᔥᑕ ᑲᑕ ᑕᑯᑕᐤ ᒀᔭᔅᑭᑖᑎᓯᐎᓂᒃ; ᐌᓴ ᑳ ᑕᒀᓕᒃ ᐗᐸᑎᓯᐎᓇᓕᐤ ᑌᐯᓕᒋᑫᑦ ᑲᑕ ᐅᔑᑕᐤ ᐊᔅᑮᒃ᙮
ᓀᔥᑕ ᓂᑳᓐ ᑳ ᐃᑗᔅᐸᓐ ᐋᐃᓭᔭ, ᑮᔥᐱᓐ ᐊᓂ ᑳ ᑎᐯᓕᒫᑦ ᐅᓱᑳᑎᓯᐗ ᐁᑳ ᑮ ᐃᔅᑯᓇᒫᑡᑯᐗᑯᐸᓀ ᓯᒥᓇ, ᑖᐱᔅᑯᒡ ᓴᑕᒥᒃ ᑭ ᑳ ᑮ ᐃᔑᓈᑯᓯᑖᑕᓇᐤ, ᓀᔥᑕ ᑖᐱᔅᑯᒡ ᑯᒪᕋᐃᒃ ᑭ ᑳ ᑮ ᐃᔑᓈᑯᐃᑲᐎᑖᑖᓇᐤ᙮ᐃᔅᕃᐃᓪ ᓀᔥᑕ ᐊᓂᒪ ᒥᓚᐙᒋᒧᐎᓐ
ᑫᒀᓐ ᒫᑲ ᑫ ᐃᑗᔭᒃ ᐊᓂᑭ ᒉᓐᑖᐃᓚᒃ ᐁᑳ ᑳ ᑮ ᓄᔅᐱᓇᑕᑭᒃ ᒀᔭᔅᑭᑖᑎᓯᐎᓂᓕᐤ, ᑮ ᐅᑎᑎᒶᒃ ᒀᔭᔅᑭᑖᑎᓯᐎᓂᓕᐤ, ᐊᓂᐁᓕᐤ ᒀᔭᔅᑭᑖᑎᓯᐎᓂᓕᐤ ᐅᑎ ᑖᐺᔦᓕᑕᒧᐎᓂᒃ ᑳ ᐅᒋᐸᓕᓕᒃ᙮
ᒫᑲ ᐃᔅᕃᐃᓪ, ᐊᓂᑭ ᑳ ᑮ ᓄᔅᐱᓇᑕᑭᒃ ᒀᔭᔅᑭᑖᑎᓯᐎᓂ ᐅᓚᔓᐌᐎᓂᓕᐤ, ᓇᒪᐎᓚ ᑮ ᐅᑎᑕᒶᒃ ᒀᔭᔅᑭᑖᑎᓯᐎᓂ ᐅᓚᔓᐌᐎᓂᓕᐤ᙮
ᑖᓀᑭ ᐌᒋ? ᐁᑳ ᐁ ᑮ ᓈᓇᑕᐌᓕᑕᑭᒃ ᑖᐺᔦᓕᑕᒧᐎᓂᒃ, ᒫᑲ ᒪᓇ ᐊᑯ ᐅᓚᔓᐌᐎᓂ ᐊᑑᔅᑫᐎᓇ ᐅᒋ᙮ ᐌᓴ ᑮ ᐱᔓᓯᓍᒃ ᐊᓂᒪ ᐱᔓᓯᐎ ᐊᓯᓂᒃ;
ᐁ ᐃᑕᓯᓇᐃᑳᑌᒃ, ᒫᑎᑲ, ᓂᑦ ᐊᓕᐤ ᓵᐃᐊᓂᒃ ᐱᔓᓯᐎ ᐊᓯᓂ ᓀᔥᑕ ᑭᔅᑖᐱᔉ ᑫ ᐅᒋ ᓈᔦᑕᐌᓕᒋᑳᑌᒃ: ᐊᐌᓇ ᒫᑲ ᑫ ᑖᐺᔦᓕᒫᑴ ᓇᒪᐎᓚ ᑲᑕ ᓇᓀᐯᐎᓯᐤ᙮
ᐹᓪ, ᐯᔭᒃ ᐊᐸᔅᑕᓪ, ᓇᒪᐎᓚ ᐃᓕᓕᐗᒃ ᐅᒋ, ᓇᒪ ᓀᔥᑕ ᐃᓕᓕᐤ ᐅᒋ, ᒫᑲ ᒋᓴᔅ ᙭ ᐅᒋ, ᓀᔥᑕ ᑭᒋᒪᓂᑐ ᐌᐅᑖᐎᒪᐎᑦ, ᐊᓇ ᑳ ᑮ ᐗᓂᔥᑳᓈᑦ ᐅᓂᐱᐗ ᐅᒋ;
ᐊᓯᒋ ᓀᔥᑕ ᒥᓯᐌ ᐊᓂᑭ ᐎᒋᔖᓂᒪᐗᒃ ᑳ ᐎᒉᐎᒋᒃ, ᐁ ᒪᓯᓇᐊᒪᐗᑭᒃ ᒥᓯᐌ ᒫᒪᐎᐋᔭᒥᐋᐗᒃ ᑳᓓᔕᐃᒃ ᑳ ᐃᑖᒋᒃ:
ᔕᐌᓕᒋᑫᐎᓐ ᑭ ᑳ ᐎ ᐋᔮᓇᐗᐤ ᓀᔥᑕ ᑳᔮᒣᓕᑕᒧᐎᓐ ᑭᒋᒪᓂᑐ ᐌᐅᑖᐎᒪᐎᑦ ᐅᒋ, ᓀᔥᑕ ᑭ ᑎᐯᓕᒋᑫᒥᓇᐤ ᐅᒋ ᒋᓴᔅ ᙭,
ᐊᓇ ᑭ ᒪᒋᑡᐎᓂᓇᐗ ᑳ ᑮ ᐅᒋ ᐸᑭᑎᓂᑎᓱᑦ, ᑭᒋ ᑮ ᐎᑾᒋᐃᑕᒃ ᐅᒪ ᒪᒋ ᐊᔅᑮᒃ ᐅᒋ, ᑳ ᐃᑌᓕᑕᒃ ᑭᒋᒪᓂᑐ ᑯᑖᐎᓇᐤ;
ᐊᓇ ᑫ ᐎ ᒫᒥᒋᒫᑲᓂᐎᑦ ᑳᑭᑫ ᓀᔥᑕ ᑳᑭᑫ᙮ ᐁᒣᓐ᙮ᐯᔭᒃ ᐱᑯ ᒥᓗᐙᒋᒧᐎᓐ
ᓂ ᒫᒪᔅᑳᑌᓐ ᐁ ᐃᔑ ᑭᓕᐱ ᐃᑲᑌᓂᑲᐎᔦᒃ ᐊᓇ ᐅᒋ ᑳ ᑮ ᓇᑐᒥᑖᒃ ᐅ ᔕᐌᓕᒋᑫᐎᓂᒃ ᙭, ᑯᑕᒃ ᒥᓗᐋᒋᒧᐎᓂᒃ ᐃᔑ;
ᓇᒪᐎᓚ ᒫᑲ ᑯᑕᒃ; ᒫᑲ ᐃᑖᐗᒃ ᐋᑎᑦ ᑳ ᒥᑯᔥᑳᒋᐃᑖᑾᒃ, ᓀᔥᑕ, ᑳ ᐎ ᓂᔑᐗᓈᒋᑕᐙᒋᒃ ᐅ ᒥᓗᐋᒋᒧᐎᓂᓕᐤ ᙭ᑕ᙮
ᒫᑲ ᐋᑕ ᓂᓚᓈᓐ, ᓀᔥᑕᐱᑯ ᐁᓐᒐᓪ ᑭᑭᑭᔑᑯᒃ ᐅᒋ ᑫᑫᔅᑭᒥᐌᐗᑴ ᑯᑕᒃ ᒥᓗᐋᒋᒧᐎᓐ ᐃᔥᐱᔥ ᐊᓂᒪ ᓂᓚᓈᓐ ᑳ ᑮ ᑲᑫᔅᑭᒥᑕᑾᒃ, ᐁᑯᔑ ᑲᑕ ᒪᒐᑭᒪᐤ᙮
ᑖᐱᔅᑯᒡ ᐋᔕᔾ ᑳ ᑮ ᐃᑗᔮᒃ, ᐁᑯ ᒥᓇ ᑳ ᐃᑗᔮᓐ: ᑮᔥᐱᓐ ᐊᐌᓇ ᐃᓕᓕᐤ ᑲᑫᔅᑭᒥᑕᑴ ᑯᑕᒃ ᒥᓗᐋᒋᒧᐎᓐ ᐃᔥᐱᔥ ᐊᓂᒪ ᑳ ᑮ ᐅᑎᓇᒣᒃ, ᐁᑯᔑ ᑲᑕ ᒪᒐᑭᒪᐤ᙮
ᐌᓴ ᓂᓚ ᓈ ᐊᓄᒡ ᓂ ᔑᑭᒪᐗᒃ ᐃᓕᓕᐗᒃ, ᓀᔥᑕᐱᑯ ᑭᒋᒪᓂᑐ? ᓀᔥᑕᐱᑯ ᓂ ᑯᒋ ᓇᐃᓚᐌᐋᐗᒃ ᓈ ᐃᓕᓕᐗᒃ? ᐌᓴ ᑮᔥᐱᓐ ᑫᔮᐸᒡ ᓇᐃᓚᐌᐊᑭᒃ ᐃᓕᓕᐗᒃ, ᓇᒪᐎᓚ ᓂ ᑳ ᐅᑦ ᐊᑑᔅᑫᓚᑲᓂᐎᑕᐃ ᙭᙮ᑳ ᐅᒋ ᐊᑄᔅᑕᓕᐎᑦ ᐹᓪ
ᐌᓴ ᓇᒪᐎᓚ ᓂ ᑮ ᐅᒋ ᒥᓕᒃ ᐃᓕᓕᐤ, ᓇᒪ ᓀᔥᑕ ᓂ ᑮ ᑭᔅᑭᓄᐊᒫᑲᐎᓐ, ᒫᑲ ᑳ ᐃᔑ ᑭᔅᑫᓕᑕᒥᐃᑦ ᒋᓴᔅ ᙭᙮
ᐌᓴ ᑭ ᑮ ᐯᑌᓇᐗᐤ ᐌᔅᑲᒡ ᑳ ᑮ ᐋᔨᑎᔮᓐ ᒎᐗᒃ ᐅᑦ ᐋᔭᒥᐋᐎᓂᐙᒃ, ᑳ ᑮ ᐃᔑ ᐋᓕᐙᒃ ᑲᒀᑕᑭᐃᒪᒃ ᐅᑦ ᐋᔭᒥᐋᒪ ᑭᒋᒪᓂᑐ, ᓀᔥᑕ ᑳ ᑮ ᐃᔑ ᓂᔑᐗᓈᒋᐃᒪᒃ:
ᓀᔥᑕ ᐊᐙᓯᑌ ᓂ ᑮ ᑲᔥᑭᑕᒫᓱᓐ ᒎᐗᒃ ᐅᑦ ᐋᔭᒥᐋᐎᓂᐙᒃ ᐃᔥᐱᔥ ᒥᒉᑦ ᓂ ᐎᒋᐃᔅᐱᑎᓯᒫᑲᓇᒃ ᑎᐱᓚᐌ ᓂ ᐎᑕᔅᑭᒫᑲᓇᒃ, ᐊᓕᐙᒃ ᐁ ᑮ ᑲᑴ ᑭᔅᑫᓕᑕᒶᑭᒃ ᐅ ᑎᐹᒋᒧᐎᓂᐗᐗ ᓄᑕᐎᔭᒃ᙮
ᒫᑲ ᐃᔅᐱ ᑳ ᑮ ᐃᔑ ᒥᓜᓕᑕᒃ ᑭᒋᒪᓂᑐ ᑳ ᑮ ᐸᑳᓂᐃᑦ ᓂᑳᐎ ᐅᔅᐹᔮᒃ ᐅᒋ, ᓀᔥᑕ ᑳ ᑮ ᓇᑐᒥᑦ ᐅ ᔕᐌᓕᒋᑫᐎᓐ ᐅᒋ,
ᑭᒋ ᑭᔅᑫᓕᑕᒥᐃᑦ ᐅᑯᓯᓴ, ᑭᒋ ᑎᐹᒋᒥᒪᒃ ᐃᑕ ᐁ ᐃᑖᒋᒃ ᐁᑳ ᑳ ᐋᔭᒥᐋᒋᒃ; ᓇᒪᐎᓚ ᐱᑕ ᓂ ᑮ ᓇᑕᐌᓕᑌᓐ ᐎᔮᔅ ᓀᔥᑕ ᒥᑯ ᑭᒋ ᑲᑫᔅᑭᒥᑯᔮᓐ;
ᓇᒪ ᓀᔥᑕ ᓂ ᑮ ᐃᑐᑖᓐ ᒋᕉᓴᓚᒥᒃ, ᑭᒋ ᓈᑕᑭᒃ ᐊᓂᑭ ᑳ ᑮ ᐊᐸᔅᑕᓕᐎᒋᒃ ᐸᒧᔑ ᓂᓚ; ᒫᑲ ᓂ ᑮ ᐃᑐᑖᓐ ᐊᕃᐱᔭᐱᒃ, ᒥᓇ ᒫᑲ ᓂ ᑮ ᐯᒋ ᑭᐙᓐ ᑕᒫᔅᑲᓯᒃ᙮
ᑳ ᐳᓂ ᓂᔅᑐ ᐱᐴᒃ ᒫᑲ ᒋᕉᓴᓚᒥᒃ ᓂ ᑮ ᐃᑐᑖᓐ ᐁ ᓇᑕᐙᐸᒪᒃ ᐱᑕᕐ, ᓂ ᑮ ᐎᒋᑕᔑᑫᒪᐤ ᒫᑲ ᓂᔮᓚᓗᔖᐳ ᑭᔑᑳᐗ᙮
ᒫᑳ ᑯᑕᑭᔭᒃ ᐊᐸᔅᑕᓚᒃ ᓇᒪᐎᓚ ᐅᒋ ᐯᔭᒃ ᓂ ᑮ ᐙᐸᒪᐤ ᐱᑯ ᒉᒻᔅ ᐅᑎᐯᓕᒋᑫᐤ ᐎᒋᔖᓇ᙮
ᐅᐅ ᑫᒀᓇ ᒫᑲ ᑳ ᒪᓯᓇᐊᒫᑕᑾᒃ, ᒫᑎᑲ, ᐅᑎᔥᑲᐤ ᑭᒋᒪᓂᑐᐗ, ᓇᒪᐎᓚ ᓂ ᑭᓛᔅᑭᓐ᙮
ᐹᑎᒫ ᒫᑲ ᓂ ᑮ ᐯᒋ ᐃᑐᑖᓐ ᐊᓐᑕ ᓯᕆᔭᐃᒃ ᓀᔥᑕ ᓯᓕᓯᔭᐃᒃ:
ᓇᒪᐎᓚ ᒫᑲ ᓂ ᑮ ᑭᔅᑫᓕᒥᑾᒃ ᐊᓂᑭ ᒫᒪᐎᐋᔭᒥᐋᐗᒃ ᒍᑎᐊᐃᒃ, ᑳ ᑮ ᐃᑖᒋᒃ ᙭ᑎᒃ:
ᒫᑲ ᐱᑯ ᑮ ᐯᑕᒶᒃ, ᐊᓇ ᐌᔅᑲᒡ ᑳ ᑮ ᑲᑾᑕᑭᐃᑕᒃ, ᐊᓄᒡ ᑲᑫᔅᑭᒥᐌᐤ ᐊᓂᐁᓕᐤ ᑖᐺᔦᓕᑕᒧᐎᓂᓕᐤ ᐌᔅᑲᒡ ᑳ ᑮ ᓂᔑᐗᓈᒋᑖᑦ᙮
ᑮ ᒫᒥᒋᒣᐗᒃ ᒫᑲ ᑭᒋᒪᓂᑐᐗ ᓂᓚ ᐅᒋ᙮
ᐹᓪ ᓀᔥᑕ ᐊᓂᑭ ᑯᑕᑭᔭᒃ ᐊᐸᔅᑕᓚᒃ
ᑭᐃᔥᑾ ᒫᑲ ᓀᐅᔖᑉ ᐱᐴᓋ, ᒥᓇ ᓂ ᑮ ᐃᑐᑖᓐ ᒋᕉᓴᓚᒥᒃ ᐁ ᐎᒉᐗᒃ ᐸᕐᓇᐸᔅ, ᐊᓯᒋ ᓀᔥᑕ ᓂ ᑮ ᐅᑎᓇᐤ ᑖᐃᑕᔅ᙮
ᓂ ᑮ ᐃᑐᑖᓐ ᒫᑲ ᑭᔅᑫᓕᑖᑯᑖᑫᐎᓂᒃ ᐃᔑ, ᓂ ᑮ ᐎᑕᒪᐙᐗᒃ ᒫᑲ ᐊᓂᒪ ᒥᓗᐋᒋᒧᐎᓐ ᑳ ᑲᑫᔅᑭᒥᐌᔮᓐ ᐃᑕ ᐁ ᐃᑖᒋᒃ ᒉᓐᑖᐃᓚᒃ, ᒫᑲ ᐯᐯᔭᒃ ᓂ ᑮ ᐎᑕᒪᐙᐗᒃ ᐊᓂᑭ ᑳ ᑭᔅᑌᓕᑖᑯᓯᒋᒃ, ᐁᑳ ᔐᔥᑾᑦ ᑭᒋ ᐱᒥᐸᑖᔮᓐ, ᓀᔥᑕᐱᑯ ᐋᔕᔾ ᐁ ᑮ ᐱᒥᐸᑖᔮᓐ᙮
ᒫᑲ ᓇᒪᐎᓚ ᑖᐃᑕᔅ, ᑳ ᑮ ᐎᒉᐎᑦ, ᐁ ᒃᕆᑭᐎᑦ, ᑮ ᑫᒋᓀᓕᑖᑯᓯᐤ ᑭᒋ ᑭᔅᑭᓄᐙᒋᔣᑲᓂᐎᑦ:
ᐌᓴ ᐋᑎᑦ ᑭᓛᔅᑭᐎ ᐎᒋᔖᓂᒪᐗᒃ ᑭᒧᒡ ᐁ ᑮ ᐱᑐᑲᐋᑲᓂᐎᒋᒃ, ᑭᒧᒡ ᑳ ᑮ ᐯᒋ ᐃᑐᑌᒋᒃ ᑭᒋ ᑭᒫᐸᑕᑭᒃ ᓂ ᑎᐯᓕᒥᑎᓯᐎᓂᓈᓐ, ᑳ ᐋᔮᔮᒃ ᙭ ᒋᓴᓯᒃ ᑭᒋ ᐃᔑᐎᓕᔭᒥᒋᒃ ᐊᐗᑳᑎᑯᐎᓂᒃ:
ᐁᑯ ᒫᑲ ᓇᒪᐎᓚ ᓂ ᑮ ᐸᑭᑎᓂᑎᓱᔅᑕᐙᓈᓐ, ᓇᒪᐎᓚ ᐃᔥᐱᔥ ᐯᔭᒃ ᑎᐹᔨᑲᓐ ᐱᓯᒧᑳᓂᒃ; ᒥᓗᐋᒋᒧᐎᓂ ᑖᐺᐎᓐ ᑫᔮᐸᒡ ᑭᒋ ᐋᔮᔦᒃ᙮
ᒫᑲ ᐊᓂᑭ ᐙᔦᔥ ᑳ ᑮ ᐃᑌᓕᑖᑯᓯᒋᒃ, ᐊᐌᓂᑭ ᐁᑐᑫ, ᓇᒪᐎᓚ ᐗᔦᔥ ᓂᑦ ᐃᑌᓕᑌᓐ: ᑭᒋᒪᓂᑐ ᓇᒪᐎᓚ ᑭᔅᑕᑭᒣᐤ ᐊᐌᓕᐗ ᐁ ᐃᔑᓈᑯᓯᓕᒋ: ᐌᓴ ᐊᓂᑭ ᐋᑕ ᐙᔦᔥ ᑳ ᑮ ᐃᑌᓕᑖᑯᓯᒋᒃ, ᐁ ᐋᔭᔭᒥᐃᑐᓈᓂᐗᒃ ᓇᒪᐎᓚ ᑫᒀᓐ ᓂ ᑮ ᐃᔑ ᐎᒋᐃᑾᒃ:
ᒫᑲ ᐱᑐᔥ ᐃᔑ, ᐃᔅᐱ ᐎᐋᐸᑕᑭᒃ ᐁ ᑮ ᐸᑭᑎᓂᒫᑲᐎᔮᓐ ᓂᓚ ᑭᒋ ᑲᑫᔅᑭᒪᑭᒃ ᒥᓗᐋᒋᒧᐎᓂᓕᐤ ᐊᓂᑭ ᐁᑳ ᑳ ᑭᔅᑭᓄᐙᒋᔣᑲᓂᐎᒋᒃ, ᑖᐱᔅᑯᒡ ᐁ ᑮ ᐸᑭᑎᓇᒪᐙᑦ ᐱᑕᕐ ᐊᓂᐃ ᑳ ᑭᔅᑭᓄᐙᒋᔣᑲᓂᐎᓕᒋ;
ᐌᓴ ᐊᓇ ᑳ ᑮ ᑲᔥᑭᐅᐎ ᐊᑑᔅᑫᑦ ᐱᒋ ᐱᑕᕐ ᑭᒋ ᐋᐐᑦ ᐅᑦ ᐊᐸᔅᑕᓕᒥᐗᐗ ᐁᑳ ᑳ ᑭᔅᑭᓄᐙᒋᔣᑲᓂᐎᒋᒃ, ᐁᐗᒀᓇ ᑳ ᑮ ᓱᑳᑎᓰᔅᑲᐎᑦ ᒉᓐᑖᐃᓚᒃ ᐃᔑ:
ᐃᔅᐱ ᒫᑲ ᒉᒻᔅ, ᓯᐹᔅ, ᓀᔥᑕ ᒑᓐ ᓯᑣᔅᑲᐃᑲᓇ ᑳ ᐃᑌᓕᑖᑯᓯᒋᒃ, ᐎᐊᐸᑕᑭᒃ ᐊᓂᒪ ᔕᐌᓕᒋᑫᐎᓐ ᑳ ᑮ ᒥᓕᑲᐎᐗᒃ, ᓂ ᑮ ᒥᓕᑾᒃ ᓀᔥᑕ ᐸᕐᓇᐸᔅ ᐅᑭᒋᓂᔅᑭ ᐎᒉᑐᐎᓐ, ᓂᓚᓈᓐ ᑭᒋ ᓇᑕᑭᒋᒃ ᐁᑳ ᑳ ᐋᔭᒥᐋᒋᒃ, ᐎᓚᐗᐤ ᒫᑲ ᐊᓂᐃ ᑳ ᑭᔅᑫᓄᐙᒋᔣᑲᓂᐎᓕᒋ᙮
ᐱᑯ ᑮ ᓇᑕᐌᓕᑕᒶᒃ ᑭᒋ ᑭᔅᑭᓯᑐᑕᐗᑭᒋᒃ ᐅᑭᑎᒫᑭᓯᐗᒃ; ᐁᐗᑯ ᓀᔥᑕ ᑳ ᓂᑳᓀᓕᒧᔮᓐ ᑭᒋ ᑐᑕᒫᓐ᙮ᐹᓪ ᑭᑕᐋᒪᐌᐤ ᐲᑕᕐ ᐋᓐᑎᐊᑭᒃ
ᒫᑲ ᐃᔅᐱ ᐱᑕᕐ ᑳ ᐯᒋ ᑕᑯᔑᒃ ᐋᓐᑎᐊᑭᒃ, ᓂ ᑮ ᓇᔅᑯᔅᑕᐗᐤ ᐅᔥᑭᔑᑯᒃ, ᐁ ᑮ ᐃᑌᓕᑖᑯᓯᑦ ᑭᒋ ᐊᑖᒥᒫᑲᓂᐎᑦ᙮
ᐌᓴ ᐸᒧᔑ ᐊᐌᓂᑳᓇᒃ ᑮ ᑕᑯᔑᑭᒃ ᒉᒻᔅ ᐅᒋ, ᑮ ᐎᒋᒥᒋᓱᒣᐤ ᐊᓂᐃ ᒉᓐᑖᐃᓚ: ᒫᑲ ᐃᔅᐱ ᑳ ᑕᑯᔑᑭᒃ, ᑮ ᓇᑲᑌᐤ, ᐁ ᐸᑳᓂᐃᑎᓱᑦ, ᐁ ᑯᔅᑖᑦ ᐊᓂᐃ ᑭᔅᑭᓄᐙᒋᔓᐎᓂᒃ ᑳ ᑎᐯᓕᑖᑯᓯᓕᒋ᙮
ᐊᓂᑭ ᓀᔥᑕ ᑯᑕᑭᔭᒃ ᒎᐗᒃ ᑮ ᑳᔦᔑᑖᐗᒃ ᐊᓯᒋ ᐎᓚ: ᓀᔥᑕ ᒫᑲ ᐹᕐᓇᐸᔅ ᐊᓯᒋ ᑮ ᐙᔦᔑᒥᑯ ᐅ ᑲᑳᔦᓕᓯᐎᓂᐗᐤ᙮
ᒫᑲ ᐃᔅᐱ ᐎᐋᐸᑕᒫᓐ ᐁᑳ ᒀᔭᔉ ᐁ ᐃᔑ ᐱᒧᑌᒋᒃ, ᑳ ᐃᑕᔅᑌᒃ ᑖᐺᐎᓐ ᒥᓗᐋᒋᒧᐃᓂᒃ, ᓂ ᑮ ᐃᑕᐤ ᐱᑕᕐ, ᐅᑎᔥᑲᐤ ᒥᓯᐌ ᐁ ᐃᑕᓯᒋᒃ, ᑮᔥᐱᓐ ᑭᓚ ᐁ ᒎᐎᔭᓐ, ᐃᔑ ᐱᒫᑎᓯᔭᓐ ᑖᐱᔅᑯᒡ ᒉᓐᑖᐃᓚᒃ, ᓇᒪᐎᓚ ᒫᑲ ᑖᐱᔅᑯᒡ ᒎᐗᒃ; ᑕᓀᑭ ᐌᒋ ᔖᑯᒋᐊᒋᒃ ᒉᓐᑖᐃᓚᒃ ᑭᒋ ᐃᔑ ᐱᒫᑎᓯᒋᒃ ᑖᐱᔅᑯᒡ ᒎᐗ?ᒎᐗᒃ ᓀᔥᑕ ᒉᓐᑖᐃᓚᒃ ᐱᒫᒋᐋᑲᓂᐎᐗᒃ ᑖᐺᔦᓕᑕᒧᐎᓂᒃ ᐅᒋ
ᑭᓚᓈᓇᐤ ᐅᒋᑕᐤ ᑳ ᒎᐎᔭᒃ, ᓇᒪ ᒫᑲ ᒉᓐᑖᐃᓚᒃ ᐁ ᐃᔑ ᒪᒋᑣᔭᒃ,
ᒫᑲ ᑮᔥᐱᓐ ᒣᒀᒡ ᐁ ᓈᓇᑕᐌᓕᑕᒪᒃ ᑭᒋ ᒀᔭᔅᑭᑕᑎᓯᐃᑕᒃ ᙭, ᑭᓚᓈᓇᐤ ᑫᒋᐙᒃ ᒥᔅᑳᑲᐎᔭᒃ ᐁ ᒪᒋᑣᔭᒃ, ᐁᐗᑯ ᓈ ᐅᒋ ᙭ ᐊᑑᔅᑫᔅᑕᒻ ᒪᒋᑣᐎᓂᓕᐤ? ᓇᒪᐎᓚ ᑲᑕ ᐎ ᐃᑭᓐ᙮
ᐌᓴ ᑮᔥᐱᓐ ᒥᓇ ᐌᔑᑖᔮᓂ ᐊᓂᐃ ᑳ ᑮ ᑲᔑᐗᓈᒋᑖᔮᓐ, ᐅᐗᓂᑐᑕᒻ ᓂᑦ ᐃᔑᐃᑎᓱᓐ᙮
ᐌᓴ ᓂᓚ ᐅᓚᔓᐌᐎᓂᒃ ᓂᑦ ᐅᒋ ᓂᐳᔅᑌᓐ ᐅᓚᔓᐌᐎᓐ, ᑭᒋ ᐱᒫᑎᓰᔅᑕᐗᒃ ᑭᒋᒪᓂᑐ᙮
ᓂ ᐎᒋᒋᔅᑖᔅᒀᓱᒪᐤ ᙭: ᐁᓕᐌᒃ ᒫᑲ ᓂ ᐱᒫᑎᓰᓐ; ᓇᒪᐎᓚ ᒫᑲ ᓂᓚ, ᒫᑲ ᙭ ᑳ ᐱᒫᑎᓰᔅᑲᐎᑦ: ᓀᔥᑕ ᐊᓂᒪ ᐱᒫᑎᓰᐎᓐ ᐊᓄᒡ ᑳ ᐱᒫᑎᓯᔮᓐ ᐎᔮᓯᐎᓂᒃ, ᓂ ᐱᒫᑎᓰᓐ ᐁ ᑖᐺᔦᓕᒥᒪᒃ ᑭᒋᒪᓂᑐ ᐅᑯᓯᓴ, ᑳ ᑮ ᓵᑭᐃᑦ, ᓀᔥᑕ ᑳ ᑮ ᐸᑭᑎᓂᑎᓯᔅᑕᒪᐎᑦ᙮
ᓇᒪᐎᓚ ᓂ ᐸᒋᐸᓕᑕᐙᓐ ᐅ ᔕᐌᓕᒋᑫᐎᓐ ᑭᒋᒪᓂᑐ: ᐌᓴ ᑮᔥᐱᓐ ᐅᓚᔓᐌᐎᓂᒃ ᑮ ᐅᒋᐸᓕᐤ ᒀᔭᔅᑭᑖᑎᓯᐎᓐ, ᐁᑯ ᙭ ᔐᔥᒀᑦ ᑳ ᓂᐱᑦ᙮
ᐅᓚᔓᐌᐎᓐ ᓀᔥᑕ ᐱᑯ ᑖᐺᔦᓕᑕᒧᐎᓐ
ᐅ ᑫᑫᐹᑎᓯᔦᒃ ᑲᓓᔕᐊᓂᑐᒃ, ᐊᐌᓇ ᑳ ᑮ ᑲᑫᐹᒋᐃᑖᒃ, ᐁᑳ ᑭᒋ ᓇᓇᐃᑕᒣᒃ ᑖᐺᐎᓐ, ᒧᔑᔐ ᑭᔥᑭᔑᑯᐙᒃ ᒋᓴᔅ ᙭ ᐁ ᑮ ᐙᐸᑎᓕᑲᐎᔦᒃ, ᐁ ᑮ ᒋᔅᑖᔅᑾᐙᑲᓂᐎᑦ ᐃᑕ ᐁ ᐃᑖᔦᒃ?
ᐅᒪ ᐱᑯ ᑭ ᓇᑕᐌᓕᒥᑎᓇᐗᐤ ᑭᒋ ᑫᔅᑫᓕᑕᒥᐃᔦᒃ; ᑭ ᑮ ᒥᓕᑲᐎᓇᐗᐤ ᓈ ᐊᒑᒃ ᐅᓚᔓᐌᐎᓂ ᐃᔑᒋᑫᐎᓇ ᐅᒋ, ᓀᔥᑕᐱᑯ ᐁ ᑮ ᐯᑕᒣᒃ ᑖᐺᔦᓕᑕᒧᐎᓐ?
ᐁᑯ ᓈ ᐁᔅᐱᒋ ᑲᑫᐹᑎᓱᔦᒃ? ᐊᒑᑯᒃ ᐁ ᑮ ᒫᒋᐸᓕᔦᒃ, ᐊᓄᒡ ᓈ ᑭ ᑮ ᒥᑐᓂᐎᐃᑲᐎᓇᐗᐤ ᐎᔮᓯᐎᓂᒃ ᐅᒋ?
ᔐᔥᒀᑦ ᓈ ᐁᔅᐱᒋ ᒥᔅᑕᐃ ᑭ ᑮ ᐎᓴᑫᓕᑌᓇᐗᐤ? ᑮᔥᐱᓐ ᐅᑎ ᔐᔥᒀᑦ?
ᐊᓇ ᒫᑲ ᑳ ᒫᑎᓇᒫᑖᒃ ᐊᒑᒃ, ᓀᔥᑕ ᑳ ᒫᒪᑖᐎ ᐃᔑᒋᑫᑦ ᐃᑕ ᐁ ᐃᑖᔦᒃ, ᑐᑕᒻ ᓈ ᐅᓚᔓᐌᐎᓂ ᐃᔑᒋᑫᐎᓇ ᐅᒋ, ᓀᔥᑕᐱᑯ ᐁ ᐯᒋᑳᑌᒃ ᑖᐺᔦᓕᑕᒧᐎᓐ ᐅᒋ?
ᑖᐱᔅᑯᒡ ᐁᑉᕃᐋᒻ ᑳ ᑮ ᐃᔑ ᑖᐺᔦᓕᒫᑦ ᑭᒋᒪᓂᑐᐗ, ᓀᔥᑕ ᒀᔭᔅᑭᑖᑎᓯᐎᓐ ᐁ ᑮ ᐃᑕᑭᒫᑦ?
ᑭᔅᑫᓕᑕᒧᒃ ᒫᑲ, ᐊᓂᑭ ᑖᐺᔦᓕᑕᒧᐎᓂᒃ ᑳ ᑎᐯᓕᑖᑯᓯᒋᒃ, ᐁᐗᒀᓂᑭ ᐅᑦ ᐊᐙᔑᒥᔕ ᐁᑉᕃᐋᒻ᙮
ᓀᔥᑕ ᒪᓯᓇᐃᑫᐎᓐ, ᓂᑳᓐ ᐁ ᐙᐸᑕᒧᒪᑲᒃ ᑭᒋᒪᓂᑐ ᑭᒋ ᒀᔭᔅᑳᑎᓯᐋᑦ ᐁᑳ ᑳ ᐋᔭᒥᐋᓕᒋ ᑖᐺᔦᓕᑕᒧᐎᓐ ᐅᒋ, ᓂᑳᓐ ᒥᓗᐋᒋᒧᐎᓂᓕᐤ ᑮ ᑲᑫᔅᑭᒥᑯ ᐁᑉᕃᐊᒻ, ᐁ ᐃᑎᑯᑦ, ᑭᓚ ᐅᒋ ᑲᑕ ᒥᓦᑭᒪᐗᒃ ᒥᓯᐌ ᑳ ᑕᑐᔅᑳᓀᓯᒋᒃ ᐃᓕᓕᐗᒃ᙮
ᐁᑯᔑ ᒫᑲ ᐊᓂᑭ ᑖᐺᔦᓕᑕᒧᐎᓂᒃ ᑳ ᑎᐯᓕᑖᑯᓯᒋᒃ ᐎᒋᒥᓦᑭᑖᑯᓯᒣᐗᒃ ᑳ ᒀᔭᔅᑭᑎᓕᒋ ᐁᑉᕃᐊᒪ᙮
ᐌᓴ ᒥᓯᐌ ᑳ ᑎᐯᓕᑖᑯᓯᒋᒃ ᐅᓚᔓᐌᐎ ᐃᔑᒋᑫᐎᓂᒃ ᒪᒐᑭᑖᑯᓯᐎᓂᒃ ᐃᑕᐗᒃ: ᐌᓴ ᐃᑕᓯᓇᐃᑳᑌᐤ, ᒪᒉᓕᑖᑯᓯᐤ ᒥᓯᐌ ᑕᑐ ᐊᐌᓇᐌᑳ ᒧᔕᒃ ᑳ ᑲᓇᐌᓕᑕᒃ ᒥᓯᐌ ᑫᒀᓇ ᑳ ᒪᓯᓇᐃᑳᑌᓕᒋ ᐅᓚᔓᐌᐎᓂ ᒪᓯᓇᐃᑲᓂᒃ ᑭᒋ ᑐᑕᒃ᙮
ᒫᑲ ᐁᑳ ᐊᐌᓇ ᐃᓕᓕᐤ ᐁ ᒀᔭᔅᑭᑖᑎᓯᐋᑲᓂᐎᑦ ᐅᓚᔓᐌᐎᓐ ᐅᒋ ᐁ ᑖᔅᑕᒪᐱᑦ ᑭᒋᒪᓂᑐ, ᒥᑐᓂ ᓄᑾᓐ: ᐌᓴ, ᐅᑾᔭᔅᑭᑎᐤ ᑖᐺᔦᓕᑕᒧᐎᓐ ᑲᑕ ᐅᒋ ᐱᒫᑎᓯᐤ᙮
ᐅᓚᔓᐌᐎᓐ ᒫᑲ ᓇᒪᐎᓚ ᑖᐺᔦᓕᑕᒧᐎᓂᒃ ᑌᐸᑫᓕᑖᑾᓐ: ᒫᑲ ᐊᓇ ᐃᓕᓕᐤ ᑳ ᑐᑕᒃ ᐁᑯᑕ ᑫ ᐃᔑ ᐱᒫᑎᓰᑦ᙮
᙭ ᑭ ᑮ ᐱᒫᒋᐃᑯᓇᐤ ᐅᓚᔓᐌᐎᓂ ᒪᒐᑭᑖᑯᓯᐎᓂᒃ ᐅᒋ, ᐁ ᑮ ᒪᒐᑭᒫᑲᓂᐎᑦ ᑭᓚᓈᓇᐤ ᐅᒋ: ᐌᓴ ᐃᑕᓯᓇᐃᑳᑌᐤ, ᒪᒐᑭᑖᑯᓯᐤ ᒥᓯᐌ ᑕᑐ ᐊᐌᓇ ᒥᔅᑎᑯᒃ ᑳ ᐊᑯᓛᑲᓂᐎᑦ:
ᐊᓂᒪ ᐅ ᒥᓦᑭᒥᑯᓯᐎᓐ ᐁᑉᕃᐋᒻ ᑭᒋ ᐅᑎᑎᑯᐗᒃ ᒉᓐᑖᐃᓚᒃ, ᐎᓚ ᐅᒋ ᒋᓴᔅ ᙭: ᑭᒋ ᑮ ᐋᔭᐗᒃ ᐊᒑᒃ ᐊᔓᑕᒫᑫᐎᓐ ᑖᐺᔦᓕᑕᒧᐎᓐ ᐅᒋ᙮ᐅᓚᔓᐌᐎᓐ ᓀᔥᑕ ᐊᓂᒪ ᐊᔓᑕᒫᑫᐎᓐ
ᓂᒋᔖᓂᑐᒃ, ᐁ ᐃᔑ ᐋᔭᒥᒋᒃ ᐃᓕᓕᐗᒃ ᓂᑦ ᐃᔑ ᐋᔭᒥᓐ; ᐋᑕ ᐃᓕᓕᐤ ᐅ ᓇᔅᑯᒥᑐᐎᓐ ᐱᑯ, ᐁᓕᐌᒃ ᒫᑲ ᑮᔥᐱᓐ ᐋᔨᒋᑖᓂᐗᒃ, ᓇᒪᐎᓚ ᐊᐌᓇ ᐃᓕᓕᐤ ᓄᑌᐸᓕᑕᐤ, ᓇᒪ ᓀᔥᑕ ᐊᓯᒋᐸᓕᑕᐤ ᐁᑯᑕ᙮
ᐁᑦᕃᐊᒻ ᒫᑲ ᓀᔥᑕ ᐅᑦ ᐊᐙᔑᒥᔕ ᑮ ᒥᓛᑲᓂᐎᐗᒃ ᐊᓂᐃ ᐊᔓᑕᒫᑫᐎᓇ᙮ ᓇᒪᐎᓚ ᐃᑗᐤ, ᓀᔥᑕ ᑭᑦ ᐊᐙᔑᒥᔕᒃ, ᑖᐱᔅᑯᒡ ᒥᒉᑦ ᐁ ᐃᑖᓕᒋ, ᒫᑲ ᑖᐱᔅᑯᒡ ᐯᔭᒃ ᐱᑯ, ᓀᔥᑕ ᑭᑦ ᐊᐙᔑᒥᔥ, ᐁᐗᑯ ᙭᙮
ᐅᒪ ᓀᔥᑕ ᓂᑦ ᐃᑣᓐ, ᐊᓂᒪ ᓇᔅᑯᒥᑐᐎᓐ, ᓂᑳᓐ ᑳ ᑮ ᐋᔨᒋᑖᑦ ᑭᒋᒪᓂᑐ ᙭ᑎᒃ, ᐅᓚᔓᐌᐎᓐ ᐹᑎᒫ ᓀᐗᐤ ᒥᑖᑐᒥᑕᓇᐤ ᓀᔥᑕ ᓂᔅᑐᒥᑕᓇᐤ ᐱᐴᓋ ᑳ ᒥᓕᐙᓂᐗᒃ, ᓇᒪᐎᓚ ᑮ ᑴᔅᑭᑖᒪᑲᓐ ᑭᒋ ᐅᒋ ᐁᑳ ᐋᐸᑕᒃ ᐊᓂᒪ ᐊᔔᑕᒫᑫᐎᓐ᙮
ᐌᓴ ᑮᔥᐱᓐ ᐊᓂᒪ ᑎᐯᓕᒋᑲᓐ ᐅᓚᔓᐌᐎᓂᒃ ᐌᒋᒪᑲᓄᑴ, ᓇᒪᐎᓚ ᑫᔮᐸᒡ ᐊᔓᑕᒫᑫᐎᓂᒃ ᐅᒋᐸᓕᐤ: ᒫᑲ ᑭᒋᒪᓂᑐ ᑮ ᒥᓓᐤ ᐁᑉᕃᐊᒪ ᐊᔓᑕᒫᑫᐎᓂᒃ ᐅᒋ᙮
ᑖᓂ ᒫᑲ ᐁᑖᐸᑕᒃ ᐅᓚᔓᐌᐎᓐ? ᑮ ᑕᑯᑖᑲᓂᐗᓐ ᒪᒋ ᐋᔨᑎᐎᓇ ᐅᒋ, ᐹᑎᒪ ᑕᑯᔑᒃ ᐅᑯᓯᓯᒪᐤ ᑳ ᑮ ᒥᓛᑲᓂᐎᑦ ᐊᓂᐁᓕᐤ ᐊᔓᑕᒫᑫᐎᓂᓕᐤ: ᑮ ᐙᐌᓚᔅᑕᐗᒃ ᒫᑲ ᐁᓐᒐᓚᒃ ᐅᒋᒋᓕᒃ ᐅᑖᔭᒥᔅᑕᒫᑫᐗ᙮
ᐅᑖᔭᒥᔅᑕᒫᑫᐤ ᒫᑲ ᓇᒪᐎᓚ ᐃᑖᐤ ᐃᑕ ᐁ ᐃᑖᓕᒋ ᐯᔭᒃ ᐊᐌᓕᐗ ᐱᑯ, ᒫᑲ ᑭᒋᒪᓂᑐ ᐯᔭᑯ᙮ᐌᒋ ᐃᑕᑯᒃ ᐅᓚᔓᐌᐎᓐ
ᐅᓚᔓᐌᐎᓐ ᓈ ᒫᑲ ᓇᔅᑯᔅᑕᒫᑫᒪᑲᓐ ᑭᒋᒪᓂᑐ ᐅᑦ ᐊᔓᑕᒫᑫᐎᓇ? ᓇᒪᐎᓚ ᑲᑕ ᐎ ᐃᑭᓐ: ᐌᓴ ᑮᔥᐱᓐ ᑮ ᒥᓕᐙᓂᐗᓄᑯᐸᓀ ᐅᓚᔓᐌᐎᓐ ᑫ ᑮ ᒥᓕᐌᒪᑲᑭᐸᓐ ᐱᒪᑎᓯᐎᓐ, ᑖᐺ ᒀᔭᔅᑭᑖᑎᓯᐎᓐ ᐅᓚᔓᐌᐎᓂᒃ ᑲᑕ ᑮ ᐅᒋ ᑕᑾᓄᐸᓐ᙮
ᒫᑲ ᑭᒋ ᒪᓯᓇᐃᑫᐎᓐ ᐃᑗᒪᑲᓐ ᒥᓯᐌ ᐁ ᑎᐯᓕᒥᑯᒋᒃ ᒪᒋᑣᐎᓂᓕᐤ, ᐁ ᑖᐺᔦᓕᒫᒋᒃ ᒋᓴᔅ ᙭ᑕ, ᐊᓂᐁᓕᐤ ᐊᔓᑕᒫᑫᐎᓂᓕᐤ ᑭᒋ ᒥᓛᑲᓂᐎᒋᒃ ᐊᓂᑭ ᑳ ᑖᐺᑕᑭᒃ᙮
ᒫᑲ ᐸᒧᔑ ᑕᑯᔑᓄᒪᑲᒃ ᑖᐺᔦᓕᑕᒧᐎᓐ, ᑭ ᑮ ᒥᒋᒥᓂᑲᐼᓈᓇᐤ ᐅᓚᔓᐌᐼᓂᒃ, ᐁ ᑭᐸᐃᑳᓱᔭᒃ ᑖᐺᔦᓕᑕᒧᐎᓐ ᐃᔑ ᐁᔥᑾ ᑫ ᑭᔅᑫᓕᑖᑯᑖᓂᐗᑭᐸᓐ᙮
ᒫᑲ ᐃᔅᐱ ᑳ ᑕᑯᔑᓄᒪᑲᒃ ᑖᐺᔦᓕᑕᒧᐎᓐ ᓇᒪᐎᓚ ᑫᔮᐸᒡ ᑭ ᑎᐯᓕᒥᑯᓇᐤ ᐅᑭᔅᑭᓄᐊᒫᑫᐤ᙮
ᐌᓴ ᒥᓯᐌ ᐁ ᐃᑕᔑᔦᒃ ᑭᑦ ᐅᑦ ᐊᐙᔑᒥᔑᒥᑯᐗᐤ ᑭᒋᒪᓂᑐ ᐁ ᑖᐺᔦᓂᒣᒃ ᙭ ᒋᓴᔅ᙮
ᐌᓴ ᒥᓯᐌ ᐁ ᐃᑕᔑᔦᒃ ᑳ ᑮ ᓯᑲᐊᑖᑲᐎᔦᒃ ᙭ᑎᒃ ᑭ ᑮ ᐳᔅᑎᔥᑲᐙᐗᐤ ᙭᙮
ᓇᒪᐎᓚ ᐃᑖᐤ ᒎ ᓇᒪ ᓀᔥᑕ ᒃᕆᒃ, ᓇᒪᐎᓚ ᐃᑖᐤ ᐊᐗᑳᓐ ᓇᒪ ᓀᔥᑕ ᐅᑎᐯᓕᒥᑎᓱ, ᓇᒪᐎᓚ ᐃᑖᐤ ᓈᐯᐋᔭ ᓇᒪ ᓀᔥᑕ ᐃᔅᑴᐋᔭ: ᐌᓴ ᒥᓯᐌ ᐁ ᐃᑕᔑᔦᒃ ᑭ ᐯᔭᑯᓇᐗᐤ ᙭ ᒋᓴᓯᒃ᙮
ᑮᔥᐱᓐ ᒫᑲ ᑎᐯᓕᒥᑯᔦᑭ ᙭, ᐁᑯ ᐌᑕᐗᔑᒥᔑᒥᑖᒃ ᐁᑉᕃᐊᒻ, ᓀᔥᑕ ᑫ ᐊᑎ ᑎᐱᓚᐌᐎᓯᔦᒃ ᐁ ᐃᑕᔅᑌᒃ ᐊᓂᒪ ᐊᔓᑕᒫᑫᐎᓐ᙮
ᐅᒪ ᒫᑲ ᓂᑦ ᐃᑣᓐ, ᐊᓇ ᑫ ᐋᓂᔅᑫ ᑎᐯᓕᒋᑫᑦ, ᐁᔥᑾ ᐁ ᐊᐙᔑᔑᐎᑦ, ᓇᒪᐎᓚ ᐱᑐᔥ ᐊᑑᔅᑫᓛᑲᓂᒃ ᐃᑌᓕᑖᑯᓯᐤ, ᐁᓕᐌᒃ ᐋᑕ ᐁ ᑎᐱᓚᐌᐎᓯᑦ ᒥᓯᐌ;
ᒫᑲ ᑎᐯᓕᒥᑯ ᐅᑭᔅᑭᓄᐊᒫᑫᐗ ᓀᔥᑕ ᐅᑲᓇᐌᓕᒋᑫᐗ, ᐹᑎᒫ ᐌᑎᒋᐸᓕᓕᑭ ᐃᔅᐱ ᑳ ᐃᑕᑭᑕᒫᑯᑦ ᐅᑖᐎᔭ᙮
ᐁᑯ ᑖᐱᔅᑯᒡ ᑭᓚᓈᓇᐤ, ᐃᔅᐱ ᑳ ᑮ ᐊᐙᔑᔑᐎᔭᒃ ᑭ ᑮ ᐊᐗᑳᑎᑯᓈᓇᐤ ᐊᓂᐃ ᐊᔅᑭᐎ ᓃᔥᑕᒻ ᑭᔅᑭᓄᐊᒫᑫᐎᓇ:
ᒫᑲ ᐃᔅᐱ ᒥᑐᓂᐌᑎᒋᐸᓕᒃ, ᑭᒋᒪᓂᑐ ᑮ ᑭᒋᑎᔕᐌᐤ ᐅᑯᓯᓴ, ᐃᔅᑴᒃ ᑳ ᐅᒋ ᓂᑕᐎᑭᓕᒋ, ᐁ ᓂᑕᐎᑭᓕᒋ ᐁᔥᑾ ᐁ ᐊᓕᑕᓂᓕᒃ ᐅᓚᔓᐌᐎᓂᓕᐤ;
ᑭᒋ ᑎᐸᐊᒫᑫᔅᑕᒪᐙᓕᒋ ᐊᓂᐃ ᑳ ᑎᐯᓕᒥᑯᓕᒋ ᐅᓚᔓᐌᐎᓂᓕᐤ, ᑭᒋ ᒥᓕᑲᐎᔭᒃ ᐅᑯᓯᓯᒪᐎ ᑕᐸᑯᒥᐌᐎᓐ᙮
ᓀᔥᑕ ᒫᑲ ᐁ ᐅᑯᓯᓯᒪᐎᔦᒃ, ᑭᒋᒪᓂᑐ ᑮ ᐃᔑᑎᔕᐊᒬᐤ ᐅᑯᓯᓴ ᐅᑦ ᐊᒑᑯᓕᐗ ᑭᑌᐃᐙᒃ, ᐁ ᑌᐺᓕᒋ ᐋᐸ, ᓄᑖ᙮
ᐁᐗᑯ ᐌᒋ ᓇᒪᐎᓚ ᑫᔮᐸᒡ ᑭᑦ ᐊᑑᔅᑫᓛᑲᓂᐎᓐ, ᒫᑲ ᑭᑦ ᐅᑯᓯᓯᒪᐎᓐ; ᑮᔥᐱᓐ ᒫᑲ ᐌᑯᓯᓯᒪᐎᐗᓀ, ᐁᑯ ᐅ ᑎᐯᓕᑕᒧᒪᑭᒋᒪᓂᑐ, ᐎᓚ ᐅᒋ ᙭᙮ᐹᓪ ᒥᑯᔥᑳᑌᓕᑕᒥᐃᑯ ᐊᓂᐃ ᑳ ᐃᑖᓕᒋ ᑲᓓᓯᐊ
ᐁᓕᐌᒃ ᒫᑲ, ᐃᔅᐱ ᐁᑳ ᑳ ᑮ ᑭᔅᑫᓕᒣᒃ ᑭᒋᒪᓂᑐ, ᑭ ᑮ ᐊᑐᔅᑫᔅᑕᐗᐗᐗᒃ ᐊᓂᑭ ᐅᒋᑕᐤ ᐁᑳ ᑳ ᒪᓂᑐᐎᒋᒃ᙮
ᒫᑲ ᐊᓄᒡ, ᐋᔕᔾ ᐁ ᑮ ᑭᔅᑫᓕᒣᒃ ᑭᒋᒥᓂᑐ, ᓀᔥᑕᐱᑯ ᓇᐗᒡ ᐁ ᑮ ᑭᔅᑫᓕᒥᑖᒃ ᑭᒋᒪᓂᑐ, ᑖᓀᑭ ᐌᒋ ᒥᓇ ᑴᔅᑭᔅᑕᒣᒃ ᑳ ᓕᓚᒥᓯᒪᑲᑭ ᓀᔥᑕ ᑭᑎᒫᑲᑭ ᓂᔥᑕᒻ ᑭᔅᑭᓄᐊᒫᑫᐎᓇ, ᐊᓂᐃ ᑳ ᓇᑕᐌᓕᑕᒣᒃ ᒥᓇ ᑭᒋ ᐊᐗᑳᑎᑯᔦᒃ?
ᑭ ᓈᑲᑕᐌᓕᑌᓇᐗᐤ ᑭᔑᑳᐗ ᓀᔥᑕ ᐱᓯᒶ, ᓀᔥᑕ ᐁ ᐊᔨᔅᐱᑕᔭᐙᑭ, ᓀᔥᑕ ᐊᔅᑭᐎᓇ᙮
ᓂ ᓴᑭᓯᓐ ᑭᓚᐗᐤ ᐅᒋ, ᒫᔅᑯᒡ ᒦᔅᑲᐤ ᔐᔥᒀᑦ ᐁ ᑮ ᐸᑭᑎᓇᒫᑕᑾᒃ ᐊᑑᔅᑫᐎᓐ᙮
ᓂᒋᔖᓂᑐᒃ, ᑭ ᓇᑐᑕᒫᑎᓇᐗᐤ, ᐃᔑ ᐋᔮᒃ ᐁ ᐃᔑ ᐋᔮᔮᓐ ᓂᓚ; ᐌᓴ ᓂᑦ ᐃᔑ ᐋᔮᓐ ᐁ ᐃᔑ ᐋᔮᔦᒃ ᑭᓚᐗᐤ: ᓇᒫᐎᓚ ᐙᔦᔥ ᑭ ᑮ ᒪᒋᑐᑕᐎᓇᐗᐤ᙮
ᑭ ᑭᔅᑫᓕᑌᓇᐗᐤ ᐎᔮᓯᐎ ᓕᓚᒥᓯᐎᓂᒃ, ᑳ ᐃᔑ ᑲᑫᔅᑭᒥᑕᑾᒃ ᒥᓗᐋᒋᒧᐎᓐ ᓃᔥᑕᒻ᙮
ᓀᔥᑕ ᓂ ᑲᑴᒋᐃᑯᓯᐎᓐ ᓂ ᐎᔮᓯᒃ ᓇᒪᐎᓚ ᑭ ᑮ ᐋᑕᐌᓕᑌᓇᐗᐤ, ᓇᒪ ᓀᔥᑕ ᑭ ᑮ ᒪᒉᓕᑌᓇᐗᐤ; ᒫᑲ ᑭ ᑮ ᐅᑎᓂᓇᐗᐤ ᑖᐱᔅᑯᒡ ᐅᑦ ᐁᓐᒐᓕᒪ ᑭᒋᒪᓂᑐ, ᑖᐱᔅᑯᒡ ᙭ ᒋᓴᔅ᙮
ᑖᓐᑌ ᒫᑲ ᐁᑕᑾᒃ ᐊᓂᒪ ᒥᓦᑭᑖᑯᓯᐎᓐ ᑳ ᑮ ᐋᓕᒧᑕᒣᒃ? ᐌᓴ ᑭᑦ ᐃᑖᒋᒥᑎᓇᐗᐤ, ᑮᔥᐱᓐ ᑮ ᐃᑭᓄᑯᐸᓀ, ᑭ ᑳ ᑭ ᑫᒑᐸᐅᓱᑕᐗᐤ, ᐁᑯ ᒫᑲ ᑫ ᑮ ᒥᓕᔦᑯᐸᓐ᙮
ᐅᒪ ᐅᒋ ᓈ ᑭ ᐸᒀᑖᑲᓂᐗᐤ ᓈ ᑭᑦ ᐃᑌᓕᒥᓇᐗᐤ ᐁ ᐎᑕᒫᑕᑾᒃ ᑖᐺᐎᓐ?
ᑭᑦ ᐋᑕ ᓴᑭᐃᑯᐗᐗᒃ, ᒫᑲ ᓇᒪᐎᓚ ᒀᔭᔉ; ᐁᐁ, ᑭ ᑳ ᐃᑲᑌᓂᑯᐙᑕᐗᐗᒃ, ᑭᒋ ᓵᑭᐁᑾᒃ᙮
ᒫᑲ ᒥᓨᔑᓐ ᑭᒋ ᓱᑲ ᓵᑭᑖᓂᐗᒃ ᑳ ᒥᓨᔑᒃ, ᓇᒪᐎᓚ ᒫᑲ ᐱᑯ ᒣᒀᒡ ᐁ ᐎᒉᐎᑕᑾᒃ᙮
ᓂᑦ ᐊᐙᔑᒥᔑᒥᔑᑐᒃ, ᑳ ᐅᒋ ᓂᑕᐎᑭᐊᐗᓱᐎ ᑲᒀᑕᑫᓕᒧᔮᓐ ᒥᓇ ᐹᑎᒪ ᙭ ᐱᒋᔅᑳᑖᑫ;
ᓂ ᓇᑕᐌᓕᑌᓐ ᐊᓄᒡ ᑭᒋ ᐎᒉᐎᑕᑾᒃ, ᓀᔥᑕ ᑭᒋ ᑴᔅᑭᑖᑯᓯᔮᓐ; ᐌᓴ ᓂ ᐙᐙᓀᓕᑌᓐ ᑭᓚᐗᐤ ᐅᒋ᙮ᐅᑭᔅᑭᓄᐗᐸᒋᑫᐎᓂᐗᐤ ᐦᐁᑲᕐ ᓀᔥᑕ ᓭᕋ
ᐎᑕᒪᐎᒃ, ᑭᓚᐗᐤ ᑳ ᓇᑕᐌᓕᑕᒣᒃ ᑭᒋ ᑎᐯᓕᒥᑯᔦᒃ ᐅᓚᔓᐌᐎᓐ, ᓇᒪ ᓈ ᑭ ᐯᑌᓇᐗᐤ ᐅᓚᔓᐌᐎᓐ?
ᐌᓴ ᐃᑕᓯᓇᐃᑳᑌᐤ, ᐁᑉᕃᐋᒻ ᐁ ᑮ ᓂᔑᓕᒋ ᐅᑯᓯᓴ, ᐯᔭᒃ ᐊᐗᑳᓐ ᐃᔅᑴᐗ ᐅᒋ, ᑯᑕᑭᔭ ᑎᐯᓕᒥᑎᓱᐎ ᐃᔅᑴᐗ ᐅᒋ᙮
ᒫᑲ ᐊᓇ ᑳ ᑮ ᐅᒋ ᓂᑕᐎᑭᑦ ᐊᐗᑳᓐ ᐃᔅᑴᐗ, ᐎᔮᓯᒃ ᑮ ᐃᔑ ᓂᑕᐎᑭᐤ; ᒫᑲ ᐊᓇ ᑎᐯᓕᒥᑎᓱᐎ ᐃᔅᑴᐗ ᐅᒋ, ᑮ ᓂᑖᐎᑭᐤ ᐊᔓᑕᒫᑫᐎᓂᒃ ᐅᒋ᙮
ᐅᐅ ᑫᒀᓇ ᒫᑲ ᒥᔅᑯᒋᑫᐎᓂᐗᓐ: ᐌᓴ ᐅᑯ ᐁᐗᒀᓂᐃ ᓂᔓ ᓇᔅᑯᒥᑐᐎᓇ; ᐯᔭᒃ ᓵᐃᓈᐃ ᐗᒌᒃ ᐅᒋ, ᑳ ᐎ ᐊᐗᑳᓂᐃᐌᒪᑲᒃ, ᐁᐗᑯ ᐁᑳᕐ᙮
ᒫᑲ ᒋᕉᓴᓚᒻ, ᐃᔥᐱᒥᒃ ᑳ ᐃᑕᑾᒃ, ᑎᐯᓕᒥᑎᓱᒪᑲᓐ, ᐁᐗᑯ ᒥᓯᐌ ᐁ ᐃᑕᔑᔭᒃ ᑭᑳᐎᓇᐤ᙮
ᐌᓴ ᐃᑕᓯᓇᐃᑳᑌᐤ, ᒥᓚᐙᑕ, ᑭᓚ ᐁᑳ ᑳ ᐅᑦ ᐊᐙᔑᒥᔑᔭᓐ ᐁᑳ ᑳ ᓂᑖᐎᑭᐌᔭᓐ; ᒫᒋ ᒥᓜᓕᒧᐎ ᑌᐺ, ᑭᓚ ᐁᑳ ᑳ ᐅᒋ ᓂᑕᐎᑭᐊᐗᓱᔭᓐ: ᐌᓴ ᐊᓇ ᑳ ᐯᔭᑯᑦ ᐊᐙᓯᑌ ᒥᒉᑦ ᐊᐙᔑᔕ ᐋᔭᐌᐤ, ᐃᔥᐱᔥ ᐊᓇ ᑳ ᐅᓈᐯᒥᑦ᙮
ᑭᓚᓈᓇᐤ ᒫᑲ, ᓂᒋᔖᓂᑐᒃ, ᑖᐱᔅᑯᒡ ᐋᐃᓯᒃ, ᑭᑦ ᐊᐙᔑᔑᐎᓈᓇᐤ ᑳ ᓂᑕᐎᑭᔭᒃ ᐊᓂᒪ ᐊᔓᑕᒫᑫᐎᓂᒃ ᐅᒋ᙮
ᒫᑲ ᑖᐱᔅᑯᒡ ᑳ ᑮ ᐃᑭᒃ, ᐊᓇ ᐎᔮᓯᐎᓂᒃ ᑳ ᐃᔑ ᓂᑕᐎᑭ ᑮ ᑲᒀᑕᑭᐁᐤ ᐊᓂᐃ ᐊᒑᑯᒃ ᑳ ᐅᒋ ᓂᑕᐎᑭᓕᒋ, ᐁᑯ ᑖᐱᔅᑯᒡ ᐊᓄᒡ ᐁᑭᒃ᙮
ᐁᓕᐌᒃ ᒫᑲ, ᑖᓐ ᐁᑗᒪᑲᒃ ᒪᓯᓇᐃᑫᐎᓐ? ᐗᓚᐎᐌᐱᓐ ᐊᐗᑳᓐ ᐃᔅᑴᐤ ᓀᔥᑕ ᐅᑯᓯᓴ: ᐌᓴ ᐊᐗᑳᓐ ᐃᔅᑴᐤ ᐅᑯᓯᓴ ᓇᒪᐎᓚ ᑲᑕ ᐋᓂᔅᑫ ᐎᒋᑎᐯᓕᑕᒧᒣᐤ ᑎᐯᓕᒥᑎᓯᐎ ᐃᔅᑴᐗ ᐅᑯᓯᓯᓕᐊ᙮
ᐁᑯᔑ ᒫᑲ, ᓂᒋᔖᓂᑐᒃ, ᓇᒪᐎᓚ ᑭᑦ ᐅᑦ ᐊᐙᔑᒥᔑᒥᑯᓇᐤ ᐊᐗᑳᓐ ᐃᔅᑴᐤ, ᒫᑲ ᑎᐯᓕᒥᑎᓯᐎ ᐃᔅᑴᐤ᙮
ᑲᓇᐌᓕᑕ ᑭ ᑎᐯᓕᒥᑎᓱᐎᓐ
ᐋᔨᒋᑳᐸᐎᒃ ᒫᑲ ᐊᓂᒪ ᑎᐯᓕᒥᑎᓱᐎᓂᒃ ᑳ ᑮ ᐃᔑ ᑎᐯᓕᒥᑎᓱᐃᑖᒃ ᙭, ᐁᑳᐎᓚ ᒫᑲ ᒥᓇ ᓇᒀᑕᐅᓱᒃ ᐊᐗᑳᔑᐌᐎ ᑖᐱᔅᑳᑲᓂᒃ᙮
ᒫᑎᑲ, ᓂᓚ ᐹᓪ ᑭᑦ ᐃᑎᓇᐗᐤ, ᑮᔥᐱᓐ ᑭᔅᑭᓄᐙᒋᔓᑳᐎᔦᒃ, ᙭ ᓇᒪᐎᓚ ᐙᔦᔥ ᑭ ᑳ ᐃᑖᐸᒋᐃᑯᐗᐤ᙮
ᐌᓴ ᒥᓇ ᓂ ᐎᑕᒪᐗᐤ ᒥᓯᐌ ᑕᑐ ᐃᓕᓕᐤ ᑳ ᑭᔅᑭᓄᐙᒋᔣᑲᓂᐎᑦ, ᒪᓯᓇᐃᑫᐤ ᒥᑐᓂ ᑭᒋ ᑎᐱᑐᑕᒃ ᐅᓚᔓᐌᐎᓂᓕᐤ᙮
᙭ ᓇᒪᐎᓚ ᐙᔦᔥ ᑭᑦ ᐃᑖᐸᒋᐃᑯᐗᐤ, ᐊᐌᓂᑭ ᐁ ᐃᑕᔑᔦᒃ ᐅᓚᔓᐌᐎᓐ ᑳ ᐅᒋ ᑾᔭᔅᑭᑖᑎᓯᐃᑲᐎᔦᒃ: ᔕᐌᓕᒋᑫᐎᓂᒃ ᑭ ᑮ ᐅᒋ ᐸᑭᔑᓂᓇᐗᐤ᙮
ᐌᓴ ᑭ ᐯᑖᓈᓇᐤ ᐎᓚ ᐊᒑᒃ ᐅᒋ ᒀᔭᔅᑭᑖᑎᓯᐎᓂ ᐊᔅᐯᓕᒧᐎᓐ ᑖᐺᔦᓕᑕᒧᐃᓐ ᐅᒋ᙮
ᐌᓴ ᒋᓴᔅ ᙭ᑎᒃ ᑭᔅᑭᓄᐙᒋᔓᐎᓐ ᓇᒪᐎᓚ ᐙᔦᔥ ᐃᑖᐸᑕᓐ, ᓇᒪ ᓀᔥᑕ ᓇᒪᑭᔅᑭᓄᐙᒋᔓᐎᓐ; ᒫᑲ ᑖᐺᔦᓕᑕᒧᐎᓐ ᓵᑭᐃᐌᐎᓂᒃ ᑳ ᐅᒋ ᐊᑑᔅᑫᒪᑲᒃ᙮
ᑭ ᑮ ᒥᓗᐱᒥᐸᑖᑕᐗᐤ; ᐊᐌᓇ ᑳ ᑭ ᑭᐌᑎᔕᐅᑖᒃ ᐁᑳ ᑭᒋ ᓇᓇᐃᑕᒣᒃ ᑖᐺᐎᓐ?
ᐅᒪ ᔖᑯᒋᒥᐌᐎᓐ ᓇᒪᐎᓚ ᐅᒋᐸᓕᐤ ᐊᓇ ᑳ ᓇᑐᒥᑖᒃ᙮
ᐋᐱᔑᔥ ᐅᐱᓯᑲᓐ ᒥᓯᐌ ᐅᐱᓯᑫᒪᑲᓐ᙮
ᑭ ᒪᒥᔑᑐᑖᑎᓇᐗᐤ ᐅᑎᐯᓕᒋᑫᐤ ᐅᒋ, ᐁᑳ ᐱᑐᔥ ᑭᒋ ᒥᑐᓀᓕᒋᑲᓂᔦᒃ: ᒫᑲ ᐊᓇ ᑳ ᒥᑯᔥᑲᒋᐃᑖᒃ ᑲᑕ ᓇᔭᑕᒻ ᐅ ᑎᐹᔅᑯᓂᑯᓯᐎᓐ, ᐊᐌᓂᑳᓐᑐᑫ᙮
ᓂᓚ ᒫᑲ, ᓂᒋᔖᓂᑐᒃ, ᑮᔥᐱᓐ ᑫᔮᐸᒡ ᑫᑫᔅᑭᒥᐌᔮᓂ ᑭᔅᑭᓄᐙᒋᔓᐎᓐ, ᑖᓀᑭ ᐌᒋ ᑫᔮᐸᒡ ᑲᒀᑕᑭᐃᑲᐎᔮᓐ? ᐁᑯᔑ ᒫᑲ ᐱᐅᓂᐸᓕᒃ ᐁ ᓈᔦᑕᐌᓕᒋᑳᑌᒃ ᐋᔑᑌᐋᑎᒃ᙮
ᓂ ᑳ ᒥᓜᓕᑌᑕᐃ ᑭᒋ ᑭᔥᑲᑕᐅᒋᒃ ᐊᓂᑭ ᑳ ᒥᑯᔥᑳᒋᐃᑖᑾᒃ᙮
ᐌᓴ, ᓂᒋᔖᓂᑐᒃ, ᑭ ᑮ ᓇᑐᒥᑲᐎᓇᐗᐤ ᑎᐯᓕᒥᑎᓱᐎᓂᒃ ᐃᔑ; ᐁᑳᐎᓚ ᒫᑲ ᐋᐸᒋᑖᒃ ᑎᐯᓕᒥᑎᓱᐎᓐ ᐎᔮᓯᐎᓂᒃ ᐃᔑ, ᒫᑲ ᓵᑭᐃᐌᐎᓂᒃ ᐊᑑᔅᑳᑐᒃ᙮
ᐌᓴ ᒥᓯᐌ ᐅᓚᔓᐌᐎᓐ ᐯᔭᑯ ᐋᔭᒥᐎᓐ ᐅᒋ ᑎᐱᑐᒋᑳᑌᐤ, ᐅᒪ ᐅᑎ; ᑭ ᑳ ᓵᑭᐊᐤ ᑭᒋᐃᓕᓕᐤ ᐁ ᐃᔑ ᓵᑭᐃᑎᓱᔭᓐ᙮
ᒫᑲ ᑮᔥᐱᓐ ᒫᑯᒥᑐᔦᒃ ᓀᔥᑕ ᒧᐎᑐᔦᒃ, ᔮᒀᒥᓯᒃ ᐁᑳ ᒣᒥᔅᑯᒡ ᑭᒋ ᑭᑕᒧᑐᔦᒃ᙮ᐊᓇ ᐊᒑᒃ ᓀᔥᑕ ᐃᓕᓖᐎ ᐃᑖᑎᓯᐎᓐ
ᐅᒪ ᒫᑲ ᓂᑦ ᐃᑣᓐ, ᐊᒑᑯᒃ ᐱᒧᑌᒃ, ᐁᑯ ᐁᑳ ᑫ ᑎᐱᑐᑕᒣᒃ ᐁ ᐃᔑ ᓇᑕᐌᓕᑕᒧᒪᑲᒃ ᐎᔮᓯᐎᐎᓐ᙮
ᐌᓴ ᐎᔮᓯᐎᐎᓂᓕᐤ ᓇᔅᑯᔅᑖᑯ ᐊᒑᒃ, ᓀᔥᑕ ᐊᒑᒃ ᓇᔅᑯᔅᑕᒻ ᐎᔮᓯᐎᐎᓂᓕᐤ: ᐅᐅ ᒫᑲ ᐹᐱᑐᔥ ᓇᑕᐌᓕᑕᒧᒪᑲᓋ: ᑳ ᐅᒋ ᐁᑳ ᑮ ᑐᑕᒣᒃ ᐊᓂᐃ ᑫᒀᓇ ᑳ ᐎ ᑐᑕᒣᒃ᙮
ᒫᑲ ᑮᔥᐱᓐ ᑭᔅᑭᓄᑖᐃᑖᑴ ᐊᒑᒃ, ᓇᒪᐎᓚ ᑭ ᑎᐯᓕᒥᑯᓇᐗᐤ ᐅᓚᔓᐌᐎᓐ᙮
ᐊᓂᐃ ᐎᔮᓯᐎ ᐋᔨᑎᐎᓇ ᑭᔅᑫᓕᑖᑾᓋ, ᐅᐅ ᐁᐗᒀᓂᐃ; ᐱᔑᒀᑎᓯᐎᓐ, ᒪᒋ ᒫᒪᐎᐃᑐᐎᓐ, ᐎᓂᓯᐎᓐ, ᐱᔑᒀᑎᓕᑕᒧᐎᓐ,
ᐁ ᓇᐗᑭᔅᑕᐙᑲᓂᐎᑦ ᒪᓂᑐᑳᓐ, ᑯᓵᐱᒋᑫᐎᓐ, ᐸᒀᔑᐌᐎᓐ, ᑭᑳᒥᑐᐎᓐ, ᑲᑴᓕᑕᒧᐎᓇ, ᐋᑯᓚᐌᓯᐎᓐ, ᒀᓗᑕᑐᐎᓐ, ᐸᑳᓂᐃᓱᐎᓇ, ᓇᓈᓂᔑᐃᓱᐎᓇ,
ᐅᑌᓕᑕᒧᐎᓇ, ᓂᐹᔭᐌᐎᓇ, ᑭᔥᑴᐯᐎᓐ, ᒪᒋ ᒪᑯᔐᐎᓇ, ᓀᔥᑕ ᐊᓂᐃ ᑖᐱᔅᑯᒡ ᐅᐅ: ᓂᔮᑲᓇ ᒫᑲ ᐅᐅ ᑭ ᐅᒋ ᐎᑕᒫᑎᓇᐗᐤ, ᑖᐱᔅᑯᒡ ᐋᔕᔾ ᐁ ᑮ ᐎᑕᒫᑕᑾᒃ, ᐊᓂᑭ ᐅᐅ ᑳ ᑐᑕᑭᒃ ᓇᒪᐎᓚ ᑲᑕ ᐊᑎ ᐋᔭᐌᐗᒃ ᑭᒋᒪᓂᑐᐗ ᐅᑦ ᐅᑭᒪᐎᐎᓂᓕᐤ᙮
ᒫᑲ ᐎᓚ ᐁ ᐃᔑ ᒥᓂᔑᐎᑦ ᐊᒑᒃ ᐁᐗᑯ ᐅᐅ, ᓵᑭᐃᐌᐎᓐ, ᒥᓚᐙᑕᒧᐎᓐ, ᑳᔮᒣᓕᑕᒧᐎᓐ ᔑᐱᓚᐌᓯᐎᓐ, ᐯᑳᑖᑎᓯᐎᓐ, ᒥᓨᑎᓯᐎᓐ, ᑖᐌᔦᓕᑕᒧᐎᓐ,
ᐊᓂᑭ ᒫᑲ ᑳ ᑎᐯᓕᒥᑯᒋᒃ ᙭ᑕ, ᑮ ᒋᔅᑖᔅᒀᑕᒶᒃ ᐎᔭᓯᐎᐎᓕᓕᐤ, ᐊᓯᒋ ᓀᔥᑕ ᐁ ᐃᔑ ᒪᒋ ᐃᑌᓕᑕᒧᒪᑲᓂᓕᒃ ᓀᔥᑕ ᐁ ᐃᔑ ᓇᑕᐌᓕᑕᒧᒪᑲᓂᓕᒃ᙮
ᑮᔥᐱᓐ ᐊᒑᑯᒃ ᐯᒫᑎᓯᐗᑴ, ᐁᑯᔑ ᓀᔥᑕ ᐊᒑᑯᒃ ᐱᒧᑖᑕᐤ᙮
ᐁᑯᔑ ᐁᑳᐎᓚ ᓇᑕᐌᓕᑖᑕᐤ ᐸᑾᓐᑕᐤ ᒫᒪᑖᑯᒥᑯᓯᐎᓐ, ᐁ ᑭᔑᐗᐃᑐᔭᒃ, ᐁ ᐅᑌᓕᒥᑐᔭᒃ᙮
ᐗᐎᒋᐃᑐᒃ ᑭᑖᓕᒥᓯᐎᓂᐗᐤ
ᓂᒋᔖᓂᑐᒃ, ᑮᔥᐱᓐ ᐊᐌᓇ ᐊᑎᒥᑯᒋ ᒪᒋᐋᔨᑎᐎᓂᓕᐤ, ᑭᓚᐗᐤ ᑳ ᐊᒑᑯᐎᔦᒃ ᐯᒋ ᑭᐌᑕᐃᒃ ᐊᓇ ᓗᔅᐹᑌᓕᑕᒧᐎᓂᒃ; ᐁ ᒫᒥᑐᓀᓕᒥᑎᓱᔭᓐ, ᒫᔅᑯᒡ ᑭᓚ ᓀᔥᑕ ᑭ ᑳ ᑲᑴᒋᐃᑲᐎᓐ᙮
ᓇᔭᑕᒫᑐᒃ ᒣᒥᔅᑯᒡ ᑭ ᓇᔭᒋᑲᓂᐗᐗ, ᐁᑯ ᑫ ᐃᔑ ᑎᐱᑐᑕᒬᒃ ᐅᑦ ᐅᓚᔓᐌᐎᓐ ᙭᙮
ᐌᓴ ᑮᔥᐱᓐ ᐊᐌᓇ ᐃᓕᓕᐤ ᐙᔦᔥ ᐁᑌᓕᒥᑎᓱᒋ, ᐋᑕ ᐁᑳ ᐙᔦᔥ ᐁ ᐃᑌᓕᑖᑯᓯᑦ, ᐙᔦᔑᐃᑎᓱ᙮
ᒫᑲ ᐁᑯᔑ ᒥᓯᐌ ᑕᑐ ᐃᓕᓕᐤ ᒥᑐᓂ ᑲᑕ ᑲᑴᒋᑕᐤ ᑎᐱᓚᐌ ᐅᑦ ᐅᑑᔅᑫᐎᓐ, ᐁᑯ ᒫᑲ ᑫ ᐯᔭᑯ ᐋᔮᑦ ᑎᐱᓚᐌ ᐅ ᒥᓚᐙᑕᒧᐎᓐ, ᓇᒪ ᒫᑲ ᑯᑕᑭᔭ ᑲᑕ ᐅᒋ ᒥᓚᐙᑕᒻ᙮
ᐌᓴ ᒥᓯᐌ ᑕᑐ ᐃᓕᓕᐤ ᑲᑕ ᓇᔭᑕᒻ ᑎᐱᓚᐌ ᐅ ᓇᔭᒋᑲᓐ᙮
ᐁᑯᔑ ᐊᓇ ᑳ ᑭᔅᑭᓄᐊᒫᑦ ᐋᔭᒥᐎᓂᓕᐤ ᑲᑕ ᐅᒋᔅᑕᒪᐌᐤ ᐊᓂᐃ ᑳ ᑭᔅᑭᓄᐊᒫᑫᓕᒋ ᒥᓯᐌ ᑳ ᒥᓦᔑᓂᓕᑭ᙮
ᐁᑳᐎᓚ ᐙᔦᔑᐃᑎᓱᒃ; ᑭᒋᒪᓂᑐ ᓇᒪᐎᓚ ᐋᔭᓵᒋᐊᐤ: ᐌᓴ ᐱᑯ ᑫᒀᓕᐤ ᑳ ᐗᓴᓶᐱᓇᒃ ᐃᓕᓕᐤ, ᐁᐗᑴᓕᐤ ᓀᔥᑕ ᑫ ᒪᓂᔕᒃ᙮
ᐌᓴ ᐊᓇ ᐎᔮᓯᐎᓂᒃ ᑳ ᐃᔑ ᐗᓴᓶᐱᓂᑫᑦ, ᐎᔮᓯᐎᓂᒃ ᑲᑕ ᐅᒋ ᒪᐗᒋᑕᐤ ᓂᔑᐗᓈᑎᓯᐎᓂᓕᐤ; ᒫᑲ ᐊᓇ ᐊᒑᑯᒃ ᑳ ᐃᔑ ᐗᓴᓶᐱᓂᑫᑦ ᐊᒑᑯᒃ ᑲᑕ ᐅᒋ ᒪᐗᒋᑕᐤ ᑳᑭᑫ ᐱᒫᑎᓯᐎᓂᓕᐤ᙮
ᐁᑳᐎᓚ ᒫᑲ ᐋᔦᔅᑯᓯᑖᐤ ᐁ ᒥᓗᑐᑖᑫᔭᒃ; ᐌᓴ ᐃᔅᐱ ᓇᐃᐸᓕᑫ ᑭ ᑳ ᒪᐗᒋᒋᑳᓈᓇᐤ, ᐁᑳ ᓄᑌᔑᓂᔮᑫ᙮
ᒣᒀᒡ ᒫᑲ ᐁ ᓇᐃᐸᓕᐃᑯᔭᒃ, ᐁᑯᔑ ᒥᓄᑐᑕᐙᑖᓇᒃ ᒥᓯᐌ ᐃᓕᓕᐗᒃ, ᐅᓵ ᒫᑲ ᐊᓂᑭ ᑳ ᐊᔑᑕᑭᒫᑲᓂᐎᒋᒃ ᐊᓂᐃ ᑳ ᑖᐺᔦᓕᑕᒥᓕᒋ᙮ᐹᓪ ᔮᑾᒥᒥᐌᐤ ᓀᔥᑕ ᐙᒉᑫᒧ
ᑭ ᐙᐸᑌᓇᐗᐤ ᐁᔅᐱᒋ ᒥᔖᒃ ᒪᓯᓇᐃᑲᓐ ᐁ ᑮ ᒪᓯᓇᐊᒫᑕᑾᒃ ᑎᐱᓚᐌ ᓂᒋᒋ ᐅᒋ᙮
ᑕᑐ ᑳ ᓇᑕᐌᓕᑕᑭᒃ ᑭᒋ ᒥᓗᐊᓕᒧᒫᑲᓂᐎᒋᒃ ᐎᔮᓯᐎ ᑫᒀᓇ ᐅᒋ, ᑮ ᔖᑯᒋᒥᑯᐗᐗᒃ ᑭᒋ ᑭᔅᑭᓄᐙᒋᔓᑲᐎᔦᒃ, ᐱᑯ ᐁᑳ ᑭᒋ ᑲᒀᑕᑭᐋᑲᓂᐎᒋᒃ ᙭ ᐅᑦ ᐊᔑᑌᐋᑎᑯᒻ ᐅᒋ᙮
ᐌᓴ ᓇᒪᐎᓚ ᓀᔥᑕ ᐎᓚᐗᐤ ᑳ ᑭᔅᑭᓄᐙᒋᔡᑲᓂᐎᒋᒃ ᑲᓇᐌᓕᑕᒶᒃ ᐅᓚᔓᐌᐎᓂᓕᐤ; ᒫᑲ ᓇᑕᐌᓕᑕᒶᒃ ᑭᓚᐗᐤ ᑭᒋ ᑭᔅᑭᓄᐙᒋᔓᑲᐎᔦᒃ, ᑭᒋ ᑮ ᒫᒪᑖᑯᒧᒋᒃ ᑭ ᐎᔭᓯᐙᒃ᙮
ᒫᑲ ᑭᒋᒪᓂᑐ ᑲᑕ ᐎ ᑭᐱᒋᑕᐤ ᓂᓚ ᑭᒋ ᒫᒪᑖᑯᒧᔮᓐ, ᐱᑯ ᑭ ᑎᐯᓕᒋᑫᒥᓇᐤ ᒋᓴᔅ ᙭ ᐅᑦ ᐋᔑᑌᐋᑎᑯᒻ ᐅᒋ, ᑳ ᐅᒋ ᒋᔅᑖᔅᑾᐊᒫᑲᐎᔮᓐ ᐊᔅᑭ, ᓂᓚ ᓀᔥᑕ ᐊᔅᑮᒃ ᐃᔑ᙮
ᐌᓴ ᙭ ᒋᓴᓯᒃ ᑭᔅᑭᓄᐙᒋᔓᑲᐎᓐ ᓇᒪᐎᓚ ᐙᔦᔥ ᐃᑖᐸᑕᓐ, ᓇᒪ ᓀᔥᑕ ᓇᒪᑭᔅᑭᓄᐙᒋᔓᑲᐎᓐ, ᒫᑲ ᐅᔥᑭ ᐅᔑᐋᑲᓐ᙮
ᒥᓯᐌ ᐊᓂᑭ ᒫᑲ ᑳ ᐱᒧᑖᑕᑭᒃ ᐅᒣᓕᐤ ᐅᓚᔓᐌᐎᓂᓕᐤ, ᑲᑕ ᐎ ᐅᑎᑎᑯᐗᒃ ᑳᔮᒣᓕᑕᒧᐎᓂᓕᐤ, ᓀᔥᑕ ᔕᐌᓕᒋᑫᐎᓂᓕᐤ, ᐊᓯᒋ ᓀᔥᑕ ᑭᒋᒪᓂᑐ ᐅᑦ ᐃᔅᕃᐃᓕᒪ᙮
ᐊᓄᒃ ᐅᒋ ᐁᑳᐎᓚ ᐊᐌᓇ ᐃᓕᓕᐤ ᓂ ᑳ ᒥᑯᔥᑳᒋᐃᒃ: ᐌᓴ ᓂ ᑭᑭᔥᑫᓐ ᓂᔭᐎ ᐅᒋᓯᓯᐎᓇ ᑳ ᐅᒋ ᑭᔅᑫᓕᑖᑯᓯᔮᓐ ᐁ ᑎᐯᓕᒥᑦ ᒋᓴᔅ ᐅᑎᐯᓕᒋᑫᐤ᙮
ᓂᒋᔖᓂᑐᒃ, ᐅ ᔕᐌᓕᒋᑫᐎᓐ ᑭ ᑎᐯᓕᒋᑫᒥᓇᐤ ᒋᓴᔅ ᙭ ᑭ ᑳ ᐎ ᐎᒉᐎᑯᐙᓇᐗᐤ ᑭᑦ ᐊᒑᑯᐙᒃ᙮ ᐁᒣᓐ᙮
ᐹᓪ ᐅᑦ ᐊᐸᔅᑕᓕᒪ ᒋᓴᔅ ᙭, ᐁ ᐃᑌᓕᑕᒃ ᑭᒋᒪᓂᑐ, ᐁ ᒪᓯᓇᐊᒪᐙᑦ ᐊᓂᐃ ᐅᐸᓓᑭᓴ ᑳ ᐃᑕᓕᒋ ᐁᐱᓴᓯᒃ, ᓀᔥᑕ ᐊᓂᐃ ᑳ ᒀᔭᔅᑭᑎᓕᒋ ᙭ ᒋᓴᓯᒃ:
ᔕᐌᓕᒋᑫᐎᓐ ᑭ ᑳ ᐎ ᐋᔮᓇᐗᐤ, ᓀᔥᑕ ᑳᔮᒣᓕᑕᒧᐎᓐ ᑭᒋᒪᓂᑐ ᑯᑖᐎᓇᐤ ᐅᒋ, ᓀᔥᑕ ᐅᑎᐯᓕᒋᑫᐤ ᒋᓴᔅ ᙭ ᐅᒋ᙮ᐊᒑᑯᐎ ᔕᐌᓕᒋᑫᐎᓇ ᙭ᑎᒃ
ᑲᑕ ᐎ ᒥᓦᑭᑖᑯᓯᐤ ᑭᒋᒪᓂᑐ ᐅᑖᐎᔭ ᑭ ᑎᐯᓕᒋᑫᒥᓇᐤ ᒋᓴᔅ ᙭, ᑳ ᑮ ᐸᑭᑎᓇᒫᑕᒃ ᒥᓯᐌ ᐊᒑᑯᐎ ᔕᐌᓕᑖᑯᓯᐎᓇ ᑭᒋᑭᔑᑳᐎ ᑫᒀᓇ ᐃᔑ ᙭ᑎᒃ:
ᑖᐱᔅᑯᒡ ᑳ ᑮ ᐃᔑ ᐙᐌᓛᐸᒫᑕᒃ ᑭᒋ ᐱᒋᔥᑲᐗᑭᑦ ᐸᒧᔑ ᑮ ᒫᒋ ᐅᔑᑖᓂᐗᒃ ᐅᒪ ᐊᔅᑭ, ᑭᒋ ᐸᓓᑭᓯᔭᒃ, ᓀᔥᑕ ᐁᑳ ᑭᒋ ᐊᑖᒣᓕᑕᑯᓯᔭᒃ ᐁᑖᔅᑕᒪᐱᑦ ᓵᑭᐃᐌᐎᓂᒃ:
ᐁ ᑮ ᓂᑳᓂᑭᔅᑭᓇᐌᓕᒥᑕᒃ ᐁ ᑖᐸᑯᔅᑕᒫᓱᑦ ᑭᒋ ᐅᑦ ᐊᐙᔑᒥᔑᒥᑦ ᒋᓴᔅ ᙭ ᐅᒋ, ᑖᐱᔅᑯᒡ ᐁ ᐃᔑ ᒥᓗ ᐃᑌᓕᑕᒃ,
ᑭᒋ ᒫᒥᒋᒋᑳᑌᓕᒃ ᐁ ᐃᔑ ᑭᔅᑌᓕᑖᑾᓂᓕᒃ ᐅ ᔕᐌᓕᒋᑫᐎᓐ, ᐃᑕ ᑳ ᑮ ᐅᒋ ᐊᔑᑕᑭᒥᑲᐎᔭᒃ ᓯᐋᑭᐋᑲᓂᐎᑦ:
ᐊᓇ ᑳ ᐅᒋ ᐋᔮᔭᒃ ᐱᒫᒋᐃᑯᓯᐎᓐ ᐅᒥᑯ ᐅᒋ, ᐁ ᐌᐯᓕᒋᑳᑌᑭ ᒪᒋᑣᐎᓇ, ᐁ ᐃᔑ ᐌᓗᑕᓂᓕᒃ ᐅ ᔕᐌᓕᒋᑫᐎᓐ;
ᐁ ᑮ ᑭᔅᑫᓕᑕᒥᐃᑕᒃ ᐁ ᐃᔑ ᑳᑖᓂᐗᓂᓕᒃ ᐅᑦ ᐃᑌᓕᑕᒧᐎᓐ, ᐁ ᐃᔑ ᒥᓗ ᐃᑌᓕᑕᒃ, ᐎᓚ ᑫᒋᐙᒃ ᑳ ᑮ ᐃᑌᓕᑕᒃ;
ᐃᔅᐱ ᒥᑐᓂ ᐅᑎᒋᐸᓕᑫ ᐁ ᑭᔑᑳᒃ, ᑭᒋ ᐯᔭᑯ ᒫᒪᐎ ᒪᐗᒋᑖᑦ ᒥᓯᐌ ᑫᒀᓇ ᙭ᑎᒃ, ᐊᓂᐃ ᑭᒋᑭᔑᑯᒃ ᑳ ᐃᑕᑾᓂᓕᑭ, ᐊᓂᐃ ᓀᔥᑕ ᐅᑕ ᐊᔅᑮᒃ ᑳ ᐃᑕᑾᓂᓕᑭ, ᐎᓚ ᐅᑎ ᑭᒋ ᐱᒋᔅᑳᑯᑦ:
ᐊᓇ ᓀᔥᑕ ᑳ ᑮ ᐅᒋ ᐋᔮᔭᒃ ᑎᐱᓚᐌᐎᓯᐎᓐ, ᐁ ᓂᑳᓂᑭᔅᑭᓇᐌᓕᒥᑲᐎᔭᒃ ᐁ ᐃᔑ ᑫᒋᓀᓕᑕᒃ ᐊᓇ ᑳ ᐋᔨᑐᑕᒃ ᒥᓯᐌ ᑫᒀᓇ ᐁ ᐃᔑ ᑲᑫᔅᑭᒥᐌᒪᑲᓂᓕᒃ ᑎᐱᓚᐌ ᐅᑦ ᐃᑌᓕᑕᒧᐎᓐ:
ᑭᓚᓋᓇᐤ ᑭᒋ ᐅᒋ ᒫᒥᒋᒋᑳᑌᓕᒃ ᐅ ᑭᔅᑌᓕᑖᑯᓯᐎᓐ, ᓂᔥᑕᒻ ᑳ ᑮ ᒪᒥᔑᑐᑕᐗᒃ ᙭᙮
ᐊᓇ ᑭᓚᐗᐤ ᓀᔥᑕ ᑳ ᑮ ᒪᒥᔑᑐᑕᐌᒃ, ᐹᑎᒫ ᑳ ᑮ ᐯᑕᒣᒃ ᐊᓂᒪ ᑕᐺᐎᓂ ᐋᔭᒥᐎᓐ, ᐊᓂᒪ ᒥᓗᐋᒋᒧᐎᓐ ᑳ ᐅᒋᐸᓕᒃ ᑭ ᐱᒫᒋᐃᑯᓯᐎᓂᐗᐤ; ᐊᓇ ᓀᔥᑕ, ᐹᑎᒪ ᑳ ᑮ ᑖᐺᑕᒣᒃ, ᑳ ᐅᒋ ᑭᔅᑭᓄᐙᒋᐃᑖᒃ ᐊᓇ ᐊᔓᑕᒫᑫᐎᓂ ᐸᓓᑭ ᐊᒑᒃ,
ᐁᐗᑯ ᑫᒋᓇᐅᐎᓐ ᑭᒋ ᐋᔮᔭᒃ ᑭ ᑎᐱᓚᐌᐎᓯᐎᓂᓇᐤ ᐱᓕᔥ ᑎᐸᐊᒫᑫᔅᒋᑳᑌᒃ ᐊᓂᒪ ᐌᑎᓂᑳᑌᒃ ᑎᐯᓕᑕᒧᐎᓐ, ᑫ ᐅᒋ ᒫᒥᒋᒋᑳᑌᓕᒃ ᐅ ᑭᔅᑌᓕᑖᑯᓯᐎᓐ᙮ᐹᓪ ᐅᑕᔭᒥᐋᐎᓐ
ᐁᐗᑯ ᐅᒋ ᓂᓚ ᐊᓯᒋ, ᐃᔅᐱ ᑳ ᑮ ᐯᑕᒫᓐ ᐁ ᑖᐺᔦᓕᒣᒃ ᐅᑎᐯᓕᒋᑫᐤ ᒋᓴᔅ, ᓀᔥᑕ ᐁ ᐃᔑ ᓵᑭᐁᑾᒃ ᒥᓯᐌ ᐅᐸᓓᑭᓴᒃ,
ᓇᒪᐎᓚ ᓂ ᐳᓂ ᓇᓈᔅᑯᒧᓐ ᑭᓚᐗᐤ ᐅᒋ, ᐁ ᐋᓕᒧᒥᑕᑾᒃ ᓂᑦ ᐋᔭᒥᐋᐎᓂᒃ;
ᐅ ᑭᒋᒪᓂᑐᒪ ᑭ ᑎᐯᓕᒋᑫᒥᓇᐤ ᒋᓴᔅ ᙭, ᐊᓇ ᑳ ᐅᑖᐎᒥᑯᑦ ᑭᔅᑌᓕᑖᑯᓯᐎᓂᓕᐤ, ᑭᒋ ᒥᓕᑕᒃ ᑲᑫᑕᐌᓕᑕᒧᐎᓂ ᓀᔥᑕ ᑭᔅᑌᓕᑖᑯᑖᑫᐎᓂ ᐊᒑᑾ ᑭᒋ ᑭᔅᑫᓕᒣᒃ:
ᐁ ᐅᔥᑭᔑᑯᒪᑲᒃ ᑭ ᓂᓯᑐᑕᒧᐎᓂᐗᐤ ᐁ ᐙᔅᑌᓂᑳᑌᒃ; ᑭᒋ ᑭᔅᑫᓕᑕᒣᒃ ᑫᒀᓐ ᑳ ᐊᐯᓕᒧᓈᓂᐗᒃ ᐁ ᓇᑐᑫᑦ, ᓀᔥᑕ ᐁ ᐃᔑ ᐌᓗᒋ ᑭᔅᑌᓕᑖᑾᓂᓕᒃ ᐅ ᑎᐱᓚᐌᐎᓯᐎᓐ ᑫ ᐋᔮᓕᒋ ᐅᐸᓓᑭᓴ;
ᓀᔥᑕ ᐁᔅᐱᒋ ᒥᔖᓕᒃ ᐅ ᑲᔥᑭᐅᐎᓐ ᑭᓚᓈᓇᐤ ᐃᔑ ᑳ ᑖᐺᔦᓕᑕᒪᒃ, ᑖᐱᔅᑯᒡ ᐁ ᐃᔑ ᐊᑑᔅᑫᒪᑲᓂᓕᒃ ᐅ ᓱᑳᑎᓯᐎ ᑲᔥᑭᐅᐎᓐ,
ᑳ ᑮ ᐊᑑᔅᑲᐙᑦ ᙭ᑕ, ᐃᔅᐱ ᐅᓂᐱᐗ ᐌᒋ ᐗᓂᔥᑳᓈᑦ, ᓀᔥᑕ ᓀᐊᐱᐋᑦ ᑎᐱᓚᐌ ᐅ ᑭᒋᓂᔅᑮᒃ ᑭᒋᑭᔑᑯᒃ,
ᐃᑕ ᓈᔅᐱᒡ ᐊᐙᓯᑌ ᐁ ᐃᔅᐯᓕᑖᑾᓂᓕᒃ ᐃᔥᐱᔥ ᒥᓯᐌ ᑎᐯᓕᒋᑫᐎᓐ, ᓀᔥᑕ ᑲᔥᑭᐅᐎᓐ, ᓀᔥᑕ ᓱᑳᑎᓯᐎᓐ ᓀᔥᑕ ᐅᑭᒫᐎᐎᓐ, ᓀᔥᑕ ᒥᓯᐌ ᑕᑐ ᐃᔑᓂᑳᓱᐎᓐ ᑳ ᐙᐎᒋᑳᑌᒃ, ᓇᒪᐎᓚ ᐅᑕ ᐊᔅᑮᒃ ᐱᑯ, ᒫᑲ ᐊᓂᒪ ᐊᔅᑮᒃ ᓀᔥᑕ ᑫ ᐅᑎᒋᐸᓕᒃ:
ᓀᔥᑕ ᒥᓯᐌ ᑫᒀᓇ ᔑᐹ ᐅᓯᑎᓕᒃ ᐁ ᑮ ᐃᑕᔅᑕᐙᑦ, ᓀᔥᑕ ᐁ ᑮ ᒥᓛᑦ ᑭᒋ ᑎᐯᓕᑕᒥᓕᒋ ᒥᓯᐌ ᑫᒀᓇ ᐅᑦ ᐋᔭᒥᐋᐎᓂᒃ,
ᐁᐗᑯ ᑳ ᐅ ᐎᔭᐎᑦ, ᐅ ᓵᑲᔅᑭᓀᐎᓐ ᐊᓇ ᒥᓯᐌ ᑳ ᓵᑲᔅᑭᓇᑫᑦ ᒥᓯᐌ ᐃᔑ᙮
᙭ ᑭ ᐱᒫᒋᐃᑯᓇᐤ
ᑭᓚᐗᐤ ᒫᑲ ᑭ ᑮ ᐱᒫᑎᓯᐃᑯᐗᐤ, ᑳ ᑮ ᓂᐱᔦᒃ ᐗᓂᑐᑕᒧᐎᓂᒃ ᓀᔥᑕ ᒪᒋᑣᐎᓂᒃ;
ᐃᑕ ᑲᔮᔥ ᑳ ᑮ ᐃᔑ ᐱᒧᑌᔦᒃ, ᐁ ᐃᔑᑡᒪᑲᒃ ᐅᒪ ᐊᔅᑭ, ᐁ ᐃᔑᑣᑦ ᐊᓇ ᑳ ᐅᑭᒫᑲᑕᒃ ᑭᔑᑯᓕᐤ, ᐊᓇ ᐊᒑᒃ ᐊᓄᒡ ᑳ ᐊᑑᔅᑫᑦ ᐁ ᐱᒋᔅᑲᐙᑦ ᐊᓂᐃ ᑳ ᐅᑦ ᐊᐙᔑᒥᔑᒥᑯᓕᒋ ᔑᐱᑕᒧᐎᓂᓕᐤ:
ᐊᓂᑭ ᒥᓯᐌ ᑭᓚᓋᓇᐤ ᓀᔥᑕ ᑳᔮᔥ ᑳ ᑮ ᐎᒉᐗᑭᒃ, ᐁ ᐃᔑ ᒪᒋ ᓇᑕᐌᓕᑕᒧᒪᑲᒃ ᑭ ᐎᔮᓯᓇᐤ, ᐁ ᑎᐱᑐᑕᒪᒃ ᐁ ᐃᔑ ᓇᑕᐌᓕᑕᒧᒪᑲᒃ ᐎᔮᓯᐎᓐ ᓀᔥᑕ ᒥᑐᓀᓕᒋᑲᓐ; ᓀᔥᑕ ᐁ ᐃᓚᑐᑣᔭᒃ ᑭᓯᐙᓯᐎᓐ ᑭ ᑮ ᐅᑦ ᐊᐙᔑᒥᔑᒥᑯᓇᐗᐤ, ᑖᐱᔅᑯᒡ ᑯᑕᑭᔭᒃ᙮
ᒫᑲ ᑭᒋᒪᓂᑐ, ᑳ ᐌᓗᒋ ᔕᐌᓕᒋᑫᑦ, ᐅ ᑭᒋ ᓵᑭᐃᐌᐎᓐ ᑳ ᑮ ᐅᒋ ᓵᑭᐃᑕᒃ,
ᐊᐳᒋᑲ ᒣᒀᒡ ᐁ ᓂᐱᔭᒃ ᒪᒋᑣᐎᓂᒃ, ᐊᓯᒋ ᙭ ᑭ ᑮ ᒫᒪᐎ ᐱᒫᑎᓯᐃᑯᓇᐤ, ᔕᐌᓕᒋᑫᐎᓐ ᑭᑦ ᐅᒋ ᐱᒫᒋᐃᑲᐎᓇᐗᐤ;
ᓀᔥᑕ ᑭ ᑮ ᒫᒪᐎ ᐗᓂᔥᑳᓂᑯᓇᐤ, ᓀᔥᑕ ᑭ ᑮ ᓇᐊᐱᐃᑯᓇᐤ ᑭᒋᑭᔑᑲᐎ ᑕᔑᑫᐎᓂᒃ ᙭ ᒋᓴᓯᒃ:
ᐊᓂᐃ ᐁ ᑭᔑᑳᑭ ᐁᔥᑾ ᑫ ᐅᑎᒋᐸᓕᑾᐌ ᑭᒋ ᐙᐸᑎᓕᐌᑦ ᐁ ᐃᔅᐱᒋ ᓈᔅᐱᒡ ᐌᓗᑕᓂᓕᒃ ᐅ ᔕᐌᓕᒋᑫᐎᓐ, ᓀᔥᑕ ᐁ ᐃᔑ ᑭᔐᐙᑐᑖᑕᒃ ᐎᓚ ᐅᒋ ᒋᓴᔅ ᙭᙮
ᐌᓴ ᔕᐌᓕᒋᑫᐎᓐ ᑭᑦ ᐅᒋ ᐱᒫᒋᐃᑲᐎᓇᐗᐤ ᑖᐺᔦᓕᑕᒧᐎᓐ ᐅᒋ; ᓇᒪᐎᓚ ᒫᑲ ᑭᓚᐗᐤ ᑎᐱᓚᐌ ᐅᒋ; ᐁᐗᑯ ᑭᒋᒪᓂᑐ ᐅ ᒥᓕᐌᐎᓐ:
ᓇᒪᐎᓚ ᐊᑑᔅᑫᐎᓇ ᐅᒋ ᐁᑳᐎᓚ ᐊᐌᓇ ᑭᒋ ᒫᒪᑖᑯᒧᑦ᙮
ᐌᓴ ᑭᓚᓈᓇᐤ ᐎᓚ ᐅᑦ ᐅᔑᐋᑲᓇ, ᐁ ᑮ ᐅᔑᐃᑲᐎᔭᒃ ᙭ ᒋᓴᓯᒃ ᒥᓗ ᐊᑑᔅᑫᐎᓂᒃ ᐃᔑ, ᐊᓂᐃ ᑭᒋᒪᓂᑐ ᑳ ᑮ ᐅᓚᑭᑕᒃ ᑭᒋ ᐱᒧᑖᑕᒪᒃ᙮ᑭ ᐯᔭᑯᓈᓇᐤ ᐁ ᓄᓱᓀᐅᒃ ᙭
ᐁᐗᑯ ᐅᒋ ᑭᔅᑭᓯᒃ, ᑭᓚᐗᐤ ᑳᔮᔥ ᐁ ᑮ ᒉᓐᑖᐃᓕᐎᔦᒃ ᐎᔮᓯᐎᓂᒃ, ᐊᓂᑭ ᓇᒪᑭᔅᑭᓄᐙᒋᔣᑲᓂᐎᐗᒃ ᑳ ᐃᔑᓂᑳᑎᑖᑾᒃ ᑳ ᑭᔅᑭᓄᐙᒋᔣᑲᓂᐎᒋᒃ ᐎᔮᓯᐎᓂᒃ ᑳ ᐃᑐᑖᑯᒋᒃ ᒥᒋᒋᓕᐤ;
ᐁᑯᔅᐱ ᒫᑲ ᓇᒪᐎᓚ ᑭ ᑮ ᓴᑭ ᐋᔭᐗᐤ ᙭, ᐁ ᑮ ᐋᔭᒡ ᐃᓕᓕᐎᔦᒃ ᐃᔅᕃᐃᓪ ᑎᐯᓕᒋᑫᐎᓐ ᐅᒋ, ᓀᔥᑕ ᐁ ᑮ ᒫᓐᑌᐎᔦᒃ ᐊᔓᑕᒫᑫᐎᓂ ᓇᔅᑯᒥᑐᐎᓇ ᐅᒋ, ᐁᑳ ᐁ ᑮ ᐅᑦ ᐊᔅᐯᓕᒧᐎᓂᔦᒃ, ᓀᔥᑕ ᐁᑳ ᐁ ᑮ ᐅ ᑭᒋᒪᓂᑐᒥᔦᒃ ᐅᑕ ᐊᔅᑮᒃ᙮
ᒫᑲ ᐊᓄᒡ ᙭ ᒋᓴᓯᒃ ᑭᓚᐗᐤ ᑳᔮᔥ ᑳ ᑮ ᓚᐎᓈᑯᓯᔦᒃ, ᑭᔑᐙᒃ ᑭ ᑮ ᐯᔑᑯᐙᓇᐗᐤ ᙭ ᐅᒥᑯᒻ᙮
ᐁ ᑮ ᓂᔑᐗᓈᒋᑖᑦ ᐅᐎᔮᓯᒃ ᐊᓂᐁᓕᐤ ᐸᒀᑎᑐᐎᓂᓕᐤ, ᑲᑫᔅᑴᐎ ᐅᓚᔓᐌᐎᓂᓕᐤ ᑳ ᐃᑕᑾᓂᓕᒃ ᐃᑕᔓᐌᐎᓂᒃ; ᑭᒋ ᐅᔑᑕᒫᓱᑦ ᐊᓂᐃ ᑳ ᓂᔑᓕᒋ ᑭᒋ ᐯᔭᑯ ᐅᔥᑭ ᐃᓕᓕᐎᓕᒋ, ᐁᑯᔑ ᐁ ᑳᔮᒣᓕᑕᒧᐎᓂᑫᑦ;
ᓀᔥᑕ ᐋᔑᑌᐋᑎᑯᒃ ᐅᒋ ᐯᔭᒃ ᒥᔭᐎᒃ ᐊᓂᐃ ᑳ ᓂᔑᓕᒋ ᑭᒋ ᐙᑯᐙᒋᑕᒧᐙᑦ ᑭᒋᒪᓂᑐᐗ, ᐁᑯᑕ ᐁ ᑮ ᐅᒋ ᓂᐸᑖᑦ ᐊᓂᐁᓕᐤ ᐸᒀᑎᑐᐎᓂᓕᐤ;
ᐁ ᑮ ᑕᑯᔑᒃ ᒫᑲ, ᓀᔥᑕ ᐁ ᑮ ᑲᑫᔅᑭᒥᑖᒃ ᑳᔮᒣᓕᑕᒧᐎᓂᓕᐤ ᑭᓚᐗᐤ ᑳ ᑮ ᓚᐎᓈᑯᓯᔦᒃ, ᓀᔥᑕ ᐊᓂᐃ ᑭᔑᐙᒃ ᑳ ᐃᑖᓕᒋ᙮
ᐌᓴ ᐎᓚ ᐅᒋ ᐯᔭᒃ ᐊᒑᑯᒃ ᓂ ᐯᔣᐸᒫᓈᓐ ᐅᑖᐎᒪᐤ᙮
ᐁᐗᑯ ᐅᒋ, ᐊᓄᒡ ᓇᒪᐎᓚ ᑫᔮᐸᒡ ᑭ ᒫᓐᑌᐎᓇᐗᐤ ᓀᔥᑕ ᐋᔭᒡ ᐃᓕᓕᐎᓇᐗᐤ, ᒫᑲ ᑭ ᐅ ᐎᒋᐃᑖᐎᓂᒫᑲᓂᓇᐗᐤ ᐅᐸᓓᑭᓴᒃ, ᓀᔥᑕ ᐅ ᑎᐯᓕᒫᑲᓇ ᑭᒋᒪᓂᑐ;
ᓀᔥᑕ ᐁ ᒋᒪᓕᑲᐎᔦᒃ ᐃᑕ ᐁ ᐋᒋᔪᑖᓂᐗᒃ ᐁᐗᑯ ᐊᐸᔅᑕᓚᒃ ᓀᔥᑕ ᐅᑭᔅᑭᐙᐃᑫᐗᒃ, ᒋᓴᔅ ᙭ ᑫᒋᐙᒃ ᐁ ᐋᐎᑦ ᒫᐗᒋ ᑭᒋ ᐊᓯᓂ ᑭᑫᔮᒃ;
ᐎᓚ ᑳ ᐅᒋ ᒀᔭᔉ ᐃᔑᑖᓂᐗᒃ ᒥᓯᐌ ᒫᒪᐎ ᐅᔑᑖᑲᓐ ᑳ ᐊᑎ ᓂᑕᐎᑭᒪᑲᒃ ᑭᒋ ᐋᐗᓂᓕᒃ ᐅᑎᐯᓕᒋᑫᐤ ᐅ ᐸᓓᑭ ᑭᒋᐋᔭᒥᐁᐎᑲᒥᒃ:
ᐊᓇ ᐃᑕ ᑭᓚᐗᐤ ᐊᓯᒋ ᑳ ᒫᒪᐎ ᒋᒪᓕᑲᐎᔦᒃ ᑭᒋ ᐋᐎᔦᒃ ᐃᑕ ᐁ ᐎᑭᑦ ᑭᒋᒪᓂᑐ ᐎᓚ ᐊᒑᒃ ᐅᒋ᙮
ᐹᓪ ᐁ ᐊᑐᔅᑫᔅᑕᒪᐙᑦ ᒉᓐᑖᐃᓚ
ᐁᐗᑯ ᐅᒪ ᐅᒋ ᓂᓚ ᐹᓪ, ᒋᓴᔅ ᙭ ᐅ ᑭᐸᐙᑲᓇ ᑭᓚᐗᐤ ᒉᓐᑖᐃᓚᒃ ᐅᒋ;
ᑮᔥᐱᓐ ᑳ ᐯᑕᒧᐌᑴ ᐁ ᑲᓇᐌᓕᑕᒥᐋᑲᓂᐎᐗᒃ ᑭᒋᒪᓂᑐ ᐅ ᔕᐌᓕᒋᑫᐎᓐ ᑭᓚᐗᐤ ᐅᒋ:
ᑳ ᐃᔑ ᑭᔅᑫᓕᑕᒥᐃᑲᐎᔮᓐ ᐊᓂᒪ ᑳ ᒫᒪᔅᑳᑌᓕᑖᑾᒃ ᑭᔅᑫᓕᑖᑯᑖᑫᐎᓂᒃ; ᑖᐱᔅᑯᒡ ᐊᓄᒋᑫ ᐁ ᑮ ᒪᓯᓇᐊᒫᓐ ᒐᑲᐙᔑᔥ ᐋᔭᒥᐎᓂᒃ;
ᐁᑯᑕ ᒫᑲ ᐅᒋ, ᐋᔭᒥᑕᔦᑴ, ᑭ ᑳ ᓂᓯᑐᑌᓇᐗᐤ ᐁᔅᐱᒋ ᑭᔅᑫᓕᑕᒶᒃ ᐅ ᒫᒪᔅᑳᑌᓕᑖᑯᓯᐎᓐ ᙭᙮
ᐁᐗᒀᓂ ᐌᔅᑲᒡ ᐁᑳ ᑳ ᑮ ᑭᔅᑫᓕᑕᒥᐋᑲᓂᐎᒋᒃ ᐃᓕᓕᐎᑯᓯᓵᓇᒃ, ᑖᐱᔅᑯᒡ ᐊᓄᒡ ᐁ ᐃᔑ ᐙᐸᑎᓛᑲᓂᐎᓕᒋ ᐅ ᐸᓓᑭ ᐊᐸᔅᑕᓕᒪ ᓀᔥᑕ ᐅ ᑭᔅᑭᐙᐃᑫᒪ ᐊᒑᑾ ᐅᒋ;
ᒉᓐᑖᐃᓚᒃ ᑭᒋ ᐎᒋ ᑎᐯᓕᑕᒧᒥᐌᒋᒃ, ᐊᓂᒪ ᑫᔮᐸᒡ ᒥᔭᐎᒃ ᓀᔥᑕ ᑭᒋ ᑕᑯᐋᑲᓂᐎᒋᒃ, ᓀᔥᑕ ᑭᒋ ᐎᒋ ᐅᑎᓇᒧᒥᐌᒋᒃ ᐅᑦ ᐊᔓᑕᒫᑫᐎᓂᓕᐤ ᙭ᑎᒃ ᒥᓗᐋᒋᒧᐎᓐ ᐅᒋ:
ᐁᐗᒀᓂᒪ ᑳ ᐅᒋ ᐋᔭᒥᐋᐎ ᐊᑑᔅᑫᓛᑲᓂᐎᔮᓐ, ᐁᔅᐱᔑ ᒥᓕᑲᐎᐗᒃ ᐅ ᔕᐌᓕᒋᑫᐎᓐ ᑭᒋᒪᓂᑐ, ᒀᔭᔉ ᐁ ᐃᔑᐃᑯᐗᒃ ᐅ ᑲᔥᑭᐅᐎᓐ᙮
ᓂᓚ, ᐊᐙᓯᑌ ᑳ ᐋᐱᔅᑌᓕᑖᑯᓯᔮᓐ ᐃᔥᐱᔥ ᒥᓯᐌ ᐁ ᒫᐗᒋ ᐋᐱᔅᑌᓕᑖᑯᓯᒋᒃ ᐅᐸᓓᑭᓴᒃ, ᐅᒪ ᔕᐌᓕᒋᑫᐎᓐ ᓂ ᒥᓕᑲᐃᓐ, ᑭᒋ ᑮ ᑲᑫᔅᑭᒥᐌᐗᒃ ᐃᑕ ᐁ ᐃᑖᒋᒃ ᒉᓐᑖᐃᓚᒃ ᙭ ᐅ ᒥᔕᑭᓯᐎᓇ ᐁᑳ ᑫ ᑮ ᑌᐱ ᑭᔅᑫᓕᑖᑾᓂᓕᑭ,
ᑭᒋ ᑐᑕᐗᑭᒃ ᒫᑲ ᒥᓯᐌ ᐃᓕᓕᐗᒃ ᑭᒋ ᐙᐸᑕᑭᒃ ᐊᓂᐁᓕᐤ ᐅᑐᑌᒥᒥᑐᐎᓂᓕᐤ ᑳ ᒫᒪᔅᑳᑌᓕᑖᑾᓂᓕᒃ, ᐊᔅᐱᓐ ᓂᔥᑕᒻ ᐁ ᐊᔅᑭᐗᒃ ᑳ ᑮ ᑳᑖᓂᐗᓂᓕᒃ ᑭᒋᒪᓂᑐᒃ, ᒥᓯᐌ ᑫᒀᓇ ᑳ ᑮ ᐅᔑᑖᑦ ᒋᓴᔅ ᙭ ᐅᒋ:
ᐊᓂᑭ ᑳ ᑎᐯᓕᒋᑫᒋᒃ ᓀᔥᑕ ᑳ ᓯᑳᑎᓯᒋᒃ ᑭᒋᑭᔑᑯᒃ ᐊᓄᒡ ᒫᒪᐎᐋᔭᒥᐊᐗ ᐅᒋ, ᑭᒋ ᑭᔅᑫᓕᑕᒸᒋᒃ ᑭᒋᒪᓂᑐᐗ ᐅ ᑲᑫᑕᐌᓕᑕᒧᐎᓂᓕᐤ ᑳ ᐋᔭᑶᑕᐗᓂᓕᒃ,
ᑳ ᐃᑕᔅᑌᒃ ᐊᓂᒪ ᑳᑭᑫ ᑫᒋᓀᓕᑕᒧᐎᓐ, ᑳ ᑮ ᑫᒋᓀᓕᑕᒃ ᙭ ᒋᓴᓯᒃ ᑭ ᑎᐯᓕᒋᑫᒥᓇᐤ;
ᐁᐗᒀᓇ ᑳ ᐅᒋ ᓱᑭᑌᐁᔭᒃ ᓀᔥᑕ ᐁ ᑫᒋᓇᐅᔭᒃ ᐁ ᓈᒋᑫᔮᒃ, ᐁ ᑖᐺᔦᓕᒪᒃ᙮
ᐁᐗᑯ ᒫᑲ ᐅᒋ ᓂ ᓇᑕᐌᓕᑌᓐ ᐁᑳ ᑭᒋ ᐊᑲᐌᓕᑕᒥᐃᑯᔦᒃ ᓂᑦ ᐊᓕᒥᓯᐎᓇ ᑭᓚᐗᐤ ᑳ ᐅᒋ ᐅᑎᑎᑯᔮᓐ, ᑳ ᐃᔅᐯᓕᑖᑯᐃᑯᔦᒃ᙮ᐅᓵᑭᐃᐌᐎᓐ ᙭
ᐁᐗᑯ ᐌᒋ ᐱᑭᒋᑾᓀᔅᑖᒪᑭ ᒋᓴᔅ ᙭ ᑭ ᑎᐯᓕᒋᑫᒥᓇᐤ ᐅᑖᐎᔭ,
ᐊᓇ ᑳ ᐅᒋ ᐎᓛᑲᓂᐎᒋᒃ ᒥᓯᐌ ᐁ ᒫᒪᐤ ᐅᑌᐎᓯᒋᒃ ᑭᒋᑭᔑᑯᒃ ᓀᔥᑕ ᐊᔅᑮᒃ;
ᑭᒋ ᐸᑭᑎᓇᒫᑖᒃ, ᐁ ᐃᔅᐱᒋ ᐌᓗᑕᓂᓕᒃ ᐅ ᑭᔅᑌᓕᑖᑯᓯᐎᓐ, ᑭᒋ ᒪᔥᑲᐎᐃᑯᔦᒃ ᓱᑳᑎᓯᐎᓐ, ᐅᑦ ᐊᒑᑾ ᐅᒋ, ᑭ ᐱᒋ ᐃᑖᑎᓯᐎᓂᐙᒃ;
᙭ ᑭᒋ ᐎᑭᑦ ᑭᑌᐃᐙᒃ ᑖᐺᔦᓕᑕᒧᐎᓐ ᐅᒋ; ᑭᓚᐗᐤ ᐁ ᒪᔥᑲᐎ ᑳᐸᐎᐃᑲᐎᔦᒃ ᓀᔥᑕ ᐊᓕᒋᐃᑲᐎᔦᒃ ᓵᑭᐃᐌᐎᓂᒃ,
ᑭᒋ ᑮ ᓂᓯᑐᑕᒣᒃ ᐊᓯᒋ ᒥᓯᐌ ᐅᐸᓓᑭᓴᒃ ᐁᔅᐱᒋ ᐋᓚᑲᔥᑳᒃ, ᓀᔥᑕ ᑭᓍᒃ, ᓀᔥᑕ ᑭᔅᐸᑳᒃ, ᓀᔥᑕ ᐃᔥᐹᒃ;
ᓀᔥᑕ ᑭᒋ ᑭᔅᑫᓕᑕᒬᒃ ᙭ ᐅ ᓵᑭᐃᐌᐎᓐ, ᑳ ᒥᔮᔥᑲᒧᒪᑲᐤ ᑭᔅᑫᓕᑕᒧᐎᓐ, ᑭᒋ ᐅᒋ ᓵᑲᔅᑭᓇᐃᑲᐎᔦᒃ ᒥᓯᐌ ᐅ ᓵᑲᔅᑭᓀᐎᓐ ᑭᒋᒪᓂᑐ᙮
ᐊᓇ ᑳ ᑲᔥᑭᑖᑦ ᑭᒋ ᑐᑕᒃ ᓈᔅᐱᒡ ᐊᐙᓯᑌ ᐃᔥᐱᔥ ᐁ ᓇᑐᑕᒫᔭᒃ, ᓀᔥᑕ ᐃᑌᓕᑕᒪᒃ, ᑖᐱᔅᑯᒡ ᐁ ᑐᑕᒧᒪᑲᒃ ᓱᑳᑎᓯᐎᓐ ᑳ ᐱᒋᔅᑳᑯᔮᒃ;
ᑖᓐ ᐁ ᒫᒫᐤ ᐊᑐᐢᑫᒪᑲᒃ ᒥᔭᐤ
ᐁᐗᑯ ᐅᒋ ᓂᓚ ᐅᑎᐯᓕᒋᑫᐤ ᐅ ᑭᐸᐙᑲᓇ, ᑭ ᓇᑐᑕᒫᑎᓇᐗᐤ, ᑭᒋ ᑌᐸᑫᓕᑖᑯᓯᐎ ᐱᒧᑌᔦᒃ ᐊᓂᒪ ᓇᑐᒥᑯᓯᐎᓂᒃ ᑳ ᐃᔑ ᓇᑐᒥᑲᐎᔦᒃ;
ᒥᓯᐌ ᑕᐸᑌᓕᒧᐎᓂᒃ ᓀᔥᑕ ᓗᔅᐹᑎᓯᐎᓂᒃ, ᔑᐱᓚᐌᓯᐎᓂᒃ, ᐁ ᔑᐱᓚᐗᓰᔅᑖᑐᔦᒃ ᓵᑭᐃᐌᐎᓂᒃ;
ᐁ ᓇᒋᑖᔦᒃ ᑭᒋ ᑲᓇᐌᓕᑕᒬᒃ ᐊᒑᒃ ᐅ ᐯᔭᑯᐎᓐ, ᐁ ᒫᒪᐗᐱᑎᑯᔦᒃ ᑳᔮᒣᓕᑕᒧᐎᓐ᙮
ᐯᔭᑾᓐ ᒥᔭᐤ, ᓀᔥᑕ ᐯᔭᑯ ᐊᒑᒃ, ᑖᐱᔅᑯᒡ ᐁ ᐃᔑ ᓇᑐᒥᑲᐎᔦᒃ ᑭᒋ ᐯᔭᑯ ᐊᔅᐯᓕᒧᔦᒃ ᑭ ᓇᑐᒥᑯᓯᐎᓂᐙᒃ;
ᐯᔭᑯ ᐅᑎᐯᓕᒋᑫᐤ, ᐯᔭᑾᓐ ᑖᐺᔦᓕᑕᒧᐎᓐ, ᐯᔭᑾᓐ ᓯᑲᐊᑖᑫᐎᓐ,
ᐯᔭᑯ ᑭᒋᒪᓂᑐ ᓀᔥᑕ ᑳ ᐅᑕᐎᒥᑯᑦ ᒥᓯᐌ, ᑳ ᑎᐯᓕᒫᑦ ᒥᓯᐌ, ᑳ ᔖᐳᔥᑲᐙᑦ ᒥᓯᐌ ᓀᔥᑕ ᑳ ᐱᒋᔅᑳᑖᒃ ᒥᓯᐌ ᐁ ᐃᑕᔑᔦᒃ᙮
ᒫᑲ ᒥᓯᐌ ᐁ ᐃᑕᔑᔭᒃ ᑭ ᒥᓕᑲᐎᓈᓇᐤ ᔕᐌᓕᒋᑫᐎᓐ, ᐁ ᐃᔥᐱᔑ ᒫᑎᓇᒫᑕᒃ ᙭᙮
ᐁᐗᑯ ᐌᒋ ᐃᑗᑦ, ᐃᔅᐱ ᐃᔥᐱᒥᒃ ᐁᔑ ᐅᐱᔅᑳᑦ, ᑮ ᑭᒋᐎᓓᐤ ᒥᒉᑦ ᑳ ᒫᒫᒋᑯᐱᓱᓕᒋ ᓀᔥᑕ ᑮ ᒥᓓᐤ ᐃᓕᓕᐗ ᒥᓕᐌᐎᓇ᙮
ᐊᓂᒪ ᒫᑲ ᐁ ᑮ ᐅᐱᔅᑳᑦ, ᑫᒀᓐ ᐱᑯ ᓃᔥᑕᒻ ᐁ ᑮ ᓛᔑᑦ ᐅᑕ ᐊᔅᑮᒃ ᑕᐸᔑᔥ?
ᐊᓇ ᑳ ᑮ ᓛᔑᑦ ᐁᐗᒀᓇ ᓀᔥᑕ ᑳ ᑮ ᐅᐱᔅᑳᑦ ᓈᔅᐱᒡ ᐃᔥᐱᒥᒃ ᒥᓯᐌ ᑭᔑᒀ, ᑭᒋ ᑎᐱᑐᑕᒃ ᒥᓯᐌ ᑫᒀᓇ᙮
ᑮ ᒥᓕᐌᐤ ᒫᑲ ᐋᑎᑦ ᑭᒋ ᐋᐎᓕᒋ ᐊᐸᔅᑕᓚᒃ; ᐋᑎᑦ ᓀᔥᑕ, ᐅᑭᔅᑭᐙᐃᑫᐗᒃ; ᐋᑎᑦ ᓀᔥᑕ ᒥᓗᐋᒋᒧᐎᓕᓕᐗᒃ; ᐋᑎᑦ ᓀᔥᑕ, ᐅᑲᓇᐌᓕᒥᐌᐗᒃ ᓀᔥᑕ ᐅᑭᔅᑭᓄᐊᒫᑫᐗᒃ;
ᑭᒋ ᒥᑐᓂᐎᐋᑲᓂᐎᒋᒃ ᐅᐸᓓᑭᓴᒃ, ᑭᒋ ᐋᔭᒥᐋᐎ ᐊᑑᔅᑫᒋᒃ, ᑭᒋ ᐅᒋ ᓚᑭᑭᓂᓕᒃ ᙭ ᐎᔭᐤ:
ᐹᑎᒫ ᒥᓯᐌ ᐁ ᐃᑕᔑᔭᒃ ᐅᑎᑕᒪᑴ ᒫᒪᐎ ᑖᐺᔦᓕᑕᒧᐎᓐ, ᓀᔥᑕ ᑖᐱᔅᑯᒡ ᑭᔅᑫᓂᒥᒪᑴ ᑭᒋᒪᓂᑐ ᐅᑯᓯᓴ, ᑭᒋ ᐅᑎᑕᒪᒃ ᑭᔑᓂᑖᐎᑭᐎ ᐃᓕᓕᐎᐎᓐ, ᒥᑐᓂ ᐁ ᐃᔅᐱ ᑎᑭᑎᑦ ᙭:
ᐁᑳ ᑫᔮᐸᒡ ᑭᒋ ᐊᐙᔑᔑᐎᔭᒃ ᐁ ᒫᒦᔅᑯᒋᐸᓕᔭᒃ ᐸᐹᐌᐹᔅᑎᒥᑯᔭᒃ ᒥᓯᐌ ᐹᐱᑐᔥ ᑭᔅᑭᓄᐊᒫᑫᐎᓐ, ᐁ ᒋᔑᐃᑕᑾᒃ ᐙᔦᔑᐃᐌᐎᓕᓕᐗᒃ, ᓀᔥᑕ ᐅ ᒪᒋ ᑲᑳᔦᓕᓯᐎᓂᐗᐤ, ᐃᑕ ᑳ ᐅᒋ ᐊᔣᐃᑫᒋᒃ ᑭᒋ ᐙᔦᔑᐃᐌᒋᒃ;
ᒫᑲ ᐁ ᑖᐺᔭᒃ ᓵᑭᐃᐌᐎᓂᒃ, ᑭᒋ ᐅᑎᒋᑭᒪᒃ ᒥᓯᐌ ᑫᒀᓂᒃ, ᐊᓇ ᑳ ᒥᔅᑎᒀᓂᐎᑦ, ᙭ ᐅᑎ:
ᐊᓇ ᒥᓯᐌ ᒥᔭᐤ ᑳ ᐅᒋ ᒥᓗ ᒫᒪᐗᒧᑖᑲᓂᐗᒃ ᓀᔥᑕ ᐋᓕᑕᐱᑳᑌᒃ ᐊᓂᒪ ᐅᒋ ᑳ ᒥᓕᐌᒪᑲᒃ ᒥᓯᐌ ᐁ ᐊᔮᓂᔅᑳᓂᐗᒃ ᒥᔭᐤ ᐁ ᐃᔑ ᑖᐺ ᐋᐸᑎᓯᒪᑲᒃ ᒥᓯᐌ ᐁ ᓇᓈᑲᐗᒃ, ᑭᒋ ᓚᑭᑭᒪᑲᒃ ᒥᔭᐤ, ᑭᒋ ᓚᑭᐃᑎᓱᒪᑲᒃ ᓵᑭᐃᐌᐎᓂᒃ᙮᙭ ᒥᓕᐌᐤ ᐅᔥᑭ ᐱᒫᑎᓯᐎᓐ
ᐁᐗᑯ ᐌᒋ ᐅᒪ ᐃᑗᔮᓐ, ᓀᔥᑕ ᐎᑕᒫᓐ ᐅᑎᐯᓕᒋᑫᒃ, ᐊᓄᒡ ᐅᒋ ᐁᑳ ᑭᒋ ᐱᒧᑌᔦᒃ ᐁ ᐃᔑ ᐱᒧᑌᒋᒃ ᑯᑕᑭᔭᒃ ᒉᓐᑖᐃᓚᒃ, ᑲᑫᐹᑎᓯᐎᓂᒃ ᑳ ᐅᒋᐸᓕᓕᒃ ᐅ ᒥᑐᓀᓕᒋᑲᓂᐙᒃ,
ᐁ ᑎᐱᔅᑭᓯᒪᑲᓂᓕᒃ ᐅ ᓂᓯᑐᑕᒧᐎᓂᐗᐤ, ᐁᑳ ᐁ ᑭᔅᑫᓕᑕᒸᒋᒃ ᑭᒋᒪᓂᑐᐗ ᐅᑦ ᐃᔑᐱᒫᑎᓯᐎᓂᓕᐤ ᑲᑫᐹᑎᓯᐎᓂᓕᐤ ᐅᒋ ᑳ ᐱᒋᔅᑳᑯᒋᒃ, ᐁ ᒪᔥᑲᐎᑌᐁᒋᒃ:
ᐅᑯ, ᐁ ᑮ ᐳᓂ ᓂᓯᑐᒪᒋᐅᒋᒃ ᑮ ᐸᑭᑎᓂᑎᓱᐗᒃ ᐱᔑᒀᑎᓯᐎᓂᒃ, ᑭᒋ ᑐᑕᑭᒃ ᒥᓯᐌ ᐎᓂᓯᐎᓂᓕᐤ ᐁ ᐎᓴᓶᓕᒧᒋᒃ᙮
ᒫᑲ ᓇᒪᐎᓚ ᐅᒪ ᑭ ᑮ ᐃᔑ ᑭᔅᑭᓄᐊᒫᑯᐗᐤ ᙭;
ᑮᔥᐱᓐ ᑳ ᐯᑕᐙᐌᑴ, ᓀᔥᑕ ᑳ ᑭᔅᑭᓄᐊᒫᑖᑾ, ᑳ ᐃᔑ ᐙᐸᑎᓕᐌᑦ ᑖᐺᐎᓂᓕᐤ ᒋᓴᔅ:
ᑭᒋ ᑫᒋᑾᓇᒣᒃ ᑭ ᑳᔮᔥ ᐃᔑᐱᒫᑎᓯᐎᓂᐗᐤ ᐊᓂᒪ ᑳᔮᔥ ᐃᑖᑎᓯᐎᓐ, ᑳ ᒫᓛᑕᒃ, ᑖᐱᔅᑯᒡ ᐁ ᐃᔑ ᐙᔦᔑᐃᐌᒪᑲᑭ ᒪᒋ ᓇᑕᐌᓕᑕᒧᐎᓇ;
ᓀᔥᑕ ᑭᒋ ᐅᔥᑭᐃᑲᐎᔦᒃ ᐁ ᐃᔑ ᓇᑕᐌᓕᑕᒧᒪᑲᒃ ᑭ ᒥᑐᓀᓕᒋᑲᓂᐗᐤ:
ᓀᔥᑕ ᑭᒋ ᐳᔅᑎᔥᑲᒣᒃ ᐅᔥᑭ ᐃᓕᓕᐎᐎᓐ ᑳ ᐅᔑᑖᓂᐗᒃ ᑭᒋ ᓇᔅᐱᑖᑯᓐ ᑭᒋᒪᓂᑐ ᑲᔭᔅᑭᑖᑎᓯᐎᓂᒃ ᓀᔥᑕ ᑖᐺ ᐸᓓᑭᓯᐎᓂᒃ᙮
ᐁᐗᑯ ᐅᒋ, ᐁ ᐌᐱᓇᒣᒃ ᑭᓛᔅᑭᐎᓐ, ᐁᑯᔑ ᒥᓯᐌ ᐊᐌᓇ ᑲᑕ ᑖᐺᒣᐤ ᐎᒋᐃᓕᓕᐗ: ᐌᓴ ᑭ ᐯᔭᑯᑌᐎᓯᓈᓇᐤ᙮
ᑭᓯᐙᓯᒃ, ᐁᑳ ᒫᑲ ᒪᒋᑐᑕᒧᒃ: ᐁᑳᐎᓚ ᑲᑕ ᐸᑭᔑᒧ ᑫᔮᐸᒡ ᐁ ᐋᑯᓚᐌᓯᔦᒃ:
ᐁᑳᐎᓚ ᓀᔥᑕ ᐸᑭᑎᓂᑎᓱᒃ ᑭᒋ ᐙᔦᔑᐃᑖᒃ ᒪᒋᒪᓂᑐ᙮
ᐊᓇ ᑳ ᑮ ᑭᒧᑎᑦ, ᐁᑯᔑ ᐁᑳᐎᓚ ᒥᓇ ᑲᑕ ᑭᒧᑎᐤ: ᒫᑲ ᐊᐙᓯᑌ ᑲᑕ ᐊᑑᔅᑫᐤ, ᐁ ᑐᑕᒃ ᐅᒋᒋᔭ ᐅᒋ ᐊᓂᐁᓕᐤ ᑳ ᒥᓨᔑᓂᓕᒃ, ᑭᒋ ᑮ ᒥᓛᑦ ᐊᓂᐃ ᑳ ᒪᓀᓯᓕᒋ᙮
ᐁᑳᐎᓚ ᓀᔥᑕ ᒪᒥᔕᒣᓕᑕᒥᐃᒥᒃ ᑭᒋᒪᓂᑐ ᐅ ᐸᓓᑭ ᐊᒑᑾ, ᑳ ᐅᒋ ᑭᔅᑭᓄᐙᒋᐃᑲᐎᔦᒃ ᐹᑎᒪ ᑎᐸᐊᒫᑫᔅᑕᒫᑫᐎ ᑮᔑᑳᑫ᙮
ᐌᐱᓇᒧᒃ ᒥᓯᐌ ᐊᒀᑎᓯᐎᓐ, ᓀᔥᑕ ᐋᑯᓚᐌᓯᐎᓐ, ᓀᔥᑕ ᑭᓯᐙᓯᐎᓐ, ᓀᔥᑕ ᑭᓯᐙᓯᐎ ᐋᔭᒥᐎᓐ, ᓀᔥᑕ ᒪᒋ ᐋᔭᒥᐎᓐ, ᓀᔥᑕ ᒥᓯᐌ ᑭᒧᒋᐸᒀᑎᑐᐎᓐ:
ᓀᔥᑕ ᒫᑲ ᑭᔐᐙᑐᑖᑐᒃ, ᐁ ᔕᐎᑌᐁᔦᒃ, ᐁ ᐌᐯᓕᑕᒫᑐᔦᒃ, ᑖᐱᔅᑯᒡ ᑭᒋᒪᓂᑐ ᙭ ᐅᒋ ᐁ ᑮ ᐌᐯᓕᑕᒫᑖᒃ᙮
ᐁ ᐱᒫᑎᓯᓈᓂᐗᒃ ᐙᔅᑌᐎᓂᒃ
ᐁᐗᑯ ᐅᒋ ᒫᑲ ᓇᔅᐱᑖᒃ ᑭᒋᒪᓂᑐ, ᑖᐱᔅᑯᒡ ᐁ ᓵᑭᐋᑲᓂᐎᒋᒃ ᐊᐙᔑᔕᒃ:
ᐱᒧᑌᒃ ᒫᑲ ᓵᑭᐃᐌᐎᓂᒃ, ᑖᐱᔅᑯᒡ ᑳ ᐃᔑ ᓵᑭᐃᑕᒃ ᙭, ᓀᔥᑕ ᑭᓚᓈᓇᐤ ᑳ ᑮ ᐅᒋ ᒥᓕᐌᑦ ᐎᔭᐤ, ᐸᑭᑎᓂᑫᐎᓂᓕᐤ ᓀᔥᑕ ᓵᓵᑭᐎᓕᐌᐎᓂᓕᐤ ᐁ ᐸᑭᑎᓇᒪᐙᑦ ᑭᒋᒪᓂᑐᐗ, ᐸᑭᑎᓂᑫᐎᓂᓕᐤ ᑳ ᐎᑭᒫᑾᓂᓕᒃ᙮
ᒫᑲ ᐱᔑᒀᑎᓯᐎᓐ, ᓀᔥᑕ ᒥᓯᐌ ᐎᓂᓯᐎᓐ, ᓀᔥᑕ ᒧᔅᑌᓇᒫᑫᐎᓐ, ᐁᑳᐎᓚ ᐎᔅᑲᑦ ᑲᑕ ᐋᓕᒧᒋᑳᑌᐤ ᐃᑌ ᐁ ᐃᑕᔦᒃ, ᑳ ᐃᔑ ᓇᑕᐌᓕᑖᑯᓯᒋᒃ ᐅᐸᓓᑭᓴᒃ;
ᐁᑳ ᓀᔥᑕ ᐎᓂᑐᑕᒧᐎᓐ, ᐁᑳ ᓀᔥᑕ ᐸᑾᓐᑕᐤ ᐋᔭᒥᐎᓐ, ᐁᑳ ᓀᔥᑕ ᒪᒋ ᐗᐎᔭᑗᐎᓐ, ᐁᑳ ᑳ ᒥᓗᐃᑌᓕᑖᑾᒃ; ᒫᑲ ᐊᐙᓯᑌ ᐁ ᓈᓈᔅᑯᒧᓈᓂᐗᒃ᙮
ᐌᓴ ᐅᒪ ᑭ ᑭᔅᑫᓕᑌᓇᐗᐤ, ᓇᒪᐎᓚ ᐊᐌᓇ ᑳ ᐱᔑᒀᑎᓯᑦ, ᓀᔥᑕ ᐊᐌᓇ ᑳ ᐎᓂᓯᑦ, ᓀᔥᑕ ᐊᐌᓇ ᑳ ᒧᔅᑌᓇᒫᑫᑦ, ᐁ ᓇᐗᑭᔅᑕᐙᑦ ᒪᓂᑐᑳᓇ, ᐋᔭᐤ ᑎᐱᓚᐌᐎᓯᐎᓐ ᑭᒋᒪᓂᑐ ᓀᔥᑕ ᙭ ᐅᑦ ᐅᑭᒪᐎᐎᓂᒃ᙮
ᐁᑳᐎᓚ ᐊᐌᓇ ᐸᑾᓐᑕᐤ ᐋᔭᒥᐎᓇ ᑭ ᑳ ᐅᒋ ᐙᔦᔑᒥᑯᐗᐤ, ᐌᓴ ᐅᐅ ᑫᒀᓇ ᐅᒋ ᐅᑎᑎᑯᐗᒃ ᑭᒋᒪᓂᑐᐗ ᐅᑦ ᐊᑯᓚᐌᓯᐎᓂᓕᐤ ᑳ ᐋᓉᑖᑫᒋᒃ ᐊᐙᔑᔕᒃ᙮
ᐁᐗᑯ ᐅᒋ ᐁᑳᐎᓚ ᑖᐱᔅᑯᒡ ᑐᑕᒧᒃ᙮
ᐌᓴ ᐌᔅᑲᒡ ᑭ ᑮ ᐗᓂᑎᐱᔅᑭᓯᓇᐗᐤ, ᐊᓄᒡ ᒫᑲ ᑭ ᐙᔅᑌᐎᓇᐗᐤ ᐅᑎᐯᓕᒋᑫᒃ: ᐱᒧᑌᒃ ᑖᐱᔅᑯᒡ ᐙᔅᑌᐎᓂ ᐊᐙᔑᔕᒃ᙮
ᐌᓴ ᐊᓂᒪ ᑳ ᒥᓂᔑᐎᑦ ᐊᒑᒃ ᐃᑕᑾᒃ ᒥᓯᐌ ᒥᓨᑎᓯᐎᓂᒃ, ᓀᔥᑕ ᒀᔭᔅᑭᑖᑎᓯᐎᓂᒃ, ᓀᔥᑕ ᑖᐺᐎᓂᒃ;
ᐁ ᑯᒋ ᑭᔅᑫᓕᑕᒣᒃ ᐊᓂᒪ ᑳ ᓇᐃᓚᐌᐃᑯᑦ ᐅᑎᐯᓕᒋᑫᐤ᙮
ᐁᑳᐎᓚ ᒫᑲ ᐎᒉᐙᑲᓂᑕᒪᒃ ᐊᓂᐃ ᐁᑳ ᑳ ᒥᓂᔑᐗᑭ ᐗᓂᑎᐱᔅᑭᓯᐎ ᐊᑑᔅᑫᐎᓇ, ᒫᑲ ᐊᐙᓯᑌ ᑭᑐᑕᒧᒃ᙮
ᐌᓴ ᓇᓀᐯᐌᓕᑖᑾᒃ ᐙᐙᒡ ᑭᒋ ᐋᓕᒧᒋᑳᑌᑭ ᐊᓂᐃ ᑲᑕᓄᒃ ᑳ ᑐᑕᑭᒃ᙮
ᒫᑲ ᒥᓯᐌ ᑫᒀᓇ ᑳ ᑭᔅᑫᓕᒋᑳᑌᑭ ᓄᑯᑖᑲᓂᐗᓋ ᐙᔅᑗᐎᓐ ᐅᒋ; ᐌᓴ ᑕᑐ ᑫᒀᓐ ᑳ ᓄᑯᑖᑫᒪᑲᒃ ᐙᔅᑗᐎᓂᐗᓐ᙮
ᐁᐗᑯ ᐌᒋ ᐃᑗᑦ, ᑯᔅᑯᓯ, ᑭᓚ ᑳ ᓂᐹᔭᓐ, ᐗᓂᔥᑳ ᐅᓂᐱᐗ ᐅᒋ, ᙭ ᒫᑲ ᑭ ᑳ ᒥᓕᒃ ᐙᔅᑌᐎᓂᓕᐤ᙮
ᔮᑾᒥᓯᒃ ᒫᑲ ᑭᒋ ᓕᑆᑲᐎ ᐱᒧᑌᔦᒃ, ᓇᒪᐎᓚ ᑖᐱᔅᑯᒡ ᑳ ᑲᑫᐹᑎᓯᒋᒃ, ᒫᑲ ᑖᐱᔅᑯᒡ ᑳ ᑲᑫᑕᐌᓕᑕᑭᒃ,
ᒀᔭᔉ ᐁ ᐋᐸᒋᑕᔦᒃ ᐁ ᑭᔑᑳᑭ, ᐁ ᒫᓛᑕᑭ ᐅᐅ ᑭᔑᑳᐗ᙮
ᐁᐗᑯ ᐌᒋ ᐁᑳᐎᓚ ᑲᑫᐹᑎᓰᒃ, ᒫᑲ ᐁ ᓂᓯᑐᑕᒬᒃ ᐅᑎᐯᓕᒋᑫᐤ ᐅᑦ ᐃᑌᓕᑕᒧᐎᓐ᙮
ᐁᑳᐎᓚ ᓀᔥᑕ ᑮᔥᑴᐯᒃ ᔓᒥᓈᐳ ᐅᒋ, ᐁᐗᑯ ᐅᓵᒥᐃᓱᐎᓐ: ᒫᑲ ᑭ ᑳ ᐎ ᓴᑲᔅᑭᓀᔅᑳᑯᐗᐤ ᐊᒑᒃ;
ᐁ ᐊᔭᒥᐃᑐᔦᒃ ᓵᒥᒃ ᓀᔥᑕ ᐋᔭᒥᐋᐎ ᓂᑲᒧᐎᓂᒃ, ᓀᔥᑕ ᐊᒑᑯᐎ ᓂᑲᒧᐎᓂᒃ, ᐁ ᓂᑲᒧᔅᑕᐌᒃ ᓀᔥᑕ ᐁ ᒥᓗᑖᑯᓰᔅᑕᐌᒃ ᐅᑎᐯᓕᒋᑫᐤ ᑭᑌᐃᐙᒃ;
ᒧᔕᒃ ᒥᓯᐌ ᑫᒀᓇ ᐁ ᐅᒋ ᓇᓈᔅᑯᒣᒃ ᑭᒋᒪᓂᑐ ᐌᐅᑖᐎᒪᐎᑦ, ᐅᑦ ᐃᔑᓂᑳᓱᐎᓂᒃ ᑭ ᑎᐯᓕᒋᑫᒥᓇᐤ ᒋᓴᔅ ᙭᙮ᐎᐎᒫᐗᒃ ᓀᔥᑕ ᐅᓈᐯᒥᒫᐗᒃ
ᐁ ᑕᐸᑌᓕᒥᑎᓱᔅᑖᑐᔦᒃ ᐅ ᓇᓂᒌᔅᑖᑯᓯᐎᓂᒃ ᑭᒋᒪᓂᑐ᙮
ᐃᔅᑴᑐᒃ, ᓇᓇᐃᑖᑯᒡ ᑭ ᓈᐯᒥᐙᐗᒃ, ᑖᐱᔅᑯᒡ ᐅᑎᐯᓕᒋᑫᐤ ᐃᔑ᙮
ᐌᓴ ᓈᐯᐤ ᑎᐯᓕᒣᐤ ᐎᐗ, ᑖᐱᔅᑯᒡ ᙭ ᐁ ᑎᐯᓕᒫᑦ ᒫᒪᐎᐋᔭᒥᐊᐗ: ᐎᓚ ᒫᑲ ᐁᐗᑯ ᑳ ᐱᒫᒋᑖᑦ ᒥᔭᐎᓕᐤ᙮
ᐁᐗᑯ ᐅᒋ ᑖᐱᔅᑯᒡ ᒫᒪᐎᐋᔭᒥᐋᐗᒃ ᐁ ᓇᓇᐃᑕᐙᒋᒃ ᙭ᑕ, ᐁᑯ ᓀᔥᑕ ᑖᐱᔅᑯᒡ ᐃᔅᑴᐗᒃ ᑲᑕ ᓇᓇᐃᑕᐌᐗᒃ ᐅ ᓈᐯᒥᐗᐗ ᒥᓯᐌ ᐃᔑ᙮
ᓈᐯᑐᒃ, ᓵᑭᐃᑯᒃ ᑭ ᐎᐙᐗᒃ, ᑖᐱᔅᑯᒡ ᙭ ᑳ ᑮ ᐃᔑ ᓵᑭᐋᑦ ᒫᒪᐎᐋᔭᒥᐊᐗ ᓀᔥᑕ ᑳ ᑮ ᐸᑭᑎᓂᑎᓱᔅᑕᒪᐙᑦ;
ᑭᒋ ᑮ ᐸᑭᑎᓇᒫᓱᑦ ᐁ ᑭᔅᑖᑎᓯᓕᒋ ᒫᒪᐎᐋᔭᒥᐊᐗ, ᐁᑳ ᐁ ᐸᐸᑌᐎᓯᓕᒋ, ᐁᑳ ᓀᔥᑕ ᐁ ᐅᓯᑭᓯᓕᒋ, ᐁᑳ ᓀᔥᑕ ᐁ ᐋᔮᓕᒋ ᐅᒪ ᑐᐎ ᑫᒀᓕᐤ; ᒫᑲ ᑭᒋ ᐸᓓᑭᓯᓕᒋ ᓀᔥᑕ ᐁᑳ ᑭᒋ ᒪᔅᑭᓯᓕᒋ᙮
ᐁᑯ ᓈᐯᐗᒃ ᑫ ᐃᔑ ᓵᑭᐋᐙᔅᐸᓐ ᐎᐎᐗᐗ ᑖᐱᔅᑯᒡ ᑎᐱᓚᐌ ᐎᔭᐎᐙᐗ᙮ ᐊᓇ ᑳ ᓵᑭᐋᑦ ᐎᐗ, ᓵᑭᐃᑌᓱ᙮
ᐌᓴ ᓇᒪᐎᔅᑳᑦ ᐁᔥᑾ ᓈᐯᐤ ᑮ ᐸᒀᑕᑕᒻ ᑎᐱᓚᐌ ᐎᔮᔅ, ᒫᑲ ᑲᓇᐌᓕᑕᒻ ᓀᔥᑕ ᑭᔐᐙᑐᑕᒻ, ᑖᐱᔅᑯᒡ ᐅᑎᐯᓕᒋᑫᐤ ᐁ ᐃᑐᑕᐙᑦ ᒫᒪᐎᐋᔭᒥᐊᐗ:
ᐌᓴ ᑭᑦ ᐊᔑᑕᑭᑖᑯᓯᓈᓇᐤ ᐎᔭᐎᒃ, ᐅᐎᔮᓯᒃ, ᓀᔥᑕ ᐅᔅᑲᓂᒃ᙮
ᐁᐗᑯ ᐅᒪ ᐅᒋ ᐃᓕᓕᐤ ᑫ ᓇᑲᑖᑦ ᐅᑖᐎᔭ ᓀᔥᑕ ᐅᑳᐎᔭ, ᓀᔥᑕ ᑫ ᐎᒉᐙᑦ ᐎᐗ, ᐅᑯ ᑳ ᓂᔑᒋᒃ ᒫᑲ ᑲᑕ ᐯᔭᑯ ᐎᔮᓯᐗᒃ᙮
ᐅᒪ ᓈᔅᐱᒡ ᒫᒫᑕᐌᓕᑖᑾᓐ: ᒫᑲ ᓂᑦ ᐊᓕᒧᒪᐗᒃ ᙭ ᓀᔥᑕ ᐅ ᒪᒪᐎᐋᔭᒥᐋᒪ᙮
ᐁᓕᐌᒃ ᒫᑲ ᒥᓯᐌ ᑕᑐ ᐁ ᐃᑕᔑᔦᒃ ᑲᑕ ᐃᔑ ᓵᑭᐁᐤ ᐎᐗ ᑖᐱᔅᑯᒡ ᐁ ᐃᔑᓵᑭᐃᑎᓱᑦ: ᓀᔥᑕ ᐃᔅᑴᐤ ᑲᑕ ᔮᒀᒥᓯᐤ ᐁ ᑭᔅᑌᓕᒫᑦ ᐅ ᓈᐯᒪ᙮
ᐊᐙᔑᔕᒃ ᓀᔥᑕ ᓂᑭᐃᑯᒫᐗᒃ
ᐊᐙᔑᔑᑐᒃ, ᓇᓇᐃᑖᑯᒃ ᑭ ᓂᑭᐃᑯᐙᐗᒃ ᐅᑎᐯᓕᒋᑫᒃ; ᐌᓴ ᐅᒪ ᐁ ᐃᔑ ᑾᔭᔅᑾᒃ᙮
ᑭᔅᑌᓕᒻ ᑯᑖᐎ ᓀᔥᑕ ᑭᑳᐎ; ᐁᐗᑯ ᓂᔥᑕᒻ ᑲᑫᔅᑴᐎᓐ ᑳ ᐊᔓᑕᒫᑫᒪᑲᒃ;
ᑭᒋ ᒥᓗᐸᓕᐃᑯᔭᓐ, ᓀᔥᑕ ᑭᓉᔥ ᑭᒋ ᐱᒫᑎᓯᔭᓐ ᐅᑕ ᐊᔅᑮᒃ᙮
ᓀᔥᑕ, ᑭᓚᐗᐤ ᐅᑖᐎᒫᑐᒃ, ᐁᑳᐎᓚ ᑭᔑᐙᐃᑯᒃ ᑭᑦ ᐊᐙᔑᒥᔑᐗᐗᒃ; ᒫᑲ ᐅᐱᑭᐃᑯᒃ ᐅ ᐱᑭᐃᐌᐎᓂᒃ ᓀᔥᑕ ᐅ ᑭᔅᑭᓄᐊᒫᑫᐎᓂᒃ ᐅᑎᐯᓕᒋᑫᐤ᙮ᐊᐗᑳᓇᒃ ᓀᔥᑕ ᐅᑭᒫᐗᒃ
ᐊᑑᔅᑫᓛᑲᓂᑐᒃ, ᓇᓇᐃᑖᑯᒃ ᐊᓂᑭ ᐎᔮᓯᐎᓂᒃ ᑳ ᐅᑭᒫᒥᔦᒃ, ᑯᔅᐹᓀᓕᑕᒧᐎᓂᒃ ᓀᔥᑕ ᓭᑭᓯᐎᓂᒃ, ᐁ ᒀᔭᔅᑯᑌᐁᔦᒃ, ᑖᐱᔅᑯᒡ ᙭ ᐁ ᑐᑕᒧᐌᒃ;
ᓇᒪᐎᓚ ᐙᐸᒥᑯᐎ ᐊᑑᔅᑫᐎᓂᒃ, ᑖᐱᔅᑯᒡ ᐊᓂᑭ ᐃᓕᓕᐗ ᐱᑯ ᐁ ᓇᐃᓚᐌᐋᒋᒃ: ᒫᑲ ᑖᐱᔅᑯᒡ ᙭ ᐅᑦ ᐊᑑᔅᑫᓛᑲᓂᒪ, ᐁ ᑐᑕᒬᒃ ᑭᑌᐃᐙᒃ ᐅᒋ ᑭᒋᒪᓂᑐ ᐅᑦ ᐃᑌᓕᑕᒧᐎᓐ;
ᒥᓗ ᐃᑌᓕᑕᒧᐎᓂᒃ ᐁ ᐊᑑᔅᑫᔦᒃ ᑖᐱᔅᑯᒡ ᐅᑎᐯᓕᒋᑫᐤ ᐁ ᑐᑕᒪᐌᒃ, ᓇᒪᐎᓚ ᐃᓕᓕᐗᒃ᙮
ᐁ ᑭᔅᑫᓕᑕᒣᒃ ᐱᑯ ᑫᒀᓐ ᐁ ᒥᓨᔑᒃ ᐊᐌᓇ ᐃᓕᓕᐤ ᐁ ᑐᑕᒃ, ᐁᐗᑴᓕᐤ ᑫ ᒥᓕᑯᑦ ᐅᑎᐯᓕᒋᑫᐗ, ᐃᐊᐗᒀᓂᐎᑴ ᓀᔥᑕᐱᑯ ᑌᐯᓕᒥᑎᓱᑴ᙮
ᓀᔥᑕ, ᑭᓚᐗᐤ ᐅᑭᒫᑐᒃ, ᐁᑯ ᑖᐱᔅᑯᒡ ᐃᑐᑖᑯᒃ, ᐁ ᑆᔅᑕᐎ ᐊᔓᒥᐌᔦᒃ: ᐁ ᑭᔅᑫᓕᑕᒣᒃ ᑭᑦ ᐅᑭᒫᒥᐗᐤ ᓀᔥᑕ ᑭᒋᑭᔑᑯᒃ ᐁ ᐃᑖᑦ: ᐎᓚ ᓀᔥᑕ ᓇᒪᐎᓚ ᐹᐱᑐᔥ ᐃᑌᓕᒣᐤ ᐃᓕᓕᐗ᙮ᐊᓂᒪ ᐅᓇᑐᐸᓕᐎ ᐋᐸᒋᑖᐎᓐ ᑭᒋᒪᓂᑐ
ᒫᒋᒡ, ᓂᒋᔖᓂᑐᒃ, ᒪᔥᑲᐎᓯᒃ ᐅᑎᐯᓕᒋᑫᒃ, ᓀᔥᑕ ᐁ ᐃᔑ ᑲᔥᑭᐅᒪᑲᓂᓕᒃ ᐅ ᓯᑳᑎᓯᐎᓐ᙮
ᐳᔅᑎᔥᑲᒸᒃ ᒥᓯᐌ ᐅ ᓇᑐᐸᓕᐎ ᐋᐸᒋᑖᐎᓇ ᑭᒋᒪᓂᑐ, ᑭᒋ ᑮ ᓂᐸᐎᔅᑕᒬᒃ ᒪᒋᒪᓂᑐ ᐅ ᐙᔦᔑᐃᐌᐎᓇ᙮
ᐌᓴ ᓇᒪᐎᓚ ᑭ ᒫᔑᑖᓈᓇᐤ ᐎᔮᔅ ᓀᔥᑕ ᒥᑯ, ᒫᑲ ᑎᐯᓕᒋᑫᐎᓇ, ᓀᔥᑕ ᓱᑳᑎᓯᐎᓇ, ᐊᓂᑭ ᓀᔥᑕ ᑳ ᑎᐯᓕᑕᑭᒃ ᐗᓂᑎᐱᔅᑭᓯᐎᓂᓕᐤ ᐅᑕ ᐊᔅᑮᒃ, ᐊᒑᑯᐎ ᒪᒋᑣᐎᓐ ᐃᑕ ᐁ ᐃᔅᐯᓕᑖᑾᒃ᙮
ᐁᐗᑯ ᐅᒋ ᐅᑎᓇᒫᓱᒃ ᒥᓯᐌ ᐅ ᓇᑐᐸᓕᐎ ᐋᐸᒋᑖᐎᓇ ᑭᒋᒪᓂᑐ, ᑭᒋ ᑮ ᓇᔅᑯᔦᒃ ᒪᒋ ᑭᔑᑳᑫ, ᓀᔥᑕ ᑮ ᔖᑯᒋᑖᔦᑴ ᒥᓯᐌ, ᑭᒋ ᓂᐸᐎᔦᒃ᙮
ᓂᐸᐎᒃ ᒫᑲ, ᐁ ᐸᑯᑌᐅᓂᔥᑲᒣᒃ ᐋᐱᑕᐎᔭᐤ ᑖᐺᐎᓐ, ᓀᔥᑕ ᐁ ᑭᑭᔥᑲᒣᒃ ᒀᔭᔅᑭᑖᑎᓯᐎᓐ ᑖᐱᔅᑯᒡ ᒥᔅᑳᔅᑭᑲᓈᐱ;
ᓀᔥᑕ ᐁ ᑭᑭᔥᑲᒣᒃ ᑭᓯᑎᐙᒃ ᐁ ᐋᔦᔅᑳᐎᑖᓂᐗᒃ ᑳᔮᒣᓕᑕᒧᐎᓂ ᒥᓗᐋᒋᒧᐎᓐ;
ᐊᐙᓯᑌ ᒥᓯᐌ ᑯᑕᑭᔭ, ᐁ ᐅᑎᓇᒣᒃ ᑖᐺᔦᓕᑕᒧᐎᓂ ᐊᑾᓇᐅᓱᐙᑲᓐ, ᑫ ᑮ ᐅᒋ ᐋᔅᑕᐌᐊᒬᒃ ᒥᓯᐌ ᐅᑦ ᐃᔥᑯᑌᐎ ᒥᒋᑭᐗ ᐅᒪᒋᑡᐤ᙮
ᐅᑎᓇᒧᒃ ᓀᔥᑕ ᐱᒫᒋᐃᐌᐎᓐ ᑖᐱᔅᑯᒡ ᓇᑐᐸᓕᐎ ᐊᔅᑐᑎᓐ, ᓀᔥᑕ ᐊᒑᒃ ᐅ ᔑᒫᑲᓐ, ᐁᐗᑯ ᑭᒋᒪᓂᑐ ᐅᑦ ᐋᔭᒥᐎᓐ:
ᒧᔕᒃ ᐁ ᐋᔭᒥᐋᔦᒃ ᒥᓯᐌ ᐋᔭᒥᐋᐎᓂᒃ ᓀᔥᑕ ᓇᑐᑕᒫᑫᐎᓂᒃ ᐊᒑᑯᒃ, ᐁᑯᑕ ᓀᔥᑕ ᐁ ᐃᔑ ᐊᔕᐙᐱᔦᒃ ᒥᓯᐌ ᐋᔑᑫᓕᑕᒧᐎᓂᒃ, ᓀᔥᑕ ᐁ ᐋᔭᒥᐁᔅᑕᒪᐌᑾᒃ ᒥᓯᐌ ᐅᐸᓓᑭᓴᒃ;
ᓀᔥᑕ ᓂᓚ ᐊᓯᒋ, ᑭᒋ ᒥᓕᑲᐎᔮᓐ ᑭᒋ ᐹᔅᑭᑐᓀᓕᔮᓐ, ᑭᒋ ᑭᔅᑫᓕᑖᑯᑖᔮᓐ ᐁ ᐃᔑ ᒫᒪᔅᑳᑌᓕᑖᑾᒃ ᒥᓗᐋᒋᒧᐎᓐ:
ᐊᓂᒪ ᑳ ᐅᒋ ᐃᔑᑎᔕᐗᑲᓂᔮᓐ ᐁ ᒫᒫᒋᒀᐱᔅᑳᐅᑲᐎᔮᓐ: ᐁᐗᑯ ᑭᒋ ᑮ ᑎᐹᑐᑕᒫᓐ ᐁ ᓱᑭᑌᐁᔮᓐ ᑫ ᐃᔑ ᑎᐹᑐᑕᒫᐸᓐ᙮ᐹᓪ ᒫᒋᒡ ᐁ ᐗᒉᑫᒧᑦ
ᒫᑲ ᑭᓚᐗᐤ ᓀᔥᑕ ᑭᒋ ᑭᔅᑫᓕᑕᒣᒃ ᑳ ᐊᔨᑐᑕᒫᓐ, ᓀᔥᑕ ᐁ ᐃᔑ ᐋᔮᔮᓐ, ᑎᑭᑲᔅ, ᑳ ᓴᑭᐋᑲᓂᐎᑦ ᐎᒋᔖᓂᒪᐤ, ᓀᔥᑕ ᑳ ᒀᔭᔅᑭᑎᑦ ᐋᔭᒥᐋᐃ ᐊᑑᔅᑫᓛᑲᓐ ᐅᑎᐯᓕᒋᑫᒃ, ᒥᓯᐌ ᑫᒀᓇ ᑭ ᑳ ᑭᔅᑫᓕᑕᒥᐃᑯᐗᐤ:
ᑳᔮᒣᓕᑕᒧᐎᓂᓕᐤ ᑲᑕ ᐎ ᐋᔭᐗᒃ ᐎᒋᔖᓂᒪᐗᒃ, ᓀᔥᑕ ᓵᑭᐃᐌᐎᓂᓕᐤ ᐊᓯᒋ ᑖᐺᔦᓕᑕᒧᐎᓂᓕᐤ, ᑭᒋᒪᓂᑐ ᐌᐅᑖᐎᒪᐎᑦ ᐅᒋ, ᓀᔥᑕ ᐅᑎᐯᓕᒋᑫᐤ ᒋᓴᔅ ᙭᙮
ᔕᐌᓕᒋᑫᐎᓂᓕᐤ ᑲᑕ ᐎ ᐎᒉᐃᑯᐗᒃ ᒥᓯᐌ ᐊᓂᑭ ᑳ ᓵᑭᐋᒋᒃ ᑭ ᑎᐯᓕᒋᑫᒥᓇᐗ ᒋᓴᔅ ᙭ᑕ ᑖᐺᐎᓂᒃ᙮ ᐁᒣᓐ᙮
ᐹᓪ ᓀᔥᑕ ᑎᒧᑎ, ᐅᑦ ᐊᑑᔅᑫᓛᑲᓂᒪ ᒋᓴᔅ ᙭, ᐁ ᒪᓯᓇᐊᒪᐙᒋᒃ ᒥᓯᐌ ᐅᐸᓓᑭᓴ ᙭ ᒋᓴᓯᒃ, ᑳ ᐃᑖᓕᒋ ᐱᓕᐹᐃᐃᒃ, ᐊᓯᒋ ᑭᒋᐋᔭᒥᐁᐎᑭᒪᐗ ᓀᔥᑕ ᑎᑲᓇ:
ᔕᐌᓕᒋᑫᐎᓐ ᑭ ᑳ ᐎ ᐋᔭᓇᐗᐤ, ᓀᔥᑕ ᑳᔮᒣᓕᑕᒧᐎᓐ ᑭᒋᒪᓂᑐ ᑯᑖᐎᓇᐤ ᐅᒋ, ᓀᔥᑕ ᐅᑎᐯᓕᒋᑫᐤ ᒋᓴᔅ ᙭᙮ᐹᓪ ᐊᔭᒥᐁᔅᑕᒪᐌᐤ ᐱᓕᐱᔭᓇ
ᓂ ᓇᓈᔅᑯᒪᐤ ᓂ ᑭᒋᒪᓂᑐᒻ ᒧᔕᒃ ᐁ ᑭᔅᑭᓯᑐᑖᑖᑾᒃ,
ᒧᔕᒃ ᑕᑡᐤ ᐁ ᐋᔭᒥᐁᔅᑕᒫᑕᑾᒃ ᒥᓯᐌ ᐁ ᐃᑕᔑᔦᒃ, ᐁ ᓇᑐᑕᒫᑫᔮᓐ ᒥᓚᐙᑕᒧᐎᓂᒃ,
ᑭᑦ ᐅᑐᑌᒥᐌᐎᓂᐗᐤ ᐅᒋ ᒥᓗᐋᒋᒧᐎᓂᒃ ᐊᔅᐱᓐ ᓃᔥᑕᒻ ᐁ ᑭᔑᑳᒃ ᐱᓕᔥ ᐊᓄᒡ:
ᐁ ᑫᒋᓇᐅᔮᓐ ᐅᒪ ᑫᒀᓐ, ᐊᓇ ᑳ ᑮ ᑭᒋᑖᑦ ᒥᓗ ᐊᑑᔅᑫᐎᓂᓕᐤ ᐁ ᐱᒋᔅᑳᑯᔦᒃ, ᑲᑕ ᑎᐱᑐᑕᒻ ᐱᓕᔥ ᐅᑎᒋᐸᓕᓕᑫ ᒋᓴᔅ ᙭ ᐅ ᑭᔑᑳᒻ:
ᐁ ᒀᔭᔅᑾᒃ ᐅᒪ ᑭᒋ ᐃᔑ ᐃᑌᓕᒥᑕᑾᒃ ᒥᓯᐌ ᐁ ᐃᑕᔑᔦᒃ, ᐁ ᐋᔭᐎᑕᑾᒃ ᓂᑌᐃᒃ, ᐌᓴ ᐁ ᒫᒫᒋᒀᐱᔅᑲᐅᑲᐎᔮᓐ, ᐁ ᓇᔅᑯᔅᑕᒫᓐ ᓀᔥᑕ ᐁ ᐊᓕᒋᑖᔮᓐ ᒥᓗᐋᒋᒧᐎᓐ, ᐊᓯᒋ ᓂᓚ ᑭ ᑮ ᒫᑎᓇᒫᑲᐎᓇᐗᐤ ᔕᐌᓕᒋᑫᐎᓐ᙮
ᐌᓴ ᑭᒋᒪᓂᑐ ᑭᔅᑫᓕᑕᒻ ᐁᔅᐱᒋ ᑭᐗᔐᓕᒥᑕᑾᒃ ᒥᓯᐌ ᐁ ᐃᑕᔑᔦᒃ ᐅᑦ ᐊᑖᒥᔭᐎᒃ ᒋᓴᔅ ᙭᙮
ᐅᒪ ᓀᔥᑕ ᓂ ᓇᑐᑕᒫᑳᓐ, ᑭ ᓵᑭᐃᐌᐎᓂᐗᐤ ᐊᐙᓯᑌ ᓀᔥᑕ ᐊᐙᓯᑌ ᑭᒋ ᐌᓗᑕᒃ, ᑭᔅᑫᓕᑕᒧᐎᓂᒃ, ᓀᔥᑕ ᒥᓯᐌ ᑎᐹᔅᑯᓀᓕᑕᒧᐎᓂᒃ;
ᑭᒋ ᑯᒋᑭᔅᑫᓕᑕᒣᒃ ᑫᒀᓇ ᑳ ᒥᓨᔑᑭ; ᑭᒋ ᐸᓓᑭᓯᔦᒃ ᓀᔥᑕ ᐁᑳ ᑭᒋ ᓈᔦᑕᐌᓕᒥᑲᐎᔦᒃ ᐱᓕᔥ ᐅᑎᒋᐸᓕᓕᑫ ᐅ ᑭᔑᑳᒻ ᙭;
ᐁ ᓵᑲᔅᑭᓀᔅᑳᑯᔦᒃ ᐁ ᐃᔑ ᒥᓂᔑᐗᒃ ᒀᔭᔅᑖᑎᓯᐎᓐ, ᐊᓂᐃ ᒋᓴᔅ ᙭ ᑳ ᐅᒋ ᐅᑎᒋᐸᓕᑭ, ᑭᒋ ᐅᒋ ᑭᔅᑖᒋᒫᑲᓂᐎᑦ ᓀᔥᑕ ᒫᒥᒋᒫᑲᓂᐎᑦ ᑭᒋᒪᓂᑐ᙮ᑭᒋ ᐱᒫᑎᓯᔮᓐ ᐁᐗᑯ ᙭
ᒫᑲ ᓂ ᓇᑕᐌᓕᑌᓐ ᑭᒋ ᓂᓯᑐᑕᒣᒃ, ᓂᒋᔖᓂᑐᒃ, ᐊᓂᐃ ᑳ ᑮ ᐅᑎᑎᑯᔮᓐ, ᐊᐙᓯᑌ ᑮ ᐃᔅᐸᓕᐗ ᑭᒋ ᐅᒋ ᒥᓨᐸᒣᐎᓯᒪᑲᒃ ᒥᓗᐋᒋᒧᐎᓐ;
ᐁᑯᔑ ᒫᑲ ᐁ ᐃᔑ ᒫᒪᒋᒀᐱᓱᔮᓐ ᙭ᑎᒃ ᐸᔭᑌ ᑭᔅᑫᓕᒋᑳᑌᐤ ᒥᓯᐌ ᑭᒋᐅᑭᒫᐎᑲᒥᑯᕽ, ᓀᔥᑕ ᒥᓯᐌ ᐃᑌ;
ᓀᔥᑕ ᒥᒉᑦ ᐎᒋᔖᓂᒪᐗᒃ ᐅᑎᐯᓕᒋᑫᒃ, ᐁ ᐊᑎ ᑫᒋᓇᑌᐁᒋᒃ ᐁ ᒫᒫᒋᒀᐱᓱᔮᓐ, ᓈᔅᐱᒡ ᐊᐙᓯᑌ ᓱᑭᑌᐁᐗᒃ ᑭᒋ ᐎᑐᑭᒃ ᐋᔭᒥᐎᓂᓕᐤ ᐁᑳ ᐁ ᑯᔅᑖᒋᒋᒃ᙮
ᐋᑎᑦ ᑖᐺ ᐙᐎᑕᒶᒃ ᙭ᑕ ᐅᑌᓕᑕᒧᐎᓂᒃ ᓀᔥᑕ ᒪᒉᓕᑕᒧᐎᓂᒃ; ᐋᑎᑦ ᓀᔥᑕ ᒥᓜᓕᑕᒧᐎᓂᒃ:
ᐊᓂᑭ ᐙᐎᑕᒶᒃ ᙭ᑕ ᐊᒀᑎᓯᐎᓂᒃ, ᓇᒪᐎᓚ ᒀᔭᔅᑭᑌᓕᑕᒧᐎᓂᒃ, ᐁ ᐃᑌᓕᑕᑭᒃ ᑭᒋ ᑕᑯᑕᒋᒃ ᐊᓕᒥᓯᐎᓂᓕᐤ ᓂ ᒫᒫᒋᒀᐱᓱᐎᓂᒃ:
ᐅᑯ ᒫᑲ ᓵᑭᐃᐌᐎᓂᒃ, ᐁ ᑭᔅᑫᓕᑕᑭᒃ ᐁ ᑮ ᐃᑕᓕᑲᐎᐗᒃ ᑭᒋ ᓈᑕᒧᑕᒫᓐ ᒥᓗᐋᒋᒧᐎᓐ᙮
ᑫᒀᓐ ᒫᑲ? ᐁᓕᐌᒃ ᒥᓯᐌ ᐃᔑ, ᑮᔥᐱᓐ ᐋᑕ ᐸᑾᓐᑕᐤ ᐃᑌᓕᑕᒧᐎᓂᒃ, ᓀᔥᑕᐱᑯ ᑖᐺᐎᓂᒃ, ᙭ ᐋᓕᒧᒫᑲᓂᐎᐤ; ᐁᑯᑕ ᒫᑲ ᓂᑦ ᐃᔑ ᒥᓚᐙᑌᓐ, ᓀᔥᑕ ᓂ ᑳ ᒥᓚᐙᑌᓐ᙮
ᐌᓴ ᓂ ᑭᔅᑫᓕᑌᓐ ᐅᒪ ᓂ ᐱᒫᒋᐃᑯᓯᐎᓂᒃ ᑭᒋ ᐃᔑ ᑴᔅᑭᐸᓕᒃ, ᑭᑦ ᐋᔭᒥᐋᐎᓂᐗᐤ ᐅᒋ, ᓀᔥᑕ ᐁ ᒥᓕᐙᓂᐗᓂᓕᒃ ᐅᑦ ᐊᒑᑾ ᒋᓴᔅ ᙭᙮
ᑖᐱᔅᑯᒡ ᓈᔅᐱᒡ ᑳ ᐃᔑ ᐃᑌᓕᑕᒫᓐ, ᓀᔥᑕ ᑳ ᐊᔅᐯᓕᒧᔮᓐ, ᐁᑳ ᑫᒀᓐ ᑭᒋ ᐅᒋ ᓇᓀᐯᐎᓯᔮᓐ, ᒫᑲ ᒥᓯᐌ ᓱᑭᑌᐁᐎᓂᒃ, ᑖᐱᔅᑯᒡ ᒧᔕᒃ, ᐁᑯ ᓀᔥᑕ ᙭ ᑫ ᒫᒪᑖᑯᒫᑲᓂᐎᑦ ᓂᔭᐎᒃ, ᑮᔥᐱᓐ ᐯᒫᑎᓯᐙᓀ ᓀᔥᑕᐱᑯ ᓀᐱᐙᓀ᙮
ᐌᓴ ᓂᓚ ᑭᒋ ᐱᒫᑎᓯᔮᓐ ᐁᐗᑯ ᙭, ᓀᔥᑕ ᑭᒋ ᓂᐱᔮᓐ ᐁᐗᑯ ᐅᑎᓯᐎᓐ᙮
ᒫᑲ ᑮᔥᐱᓐ ᐎᔮᓯᐎᓂᒃ ᐱᒫᑎᓯᔮᓐ, ᐁᐗᑯ ᐅᒪ ᑳ ᒥᓂᔑᐗᒃ ᓂᑦ ᐊᑑᔅᑫᐎᓐ; ᐁᓕᐌᒃ ᒫᑲ ᑫᒀᓐ ᑫ ᓇᐗᔓᓇᒫᓐ ᓇᒪᐎᓚ ᓂ ᑭᔅᑫᓕᑌᓐ᙮
ᐌᓴ ᓂ ᐙᐙᓀᓕᔅᑳᑯᓐ ᑳ ᓂᔑᑭ, ᐁ ᓇᑕᐌᓕᑕᒫᓐ ᑭᒋ ᑭᑐᑌᔮᓐ, ᓀᔥᑕ ᑭᒋ ᐎᒋᑕᔑᑫᒪᒃ ᙭, ᐁᐗᑯ ᓈᔅᐱᒡ ᐊᐙᓯᑌ ᐁ ᒥᓨᔑᒃ:
ᐁᓕᐌᒃ ᒫᑲ, ᑭᒋ ᑕᔑᑫᔮᓐ ᐎᔮᓯᐎᓂᒃ, ᐊᐙᓯᑌ ᓇᑕᐌᓕᑕᑾᓐ ᑭᓚᐗᐤ ᐅᒋ᙮
ᐁ ᐋᔮᔮᓐ ᒫᑲ ᐅᒪ ᒪᔥᑲᐎ ᐊᔅᐯᓕᒧᐎᓐ, ᓂ ᑭᔅᑫᓕᑌᓐ ᑭᒋ ᐃᑖᔮᓐ ᓀᔥᑕ ᑭᒋ ᐎᒋᑕᔑᑫᒥᑕᑾᒃ ᒥᓯᐌ ᐁ ᐃᑕᔑᔦᒃ, ᑭᒋ ᐅᒋ ᓚᑭᐋᔮᔦᒃ ᓀᔥᑕ ᑭᒋ ᐅᒋ ᒥᓚᐙᑕᒣᒃ ᑖᐺᔦᓕᑕᒧᐎᓐ;
ᑭ ᒥᓚᐙᑕᒧᐎᓕᐗᐤ ᐊᐙᓯᑌ ᑭᒋ ᒥᔖᒃ ᒋᓴᔅ ᙭ᑎᒃ ᓂᓚ ᐅᒋ, ᒥᓇ ᐁ ᐯᒋᓈᑎᑖᑾᒃ᙮
ᐁᑯᔑ ᐱᑯ ᑭᑦ ᐃᔑ ᐱᒫᑎᓯᐎᓂᐗᐤ ᑲᑕ ᐎ ᐃᔑᓈᑾᓐ ᐁ ᐃᔑᓈᑾᓂᓕᒃ ᐅᒥᓗᐋᒋᒧᐎᓐ ᙭: ᑮᔥᐱᓐ ᑫ ᑕᑯᔑᓄᐙᓀ ᑭᒋ ᐙᐸᒥᑕᑾᒃ, ᓀᔥᑕᐱᑯ ᑫ ᐃᑖᐱᒋᐙᓀ, ᓂ ᑳ ᐯᑌᓐ ᐁ ᐋᔨᑎᔦᒃ, ᓀᔥᑕ ᐁ ᐋᔭᒋᑳᐸᐎᔦᒃ ᐯᔭᒃ ᐊᒑᑯᒃ, ᐁ ᐯᔭᑯ ᒥᑐᓀᓕᒋᑲᓂᔦᒃ ᒫᒪᐎ ᑭᑐᒋᑲᓇᐌᓕᑕᒣᒃ ᒥᓗᐋᒋᒧᐎᓂ ᑖᐺᔦᓕᑕᒧᐎᓐ;
ᐌᓴ ᑭᓚᐗᐤ ᑭ ᒥᓕᑲᐎᓇᐗᐤ ᐅᑦ ᐃᑌᓕᑖᑯᓯᐎᓂᒃ ᙭, ᓇᒪᐎᓚ ᐱᑯ ᑭᒋ ᑖᐺᔦᓕᒣᒃ, ᒫᑲ ᐊᓯᒋ ᐎᓚ ᐅᒋ ᑭᒋ ᐎᓴᑫᓕᑕᒣᒃ;
ᐁ ᐋᔮᔦᒃ ᐊᓂᒪ ᑫᔮᐸᒡ ᐋᓕᒣᓕᑕᒧᐎᓐ, ᑳ ᑮ ᐙᐸᑕᒣᒃ ᐁ ᐱᒋᔅᑳᑯᔮᓐ, ᐊᓄᒡ ᓀᔥᑕ ᑳ ᐯᑕᒣᒃ ᐁ ᐱᒋᔅᑳᑯᔮᓐ᙮
᙭ ᐅᑕᐸᑌᓕᒧᐎᓐ ᓀᔥᑕ ᐅᑭᔅᑌᓕᑖᑯᐎᐎᓐ
ᑮᔥᐱᓐ ᒫᑲ ᐃᑕᑾᒃ ᑲᑭᒋᐃᐌᐎᓐ ᙭ᑎᒃ, ᑮᔥᐱᓐ ᐃᑕᑾᒃ ᒥᓜᓕᒧᐎᓐ ᓵᑭᐃᐌᐎᓂᒃ ᑮᔥᐱᓐ ᐃᑕᑾᒃ ᐅ ᐎᒉᐎᐌᐎᓐ ᐊᒑᒃ, ᑮᔥᐱᓐ ᐃᑕᑾᑭ ᒧᔑᑕᒧᐎᓇ ᓀᔥᑕ ᔕᐌᓕᒋᑫᐎᓇ,
ᑎᐱᐸᓕᑖᒃ ᓂ ᒥᓚᐙᑕᒧᐎᓐ, ᑖᐱᔅᑯᒡ ᑭᒋ ᒥᑐᓀᓕᒋᑲᓂᔦᒃ, ᐁ ᐋᔮᔦᒃ ᓵᑭᐃᐌᐎᓐ, ᐁ ᐯᔭᑯ ᐃᑌᓕᑕᒣᒃ, ᐁ ᐯᔭᑯ ᒥᑐᓀᓕᒋᑲᓂᔦᒃ,
ᐁᑯᔑ ᐁᑳᐎᓚ ᑫᒀᓐ ᑲᑕ ᑐᒋᑳᑌᐤ ᑾᓗᑖᑐᐎᓂᒃ ᓀᔥᑕ ᐸᑾᓐᑕᐤ ᒫᒪᑖᑯᒧᐎᓂᒃ; ᒫᑲ ᑕᐸᑌᓕᒥᑎᓱᐎ ᒥᑐᓀᓕᒋᑲᓂᒃ ᐁᑯᔑ ᒥᓯᐌ ᑲᑕ ᑭᔅᑌᓕᒣᐗᒃ ᑯᑕᑭᔭ ᐊᐙᓯᑌ ᐃᔥᐱᔥ ᐁ ᑭᔅᑌᓕᒥᑎᓱᒋᒃ᙮
ᐁᑳᐎᓚ ᑎᐱᓚᐌ ᐅᑦ ᐋᔮᓐ ᑲᑕ ᑲᓇᐙᐸᑕᒻ ᒥᓯᐌ ᑕᑐ ᐃᓕᓕᐤ, ᒫᑲ ᐊᓯᒋ ᐅᑦ ᐋᔮᓂᓕᐗ ᑯᑕᑭᔭ ᐊᐌᓕᐗ᙮
ᐁᑯᔑ ᐅᒪ ᒥᑐᓀᓕᒋᑲᓐ ᑭ ᑳ ᐎ ᐱᒋᔅᑳᑯᓇᐗᐤ, ᑳ ᑮ ᐱᒋᔅᑳᑯᑦ ᓀᔥᑕ ᙭ ᒋᓴᔅ;
ᐊᓇ, ᐁ ᓇᔅᐱᑕᐙᑦ ᑭᒋᒪᓂᑐᐗ, ᓇᒪᐎᓚ ᒪᔅᑲᑗᐎᓐ ᑮ ᐅᒋ ᐃᑌᓕᑕᒻ ᑭᒋ ᐃᑌᓕᑖᑯᓯᑦ ᑖᐱᔅᑯᒡ ᑭᒋᒪᓂᑐᐗ;
ᒫᑲ ᑭ ᑐᑖᓱ ᑭᒋ ᐋᐱᔅᑌᓕᑖᑯᓯᑦ, ᓀᔥᑕ ᑭ ᐅᑎᓇᒫᓱ ᐊᑑᔅᑫᓛᑲᓇ ᐅᑦ ᐃᔑᓈᑯᓯᐎᓂᓕᐤ, ᓀᔥᑕ ᑮ ᐃᔑᐋᑲᓂᐎᐤ ᑖᐱᔅᑯᒡ ᐁ ᐃᔑᓈᑯᓯᓕᒋ ᐃᓕᓕᐗ:
ᓀᔥᑕ ᒫᑲ, ᑖᐱᔅᑯᒡ ᐃᓕᓕᐤ ᐁ ᑮ ᐃᔑ ᒥᔅᑲᐙᑲᓂᐎᑦ, ᑮ ᑕᐸᑌᓕᑖᑯᐃᑎᓱ, ᓀᔥᑕ ᑭ ᓇᓇᐃᑕᒻ ᐱᓕᔥ ᓂᐱᐎᓂᓕᐤ, ᐙᐙᒡ ᓂᐱᐎᓂᓕᐤ ᐋᔑᑌᐋᑎᑯᒃ᙮
ᐁᐗᑯ ᐌᒋ ᓈᔅᐱᒡ ᑳ ᑭᔅᑌᓕᑖᑯᐃᑯᑦ ᑭᒋᒪᓂᑐᐗ, ᑭ ᒥᓕᑯ ᒫᑲ ᐃᔑᓂᑳᓱᐎᓂᓕᐤ ᐊᐙᓯᑌ ᑳ ᑭᔅᑌᓕᑖᑾᓂᓕᒃ ᐃᔥᐱᔥ ᒥᓯᐌ ᐃᔑᓂᑳᓱᐎᓇ:
ᒥᓯᐌ ᒥᒋᑾᓇ ᑭᒋ ᐱᑭᓂᑳᑌᑭ ᐁ ᐃᑣᓂᐗᓂᓕᒃ ᒋᓴᔅ ᐅᑦ ᐃᔑᓂᑳᓱᐎᓐ, ᑳ ᐃᑖᒋᒃ ᑭᒋᑭᔑᑯᒃ, ᓀᔥᑕ ᑳ ᐃᑖᒋᒃ ᐊᔅᑮᒃ, ᓀᔥᑕ ᑳ ᐃᑖᒋᒃ ᐊᑖᒥᒃ ᐊᔅᑮᒃ᙮
ᓀᔥᑕ ᒥᓯᐌ ᑕᑐ ᒥᑌᓕᓕ ᑭᒋ ᐎᑕᒧᒪᑲᒃ ᐁ ᑎᐯᓕᒋᑫᑦ ᒋᓴᔅ ᙭, ᑫ ᐅᒋ ᑭᔅᑌᓕᒫᑲᓂᐎᑦ ᑭᒋᒪᓂᑐ ᐌᐅᑖᐎᒪᐎᑦ᙮ᑭ ᐱᒫᑎᓯᐎᓂᓈᐗ ᑲᑕ ᐙᓯᑌᐸᓐ ᐅᑕ ᐊᔅᑮᒃ
ᐁᐗᑯ ᐅᒋ, ᓯᐋᑭᐃᑕᑾᒃ, ᑖᐱᔅᑯᒡ ᒧᔕᒃ ᑳ ᑮ ᓇᓇᐃᑕᒣᒃ, ᓇᒪᐎᓚ ᐱᑯ ᐁ ᑲᓇᐙᐸᒥᑕᑾᒃ, ᒫᑲ ᐊᓄᒡ ᓈᔅᐱᒡ ᐊᐙᓯᑌ ᐁ ᐃᑖᐱᒋᔮᓐ, ᑎᐱᑐᑕᒪᒃ ᑎᐱᓚᐌ ᑭ ᐱᒫᒋᐃᑯᓯᐎᓂᐗᐤ ᓭᑭᓯᐎᓂᒃ ᓀᔥᑕ ᓇᓂᑭᐸᓕᐎᓂᒃ:
ᐌᓴ ᑭᒋᒪᓂᑐ ᐁᐗᒀᓇ ᑳ ᑐᑖᑖᒃ ᑭᒋ ᐃᑌᓕᑕᒣᒃ ᓀᔥᑕ ᑭᒋ ᑐᑕᒣᒃ ᐁ ᐃᔑ ᒥᓜᓕᑕᒃ:
ᒥᓯᐌ ᑫᒀᓇ ᑐᑕᒧᒃ ᐁᑳ ᐁ ᐊᓗᑗᐌᒧᔦᒃ ᐁᑳ ᓀᔥᑕ ᐁ ᒀᓗᑐᑖᑐᔦᒃ:
ᑭᒋ ᒥᓨᑎᓯᔦᒃ ᓀᔥᑕ ᑳᔮᒣᐎᓯᔦᒃ, ᐁ ᐅᑯᓯᓯᒥᑖᒃ ᑭᒋᒪᓂᑐ, ᐁᑳ ᐁ ᒪᒉᓕᒥᑲᐎᔦᒃ, ᒣᑴᔭᔥ ᑳ ᐙᑭᑳᑎᓯᒋᒃ ᓀᔥᑕ ᑳ ᔑᐱᑕᑭᒃ ᐁ ᐃᑕᔅᑳᓀᓯᒋᒃ ᐃᓕᓕᐗᒃ, ᐃᑕ ᐁ ᐃᑖᒋᒃ ᐁ ᐙᓯᓱᔭᒃ ᑖᐱᔅᑯᒡ ᐅᐙᓭᔮᓯᐗᒃ ᐊᔅᑮᒃ:
ᐁ ᑲᓇᐌᓕᑕᒣᒃ ᐱᒫᑎᓯᐎᓂ ᐋᔭᒥᐎᓐ; ᓂᓚ ᑭᒋ ᒧᒋᑫᓕᑕᒫᓐ ᐅ ᑭᔑᑳᒥᒃ ᙭, ᐁᑳ ᐸᑾᓐᑕᐤ ᐁ ᑮ ᐱᒥᐸᑖᔦᒃ, ᐁᑳ ᓀᔥᑕ ᐸᑾᓐᑕᐤ ᐁ ᑮ ᐊᑑᔅᑫᔦᒃ᙮
ᐁᐁ, ᑮᔥᐱᓐ ᒫᑲ ᓯᑭᓂᑲᐎᔮᓀ ᐃᑕ ᐁ ᓵᓵᑭᐎᓕᐙᓂᐗᒃ ᓀᔥᑕ ᐁ ᐋᐸᒋᑖᓂᐗᒃ ᑮ ᑖᐺᔦᓕᑕᒧᐎᓂᐗᐤ, ᓂ ᒧᒋᑫᓕᑌᓐ, ᓀᔥᑕ ᐊᓯᒋ ᒥᓯᐌ ᐁ ᐃᑕᔑᔦᒃ ᓂ ᒧᒋᑫᓕᑌᓐ᙮
ᐁᐗᑯ ᐅᒋ ᑭᓚᐗᐤ ᓀᔥᑕ ᑭ ᒧᒋᑫᓕᑌᓇᐗᐤ ᑭ ᐎᒋᒧᒋᑫᓕᑕᒧᒥᓇᐗᐤ᙮ᑎᒧᑎ ᓀᔥᑕ ᐃᐹᑉᕈᑖᐃᑕᔅ
ᒫᑲ ᓂ ᒪᒥᔑᑐᑕᐗᐤ ᐅᑎᐯᓕᒋᑫᐤ ᒋᓴᔅ ᐎᐸᒡ ᑎᒧᑎ ᑭᒋ ᐃᑎᔕᐊᒫᑕᑾᒃ, ᓂᓚ ᐊᓯᒋ ᑭᒋ ᒥᓜᓕᒧᔮᓐ ᐃᔅᐱ ᑭᔅᑫᓕᑕᒫᓀ ᐁ ᐃᔑ ᐋᔮᔦᒃ᙮
ᐌᓴ ᓇᒪᐎᓚ ᐊᐌᓇ ᓂᑦ ᐋᔭᐗᐤ ᑳ ᐃᔅᐱᒋ ᓵᑭᐊᒃ, ᐅᒋᑕᐤ ᑫ ᐱᓯᔅᑫᓕᑕᒃ ᐁ ᐃᔑ ᐋᔮᔦᒃ:
ᐌᓴ ᒥᓯᐌ ᓈᓇᑕᐌᓕᑕᒶᒃ ᑎᐱᓚᐌ ᐅᑦ ᐋᔮᓂᐗᐗ, ᓇᒪᐎᓚ ᐊᓂᐃ ᒋᓴᔅ ᙭ ᐅᑦ ᐋᔮᓂᓕᐗ᙮
ᒫᑲ ᑭ ᑭᔅᑫᓕᑌᓇᐗᐤ ᐁ ᐃᑖᒋᒫᑲᓂᐎᑦ, ᑖᐱᔅᑯᒡ ᐅᑯᓯᓯᒪᐤ ᐁ ᐎᒉᐙᑦ ᐅᑖᐎᔭ, ᓂ ᑮ ᐃᔑ ᐎᒋᐊᑐᔅᑫᒥᒃ ᒥᓗᐋᒋᒧᐎᓂᒃ᙮
ᐁᐗᑯ ᒫᑲ ᑳ ᐊᔅᐯᓕᒧᔮᓐ ᐎᐸᒡ ᑭᒋ ᐃᑎᔕᐗᒃ, ᐃᓕᑯᒃ ᑮ ᐙᐸᑕᒫᓀ ᑫ ᐃᔅᐸᓕᐃᑯᔮᓐ᙮
ᒫᑲ ᓂ ᒪᒥᔑᑐᑕᐗᐤ ᐅᑌᐯᓕᒋᑫᐤ, ᓂᓚ ᑫᒋᐙᒃ ᐊᓯᒋ ᑭᒋ ᐯᒋ ᐃᑐᑌᔮᓐ᙮
ᐁᓕᐌᒃ ᒫᑲ ᔮᓕᑌᓐ ᓂ ᑮ ᐃᑌᓕᑌᑖᔾ ᑭᒋ ᐃᑎᔕᐊᒫᑕᑾᒃ ᐃᐹᑉᕈᑖᐃᑕᔅ, ᓂᒋᔖᓐ, ᓀᔥᑕ ᓂ ᐎᒋᐙᑲᓐ ᐊᑑᔅᑫᐎᓂᒃ, ᓀᔥᑕ ᓂᒋᓇᑐᐸᓕᐎᓕᓕᒻ, ᒫᑲ ᑭᑦ ᐃᔑᑎᔕᐙᑲᓂᐗᐤ, ᐊᓇ ᓀᔥᑕ ᑳ ᑮ ᐅᒋᔅᑕᒫᑫᑦ ᓂ ᑶᑕᒧᐎᓇ᙮
ᐌᓴ ᒥᓯᐌ ᐁ ᐃᑕᔑᔦᒃ ᑭ ᑮ ᑭᐗᔐᓕᒥᑎᓇᐗᐤ, ᓀᔥᑕ ᑮ ᓵᑲᔅᑭᓀᔅᑳᑯ ᑯᓯᑾᒪᒋᐅᐎᓂᓕᐤ, ᐁ ᑮ ᐯᑕᒣᒃ ᐁ ᑮ ᐋᑯᓯᑦ᙮
ᐁᐗᑯ ᒫᑲ ᐅᒋ ᐊᐙᓯᑌ ᐯᑳᒡ ᓂ ᑮ ᐃᑎᔕᐗᐤ, ᐃᔅᐱ ᒥᓇ ᐙᐸᒣᑴ, ᑭᒋ ᒧᒋᑫᓕᑕᒣᒃ, ᓂᓚ ᓀᔥᑕ ᓄᑕᐤ ᐃᓕᑯᒃ ᑭᒋ ᒥᔕᒣᓕᑕᒫᓐ᙮
ᐱᑐᑲᐃᒃ ᒫᑲ ᐅᑎᐯᓕᒋᑫᐤ ᒥᓯᐌ ᓯᑭᓓᓯᐎᓂᒃ; ᓀᔥᑕ ᐁᑯ ᑐᐎ ᑭᔅᑌᓕᒥᒃ:
ᐌᓴ ᙭ ᐅᑦ ᐊᑑᔅᑫᐎᓂᓕᐤ ᐅᒋ ᑮ ᐯᔡᐸᑕᒻ ᓂᐱᐎᓂᓕᐤ, ᐁᑳ ᐁ ᐱᓯᔅᑫᓕᑕᒃ ᐅ ᐱᒪᑎᓯᐎᓐ, ᑭᒋ ᐅᒋᔅᑕᒪᐙᑖᒃ ᐊᓂᒪ ᐁ ᐃᔑ ᓄᑌᐸᓕᒃ ᐁ ᐸᒥᐃᔦᒃ᙮
ᐊᓂᒪ ᑖᐺ ᑾᔭᔉ ᐃᑖᑎᓯᐎᓐ
ᒫᒋᒡ, ᓂᒋᔖᓂᑐᒃ, ᒥᓚᐙᑎᒃ ᐅᑎᐯᓕᒋᑫᐤ᙮ ᐁᑯᔑ ᑫᔮᐸᒡ ᐁ ᒫᓯᓇᐊᒫᑕᑾᒃ ᓇᒪᐎᓚ ᓂᑦ ᐊᓕᒥᐃᑯᓐ, ᒫᑲ ᑭᓚᐗᐤ ᐅᒋ ᐱᒫᒋᑌᓕᑖᑾᓐ᙮
ᔮᒀᒥᔅᑖᑯᒃ ᐊᑎᒶᒃ, ᔮᒀᒥᔅᑖᑯᒃ ᑳ ᒪᒋ ᐊᑑᔅᑫᒋᒃ, ᔮᑾᒥᔅᑕᒧᒃ ᑭᔥᑲᑎᔓᐎᓐ᙮
ᐌᓴ ᑭᓚᓈᓇᐤ ᑭᔅᑭᓄᐙᒋᔓᐎᓐ ᑭᑦ ᐋᔮᓈᓇᐤ, ᑳ ᓇᐗᑭᔥᑕᐗᒃ ᑭᒋᒪᓂᑐ ᐊᒑᑯᐎᓂᒃ, ᓀᔥᑕ ᑳ ᒥᓚᐙᑕᔭᒃ ᙭ ᒋᓴᔅ, ᓀᔥᑕ ᐁᑳ ᐊᔅᐯᓕᒧᑐᑕᒪᒃ ᐎᔮᓯᐎᐎᓂᒃ:
ᐋᑕ ᒫᑲ ᓂ ᑳ ᑮ ᐊᔅᐯᓕᒧᑐᑖᑖᔾ ᐎᔮᓯᐎᐎᓐ᙮ ᑮᔥᐱᓐ ᑯᑕᒃ ᐃᓕᓕᐤ ᐃᑌᓕᑕᑭ ᐁ ᐋᔮᑦ ᑫᒀᓐ ᑫ ᐅᒋ ᒪᒥᔑᑐᑕᒃ ᐎᔮᓯᐎᐎᓂᓕᐤ, ᓂᓚ ᐊᐙᓯᑌ:
ᐁ ᑭᔅᑭᓄᐙᒋᔓᑳᐎᔮᓐ ᔮᓈᓀᐤ ᐁ ᑭᔑᑳᒃ, ᐃᔅᕃᐃᓪ ᐁ ᐅᑦ ᐊᐙᔑᒥᔑᑦ, ᐅ ᐯᔭᑯᑌᒥᒃ ᐯᓐᒋᒥᓐ ᐅᒋ, ᐁ ᐦᐃᑉᕉᐎᔮᓐ ᐦᐃᑉᕉᐗᒃ ᐅᒋ; ᐅᓚᔓᐌᐎᓐ ᐅᒋ, ᐁ ᐸᕋᓯᐎᔮᓐ;
ᐁ ᐋᓕᒧᒋᑳᑌᒃ ᓱᑫᓕᑕᒧᐎᓐ, ᐁ ᑲᒀᑕᑭᐊᑭᒃ ᒪᒪᐎᐋᔭᒥᐊᐗᒃ; ᐁ ᐋᓕᒧᒋᑳᑌᒃ ᒀᔭᔅᑭᑖᑎᓯᐎᓐ ᐅᓚᔓᐌᐎᓂᒃ ᑳ ᐃᑕᑾᒃ, ᓂ ᑮ ᒀᔭᔅᑭᑌᓕᑖᑯᓯᓐ᙮
ᒫᑲ ᐊᓂᐃ ᑳ ᑮ ᐅᑎᓯᔮᓐ, ᐁᐗᒀᓂᐃ ᓂ ᐗᓂᑖᓐ ᓂ ᑮ ᐊᑭᑌᓐ ᙭ ᐅᒋ᙮
ᐁᐁ, ᑭᔅᑎᓈᒃ, ᒥᓯᐌ ᑫᒀᓇ ᐸᑾᓐᑕᐤ ᓂᑦ ᐃᑕᑭᑌᓐ ᐁ ᐃᔑ ᑭᔅᑌᓕᑖᑾᓂᓕᒃ ᐅ ᑭᔅᑫᓕᒥᑯᓯᐎᓐ ᙭ ᒋᓴᔅ ᓂ ᑎᐯᓕᒋᑫᒻ; ᐊᓇ ᒥᓯᐌ ᑫᒀᓇ ᑳ ᑮ ᐅᒋ ᐗᓂᑖᔮᓐ, ᓀᔥᑕ ᑖᐱᔅᑯᒡ ᒥᒋᑾᓛᔕ ᓂᑦ ᐃᑕᑭᑌᓐ, ᑭᒋ ᑲᔥᑭᐊᒃ ᙭,
ᓀᔥᑕ ᑭᒋ ᒥᔅᑳᑲᐎᔮᓐ ᐁ ᐱᒋᔅᑲᐗᒃ, ᐁᑳ ᐁ ᐋᔮᔮᓐ ᑎᐱᓚᐌ ᓂ ᒀᔭᔅᑭᑖᑎᓯᐎᓐ, ᐅᓚᔓᐌᐎᓂᒃ ᑳ ᐅᒋ ᑕᑾᒃ, ᒫᑲ ᐊᓂᒪ ᐅ ᑖᐺᔦᓕᒥᑯᓯᐎᓂᒡ ᙭ ᑳ ᐅᒋᐸᓕᒃ, ᐊᓂᒪ ᒀᔭᔅᑭᑖᑎᓯᐎᓐ ᑭᒋᒪᓂᑐᒃ ᑳ ᐅᒋᐸᓕᒃ ᑖᐺᔦᓕᑕᒧᐎᓐ ᐅᒋ:
ᑭᒋ ᑭᔅᑫᓕᒪᒃ, ᓀᔥᑕ ᐁᔅᐱᒋ ᑲᔥᑭᐅᒪᑲᓂᓕᒃ ᐅ ᐗᓂᔥᑲᐎᓐ, ᓀᔥᑕ ᐊᓂᒪ ᐎᒉᐎᐌᐎᓐ ᐅ ᐙᐎᓴᑫᓕᑕᒧᐎᓂᒃ ᑳ ᐅᒋᐸᓕᒃ, ᐁ ᐃᔑᓈᑯᐃᑲᐎᐗᒃ ᐅ ᓂᐱᐎᓐ;
ᑮᔥᐱᓐ ᓈᓐᑕᐤ ᐃᔑ ᑭᒋ ᑮ ᐅᑎᑕᒶᒃ ᐅ ᐗᓂᔥᑲᐎᓂᐗᐤ ᐅᓂᐱᐗᒃ᙮ᓄᔅᐱᓇᑕ ᑭᔅᑭᓄᐗᒋᒋᑲᓐ
ᓇᒪᐎᓚ ᑖᐱᔅᑯᒡ ᐋᔕᔾ ᐁ ᑮ ᐅᑎᑕᒫᓐ, ᓀᔥᑕᐱᑯ ᐋᔕᔾ ᐁ ᒥᑐᓂᐎᓯᔮᓐ; ᒫᑲ ᓂ ᓄᔅᐱᓇᑌᓐ, ᑮᔥᐱᓐ ᑫ ᐅᑎᑎᓇᒧᐙᓀ ᐊᓂᒪ ᑳ ᑮ ᐅᒋ ᐅᑎᑎᓂᑦ ᙭ ᒋᓴᔅ᙮
ᓂᒋᔖᓂᑐᒃ, ᓇᒪᐎᓚ ᓂᑦ ᐃᑕᑭᒥᑎᓱᓐ ᐋᔖᔾ ᐁ ᑮ ᐅᑎᑎᓇᒫᓐ: ᒫᑲ ᐅᒪ ᐯᔭᒃ ᑫᒀᓐ ᓂ ᑐᑌᓐ; ᐁ ᐗᓂᑭᔅᑭᓯᑐᑕᒫᓐ ᐊᓂᐃ ᐅᑖᓈᒃ ᑳ ᐃᑕᑾᑭ, ᓀᔥᑕ ᐁ ᑲᑴᒋᑎᓇᒫᓐ ᐊᓂᐃ ᓂᑳᓂᒃ ᑳ ᐃᑕᑾᑭ,
ᓂ ᓄᔅᐱᓇᑌᓐ ᐁ ᑭᔅᑭᓄᐙᒋᒋᑳᑌᒃ, ᐁ ᐎ ᐋᔮᔮᓐ ᐊᓂᒪ ᐊᔅᑣᑐᐎᓐ ᑳ ᐅᒋᐸᓕᒃ ᐅ ᑭᒋ ᓇᑐᒋᑫᐎᓂᒃ ᑭᒋᒪᓂᑐ ᙭ ᒋᓴᓯᒃ᙮
ᐁᑯᔑ ᒫᑲ, ᒥᓯᐌ ᐁ ᐃᑕᔑᔭᒃ ᑳ ᒥᑐᓂᐎᓯᔭᒃ, ᐅᒪ ᐃᔑ ᑭ ᑳ ᒫᒥᑐᓀᓕᑌᓇᐗᐤ; ᑮᔥᐱᓐ ᒫᑲ ᓈᓐᑕᐤ ᑫᒀᓐ ᐱᑐᔥ ᐃᔑ ᒫᒥᑐᓀᓕᑕᒣᒃ, ᑭᒋᒪᓂᑐ ᐅᒪ ᐊᓯᒋ ᑭ ᑳ ᐙᐸᑎᓕᑯᐗᐤ᙮
ᐁᓕᐌᒃ ᒫᑲ, ᐃᑕ ᐃᓕᑯᒃ ᐋᔕᔾ ᑳ ᑮ ᐅᑎᑕᒪᒃ, ᐁᑯᔑ ᑫᔮᐸᒡ ᐃᔑ ᐱᒧᑌᑕᐤ, ᐁᑯᔑ ᐁᐗᑯ ᑫᔮᐸᒡ ᒫᒥᑐᓀᓕᑖᑕᐤ᙮
ᓂᒋᔖᓂᑐᒃ, ᒫᒪᐎ ᓄᔅᐱᓇᔒᒃ, ᓀᔥᑕ ᑭᔅᑭᓄᐙᐸᒥᑯᒃ ᐊᓂᑭ ᑳ ᐱᒧᑌᒋᒃ ᐁ ᐃᔑ ᐋᐸᑎᓕᐌᔮᒃ ᐁ ᐱᒧᑌᔮᒃ ᓂᓚᓈᓐ᙮
ᐌᓴ ᒥᒉᑦ ᐱᒧᑌᐗᒃ, ᒥᒉᑡᐤ ᑳ ᑮ ᐋᓕᒧᑕᒫᑕᑾᒃ, ᐊᓄᒡ ᓀᔥᑕ ᑳ ᐋᓕᒧᑕᒫᑕᑾᒃ ᐁ ᒫᑐᔮᓐ ᐅᑎ, ᐁ ᐸᒀᑕᒸᒋᒃ ᙭ᑕ ᐅᑦ ᐋᔑᑌᐋᑎᑯᒥᓕᐤ;
ᑫ ᐊᑎ ᓂᔑᐗᓈᑎᓯᒋᒃ, ᑳ ᐅ ᒪᓂᑐᒥᒋᒃ ᐗᑕᐗᐤ, ᑳ ᐅᒋ ᒫᒪᑖᑯᒧᒋᒃ ᐊᓂᐃ ᑫ ᐅᒋ ᓇᓀᐯᐎᓯᐙᔅᐸᓐ, ᑳ ᒫᒥᑐᓀᓕᑕᑭᒃ ᐊᔅᑭᐎ ᑫᒀᓇ᙮
ᐌᓴ ᑭᑦ ᐃᔑᐱᒫᑎᓯᐎᓂᓇᐤ ᑭᒋᑭᔑᑯᒃ ᐃᑕᑾᓐ; ᐃᑕ ᓀᔥᑕ ᑭᒋ ᐅᒌᑦ ᑳ ᐊᔕᐙᐸᒪᒃ ᐯᒫᒋᐃᐌᑦ, ᐅᑎᐯᓕᒋᑫᐤ ᒋᓴᔅ ᙭;
ᐊᓇ ᑫ ᑴᔅᑭᓈᑯᑖᑦ ᑳ ᐋᐱᔅᑌᓕᑖᑾᒃ ᑭᔭᐎᓈᐤ ᑭᒋ ᐃᔑᑖᓂᐗᒃ ᑖᐱᔅᑯᒡ ᐎᔭᐤ ᑳ ᒪᓂᑐᐎᓈᑾᓂᓕᒃ, ᐁ ᐃᔑ ᐊᑑᔅᑫᒪᑲᓂᓕᒃ ᐅ ᑲᔥᑭᐅᐎᓐ ᒥᓯᐌ ᑫᒀᓇ ᑭᒋ ᔖᑯᒋᑕᒫᓱᑦ᙮
ᑭᔅᑭᓄᐊᒫᑫᐎᓇ
ᐁᐗᑯ ᐅᒋ, ᓂᒋᔖᓂᑐᒃ, ᓈᔅᐱᒡ ᓯᐋᑭᐃᑕᑾᒃ ᓀᔥᑕ ᑳᐗᔐᓕᒥᑕᑾᒃ, ᓂ ᒥᓚᐙᑕᒧᐎᓐ ᓀᔥᑕ ᓂᑦ ᐅᑭᒪᐗᔅᑐᑎᓐ, ᐁᑯ ᐃᔑ ᐋᔨᒋᑳᐸᐎᔅᑖᒃ ᐅᑎᐯᓕᒋᑫᐤ, ᓈᔅᐱᒡ ᓯᐋᑭᐃᑕᑾᒃ᙮
ᓂ ᐸᑯᓭᓕᒪᐤ ᐃᐤᐅᑎᔭᔅ, ᓀᔥᑕ ᓂ ᐸᑯᓭᓕᒪᐤ ᓯᓐᑕᐃᑭ, ᑭᒋ ᐯᔭᑾᓂᓕᒃ ᐅ ᒥᑐᓀᓕᒋᑲᓂᐗᐤ ᐅᑎᐯᓕᒋᑫᒃ᙮
ᑭᓚ ᓀᔥᑕ ᑭ ᐸᑯᓭᓕᒥᑎᓐ, ᑖᐺ ᓂᒋᐊᑑᔅᑫᐎᓕᓕᒻ, ᐎᒋᐃᒃ ᐊᓂᑭ ᐃᔅᑴᐗᒃ ᑳ ᑮ ᐎᒋᐊᑑᔅᑫᒥᒋᒃ ᒥᓗᐋᒋᒧᐎᓂᒃ, ᐊᓯᒋ ᒃᓓᒧᓐᑦ ᓀᔥᑕ, ᐊᓯᒋ ᑯᑕᑭᔭᒃ ᓂᒋᐊᑑᔅᑫᐎᓕᓕᒪᒃ, ᐅᑦ ᐃᔑᓂᑳᓱᐎᓂᐗᐗ ᑳ ᐃᑕᑾᓂᓕᑭ ᐱᒫᑎᓯᐎᓂ ᒪᓯᓇᐃᑲᓂᒃ᙮
ᐁᑯᔑ ᒥᓯᐌ ᐃᓕᓕᐗᒃ ᑲᑕ ᑭᔅᑫᓕᑕᒶᒃ ᑮ ᐯᑳᒡ ᐃᑖᑎᓯᐎᓂᐗᐤ᙮ ᐅᑎᐯᓕᒋᑫᐤ ᑭᔑᐙᒃ ᐃᑖᐤ᙮
ᐁᑳᐎᓚ ᑫᒀᓐ ᑭ ᑳ ᒥᑯᔥᑳᑌᓕᑕᒥᐃᑯᓇᐗᐤ; ᒫᑲ ᒥᓯᐌ ᑫᒀᓂᒃ, ᐁ ᐋᔭᒥᐋᔦᒃ ᓀᔥᑕ ᐁ ᓇᑐᑕᒫᑫᔦᒃ, ᐁ ᓇᓈᔅᑯᒧᔦᒃ ᐊᓯᒋ, ᑭ ᑳ ᑭᔅᑫᓕᑕᒥᐊᐗᐤ ᑭᒋᒪᓂᑐ ᑭ ᓇᑐᑕᒫᑫᐎᓂᐗᐗ;
ᓀᔥᑕ ᒫᑲ ᑭᒋᒪᓂᑐ ᐅ ᑳᔮᒣᓕᑕᒧᐎᓐ, ᐁᑳ ᑎᐁᐱ ᓂᓯᑐᑖᑲᓂᐗᒃ ᑭ ᑳ ᑲᓇᐌᓕᑕᒫᑯᓇᐗᐤ ᑭᑌᐃᐙᐗ ᓀᔥᑕ ᑭ ᒥᑐᓀᓕᒋᑲᓂᐗᐗ ᐎᓚ ᐅᒋ ᒋᓴᔅ ᙭᙮
ᒫᒋᒡ ᒫᑲ ᓂᒋᔖᓂᑐᒃ, ᑫᒀᓇ ᑎᐋᐺᒪᑲᓄᑴ, ᑫᒀᓇ ᐁ ᒀᔭᔅᑾᓄᑴ, ᑫᒀᓇ ᐁ ᒀᔭᔅᑳᑎᓯᒪᑲᓄᑴ, ᑫᒀᓇ ᐯᓓᑲᓄᑴ, ᑫᒀᓇ ᓯᐋᑭᑖᓂᐗᓄᑴ, ᑫᒀᓇ ᒣᓗᐋᓕᒧᒋᑖᓂᐗᓄᑴ; ᐁᑕᑾᓄᑴ ᒥᓨᑎᓯᐃᓐ, ᑮᔥᐱᓐ ᓀᔥᑕ ᐁᑕᑾᓄᑴ ᒫᒪᑖᑯᒥᑯᓯᐎᓐ, ᒫᒥᑐᓀᓕᑕᒧᒃ ᐅᐅ ᑫᒀᓇ᙮
ᐊᓂᐃ, ᑳ ᑮ ᑭᔅᑭᓄᐊᒫᑲᐎᔦᒃ, ᓀᔥᑕ ᑳ ᑮ ᐅᑎᓇᒣᒃ, ᓀᔥᑕ ᑳ ᑮ ᐯᑕᒣᒃ ᓀᔥᑕ ᑳ ᑮ ᐙᐸᒥᔦᒃ ᐁ ᐊᔨᑎᔮᓐ, ᐁᐗᑾᓂᐃ ᑐᑕᒧᒃ; ᓀᔥᑕ ᑭᒋᒪᓂᑐ ᑳ ᑎᐯᓕᑕᒃ ᑳᔮᒣᓕᑕᒧᐎᓂᓕᐤ ᑭ ᑳ ᐎᒉᐎᑯᐗᐤ᙮ᓇᔅᑯᒧᐎᓐ ᒥᓕᐌᐎᓐ ᐅᒋ
ᒫᑲ ᓈᔅᐱᒡ ᓂ ᑮ ᒥᓚᐙᑕᐤ ᐅᑎᐯᓕᒋᑫᐤ, ᐊᓄᒡ ᑫᑳ ᐁ ᐃᔑ ᐱᓯᔅᑫᓕᒥᔦᒃ ᒥᓇ ᐁ ᑮ ᐌᓗᒋᐸᓕᐤ: ᐃᑕ ᑳ ᑮ ᔮᑾᒥᓯᔦᒃ, ᒫᑲ ᓇᒪᐎᓚ ᑭ ᑮ ᓇᐃᐸᓕᐃᑯᓇᐗᐤ ᑭᒋ ᑐᑕᒣᒃ᙮
ᓇᒪᐎᓚ ᐋᑕ ᓂᑦ ᐋᔭᒥᓐ ᐁ ᐃᑌᓕᑖᑾᒃ ᑶᑕᒧᐎᓐ; ᐌᓴ ᓂ ᑮ ᒥᔅᑫᓐ ᐱᑯ ᐃᔑ ᐋᔮᔮᓂ, ᐁᑯᑕ ᑭᒋ ᑌᐯᓕᑕᒫᓐ᙮
ᓂ ᑭᔅᑫᓕᑌᓐ ᑭᒋ ᑕᐸᑌᓕᑖᑯᐃᑲᐎᔮᓐ, ᓂ ᑭᔅᑫᓕᑌᓐ ᓀᔥᑕ ᑭᒋ ᐃᔑ ᐌᓗᒋ ᐋᔮᔮᓐ: ᒥᓯᐌ ᐃᑌ ᒥᓯᐌ ᑫᒀᓂᒃ ᓂ ᑭᔅᑭᓄᐊᒫᑲᐎᓐ ᑭᒋ ᑭᔅᐳᔮᓐ, ᓀᔥᑕ ᑭᒋ ᓄᑌᑲᑌᔮᓐ, ᑭᒋ ᐌᓗᒋᐸᓕᐃᑯᔮᓐ ᓀᔥᑕ ᑭᒋ ᒪᓀᓯᔮᓐ᙮
ᒥᓯᐌ ᑫᒀᓇ ᓂ ᑳ ᑮ ᑐᑌᓐ ᐎᓚ ᐅᒋ ᙭ ᑳ ᒪᔥᑲᐎᓯᐃᑦ᙮
ᐁᓕᐌᒃ ᒫᑲ ᒀᔭᔉ ᑭ ᑮ ᑐᑌᓇᐗᐤ ᐁ ᑮ ᐅᑎᓇᒫᐙᑕᒣᒃ ᓂᑦ ᐊᓕᒥᓯᐎᓐ᙮
ᐁᑯ ᑭᓚᐗᐤ ᐱᓕᐱᔭᓂᑐᒃ, ᑭᔅᑫᓕᑕᒧᒃ ᓀᔥᑕ, ᐃᔅᐱ ᑳ ᒫᒋᐸᓕᒃ ᒥᓗᐋᒋᒧᐎᓐ, ᐃᔅᐱ ᒫᓯᑐᓂᔭᐃᒃ ᐁ ᑮ ᐅᒋ ᑭᑐᑌᔮᓐ, ᓇᒪᐎᓚ ᑯᑕᑭᔭᒃ ᒫᒪᐎᐋᔭᒥᐊᐗᒃ ᓂ ᑮ ᐎᒋᐃᑾᒃ ᐁ ᐋᓕᒧᑕᒫᓐ ᒥᓕᐌᐎᓐ ᓀᔥᑕ ᐅᑎᓂᑫᐎᓐ, ᒫᑲ ᑭᓚᐗᐤ ᐱᑯ᙮
ᐌᓴ ᐙᐙᒡ ᐊᓐᑕ ᑌᓴᓗᓇᐃᑲᐃᒃ ᐯᔭᑾᐤ ᓀᔥᑕ ᒥᓇ ᑫᒀᓐ ᑭ ᑮ ᐃᔑᑎᔕᐊᒪᐎᓇᐗᐤ ᐁ ᑮ ᒪᓀᓯᔮᓐ᙮
ᓇᒪᐎᓚ ᐁ ᓇᑕᐌᓕᑕᒫᓐ ᒥᓕᐌᐎᓐ; ᒫᑲ ᓂ ᓇᑕᐌᓕᑌᓐ ᑳ ᒥᓂᔑᐗᑭ ᑫ ᐌᓗᒋ ᐃᑕᑭᑕᒫᑲᐎᔦᒃ᙮
ᒫᑲ ᒥᓯᐌ ᓂᑦ ᐋᔮᓐ, ᓀᔥᑕ ᓂ ᐌᓗᒋᐸᓕᐃᑯᓐ: ᓂ ᓵᑲᔅᑭᓀᓕᑯᓐ; ᐁ ᑮ ᒥᓕᑦ ᐃᐹᑉᕈᑖᐃᑕᔅ ᐊᓂᐃ ᑳ ᑮ ᐃᔑᑎᔕᐊᒪᐎᔦᒃ, ᑫᒀᓐ ᐁ ᐎᑭᒫᑾᒃ, ᓵᓵᑭᐎᓕᐌᐎᓐ ᑳ ᐎ ᐅᑎᓇᒃ, ᐁ ᓇᐃᓚᐌᐃᑯᑦ ᑭᒋᒪᓂᑐ᙮
ᒫᑲ ᓂ ᑭᒋᒪᓂᑐᒻ ᑲᑕ ᐅᒋᔅᑕᒪᐙᑕᒻ ᒥᓯᐌ ᑭ ᑶᑕᒧᐎᓂᐗᐤ, ᑖᐱᔅᑯᒡ ᐁ ᐃᔑ ᐌᓗᑎᓰᑦ ᑭᔅᑌᓕᑖᑯᓯᐎᓂᒃ ᐎᓚ ᐅᒋ ᙭ ᒋᓴᔅ᙮
ᐊᓄᒡ ᒫᑲ ᑭᒋᒪᓂᑐ ᑯᑖᐎᓇᐤ ᑲᑕ ᐎ ᒫᒥᒋᒫᑲᓂᐎᐤ ᑳᑭᑫ ᓀᔥᑕ ᑳᑭᑫ᙮ ᐁᒣᓐ᙮ᒫᒋᒡ ᐗᒉᑫᒧᐎᓇ
ᐊᑕᒥᔅᑳᒃ ᒥᓯᐌ ᑕᑐ ᐅᐸᓕᑭᔅ ᙭ ᒋᓴᓯᒃ᙮ ᐊᓂᑭ ᐎᒋᔖᓂᒪᐗᒃ ᑳ ᐎᒉᐎᒋᒃ ᑭᑦ ᐊᑕᒥᔅᑳᑯᐗᐗᒃ᙮
ᒥᓯᐌ ᐅᐸᓓᑭᓴᒃ ᑭᑦ ᐊᑕᒥᔅᑳᑯᐗᐗᒃ, ᐅᓵᒻ ᒫᑲ ᐊᓂᑭ ᓯᓴᕐ ᑳ ᑕᑐᑫᑦ᙮
ᐅ ᔕᐌᓕᒋᑫᐎᐤ ᑭ ᑎᐯᓕᒋᑫᒥᓇᐤ ᒋᓴᔅ ᙭ ᒥᓯᐌ ᐁ ᐃᑕᔑᔦᒃ ᑭ ᑳ ᐎ ᐎᒉᐎᑯᐙᓇᐗᐤ᙮ ᐁᒣᓐ᙮
ᐹᓪ, ᐅᑦ ᐊᐸᔅᑕᓕᒪ ᒋᓴᔅ ᙭, ᑭᒋᒪᓂᑐ ᐁ ᐃᑌᓕᑕᒃ, ᓀᔥᑕ ᑎᒧᑎ, ᑭᒋᔖᓂᓇᐤ:
ᐁ ᒪᓯᓇᐊᒪᐙᑦ ᐊᓂᐃ ᐅᐸᓓᑭᓴ ᓀᔥᑕ ᑳ ᒀᔭᔅᑭᑎᓕᒋ ᐎᒋᔖᓂᒪᐗ ᙭ᑎᒃ, ᑳ ᐃᑖᓕᒋ ᑯᓚᓯᐃᒃ: ᔕᐌᓕᒋᑫᐎᓐ ᑭ ᑳ ᐎ ᐋᔮᓇᐗᐤ, ᓀᔥᑕ ᑳᔮᒣᓕᑕᒧᐎᓐ, ᑭᒋᒪᓂᑐ ᑯᑖᐎᓇᐤ ᐅᒋ, ᓀᔥᑕ ᐅᑎᐯᓕᒋᑫᐤ ᒋᓴᔅ ᙭᙮ᓇᔅᑯᒧᐎ ᐊᔭᒥᐋᐎᓐ
ᓂ ᓇᓈᔅᑯᒫᓈᓐ ᑭᒋᒪᓂᑐ ᓀᔥᑕ ᐅᑖᐎᔭ ᑭ ᑎᐯᓕᒋᑫᒥᓇᐤ ᒋᓴᔅ ᙭, ᒧᔕᒃ ᐁ ᐋᔭᒥᐁᔅᑕᒫᑖᑾᒃ᙮
ᐊᔅᐱᓐ ᐁ ᑮ ᐯᑐᒫᒃ ᐁ ᐃᔑ ᑖᐺᔦᓕᒣᒃ ᒋᓴᔅ ᙭, ᓀᔥᑕ ᐁᔅᐱᒋ ᓵᑭᐁᒀᒃ ᒥᓯᐌ ᐅᐸᓓᑭᓴᒃ;
ᐊᓂᒪ ᐊᔅᐯᓕᒧᐎᓐ ᐅᒋ ᑳ ᐊᔅᑣᑲᐎᔦᒃ ᑭᒋᑭᔑᑯᒃ, ᐊᓂᒪ ᐋᔕᔾ ᑳ ᑮ ᐯᑕᒣᒃ, ᐁ ᐃᔑ ᐃᑗᒪᑲᒃ ᑖᐺᐎᓐ ᒥᓄᐋᒋᒧᐎᓂᒃ;
ᑳ ᑮ ᐯᒋ ᐅᑎᑎᑯᔦᒃ, ᑖᐱᔅᑯᒡ ᐁ ᐃᑕᑾᒃ ᒥᓯᐌ ᐊᔅᑮᒃ; ᓀᔥᑕ ᑳ ᒥᓂᔑᐗᒃ ᑖᐱᔅᑯᒡ ᓀᔥᑕ ᑳ ᐃᔑ ᒥᓂᔑᔅᑳᑯᔦᒃ, ᐊᔅᐱᓐ ᐊᓂᒪ ᐁ ᑭᔑᑳᒃ ᑳ ᑮ ᐯᑕᒣᒃ, ᓀᔥᑕ ᐁ ᑮ ᑭᔅᑫᓕᑕᒬᒃ ᑭᒋᒪᓂᑐ ᐅ ᔕᐌᓕᒋᑫᐎᓐ ᑖᐺᐎᓂᒃ:
ᑖᐱᔅᑯᒡ ᓀᔥᑕ ᑳ ᑮ ᐃᔑ ᑭᔅᑭᓄᐊᒫᑖᒃ ᐃᐸᑉᕌᔅ, ᑳ ᓵᑭᐊᑭᑦ ᓂᒋ ᐊᑑᔅᑫᓛᑲᓂᓈᓐ, ᐊᓇ ᑭᓚᐗᐤ ᐅᒋ ᑳ ᐋᐎᑦ ᑳ ᒀᔭᔅᑭᑎᑦ ᐅᑦ ᐊᔭᒥᐊᐎ ᐊᑑᔅᑫᓛᑲᓂᒪ ᙭;
ᐁᐗᒀᓇ ᓀᔥᑕ ᑳ ᑮ ᐎᑕᒪᐎᔭᒥᑦ ᑭ ᓵᑭᐃᐌᐎᓂᐗᐤ ᐊᒑᑯᒃ᙮
ᐅᒪ ᐅᒋ ᓂᓚᓈᓐ ᓀᔥᑕ, ᐊᔅᐱᓐ ᐊᓂᒪ ᐁ ᑭᔑᑳᒃ ᑳ ᑮ ᐯᑕᒫᒃ, ᓇᒪᐎᓚ ᓂ ᐳᓂᓈᓐ ᐁ ᐋᔭᒥᐁᔅᑕᒫᑕᑾᒃ, ᑭᒋ ᓴᑲᔅᑭᓀᔅᑳᑯᐌᒃ ᐁ ᑭᔅᑫᓕᒋᑳᑌᓕᒃ ᐅᑦ ᐃᑌᓕᑕᒧᐎᓐ, ᒥᓯᐌ ᑲᑫᑕᐌᓕᑕᒧᐎᓂᒃ ᓀᔥᑕ ᐊᒑᑯᐎ ᓂᓯᑐᑕᒧᐎᓂᒃ;
ᑭᒋ ᐱᒧᑌᔦᒃ ᐁ ᑌᐸᑫᓕᑖᑯᓰᔅᑕᐌᒃ ᐅᑎᐯᓕᒋᑫᐤ, ᒥᓯᐌ ᐁ ᓇᐃᓚᐌᐁᒃ, ᐁ ᒥᓂᔑᐎᔦᒃ ᒥᓯᐌ ᒥᓗ ᐊᑑᔅᑫᐎᓂᒃ, ᓀᔥᑕ ᐁ ᓚᑭ ᑭᔅᑫᓕᒣᒃ ᑭᒋᒪᓂᑐ;
ᐁ ᓇᓈᔅᑯᒣᒃ ᐌᐅᑖᐎᒪᐎᑦ, ᑳ ᑮ ᑐᑖᑕᒃ ᑭᒋ ᐊᓯᒋ ᐋᔮᔭᒃ ᐊᓂᒪ ᑎᐱᓚᐌᐎᓯᐎᓐ ᑳ ᐋᔮᒋᒃ ᐅᐸᓓᑭᓴᒃ ᐙᓭᔮᓯᐎᓂᒃ:
ᑳ ᑮ ᐎᑾᒋᐃᑕᒃ ᐗᓂᑎᐱᔅᑭᓯᐎ ᑳᔥᑭᐅᐎᓐ ᐅᒋ, ᓀᔥᑕ ᑳ ᑮ ᐃᔑᐎᓕᑕᒃ ᐅᑦ ᐅᑭᒪᐎᐎᓂᓕᒃ ᑳ ᓵᑭᐋᑦ ᐅᑯᓯᓴ:
ᐊᓇ ᑳ ᐅᒋ ᐋᔮᔭᒃ ᐱᒫᒋᐃᑯᓯᐎᓐ ᐅᒥᑯ ᐅᒋ, ᐁ ᐌᐯᓕᒋᑳᑌᑭ ᒪᒋᑣᐎᓇ ᐅᑎ᙮᙭ ᒫᐗᒡ ᐁ ᓂᑳᓀᑌᓕᑖᑯᓯᑦ
ᐊᓇ ᑳ ᓇᔅᐱᑕᐙᑦ ᐁᑳ ᑳ ᓄᑯᓯᓕᒋ ᑭᒋᒪᓂᑐᐗ, ᐊᓇ ᑳ ᓂᔥᑕᒧᔖᓂᐎᑦ ᒥᓯᐌ ᑳ ᐅᔑᐃᒥᑦ:
ᐌᓴ ᐎᓚ ᐅᒋ ᒥᓯᐌ ᑫᒀᓇ ᑮ ᐅᔑᑖᓂᐗᓋ, ᑭᒋᑭᔑᑯᒃ ᑳ ᐃᑕᑾᑭ, ᓀᔥᑕ ᐊᔅᑮᒃ ᑳ ᐃᑕᑾᑭ, ᑳ ᓄᑾᑭ, ᓀᔥᑕ ᐁᑳ ᑳ ᓄᑾᑭ, ᑮᔥᐱᓐ ᐅᑭᒪᐗᐱᐎᓇ, ᓀᔥᑕᐱᑯ ᐅᑭᒪᐎᐎᓇ, ᓀᔥᑕᐱᑯ ᑎᐯᓕᒋᑫᐎᓇ, ᓀᔥᑕᐱᑯ ᑲᔥᑭᐅᐎᓇ: ᒥᓯᐌ ᑫᒀᓇ ᐎᓚ ᑮ ᐅᒋ ᐅᔑᑖᓂᐗᓋ, ᓀᔥᑕ ᐎᓚ ᑭᒋ ᐋᔮᑦ᙮
ᒥᓯᐌ ᑫᒀᓇ ᒫᑲ ᓂᑳᓂᔥᑲᒻ, ᐎᓚ ᐅᒋ ᓀᔥᑕ ᒥᓯᐌ ᑫᒀᓇ ᐃᑕᑾᓋ᙮
ᐎᓚ ᒫᑲ ᐁᐗᒀᓇ ᑳ ᑎᐯᓕᑕᒃ ᒥᔭᐎᓕᐤ, ᒫᒪᐎᐋᔮᒥᐊᐗ ᐅᑎ: ᐁᐗᑯ ᓃᔥᑕᒻ ᑳ ᑮ ᐃᑖᑦ, ᑳ ᓃᔥᑕᒧᔖᓂᐎᑦ ᐅᓂᐱᐗ ᐅᒋ: ᒥᓯᐌ ᐃᔑ ᑭᒋ ᒪᐗᒋ ᑭᔅᑌᓕᑖᑯᓯᑦ᙮
ᐌᓴ ᑮ ᒥᓜᓕᑕᒻ ᐌᐅᑖᐎᒪᐎᑦ ᒥᓯᐌ ᒥᑐᓂᐎᓯᐎᓂᓕᐤ ᑭᒋ ᐱᒋᔅᑳᑯᓕᒋ᙮
ᓀᔥᑕ ᒫᑲ ᐁ ᑮ ᑳᔮᒣᓕᑕᒧᐎᓂᑫᑦ ᐁ ᒥᑯᐗᓂᓕᒃ ᐅᑦ ᐋᔑᑌᐋᑎᑯᒻ ᐅᒋ, ᐎᓚ ᐅᒋ ᑭᒋ ᐙᑯᐙᒋᑕᒫᓱᑦ ᒥᓯᐌ ᑫᒀᓇ; ᐎᓚ ᐅᒋ, ᓂᑦ ᐃᑣᓐ, ᑮᔥᐱᓐ ᐊᔅᑮᒃ ᑳ ᐃᑕᑾᑭ, ᓀᔥᑕᐱᑯ ᑭᒋᑭᔑᑯᒃ ᑳ ᐃᑕᑾᑭ᙮
ᑭᓚᐗᐤ ᒫᑲ, ᐌᔅᑲᒡ ᑳ ᑮ ᒫᓐᑌᐎᑖᑎᓯᔦᒃ, ᓀᔥᑕ ᑳ ᑮ ᐸᒀᔑᐌᔭᒃ ᑭ ᒥᑐᓀᓕᒋᑲᓂᐙᒃ ᐁ ᑮ ᒪᒋ ᐃᔑᒋᑫᔦᒃ, ᐊᓄᒡ ᐋᑕ ᑭ ᑮ ᐙᑯᐙᒋᐃᑯᐗᐤ,
ᐁ ᐎᔭᐎᒪᑲᓂᓕᒃ ᐅ ᐎᔮᓯᒃ ᓂᐱᐎᓐ ᐅᒋ, ᐁ ᐸᓓᑭᓯᔦᒃ, ᓀᔥᑕ ᐁᑳ ᐁ ᐊᑖᒣᓕᑖᑯᓯᔦᒃ, ᓀᔥᑕ ᐁᑳ ᐁ ᑭᑐᑖᑯᓯᔦᒃ ᐁ ᑲᓇᐗᐸᒥᑖᒃ:
ᑮᔥᐱᓐ ᑫᔮᐸᒡ ᑕᔑᑫᔦᑴ ᑖᐺᔦᓕᑕᒧᐎᓂᒃ, ᐁ ᐋᔨᒋᑳᐸᐎᔦᒃ ᓀᔥᑕ ᐁ ᑫᒋᓇᐅᔦᒃ, ᐁᑳ ᓀᔥᑕ ᐋᒋᐸᓕᐃᑲᐎᔦᑴ ᐁ ᐃᔑ ᐊᔅᐯᓕᒧᑐᑕᒣᒃ ᒥᓗᐋᒋᒧᐎᓐ, ᑳ ᑮ ᐯᑕᒣᒃ, ᓀᔥᑕ ᑳ ᑮ ᐎᑕᒪᐙᑲᓂᐎᑦ ᒥᓯᐌ ᐊᐌᓇ ᔑᐹ ᑭᒋᑭᔑᑯᒃ ᑳ ᐃᑖᑦ; ᐁᐗᑯ ᑳ ᐅᒋ ᓂᓚ ᐹᓪ ᐁ ᐋᔭᒥᐋᐎ ᐊᑐᔅᑫᓛᑲᓂᔮᓐ᙮ᐹᓪ ᐊᑐᔅᑲᐌᐤ ᐊᓂᐃ ᐅᑖᐺᑕᒧᐗ
ᐊᓄᒡ ᒫᑲ ᓂ ᒥᓚᐙᑌᓐ ᓂ ᐎᓴᑫᓕᑕᒧᐎᓂᒃ ᑭᓚᐗᐤ ᐅᒋ, ᓀᔥᑕ ᓂ ᓵᑲᔅᑭᓇᑖᓐ ᐊᓂᐁᓕᐤ ᑳ ᓄᑌᐸᓕᓕᒃ ᐅ ᑲᒀᑕᑭᓯᐎᓇ ᙭, ᓂ ᐎᔮᓯᒃ, ᐎᔭᐤ ᐅᒋ, ᐁᐗᑯ ᒫᒪᐎᐋᔭᒥᐊᐗᒃ;
ᐁᐗᑯ ᑳ ᐅᒋ ᐋᔭᒥᐊᐎ ᐊᑑᒃᑫᓛᑲᓂᐃᑲᐎᔮᓐ, ᑖᐱᔅᑯᒡ ᑳ ᐃᑕᔅᑌᓕᒃ ᐅ ᒫᑎᓇᒫᑫᐎᓐ ᑭᒋᒪᓂᑐ, ᑳ ᒥᓕᑲᐎᔮᓐ ᑭᓚᐗᐤ ᐅᒋ, ᑭᒋ ᑎᐱ ᑲᑫᔅᑭᒥᐌᐗᒃ ᐅᑦ ᐋᔭᒥᐎᓐ ᑭᒋᒪᓂᑐ;
ᐊᓂᒪ ᐅᑎ ᑳ ᒫᒪᔅᑳᑌᓕᑖᑾᒃ ᑕᑭ ᑳ ᑮ ᑳᑖᓂᐗᒃ ᓀᔥᑕ ᑳ ᐊᑎ ᐋᔭᓂᔅᑫ ᐱᒫᑎᓯᓈᓂᐗᒃ, ᒫᑲ ᐊᓄᒡ ᑳ ᐸᔭᑌ ᐙᐸᑎᓛᒋᒃ ᐅ ᐸᓓᑭᓯᒪ;
ᐊᓂᐃ ᑭᒋᒪᓂᑐ ᑫ ᑮ ᑭᔅᑫᓕᑕᒥᐋᔅᐸᓐ ᐁᔅᐱᒋ ᐌᓗᒋ ᑭᔅᑌᓕᑖᑾᒃ ᐅᒪ ᑳ ᒫᒪᔅᑳᑌᓕᑖᑾᒃ ᐃᑕ ᐁ ᐃᑖᒋᒃ ᒉᓐᑖᐃᓚᒃ; ᐁᐗᑯ ᙭ ᐁ ᐱᒋᔅᑳᑖᒃ, ᐁ ᐊᔅᐯᓕᒧᑐᒋᑳᑌᒃ ᑭᔅᑌᓕᑖᑯᓯᐎᓐ:
ᐊᓇ ᑳ ᑲᑫᔅᑭᒥᐌᔮᓐ, ᐁ ᔭᒀᒥᒪᑭᑦ ᒥᓯᐌ ᑕᑐ ᐃᓕᓕᐤ, ᓀᔥᑕ ᐁ ᑭᔅᑭᓄᐊᒪᐗᑭᑦ ᒥᓯᐌ ᑕᑐ ᐃᓕᓕᐤ, ᒥᓯᐌ ᑲᑫᑕᐌᓕᑕᒧᐎᓂᒃ; ᒥᓯᐌ ᑕᑐ ᐃᓕᓕᐤ ᒥᑐᓂ ᐁ ᒥᓦᑎᓯᑦ ᑭᒋ ᐸᑭᑎᓇᒫᐗᑭᑦ ᙭ ᒋᓴᔅ:
ᐃᑌ ᓀᔥᑕ ᑳ ᐃᔑ ᐊᑑᔅᑫᔮᓐ, ᐁ ᑲᑴᑲᔥᑭᑖᔮᓐ ᐁ ᐃᔑ ᐊᑐᔅᑫᑦ, ᐁᓕᑯᒃ ᑳ ᐊᑐᔅᑫᔅᑳᑯᐗᒃ᙮
ᐌᓴ ᓂ ᓇᑕᐌᓕᑌᓐ ᑭᑭ ᑭᔅᑫᓕᑕᒣᒃ ᐁᔅᐱᒋ ᓈᔅᐱᒡ ᑯᔅᐸᓀᓕᑕᒫᑕᑾᒃ, ᐊᓂᑭ ᓀᔥᑕ ᓓᐅᑕᓯᐊᐃᒃ ᑳ ᐃᑖᒋᒃ, ᓀᔥᑕ ᒥᓯᐌ ᐊᓂᑭ ᐁᑳ ᑳ ᑮ ᐙᐸᒥᒋᒃ ᓂ ᐎᔮᓯᒃ;
ᐅᑌᐃᐙᐗ ᑭᒋ ᑳᑭᒋᑖᓂᐗᓂᓕᑭ, ᐁ ᒪᐗᓴᑯᓈᑲᓂᐎᒋᒃ ᓵᑭᐃᐌᐎᓂᒃ, ᓀᔥᑕ ᑭᒋ ᒥᑐᓂᑫᒋᓇᐅᐎ ᓂᓯᑐᑕᑭᒃ ᐁ ᐃᔑ ᐌᓗᑕᓂᓕᒃ, ᒥᑐᓂ ᑭᒋ ᑭᔅᑫᓕᑕᒸᒋᒃ ᑭᒋᒪᓂᑐᐗ ᐅ ᒫᒪᔅᑳᑌᓕᑖᑯᓯᐎᓂᓕᐤ, ᓀᔥᑕ ᐅᑖᐎᒪᐗ, ᓀᔥᑕ ᙭ᑕ;
ᐊᓇ ᑳ ᐱᒋᔅᑳᑯᑦ ᒥᓯᐌ ᐌᓗᒋ ᑲᑫᑕᐌᓕᑕᒧᐎᓂᓕᐤ ᓀᔥᑕ ᑭᔅᑫᓕᑕᒧᐎᓂᓕᐤ᙮
ᐅᒪ ᒫᑲ ᓂᑦ ᐃᑣᓐ, ᐁᑳ ᐊᐌᓇ ᐃᓕᓕᐤ ᑭᒋ ᐙᔦᔑᒥᑖᒃ ᔓᔅᒀᒋᐋᔭᒥᐎᓇ ᐅᒋ᙮
ᐌᓴ ᐋᑕ ᐁ ᐃᑖᐱᒋᔮᓐ ᐎᔮᓯᒃ, ᐁᓕᐌᒃ ᒫᑲ ᑭ ᐎᒉᐎᑎᓇᐗᐤ ᐊᒑᑯᒃ, ᐁ ᒥᓚᐙᑕᒫᓐ ᓀᔥᑕ ᐁ ᑲᓇᐙᐸᑕᒫᓐ ᐁ ᒀᔭᔉ ᐋᔨᑎᔦᒃ, ᓀᔥᑕ ᐁ ᐋᔨᒋ ᑖᐺᔦᓕᒣᒃ ᙭᙮ᒥᔭᑭᓯᐤ ᐅᐱᒫᑎᓯᐎᓂᒃ ᑳ ᐊᑑᔅᑲᐙᑦ ᙭ᑕ
ᑳ ᑮ ᐃᔑ ᐅᑎᓀᒃ ᙭ ᒋᓴᔅ ᐅᑎᐯᓕᒋᑫᐤ, ᐁᑯ ᐃᔑ ᐱᒧᑖᑎᒃ;
ᐎᓚ ᐃᔑ ᐁ ᐅᒉᐱᑭᐎᔦᒃ ᓀᔥᑕ ᐁ ᐋᔨᒋᑳᐸᐎᔦᒃ, ᐁ ᒪᔥᑳᐎᑳᐸᐎᔦᒃ ᑖᐺᔦᓕᑕᒧᐎᓂᒃ, ᑖᐱᔅᑯᒡ ᑳ ᑮ ᐃᔑ ᑭᔅᑭᓄᐊᒫᑲᐎᔦᒃ, ᐁᑯᑕ ᐁ ᒥᔕᑭᓯᔦᒃ ᐁ ᓇᓈᔅᑯᒧᔦᒃ ᓀᔥᑕ᙮
ᔮᒀᒥᓯᒃ ᐁᑳᐎᓚ ᐊᐌᓇ ᐃᓕᓕᐤ ᑭᒋ ᐊᐗᑳᓂᐃᑖᒃ ᒥᔅᑲᐙᑕᐎᓐ ᐅᒋ ᓀᔥᑕ ᐸᑾᓐᑕᐤ ᑲᑳᔦᓕᓯᐎᓐ, ᐁ ᐃᔑ ᑭᔅᑭᓄᐊᒫᑫᒋᒃ ᐃᓕᓕᐗᒃ, ᑳ ᐃᑕᔅᑌᑭ ᓂᔥᑕᒻ ᑭᔅᑭᓄᐊᒫᑫᐎᓇ ᐅᑕ ᐊᔅᑮᒃ, ᓇᒪᐎᓚ ᒫᑲ ᑳ ᐃᔑ ᑭᔅᑭᓄᐊᒫᑫᑦ ᙭᙮
ᐌᓴ ᐎᓚ ᐎᔭᐎᔥᑳᑯ ᐁ ᐃᔑ ᒫᒪᐌᓕᑖᑾᓂᓕᒃ ᑭᒋᒪᓂᑐ ᐅᑦ ᐃᑌᓕᑖᑯᓯᐎᓐ᙮
ᑭᓚᐗᐤ ᒫᑲ ᑭ ᒥᑐᓂᐎᓯᓇᐗᐤ ᐎᔭᐎᒃ, ᐊᓇ ᑳ ᑎᐯᓕᑕᒃ ᒥᓯᐌ ᑎᐯᓕᒋᑫᐎᓂᓕᐤ ᓀᔥᑕ ᑲᔥᑭᐅᐎᓂᓕᐤ:
ᐊᓇ ᑭᓚᐗᐤ ᓀᔥᑕ ᑳ ᐅᒋ ᑭᔅᑭᓄᐙᒋᔓᑲᐎᔦᒃ ᐊᓂᒪ ᑭᔅᑭᓄᐙᒋᔓᐎᓐ ᐅᒋ ᐁᑳ ᒥᒋᒋᔭ ᑳ ᐅᒋ ᐅᔑᑖᓂᐗᒃ, ᐁ ᐃᑲᑌᔅᑖᔦᒃ ᐁ ᐎᔭᐎᒪᑲᑭ ᐎᔮᓯᐎᓂ ᒪᒋᑣᐎᓇ, ᐅ ᑭᔅᑭᓄᐙᒋᔔᐃᓐ ᙭ ᐅᒋ:
ᑭᓚᐗᐤ ᒫᑲ, ᐁ ᑮ ᓂᐱᔦᒃ ᑭ ᒪᒋᑣᐎᓂᐙᒃ, ᓀᔥᑕ ᐁᑳ ᐁ ᑮ ᑭᔅᑭᓄᐙᒋᔑᑳᑌᒃ ᑭ ᐎᔮᓯᐗᐤ, ᐊᓯᒋ ᐎᓚ ᑭ ᑮ ᐱᒫᑎᓯᐃᑯᐗᐧ, ᐁ ᑮ ᐌᐯᓕᑕᒫᑖᒃ ᒥᓯᐌ ᐗᓂᑐᑕᒧᐎᓇ;
ᐁ ᑮ ᑳᓯᐊᒃ ᐊᓂᒪ ᒥᒋᒋᐎ ᒪᓯᓇᐃᑫᐎᓐ ᐊᓂᐃ ᐃᑕᔓᐌᐎᓇ ᑳ ᑮ ᐸᑲᒥᔅᑳᑯᔭᒃ ᐊᓂᒪ ᑳ ᑮ ᑭᐱᔥᑳᑯᔭᒃ, ᒣᔅᑲᓈᒃ ᒫᑲ ᐁ ᑮ ᐅᒋ ᐃᑲᑌᓇᒃ, ᐁ ᑮ ᒋᔅᑖᔅᒀᑕᒃ ᐅᑦ ᐋᔑᑌᐋᑎᑯᒥᒃ;
ᐁ ᑮ ᐃᑲᑌᓇᒃ ᒫᑲ ᒥᓯᐌ ᑎᐯᓕᒋᑫᐎᓇ ᓀᔥᑕ ᑲᔥᑭᐅᐎᓇ, ᒧᔐ ᐁ ᓄᑯᑖᑦ, ᐎᓚ ᑫᒋᐙᒃ ᐁ ᑮ ᔖᑯᒋᑖᑦ᙮
ᐁᑳᐎᓚ ᒫᑲ ᐊᐌᓇ ᐃᓕᓕᐤ ᑭ ᑳ ᑎᐹᔅᑯᓂᑯᐗᐤ ᒥᒋᓱᐎᓂᒃ, ᓀᔥᑕᐱᑯ ᒥᓂᑴᐎᓂᒃ, ᓀᔥᑕᐱᑯ ᐸᓓᑭ ᑭᔑᑳᐤ ᐅᒋ, ᓀᔥᑕᐱᑯ ᐅᔥᑭ ᐱᓯᒻ ᐅᒋ, ᓀᔥᑕᐱᑯ ᐋᓜᐱᐎ ᑭᔑᑲᐗ ᐅᒋ:
ᐁᐗᑯ ᐱᑯ ᐁᑎᑳᔅᑌᑎᑭ ᐁᔥᑾ ᑫ ᐅᑎᒋᐸᓕᑭ; ᒫᑲ ᒥᔭᐤ ᑎᐱᓚᐌᐎᓯᐤ ᙭᙮
ᐁᑳᐎᓚ ᐊᐌᓇ ᐃᓕᓕᐤ ᑭ ᑳ ᐙᔦᔑᒥᑯᐗᐤ ᑭ ᑎᐸᐊᒫᑯᓯᐎᓂᐗᐤ, ᐃᑌᓕᑕᒪᐎ ᑕᐸᑌᓕᒥᑎᓱᐎᓂᒃ, ᓀᔥᑕ ᐁ ᓇᐗᑮᔅᑕᐙᒋᒃ ᐁᓐᒐᓚ, ᐁ ᑭᔅᑫᓕᑕᒥᑳᓱᑦ ᐊᓂᐃ ᐁᑳ ᑳ ᑮ ᐙᐸᑕᒃ, ᐸᑾᓐᑕᐤ ᐁ ᑭᔅᑌᓕᒧᐃᑯᑦ ᐅ ᐎᔮᓯᐎ ᒥᑐᓀᓕᒋᑲᓐ,
ᐁᑳ ᒫᑲ ᐁ ᒥᒋᒥᓇᒃ ᒥᔅᑎᒀᓐ, ᐊᓂᒪ ᐅᒋ ᒥᓯᐌ ᒥᔭᐤ ᐋᓂᔅᑲᐎᑲᓇᓇ ᐅᒋ ᓀᔥᑕ ᐸᔅᑫᓯᐎᓇ ᐁ ᐊᓯᒋᑳᑌᒃ, ᓀᔥᑕ ᐁ ᒪᒪᐎᐱᒋᑳᑌᒃ, ᓚᑭᐸᓕᐤ ᑭᒋᒪᓂᑐ ᐅ ᓚᑭᐃᐌᐎᓐ ᐅᒋ᙮ᐁ ᐃᔑ ᓂᐱᔭᒃ ᓀᔥᑕ ᐁ ᐃᔑ ᐎᒋᐱᒫᑎᓯᔦᒃ ᙭
ᐁᐗᑯ ᐅᒋ, ᑮᔥᐱᓐ ᑮ ᐎᒋᓂᐱᒣᒃ ᙭ ᐊᔅᑭᐎ ᓂᔥᑕᒻ ᑭᔅᑭᓄᐊᒫᑫᐎᓇ ᐅᒋ, ᑖᓀᑭ ᐌᒋ, ᑖᐱᔅᑯᒡ ᐁ ᐱᒫᑎᓯᔦᒃ ᐊᔅᑮᒃ, ᑎᐯᓕᒥᑯᔦᒃ ᐃᑕᔓᐌᐎᓇ,
(ᐁᑳᐎᓚ ᓴᒥᓇᒧᒃ, ᐁᑳᐃᓚ ᑯᒋᔅᑕᒧᒃ, ᐁᑳᐎᓚ ᒥᒋᒥᓇᒧᒃ,
ᒥᓯᐌ ᑫ ᓂᔑᐗᓈᑕᑭ ᐁ ᐋᐸᒋᑖᓂᐗᑭ,) ᑳ ᐃᑕᔅᑌᓕᑭ ᐅ ᑲᑫᔅᑴᐎᓂᐗᐗ ᓀᔥᑕ ᐅ ᑭᔅᑭᓄᐊᒫᑫᐎᓂᐗᐗ ᐃᓕᓕᐗᒃ?
ᐊᓂᐃ ᑖᐺ ᐃᔑᓈᑾᓋ ᑖᐱᔅᑯᒡ ᑲᑫᑕᐌᓕᑕᒧᐎᓐ, ᐃᑌᓕᑕᒧᐎ ᐋᔭᒥᐋᐎᓂᒃ, ᓀᔥᑕ ᑕᐸᑌᓕᒥᑎᓱᐎᓂᒃ, ᓀᔥᑕ ᐁᑳ ᐁ ᒪᓈᒋᑖᓂᐗᒃ ᒥᔭᐤ; ᓇᒪᐎᓚ ᐁ ᑭᔅᑌᓕᒋᑳᑌᒃ ᑭᒋ ᑌᐯᓕᒋᑳᑌᒃ ᐎᔮᔅ᙮
ᑮᔥᐱᓐ ᒫᑲ ᑮ ᐎᒋᐗᓂᔥᑳᒣᒃ ᙭, ᓈᓇᑕᐌᓕᑕᒧᒃ ᐊᓂᐃ ᐃᔥᐱᒥᒃ ᑳ ᐃᑕᑾᑭ, ᐃᑕ ᙭ ᐁ ᐊᐱᐙᑦ ᑭᒋᒪᓂᑐᐗ ᐅ ᑭᒋᓂᔅᑭᓕᒃ᙮
ᒫᒥᑐᓀᓕᑕᒧᒃ ᐊᓂᐃ ᑫᒀᓇ ᐃᔥᐱᒥᒃ ᑳ ᐃᑕᑾᑭ, ᐁᑳ ᑫᒀᓇ ᐊᔅᑮᒃ᙮
ᐌᓴ ᑭ ᓂᐱᓇᐗᐤ, ᓀᔥᑕ ᑭ ᐱᒫᑎᓯᐎᓂᐗᐤ ᑳᑖᓂᐗᓐ ᐊᓯᒋ ᙭ ᑭᒋᒪᓂᑐᓈᒃ᙮
ᐃᔅᐱ ᙭, ᐁᐗᑯ ᑭ ᐱᒫᑎᓯᐎᓂᓇᐤ ᓄᑯᓯᑌ, ᐁᑯ ᓀᔥᑕ ᑭᓚᐗᐤ ᑫ ᐎᒋᓄᑯᓯᒣᒃ ᒪᓂᑐᐙᔅᑌᐎᓂᒃ᙮ᐸᑭᑎᓇ ᑲᔭᔥ ᐱᒫᑎᓯᐎᓐ, ᐳᒋᔥᑲ ᐊᓂᒪ ᐅᔥᑭ ᐱᒫᑎᓯᐎᓐ
ᐁᐗᑯ ᐌᒋ ᓂᔑᐗᓈᒋᑖᒃ ᑭᑦ ᐊᔅᑭᐎ ᓇᑕᐌᓕᑕᒧᐎᓂᐗᐗ; ᐱᔑᒀᑎᓯᐎᓐ, ᐎᓂᓯᐎᓐ, ᐱᔑᒀᑎᓯᐎ ᐃᑌᓕᑕᒧᐎᓐ, ᒪᒋ ᓇᑕᐌᓕᑕᒧᐎᓐ, ᓀᔥᑕ ᒧᔅᑌᓇᒫᑫᐎᓐ, ᐁᐗᑯ ᐁ ᓇᐗᑭᔅᑕᐙᑲᓂᐎᑦ ᒪᓂᑐᑳᓐ:
ᐁᐗᒀᓂᐃ ᐌᒋ ᐅᑎᑎᑯᐙᒋᒃ ᑭᒋᒪᓂᑐᐗ ᐅᑦ ᐋᑯᓚᐌᓯᐎᓂᓕᐤ ᐊᓂᑭ ᐌᑕᐙᔑᒥᔑᒥᑯᒋᒃ ᐋᓉᔦᓕᑕᒧᐎᓂᓕᐤ;
ᐁᐗᒀᓂᐃ ᐌᔅᑲᒡ ᑳ ᑮ ᐱᒧᑖᑕᒣᒃ, ᒣᒀᒡ ᐁ ᑮ ᐱᒫᑎᓰᔅᑕᒣᒃ᙮
ᒫᑲ ᐊᓄᒡ ᐅᐅ ᓀᔥᑕ ᑭ ᑫᒋᑾᓀᓇᐗᐤ; ᑭᓯᐙᓯᐎᓐ, ᐊᑯᓚᐌᓯᐎᓐ, ᑭᒧᒋᐸᒀᑎᑐᐎᓐ, ᐹᔅᑕᒧᐎᓐ, ᒪᒋ ᐋᔭᒥᐎᓐ ᑭᑐᓂᐙᒃ ᐅᒋ᙮
ᐁᑳᐎᓚ ᑭᓛᔅᑭᒥᑐᒃ, ᐁ ᐙᐸᑕᒣᒃ ᐁ ᑮ ᑫᒋᑾᓀᒃ ᑭᔐᓕᓕᐤ ᓀᔥᑕ ᐅᑦ ᐃᓯᒋᑫᐎᓇ;
ᓀᔥᑕ ᐁ ᑮ ᐳᔅᑎᔥᑲᐌᒃ ᐅᔥᑭ ᐃᓕᓕᐤ, ᑳ ᐅᔥᑭᐋᑲᓂᐎᑦ ᑭᔅᑫᓕᑕᒧᐎᓂᒃ, ᐅᑦ ᐃᔑᓈᑯᓯᐎᓂᓕᒃ ᐊᓂᐃ ᑳ ᑮ ᐅᔑᐃᑯᑦ;
ᐃᑕ ᐁᑳ ᐁ ᐃᑖᑦ ᒃᕆᒃ, ᐁᑳ ᓀᔥᑕ ᒎ, ᑭᔅᑭᓄᐙᒋᔓᐎᓐ, ᓇᒪ ᓀᔥᑕ ᓇᒪᑭᔅᑭᓄᐗᒋᔓᐎᓐ, ᐹᕐᐯᕆᔭᓐ, ᓯᑎᔭᓐ, ᐊᐗᑳᓐ, ᓇᒪ ᓀᔥᑕ ᑳ ᑎᐯᓕᒥᑎᓱᑦ: ᒫᑲ ᙭ ᒥᓯᐌ ᐁ ᑎᐯᓕᒫᑦ, ᓀᔥᑕ ᒥᓯᐌ ᐁ ᐱᒋᔅᑲᐙᑦ᙮
ᐁᐗᑯ ᐌᒋ ᐳᔅᑎᔥᑲᒧᒃ, ᑖᐱᔅᑯᒡ ᐅ ᐙᐌᓛᐸᒫᑲᓇ ᑭᒋᒪᓂᑐ, ᐯᓓᑭᓯᔦᒃ ᓀᔥᑕ ᓯᐋᑭᐃᑲᐎᔦᒃ, ᔕᐌᓕᒋᑫᐎ ᒥᑌᐃ, ᑭᔐᐙᑎᓯᐎᓐ, ᑕᐸᑌᓕᒧᐎᓐ, ᓗᔅᐱᓯᐎᓐ, ᔑᐱᓚᐌᓯᐎᓐ;
ᐁ ᔑᐱᓚᐌᓯᔅᑖᑐᔦᒃ, ᓀᔥᑕ ᐁ ᐌᐯᓕᑕᒫᑐᔦᒃ, ᑮᔥᐱᓐ ᐊᐌᓇ ᐃᑌᓕᑕᒃ ᐁ ᒪᒋᑐᑖᑯᑦ ᐊᐌᓕᐗ: ᑖᐱᔅᑯᒡ ᐁ ᑮ ᐌᐯᓕᑕᒫᑖᒃ ᙭, ᐁᑯ ᑖᐱᔅᑯᒡ ᑐᑕᒧᒃ᙮
ᐗᔅᑭᒡ ᒫᑲ ᒥᓯᐌ ᐅᐅ ᐳᔅᑎᔥᑲᒧᒃ ᓵᑭᐃᐌᐎᓐ, ᑳ ᒫᒪᐗᐱᑕᒧᒪᑲᒃ ᒥᑐᓂ ᐎᓯᐎᓐ᙮
ᐁᑯᔑ ᒫᑲ ᑭᒋᒪᓂᑐ ᐅ ᑳᔮᒣᓕᑕᒧᐎᓐ ᑭ ᑳ ᑎᐯᓕᒥᑯᐙᓇᐗᐤ ᑭᑌᐃᐙᒃ, ᐁᐗᑯ ᓀᔥᑕ ᑳ ᐃᔑ ᓇᑐᒥᑲᐎᔦᒃ ᐯᔭᒃ ᒥᔭᐎᒃ; ᓇᓈᔅᑯᒧᒃ ᒫᑲ᙮
ᐁᑯᔑ ᙭ ᐅᑦ ᐋᔭᒥᐎᓐ ᑭ ᑳ ᐌᓗᒋ ᐱᒋᔅᑳᑯᐙᓇᐗᐤ ᒥᓯᐌ ᑲᑫᑕᐌᓕᑕᒧᐎᓂᒃ; ᐁ ᑭᔅᑭᓄᐊᒫᑐᔦᒃ ᓀᔥᑕ ᑲᑫᔅᑭᒥᑐᔦᒃ ᓵᓪᒥᒃ, ᓀᔥᑕ ᐋᔭᒥᐋᐎ ᓂᑲᒧᐎᓂᒃ, ᓀᔥᑕ ᐊᒑᑯᐎ ᓂᑲᒧᐎᓂᒃ, ᐁ ᓂᑲᒧᔅᑕᐌᒃ ᐅᑎᐯᓕᒋᑫᐤ ᐁ ᐃᑕᑾᒃ ᓇᓈᔅᑯᒧᐎᓐ ᑭᑌᐃᐙᒃ᙮
ᑫᒀᓐ ᒫᑲ ᑳ ᑐᑕᒣᒃ ᐋᔭᒥᐎᓂᒃ ᓀᔥᑕᐱᑯ ᐋᔨᑎᐎᓂᒃ, ᒥᓯᐌ ᑐᑕᒧᒃ ᐅᑎᐯᓕᒋᑫᐤ ᒋᓴᔅ ᐅᑦ ᐃᔑᓂᑳᓱᐎᓂᒃ, ᐁ ᓇᓈᔅᑯᒣᒃ ᑭᒋᒪᓂᑐ ᐌᐅᑖᐎᒪᐎᑦ ᐎᓚ ᐅᒋ᙮ᑯᒋᐎᒋᐃᑐᒃ ᐅᔥᑭ ᐱᒫᑎᓯᐎᓂᒃ
ᐃᔅᑴᑐᒃ, ᓇᓇᐃᑖᑯᒃ ᑎᐱᓚᐌ ᑭ ᓈᐯᒥᐗᐗ, ᐁ ᐃᔑ ᐃᑌᓕᒥᑖᒃ ᐅᑎᐯᓕᒋᑫᐤ᙮
ᐊᐙᔑᔑᑐᒃ, ᓇᓇᐃᑖᑯᒃ ᑭ ᓂᑭᐃᑯᐗᐗᒃ ᒥᓯᐌ ᐃᔑ, ᐌᓴ ᐁᐗᑴᓕᐤ ᓈᔅᐱᒡ ᒥᓜᓕᑕᒻ ᐅᑎᐯᓕᒋᑫᐤ᙮
ᐅᑖᐎᒫᑐᒃ, ᐁᑳᐎᓚ ᑭᔑᐙᐃᑯᒃ ᑭᑦ ᐊᐙᔑᒥᐊᐗᐗᒃ, ᐁᑳ ᑭᒋ ᓈᔦᑕᐌᓕᑕᑭᒃ᙮
ᐊᑑᔅᑫᓛᑲᓂᑐᒃ, ᒥᓯᐌ ᐃᔑ ᓇᓇᐃᑖᑯᒃ ᑭᑦ ᐅᑭᒫᒥᐗᐗᒃ ᐎᔮᓯᐎᓂᒃ ᐃᔑ; ᓇᒪᐎᓚ ᐁ ᑲᓇᐗᐸᒥᑲᐎᔦᒃ ᐱᑯ, ᑖᐱᔅᑯᒡ ᐊᓂᑭ ᑳ ᓇᐃᓚᐌᐋᒋᒃ ᐃᓕᓕᐗ; ᒫᑲ ᐸᓓᑭ ᒥᑌᐃᒃ, ᐁ ᓂᓇᒋᔅᑕᐌᒃ ᑭᒋᒪᓂᑐ:
ᑫᒀᓐ ᒫᑲ ᑫ ᑐᑕᒣᑴ, ᑭᑌᐃᐙᒃ ᐅᒋ ᑐᑕᒧᒃ, ᑖᐱᔅᑯᒡ ᐅᑎᐯᓕᒋᑫᐤ ᐁ ᑐᑕᒪᐌᒃ, ᓇᒪᐎᓚ ᒫᑲ ᐃᓕᓕᐗᒃ ᐱᑯ;
ᐁ ᑭᔅᑫᓕᑕᒣᒃ ᐅᑎᐯᓕᒋᑫᐤ ᑭᒋ ᒥᓕᑖᒃ ᑭᒋ ᐋᔮᔦᒃ ᐊᓂᒪ ᑎᐱᓚᐌᐎᓯᐎᓐ: ᐌᓴ ᑭᑦ ᐊᑐᔅᑫᔅᑕᐗᐗᐤ ᐅᑎᐯᓕᒋᑫᐤ ᙭᙮
ᒫᑲ ᐊᓇ ᑳ ᓈᔦᑕᐎᑐᑕᒃ ᑲᑕ ᑎᐸᐊᒪᐗᐤ ᑳ ᐃᔑ ᓈᔦᑕᐎᑐᑕᒧᑯᐸᓀ: ᓇᒪ ᓀᔥᑕ ᐹᐱᑐᔥ ᐃᑌᓕᒪᐗᒃ ᐃᓕᓕᐗᒃ᙮
ᐅᑭᒫᑐᒃ, ᒥᓕᑯᒃ ᑭᑦ ᐊᑑᔅᑫᓚᑲᓂᐗᐗᒃ, ᐊᓂᒪ ᑳ ᒀᔭᔅᑾᒃ ᓀᔥᑕ ᒥᓗᓈᑾᒃ; ᐁ ᑭᔅᑫᓕᑕᒣᒃ ᑭᓚᐗᐤ ᓀᔥᑕ ᐁ ᐅᑦ ᐅᑭᒫᒥᔦᒃ ᑭᒋᑭᔑᑯᒃ᙮ᑭᔅᑭᓄᐊᒫᑫᐎᓐ
ᑕᑭᓀ ᐋᔭᒥᐋᒃ, ᓀᔥᑕ ᐁᑯ ᐃᔑ ᐊᔕᐙᐱᒃ ᐁ ᓇᓈᔅᑯᒧᔦᒃ;
ᐊᓯᒋ ᓀᔥᑕ ᐁ ᐋᔭᒥᐁᔅᑕᒪᐎᔮᒃ, ᑭᒋᒪᓂᑐ ᑭᒋ ᐹᔅᑭᑌᓇᒪᐎᔭᒥᑦ ᓂᑕᐌᐎᓂᐃᔥᒀᑌᒡ, ᑭᒋ ᐋᓕᒪᑕᒲᒃ ᙭ ᐅ ᒫᒪᔅᑳᑌᓕᑖᑯᓯᐎᓐ, ᐁᐗᑯ ᑳ ᐅᒋ ᒫᒫᒋᒀᐱᓱᔮᓐ:
ᒥᑐᓂ ᑭᒋ ᑭᔅᑫᓕᑖᑯᑖᔮᓐ, ᑫ ᐃᔑ ᐋᔭᒥᐋᐸᓐ᙮
ᐱᒧᑌᒃ ᑲᑫᑕᐌᓕᑕᒧᐎᓂᒃ ᐊᓂᑭ ᐃᔑ ᐗᓚᐎᑎᒥᒃ ᑳ ᐃᑖᒋᒃ, ᐁ ᑭᔑᑳᑭ ᐁᒀᔭᔅᑯ ᐋᐸᒋᑖᔦᒃ᙮
ᐁᑯᔑ ᑭᑦ ᐋᔭᒥᐎᓂᐗᐤ ᒧᔕᒃ ᑲᑕ ᔕᐌᓕᑖᑾᓐ, ᔑᐎᑖᑲᓐ ᐁ ᐅᒋ ᔑᐎᑖᓂᐗᒃ, ᑭᒋ ᑭᔅᑫᓕᑕᒣᒃ ᑫ ᐃᔑ ᓇᔥᑴᐗᔑᒣᒃ ᒥᓯᐌ ᑕᑐ ᐃᓕᓕᐤ᙮ᐹᓪ ᐙᒉᒣᐤ ᐅᑖᐺᑕᒧᐗ
ᒥᓯᐌ ᐁ ᐋᔭᑎᔮᓐ ᑎᑭᑲᔅ ᑭ ᑳ ᐎᑕᒫᑯᐗᐤ, ᑳ ᓵᑭᐋᑲᓂᐎᑦ ᐎᒋᔖᓂᒪᐤ, ᓀᔥᑕ ᐁ ᒀᔭᔅᑭᑎᑦ ᐋᔭᒥᐊᐎ ᐊᑑᔅᑫᓛᑲᓐ, ᓀᔥᑕ ᐎᒋᐊᑑᔅᑫᓛᑲᓐ ᐅᑎᐯᓕᒋᑫᒃ:
ᐊᓇ ᑳ ᐃᑎᔕᐊᒫᑕᑾᒃ ᐁᐗᑯ ᐅᒋ, ᑭᒋ ᑭᔅᑫᓕᑕᒃ ᐁ ᐋᔨᑎᔦᒃ, ᓀᔥᑕ ᑭᒋ ᑲᑮᒋᐃᑖᒃ ᑭᑌᐃᐙᒃ;
ᐊᓯᒋ ᐅᓂᓯᒪᔅ, ᑳ ᒀᔭᔅᑭᑎᑦ ᓀᔥᑕ ᓵᑭᐋᑲᓂᐎᑦ ᐎᒋᔖᓇᒪᐤ, ᐁᐗᑯ ᐯᔭᒃ ᑭᓚᐗᐤ ᐅᒋ᙮ ᐎᓚᐗᐤ ᑭ ᑳ ᑭᔅᑫᓕᑕᒥᐃᑯᐗᐤ ᒥᓯᐌ ᑫᒀᓇ ᐅᑕ ᑳ ᐋᔨᑐᒋᑳᑌᑭ᙮
ᐋᕆᔅᑖᕐᑲᔅ, ᓂᒋ ᑭᐸᐙᑲᓐ, ᑭᑦ ᐊᑕᒥᔅᑳᑯᐗᐤ, ᓀᔥᑕ ᒫᕐᒃ, ᐹᕐᓇᐸᔅ ᐎᒋᔖᓂᔅᑴᒪ ᐅᑯᓯᓯᓕᐗ, ᑳ ᑮ ᐅᒋ ᐃᑕᔓᒥᑲᐎᔦᒃ: ᑮᔅᐱᓐ ᐯᒋ ᓇᑎᑖᑴ, ᐱᑐᑲᐃᒃ;
ᓀᔥᑕ ᒋᓴᔅ, ᑳ ᐃᔑᓂᑳᓱᑦ ᒐᔅᑕᔅ, ᐊᓂᑭ ᑭᔅᑭᓄᐙᒋᔓᐎᓂᒃ ᑳ ᑎᐱᓕᑖᑯᓯᒋᒃ᙮ ᐅᑯ ᐱᑯ ᓂᒋ ᐊᑑᔅᑫᒫᑲᓇᒃ ᑭᒋᒪᓂᑐ ᐅᑦ ᐅᑭᒫᐎᐎᓂᒃ ᐃᔑ, ᑳ ᑮ ᑳᑭᒋᐃᒋᒃ᙮
ᐃᐸᑉᕌᔅ, ᑭᓚᐗᐤ ᑳ ᐅᒌᑦ, ᐅᑦ ᐊᑑᔅᑫᓛᑲᓂᒪ ᙭, ᑭᑦ ᐊᑕᒥᔅᑳᑯᐗᐤ, ᒧᔕᒃ ᓱᑲ ᑳ ᐊᑐᔅᑳᑖᒃ ᐋᔭᒥᐋᐎᓂᒃ, ᑭᒋ ᓂᐸᐎᔦᒃ ᓈᔅᐱᒡ ᐁ ᒥᓨᑎᓯᔦᒃ ᓀᔥᑕ ᐁ ᒥᑐᓂᐎᓯᔦᒃ ᒥᓯᐌ ᐅᑦ ᐃᑌᓕᑕᒧᐎᓂᒃ ᑭᒋᒪᓂᑐ᙮
ᐌᓴ ᓂ ᑎᐸᒋᒪᐤ, ᓈᔅᐱᒡ ᐁ ᓵᑭᐃᑖᒃ, ᐊᓂᐃ ᓀᔥᑕ ᓓᐅᑕᓯᐊᐃᒃ ᑳ ᐃᑖᓕᒋ, ᐊᓂᐃ ᓀᔥᑕ ᐦᐋᐃᕌᐳᓕᓯᒃ ᑳ ᐃᑖᓕᒋ᙮
ᓘᒃ, ᑳ ᓵᑭᐋᑲᓂᐎᑦ ᒪᔅᑭᑭᐎᓕᓕᐤ ᓀᔥᑕ ᑎᒪᔅ ᑭᑦ ᐊᑌᒥᔅᑳᑯᐗᐗᒃ᙮
ᐊᑕᒥᔅᑳᑯᒃ ᐊᓂᑭ ᐎᒋᔖᓂᒪᐗᒃ ᓓᐅᑕᓯᐊᐃᒃ ᑳ ᐃᑖᒋᒃ ᓀᔥᑕ ᓂᒻᐸᔅ, ᓀᔥᑕ ᒫᒪᐎᐋᔭᒥᐊᐗᒃ ᐎᑭᒃ ᑳ ᐃᑖᒋᒃ᙮
ᐃᔅᐱ ᒫᑲ ᐅᒪ ᒪᓯᓇᐃᑫᐎᓐ ᐋᔭᒥᑖᓂᐗᑫ ᐃᑕ ᐁ ᐃᑖᔦᒃ, ᐃᑐᑕᒧᒃ ᓀᔥᑕ ᑭᒋ ᐋᔭᒥᑖᓂᐗᒃ ᒣᑴᔭᔥ ᐅ ᒫᒪᐎᐋᔭᒥᐋᒪᐗᐗ ᓓᐅᑕᓯᐊᓇᒃ; ᓀᔥᑕ ᑭᓚᐗᐤ ᑭᒋ ᐋᔭᒥᑖᔦᒃ ᐊᓂᒪ ᓓᐅᑕᓯᐊᐃᒃ ᐅᒋ᙮
ᐃᑎᒃ ᒫᑲ ᐊᕐᑭᐸᔅ, ᔮᒀᒥᓰᔅᑕ ᐊᓂᒪ ᐋᔮᒥᐊᐎ ᐊᑑᔅᑫᐎᓐ ᑳ ᑮ ᐅᑎᓇᒪᓐ ᐅᑎᐯᓕᒋᑫᒃ, ᑭᒋ ᑎᐱᑐᑕᒪᓐ᙮
ᐊᑕᒥᔅᑳᑫᐎᓐ ᓂᓚ ᐹᓪ ᓂᒋᒋᒃ ᐅᒋ᙮ ᑭᔅᑭᓯᑐᑕᒪᒃ ᓂ ᒪᒪᒋᑾᐱᔅᑲᐃᑲᓇ᙮ ᔕᐌᓕᒋᑫᐎᓐ ᑭ ᑳ ᐎ ᐎᒉᐎᑯᓇᐗᐤ᙮ ᐁᒣᓐ᙮
ᐹᓪ, ᐅᑦ ᐊᑑᔅᑫᓚᑲᓂᒪ ᑭᒋᒪᓂᑐ, ᓀᔥᑕ ᐅᑦ ᐊᐸᔅᑕᓕᒪ ᒋᓴᔅ ᙭, ᐁ ᐃᑕᔅᑌᓕᒃ ᐅ ᑖᐺᔦᓕᑕᒧᐎᓂᓕᐤ ᑭᒋᒪᓂᑐ ᐅ ᐙᐌᓛᐸᒫᑲᓇ, ᓀᔥᑕ ᐁ ᐎᒋᑳᑌᒃ ᐊᓂᒪ ᑖᐺᐎᓐ ᒪᓂᑐᐙᑎᓯᐎᓂᒃ ᑳ ᐃᑕᔅᑌᒃ;
ᐁ ᐊᔅᐯᓕᒧᑐᒋᑳᑌᒃ ᑳᑭᑫ ᐱᒫᑎᓯᐎᓐ, ᐊᓂᒪ ᑭᒋᒪᓂᑐ, ᐁᑳ ᑳ ᑮ ᑭᓛᔅᑭᑦ, ᑳ ᑮ ᐊᔓᑕᒫᑫᑦ ᐸᒧᔑ ᑮ ᒫᒋ ᐊᔅᑭᐗᒃ:
ᒫᑲ ᒣᒀᒡ ᐁ ᓇᐃᐸᓕᑭ ᐁ ᑭᔑᑳᑭ ᑳ ᑮ ᓄᑯᑖᑦ ᐅᑦ ᐋᔭᒥᐎᓐ ᑲᑫᔅᑭᒥᐌᐎᓐ ᐅᒋ, ᑳ ᐸᑭᑎᓇᒫᑲᐎᔮᓐ, ᐁ ᐃᑗᒪᑲᓂᓕᒃ ᐅ ᑲᑫᔅᑴᐎᓐ ᑭᒋᒪᓂᑐ ᑭ ᐱᒫᒋᐃᐌᒥᓇᐤ:
ᐁ ᒪᓯᓇᐊᒪᐗᒃ ᑕᐃᑕᔅ, ᑎᐱᓚᐌ ᓂᑯᓯᔅ, ᒥᓯᐌ ᐃᔑ ᑖᐺᔦᓕᑕᒧᐎᓂᒃ: ᑭᔐᐙᑎᓯᐎᓐ ᔕᐌᓕᒋᑫᐎᓐ, ᓀᔥᑕ ᑳᔮᒣᓕᑕᒧᐎᓐ, ᑭᒋᒪᓂᑐ ᐌᐅᑕᐎᒪᐎᑦ ᐅᒋ, ᓀᔥᑕ ᐅᑎᐯᓕᒋᑫᐤ ᒋᓴᔅ ᙭ ᑭ ᐱᒫᒋᐃᐌᒥᓇᐤ᙮ᑖᐃᑕᔅ ᐅᑕᑐᔅᑫᐎᓐ ᑲᕇᑎᒃ
ᐁᐗᑯ ᒫᑲ ᐅᒋ ᑳ ᑮ ᓇᑲᑎᑖᓐ ᐊᓐᑕ ᒃᕆᑎᒃ, ᑭᒋ ᒀᔭᔉ ᐊᔅᑖᔭᓐ ᐊᓂᐃ ᐁᑳ ᑳ ᑮ ᑐᒋᑳᑌᑭ, ᓀᔥᑕ ᑭᒋ ᐹᑳᓂᐊᒋᒃ ᐅᓂᑳᓀᓕᑖᑯᓯᐗᒃ ᒥᓯᐌ ᑕᑐ ᐃᑖᐎᓂᒃ, ᑳ ᑮ ᐃᔑ ᐅᓚᑭᒥᑖᓐ;
ᐌᓴ ᑭᒋᐋᔭᒥᐁᐎᑭᒪᐤ ᑲᑕ ᒥᓗᐃᑌᓕᑖᑯᓯᐤ, ᑖᐱᔅᑯᒡ ᐅ ᑲᓇᐌᓕᑎᓛᑲᓇ ᑭᒋᒪᓂᑐ: ᐁᑳ ᐁ ᐯᔭᑯᑴᓕᒥᑎᓱᑦ, ᐁᑳ ᐎᐸᒡ ᐁ ᑭᓯᐙᓯᑦ, ᐁᑳ ᐁ ᐅᓵᒥᓂᑴᑦ ᔓᒥᓈᐳ, ᐁᑳ ᐁ ᓄᑎᓂᑫᑦ, ᐁᑳ ᐁ ᓵᑭᐋᑦ ᔔᓕᐋᓇ;
ᒫᑲ ᐁ ᑭᔐᐙᑐᑕᐙᑦ ᒫᓐᑌᐗ, ᐁ ᓵᑭᐋᑦ ᑳ ᒥᓗᑣᓕᒋ, ᐁ ᐯᑳᒡ ᐃᑖᑎᓰᑦ, ᐁ ᒀᔭᔅᑭᑎᑦ, ᐁ ᐸᓓᑭᓯᑦ, ᐁ ᑖᐱᑕᐙᑎᓰᑦ:
ᐁ ᒥᒋᒥᓇᒃ ᑖᐺᔦᓕᑕᒧᐎ ᐋᔭᒥᐎᓂᓕᐤ ᑳ ᑮ ᐃᔑ ᑭᔅᑭᓄᐊᒪᐙᑲᓂᐎᑦ, ᑭᒋ ᑲᔥᑭᑖᑦ ᒀᔭᔉ ᑭᔅᑭᓄᐊᒫᑫᐎᓐ ᐅᒋ, ᑭᒋ ᔑᑭᒫᑦ ᓀᔥᑕ ᑭᒋ ᑲᔥᑭᒫᑦ ᐅᑖᓉᑕᒧᐗ᙮
ᐌᓴ ᒥᒉᑎᐗᒃ ᑳ ᔑᐱᑕᑭᒃ ᓀᔥᑕ ᐸᑾᓐᑕᐤ ᑳ ᐋᔭᒥᒋᒃ, ᓀᔥᑕ ᑳ ᐙᔦᔑᐃᐌᒋᒃ, ᐅᓵᒻ ᐊᓂᑭ ᑭᔅᑭᓄᐙᒋᔓᐎᓂᒃ ᑳ ᑎᐯᓕᑖᑯᓯᒋᒃ:
ᐅᑐᓂᐗᐗ ᑫ ᑭᐸᐃᑲᑌᓕᑭ, ᑳ ᑴᑎᐱᓇᑭᒃ ᑳ ᒥᓯᐌᔮᑭ ᐙᔅᑳᔨᑲᓇ, ᐁ ᑭᔅᑭᓄᐊᒫᑫᒋᒃ ᑫᒀᓇ ᐁᑳ ᑫ ᑮ ᑭᔅᑭᓄᐊᒫᑫᐙᔅᐸᓐ, ᒪᒋ ᐅᑎᓯᐎᓐ ᐅᒋ᙮
ᐯᔭᒃ ᐎᓚᐗᐤ ᐅᒋ, ᐯᔭᒃ ᑎᐱᓚᐌ ᐅ ᑭᔅᑭᐙᐃᑫᒥᐗᐗ, ᑮ ᐃᑗᐤ, ᐊᓂᑭ ᒃᕇᑖᓇᒃ ᒧᔕᒃ ᑭᓛᔅᑭᔅᑭᐗᒃ, ᒪᒋ ᐊᐌᓯᓴᒃ, ᐁ ᑳᓴᑳᑎᓯᒋᒃ᙮
ᑖᐺᒪᑲᓐ ᐅᒪ ᑎᐹᒋᒧᐎᓐ᙮ ᐁᐗᑯ ᐅᒋ ᓱᑲ ᑭᑐᑎᒃ, ᑭᒋ ᒪᔥᑲᐎᓯᒋᒃ ᑖᐺᔦᓕᑕᒧᐎᓂᒃ;
ᐁᑳ ᐁ ᐹᐱᓯᔅᑫᓕᑕᑭᒃ ᒎᐎ ᐋᑕᓗᑳᓇ, ᓀᔥᑕ ᐅ ᑲᑫᔅᑴᐎᓂᓕᐗ ᐃᓕᓕᐗ ᑳ ᓇᑲᑕᒥᓕᒋ ᑖᐺᐎᓂᓕᐤ᙮
ᐊᓂᑭ ᑳ ᐸᓓᑭᓯᒋᒃ ᒥᓯᐌ ᑫᒀᓐ ᐸᓓᑲᓂᓕᐤ: ᒫᑲ ᐊᓂᑭ ᑳ ᐎᓂᓯᒋᒃ ᓀᔥᑕ ᐁᑳ ᑳ ᑖᐺᑕᑭᒃ ᓇᒪᐎᓚ ᑫᒀᓐ ᐸᓓᑲᓂᓕᐤ; ᒫᑲ ᐙᐙᒡ ᐅ ᒥᑐᓀᓕᒋᑲᓂᐗᐤ ᓀᔥᑕ ᐅᑌᐃᐗᐤ ᐎᓕᐸᓕᓕᐤ᙮
ᓂ ᑭᔅᑫᓕᒫᓈᓐ ᑭᒋᒪᓂᑐ ᐃᑗᐗᒃ, ᒫᑲ ᐅᑦ ᐊᑑᔅᑫᐎᓂᐙᒃ ᐋᓉᑕᐌᐗᒃ; ᐁ ᓂᐹᓯᓈᑯᓯᒋᒃ ᓀᔥᑕ ᐁ ᔑᐱᑕᑭᒃ, ᓀᔥᑕ ᒥᓯᐌ ᑕᑐ ᒥᓗ ᐊᑑᔅᑫᐎᓂᓕᐤ ᐸᒀᑕᒶᒃ᙮
ᑾᔭᔉ ᑭᔅᑭᓄᐊᒫᑫᐎᓐ
ᒫᑲ ᑭᓚ ᐋᓕᒧᑕ ᐊᓂᐃ ᐌᒋᐸᓕᑭ ᒥᓗ ᑭᔅᑭᓄᐊᒫᑫᐎᓂᒃ:
ᑭᔐᓕᓕᐗᒃ ᑭᒋ ᐯᑳᒡ ᐃᑖᑎᓯᒋᒃ, ᓕᑆᑳᒋᒃ, ᑖᐱᑕᐙᑎᓯᒋᒃ, ᒪᔥᑲᐎᓯᒋᒃ ᑖᐺᔦᓕᑕᒧᐎᓂᒃ, ᓵᑭᐃᐌᐎᓂᒃ, ᔑᐱᓚᐌᓯᐎᓂᒃ᙮
ᑖᐱᔅᑯᒡ ᓀᔥᑕ ᑭᔐᐃᔅᑴᐗᒃ, ᐅᑦ ᐃᑖᑎᓯᐎᓂᐙᒃ ᑭᒋ ᓄᑯᑖᒋᒃ ᐸᓓᑭᓯᐎᓂᓕᐤ, ᐁᑳ ᑭᒋ ᑭᓛᔅᑭᐎ ᒪᒥᔑᒥᐌᒋᒃ, ᐁᑳ ᒥᔅᑕᐃ ᑭᒋ ᒥᓂᑴᒋᒃ ᔓᒥᓈᐳᓕᐤ, ᑭᒋ ᑭᔅᑭᓄᐊᒫᑫᒋᒃ ᒥᓗ ᑫᒀᓇ:
ᑭᒋ ᑭᔅᑭᓄᐊᒪᐙᒋᒃ ᐅᔥᑭᓂᑭᔅᑴᐗ ᑭᒋ ᐯᑳᒡ ᐃᑖᑎᓯᒋᒃ, ᑭᒋ ᓵᑭᐋᒋᒃ ᐅ ᓈᐯᒥᐗᐗ, ᑭᒋ ᓵᑭᐋᒋᒃ ᐅᑦ ᐊᐙᔑᒥᔑᐗᐗ᙮
ᑭᒋ ᓕᑆᑳᒋᒃ, ᑭᒋ ᐸᓓᑭᓯᒋᒃ, ᑭᒋ ᑕᔑᑫᒋᒃ ᑎᐱᓚᐌ ᐎᑭᐙᒃ, ᑭᒋ ᒥᓨᑎᓯᒋᒃ, ᑭᒋ ᓇᓇᐃᑕᐙᒋᒃ ᑎᐱᓚᐌ ᐅ ᓈᐯᒥᐙᐗ, ᑭᒋᒪᓂᑐ ᐅᑦ ᐋᔭᒥᐎᓐ ᐁᑳ ᑭᒋ ᒪᒋᐋᓕᒧᒋᑳᑌᓕᒃ᙮
ᐅᔥᑭᓂᑭᐗᒃ ᓀᔥᑕ ᔑᑭᒥᒃ ᑭᒋ ᓕᑄᑲᐎ ᒥᑐᓀᓕᒋᑲᓂᒋᒃ᙮
ᒥᓯᐌ ᑫᒀᓐ ᐃᔑ ᐁ ᐙᐸᑎᓕᐌᔭᓐ ᑭᒋ ᑭᔅᑭᓄᐙᐸᒥᑲᐎᔭᓐ ᒥᓗ ᐊᑑᔅᑫᐎᓂᒃ: ᑭᔅᑭᓄᐊᒫᑫᐎᓂᒃ ᐁ ᐙᐸᑎᓕᐌᔭᓐ ᐸᓓᑭᓯᐎᓐ, ᓕᑆᑳᐎᓐ, ᒀᔭᔉ ᐃᑌᓕᑕᒧᐎᓐ;
ᒀᔭᔉ ᐃᔑ ᐋᔭᒥᐎᓐ ᐁᑳ ᑫ ᑮ ᓂᔑᐗᓈᒋᒋᑳᑌᒃ: ᐊᓇ ᓇᔅᐹᒡ ᑳ ᐃᔑ ᐋᔭᒥᑦ ᑭᒋ ᓇᓀᐯᐎᓯᑦ, ᐁᑳ ᑫᒀᓐ ᐁ ᐋᔮᑦ ᑭᒋ ᐅᒋ ᒪᒋ ᐋᓕᒧᒥᔉ᙮
ᔑᑭᒥᒃ ᐊᑑᔅᑫᓛᑲᓇᒃ ᑭᒋ ᓇᓇᐃᑕᐙᒋᒃ ᑎᐱᓚᐌ ᐅᑦ ᐅᑭᒫᒥᐙᐗ, ᓀᔥᑕ ᑭᒋ ᒥᓗ ᓇᐃᓚᐌᐋᒋᒃ ᒥᓯᐌ ᐃᔑ; ᐁᑳ ᐁ ᓇᔥᑴᐗᔑᐃᐌᒋᒃ ᒥᓇ;
ᐁᑳ ᐁ ᑭᒧᑎᔅᑭᒋᒃ, ᒫᑲ ᐁ ᐙᐸᑎᓕᐌᒋᒃ ᒥᓯᐌ ᒀᔭᔉ ᐋᐸᑎᓯᐎᓂᓕᐤ; ᑭᒋ ᑭᔅᑌᓕᑖᑯᑖᒋᒃ ᐅ ᑭᔅᑭᓄᐊᒫᑫᐎᓐ ᑭᒋᒪᓂᑐ ᑭ ᐱᒫᒋᐃᐌᒥᓇᐤ ᒥᓯᐌ ᐃᔑ᙮
ᐌᓴ ᐅ ᔕᐌᓕᒋᑫᐎᓐ ᑭᒋᒪᓂᑐ, ᑳ ᐯᑕᒧᒪᑲᒃ ᐱᒫᒋᐃᐌᐎᓐ, ᑮ ᓄᑯᓯᔅᑖᑯᐗᒃ ᒥᓯᐌ ᐃᓕᓕᐗᒃ,
ᐁ ᑭᔅᑭᓄᐊᒫᑯᔭᒃ, ᐁ ᐋᓉᑕᒪᒃ ᒪᒑᑎᓯᐎᓐ ᓀᔥᑕ ᐊᔅᑭᐎ ᓇᑕᐌᓕᒋᑫᐎᓇ, ᑭᒋ ᐯᑳᒡ ᐱᒫᑎᓯᔭᒃ, ᑭᒋ ᒀᔭᔅᑭᑖᑎᓯᔭᒃ, ᓀᔥᑕ ᒪᓂᑐᐙᑎᓯᔭᒃ, ᐅᒪ ᐊᔅᑮᒃ ᐊᓄᒡ ᑳ ᐃᑕᑾᒃ;
ᐁ ᐊᔕᐙᐸᑕᒪᒃ ᐊᓂᒪ ᑳ ᒥᓦᑭᑖᑾᒃ ᐊᔅᐯᓕᒧᐎᓐ, ᓀᔥᑕ ᐅ ᑭᔅᑌᓕᑖᑯᓯᐎ ᓄᑯᓯᐎᓐ ᑫᔅᑎᓯᑦ ᑭᒋᒪᓂᑐ, ᓀᔥᑕ ᑭ ᐱᒫᒋᐃᐌᒥᓇᐤ ᒋᓴᔅ ᙭;
ᐊᓇ ᑳ ᑮ ᐸᑭᑎᓂᑎᓱᔅᑕᒫᑕᒃ, ᒥᓯᐌ ᒪᒑᑎᓯᐎᓂᒃ ᑭᒋ ᐅᒋ ᐱᒫᒋᐃᑕᒃ, ᓀᔥᑕ ᑭᒋ ᐸᓓᑭᔅᑕᒫᓱᑦ ᐙᐌᓛᐸᒫᑲᓂᐎ ᐃᓕᓕᐗ, ᐁ ᓱᑫᓕᑕᒥᓕᒋ ᑭᒋ ᒥᓗ ᐊᑑᔅᑫᓕᒋ᙮
ᐅᐅ ᑫᒀᓇ ᐙᐎᑕ ᓀᔥᑕ ᔑᑭᑫᒧ, ᓀᔥᑕ ᑭᑕᐊᒫᑫ ᒥᓯᐌ ᑎᐯᓕᒋᑫᐎᓐ ᐅᒋ᙮ ᐁᑳᐎᓚ ᐊᐌᓇ ᑭ ᑳ ᐋᑕᐌᓕᒥᒃ᙮
ᑫ ᐃᔑ ᐱᒫᑎᔅᐸᓐ ᑲᕆᔅᑎᔭᓐ
ᑭᔅᑭᓯᑐᑕᒥᐃᒃ ᑭᒋ ᓇᓇᐃᑕᑭᒃ ᑎᐯᓕᒋᑫᐎᓇ ᓀᔥᑕ ᓱᑳᑎᓯᐎᓇ, ᑭᒋ ᓇᓇᐃᑕᐙᒋᒃ ᐅᓚᔓᐌᐎᑭᒪᐗ, ᑭᒋ ᐎ ᑐᑕᑭᒃ ᒥᓯᐌ ᑕᑐ ᒥᓗ ᐊᑑᔅᑫᐎᓂᓕᐤ,
ᐁᑳᐎᓚ ᑭᒋ ᒪᒋ ᐋᓕᒧᒫᒋᒃ ᐊᐌᓕᐗ, ᐁᑳ ᑭᒋ ᒀᓗᑐᑕᑫᒋᒃ, ᒫᑲ ᑭᒋ ᑳᔮᒣᐎᓯᒋᒃ ᒥᑐᓂ ᐁ ᓗᔅᑳᑎᓰᔅᑕᐙᒋᒃ ᒥᓯᐌ ᐃᓕᓕᐗ᙮
ᒫᑲ ᐃᔅᐱ ᐁ ᐃᔑ ᑭᔐᐙᑐᑕᐙᑦ ᓀᔥᑕ ᓵᑭᐋᑦ ᐃᓕᓕᐗ ᑭᒋᒪᓂᑐ ᑭ ᐱᒫᒋᐃᐌᒥᓇᐤ ᑮ ᓄᑾᓂᓕᐤ;
ᓇᒪᐎᓚ ᑾᔭᔅᑭᑕᑎᓯᐎᓂ ᐊᑑᔅᑫᐎᓇ ᑳ ᑮ ᑐᑕᒪᒃ ᐅᒋ, ᒫᑲ ᐁ ᐃᑕᔅᑌᓕᒃ ᐅ ᔕᐌᓕᒋᑫᐎᓐ ᑭ ᑮ ᐅᒋ ᐱᒫᒋᐃᑯᓇᐤ, ᐅᔥᑭ ᓂᑕᐎᑭᐎᓂ ᑭᒋᔅᑖᐸᐎᑭᒋᑫᐎᓐ ᐅᒋ, ᓀᔥᑕ ᐅᑦ ᐅᔥᑭ ᐅᔑᐃᐌᐎᓐ ᐯᓓᑭᓯᑦ ᐊᒑᒃ,
ᑳ ᑮ ᐌᓗᒋ ᓯᑭᓇᒫᑕᒃ, ᐎᓚ ᐅᒋ ᒋᓴᔅ ᙭ ᑭ ᐱᒫᒋᐃᐌᒥᓇᐤ;
ᐁ ᑮ ᒀᔭᔅᑭᑖᑎᓯᐃᑯᐗᒃ ᐅ ᔕᐌᓕᒋᑫᐎᓐ, ᑭᒋ ᐋᓂᔅᑫ ᐋᔮᔭᒃ, ᐊᔅᐯᓕᒧᐎᓐ ᐅᒋ, ᑳᑭᑫ ᐱᒫᑎᓯᐎᓐ᙮
ᐁᐗᑯ ᐅᒪ ᑎᐋᐺᒪᑲᒃ ᐃᑗᐎᓐ;ᐅᐅ ᑫᑾᓇ ᓀᔥᑕ ᑭ ᓇᑕᐌᓕᒥᑎᓐ ᒧᔕᒃ ᑭᒋ ᐙᐎᑕᒪᓐ, ᐊᓂᑭ ᑳ ᑖᐺᔦᓕᒫᒋᒃ ᑭᒋᒪᓂᑐᐗ ᑭᒋ ᔮᒀᒥᓯᒋᒃ ᑭᒋ ᒥᓗ ᐊᑑᔅᑫᒋᒃ: ᐅᐅ ᑫᒀᓇ ᒥᓦᔑᓂᓕᐤ ᓀᔥᑕ ᐋᐸᑕᓂᓕᐤ ᐃᓕᓕᐗᒃ᙮
ᒫᑲ ᐁᑳ ᐱᓯᔅᑫᓕᑕ ᑲᑫᐹᑎᓯᐎ ᑲᑴᒋᑫᒧᐎᓇ, ᓀᔥᑕ ᐋᔮᓂᔅᑫᐋᔭᒥᐎᓇ, ᓀᔥᑕ ᑾᓗᑐᑖᑫᐎᓇ ᓀᔥᑕ ᐋᔑᑌᒥᐌᐎᓇ ᐅᓚᔓᐌᐎᓐ ᐅᒋ; ᐌᓴ ᓇᒪᐎᓚ ᐙᔦᔥ ᐃᑖᐸᑕᓋ ᓀᔥᑕ ᐸᑾᓐᑕᐤ ᐃᑌᓕᑖᑾᓋ᙮
ᐃᓕᓕᐤ ᑳ ᐋᓉᑕᒧᔅᑭᑦ, ᐯᔭᑾᐤ ᓀᔥᑕ ᓂᔡᐤ ᑮ ᓇᑭᒪᑌ, ᑭ ᑳ ᐌᐱᓇᐤ;
ᐁ ᑭᔅᑫᓕᑕᒪᓐ ᐊᓇ ᐁᑯ ᑳ ᑐᐎᑳᓂᐎᑦ ᐁ ᐗᓂᔑᒃ, ᓀᔥᑕ ᐁ ᒪᒋᑐᑕᒃ, ᐎᓚ ᑫᒋᐙᒃ ᐁ ᓂᔑᐗᓈᒋᒥᑎᓱᑦ᙮ᒫᒋᒡ ᑭᔅᑭᓄᐊᒫᑫᐎᓐ
ᐃᔅᐱ ᐃᔑᑎᔕᐊᒫᑖᓀ ᐋᕐᑎᒫᔅ, ᓀᔥᑕᐱᑯ ᑎᑭᑲᔅ, ᑲᑴᒋᑕ ᑭᒋ ᐯᒋ ᓈᔑᔭᓐ ᓂᑲᐸᓕᔅ ᐃᑖᐎᓂᒃ; ᐌᓴ ᓂ ᑮ ᑫᒋᓀᓕᑌᓐ ᐁᑯᑕ ᑭᒋ ᐱᐳᓀᓯᔮᓐ᙮
ᓱᑲ ᐎᒋᐃᒃ ᐁ ᐯᒋ ᐃᑐᑌᒋᒃ ᓯᓈᔅ ᐅᓚᔓᐌᐎᓕᓕᐤ ᓀᔥᑕ ᐊᐸᓚᔅ, ᐁᑳ ᑫᒀᓐ ᑭᒋ ᑶᑕᒫᒋᒃ᙮
ᐁᑯᔑ ᒫᑲ ᐊᓂᑭ ᑳ ᑎᐱᓚᐌᐎᓯᔭᒃ ᑲᑕ ᐎ ᑲᑴ ᑭᔅᑫᓕᑕᒶᒃ ᑭᒋ ᓄᑯᑖᒋᒃ ᒥᓗ ᐊᑑᔅᑫᐎᓇ ᐁ ᐃᔑ ᓇᐃᐸᓕᑭ, ᐁᑳ ᑭᒋ ᐁᑳ ᒥᓂᔑᐎᒋᒃ᙮
ᒥᓯᐌ ᐊᓂᑭ ᑳ ᐎᒉᐎᒋᒃ ᑭᑦ ᐊᑕᒥᔅᑳᑾᒃ᙮ ᐊᑕᒥᔅᑲᐎᒃ ᐊᓂᑭ ᑳ ᓵᑭᐃᑕᒃ ᑖᐺᔦᓕᑕᒧᐎᓂᒃ᙮ᔕᐌᓕᒋᑫᐎᓐ ᑭ ᑳ ᐎ ᐎᒉᐎᑯᓇᐗᐤ ᒥᓯᐌ ᐁ ᐃᑕᔑᔦᒃ᙮ ᐁᒣᓐ᙮
ᐹᓪ, ᐅ ᑭᐸᐙᑲᓇ ᒋᓴᔅ ᙭, ᓀᔥᑕ ᑎᒧᑎ ᑭᒋᔖᓂᓇᐤ, ᐁ ᒪᓯᓇᐊᒪᐙᑦ ᐊᓂᐃ ᐹᐃᓕᒪᓐ ᓈᔅᐱᒡ ᑳ ᓵᑭᐃᑕᒃ, ᓀᔥᑕ ᓂᒋ ᐊᑑᔅᑫᓛᑲᓂᓈᓐ;
ᓀᔥᑕ ᑳ ᓵᑭᐊᑭᑦ ᐋᑉᐱᔭ, ᓀᔥᑕ ᐋᕐᑭᐸᔅ, ᓂᒋ ᓄᑎᓂᑫᐎᓕᓕᒥᓈᓐ, ᓀᔥᑕ ᐊᓂᑭ ᒫᒪᐎᐋᔭᒥᐋᐗᒃ ᑳ ᐃᑖᒋᒃ ᑭᑭᒃ:
ᔕᐌᓕᒋᑫᐎᓐ ᑭ ᑳ ᐎ ᐋᔮᓇᐗᐤ, ᓀᔥᑕ ᑳᔮᒣᓕᑕᒧᐎᓐ ᑭᒋᒪᓂᑐ ᐌᐅᑖᐎᒪᐎᑦ ᐅᒋ ᓀᔥᑕ ᐅᑎᐯᓕᒋᑫᐤ ᒋᓴᔅ ᙭᙮ᐹᐃᓖᒪᓐ ᐅᓵᑭᐃᐌᐎᓐ ᓀᔥᑕ ᐅᑖᐺᔦᓕᑕᒧᐎᓐ
ᓂ ᓇᓈᔅᑯᒪᐤ ᓂ ᑭᒋᒪᓂᑐᒻ, ᒧᔕᒃ ᐁ ᐋᓕᒧᒥᑖᓐ ᓂᑦ ᐋᔭᒥᐋᐎᓂᒃ,
ᐁ ᐯᑕᒫᓐ ᑭ ᓵᑭᐃᐌᐎᓐ ᓀᔥᑕ ᑭ ᑖᐺᔦᓕᑕᒧᐎᓐ, ᐁ ᐃᔑ ᓵᑭᐊᑦ ᐅᑎᐯᓕᒋᑫᐤ ᓀᔥᑕ ᒥᓯᐌ ᐅᐸᓓᑭᓴᒃ;
ᐁ ᐙᐸᑎᓕᐌᔭᓐ ᑭ ᑖᐺᔦᓕᑕᒧᐎᓐ ᑭᒋ ᑲᔥᑭᐅᒪᑲᒃ ᐁ ᐎᒋᑳᑌᒃ ᒥᓯᐌ ᑕᑐ ᒥᓗ ᑫᒀᓐ ᑳ ᐱᒋᔅᑳᑯᔭᓐ ᙭ ᒋᓴᓯᒃ᙮
ᐌᓴ ᓂᑦ ᐋᔮᓈᓐ ᒥᔅᑕᐃ ᒥᓚᐙᑕᒧᐎᓐ ᓀᔥᑕ ᑳᑭᒋᐃᑯᓯᐎᓐ ᑭ ᓵᑭᐃᐌᐎᓂᒃ, ᐌᓴ ᐅᑌᐃᐙᐗ ᐅᐸᓓᑭᓴᒃ ᒥᓜᓕᑕᒧᒪᑲᓂᓕᐗ ᑭᓚ ᐅᒋ, ᓂᒋᔖᓐ᙮ᒋ ᑮᐌᐅᑎᓂᑦ ᐅᓂᓯᒪᔅ
ᐁᐗᑯ ᐅᒋ, ᐋᑕ ᐁ ᐃᑌᓕᑖᑯᓯᔮᓐ ᓈᔅᐱᒡ ᑭᒋ ᓱᑫᓕᒧᔮᓐ ᙭ᑎᒃ ᑭᒋ ᐃᑕᔓᒥᑖᓐ ᐊᓂᒪ ᑳ ᓇᐃᐸᓕᒃ,
ᐁᓕᐌᒃ ᒫᑲ ᓵᑭᐃᐌᐎᓐ ᐅᒋ, ᓇᐗᒡ ᑭ ᐸᑯᓭᓕᒥᑎᓐ, ᐁ ᐋᐎᔮᓐ ᐊᓇ ᐹᓪ ᑳ ᑫᑌᔮᑎᓰᑦ, ᐊᓄᒡ ᓀᔥᑕ ᐅ ᑭᐸᐙᑲᓇ ᒋᓴᔅ ᙭᙮
ᑭ ᐸᑯᓭᓕᒥᑎᓐ ᓂᑯᓯᔅ ᐅᓂᓯᒪᔅ ᐅᒋ, ᑳ ᑮ ᓂᑕᐎᑭᐊᒃ ᓂ ᒫᒫᒋᒀᐱᓱᐎᓂᒃ;
ᐊᓇ ᐌᔅᑲᒡ ᐁᑳ ᓈᓐᑕᐤ ᑳ ᑮ ᐃᑖᐸᒋᐃᔉ, ᐊᓄᒡ ᒫᑲ ᑳ ᐃᑖᐸᒋᐃᔉ ᓂᓚ ᓀᔥᑕ:
ᒥᓇ ᒫᑲ ᓂ ᑮ ᐃᔑᑎᔕᐗᐤ: ᐅᑎᓐ ᒫᑲ ᑖᐱᔅᑯᒡ ᑎᐱᓚᐌ ᓂ ᐱᒋᓚᐤ᙮
ᐊᓇ ᑫ ᑮ ᑲᓇᐌᓕᑕᒫᓱᔮᐸᓐ, ᒦᔅᑯᒡ ᑭᓚ ᑭᒋ ᐊᑑᔅᑲᐎᑦ ᐁ ᐃᔑ ᒫᒫᒋᒀᐱᓱᔮᓐ ᒥᓗᐋᒋᒧᐎᓂᒃ᙮
ᒫᑲ ᐁᑳ ᑭᓚ ᐁ ᐃᑌᓕᑕᒪᓐ ᓇᒪᐎᓚ ᑫᒀᓐ ᓂ ᐎ ᑐᑌᑖᔾ; ᑭ ᒥᓗᑐᑖᑫᐎᓐ ᐁᑳ ᑖᐱᔅᑯᒡ ᐋᓕᓵᒡ ᑭᒋ ᐃᑐᒋᑳᑌᒃ, ᒫᑲ ᐁ ᒥᓜᓕᒋᑳᑌᒃ᙮
ᐌᓴ ᒫᔅᑯᒡ ᐊᒋᓚᐤ ᑮ ᑭᑐᑌᐤ, ᑳᑭᑫ ᑭᒋ ᐅᑎᓇᑦ;
ᓇᒪᐎᓚ ᐁᑯ ᑖᐱᔅᑯᒡ ᐊᑑᔅᑫᓛᑲᓐ, ᒫᑲ ᐊᐙᓯᑌ ᐃᔥᐱᔥ ᐊᑑᔅᑫᓛᑲᓐ, ᐎᒋᔖᓂᒪᐤ ᑳ ᓵᑭᐋᑲᓂᐎᑦ, ᐅᓵᒻ ᒫᑲ ᓂᓚ ᐅᒋ; ᒫᑲ ᐊᐙᓯᑌ ᒥᔅᑕᐃ ᑭᓚ ᐅᒋ, ᑖᐱᔅᑯᒡ ᐎᔮᓯᒃ ᓀᔥᑕ ᐅᑎᐯᓕᒋᑫᒃ!
ᑮᔥᐱᓐ ᒫᑲ ᐎᒉᐙᑲᓐ ᐌᑕᑭᒥᐗᓀ, ᑖᐱᔅᑯᒡ ᓂᓚ ᑫᒋᐙᒃ ᐅᑎᓐ᙮
ᓂᓚ ᐹᓪ ᑎᐱᓚᐌ ᓂᒋᒌᒃ ᓂ ᑮ ᐅᒋ ᒪᓯᓇᐁᓐ, ᓂ ᑳ ᑭᑣᒥᑎᐸᐁᓐ: ᐁᓕᐌᒃ ᒫᑲ ᓇᒪᐎᓚ ᑭᑦ ᐃᑎᓐ, ᑭᓚ ᑫᒋᐙᒃ ᐊᐴᒋᑲ ᐁ ᐃᑌᓕᑖᑯᓯᔭᓐ ᑭᒋ ᐸᑭᑎᓂᑎᓱᔅᑕᐎᔭᓐ᙮
ᐁᐁ, ᓂᒋᔖᓐ, ᐁᑯᔑ ᑭ ᑳ ᒥᓚᐙᑎᑎᓐ ᐅᑎᐯᓕᒋᑫᒃ: ᑳᑭᒋᑖ ᓂ ᐱᒋᓚᐤ ᐅᑎᐯᓕᒋᑫᒃ᙮
ᐁ ᒪᔥᑲᐎ ᐊᔅᐯᓕᒧᔮᓐ ᑭ ᓇᓇᐃᑕᒧᐎᓂᒃ, ᑭ ᒪᓯᓇᐊᒫᑎᓐ, ᐁ ᑭᔅᑫᓕᑕᒫᓐ ᐊᐙᓯᑌ ᑭᒋ ᑐᑕᒪᓐ ᐃᔥᐱᔥ ᐊᓂᒪ ᑳ ᐃᑗᔮᓐ᙮
ᒫᑲ ᐊᓯᒋ ᐋᔦᔅᑲᐎᑕᒪᐎᓐ ᐃᑕ ᑫ ᐎᑭᔮᓐ; ᐌᓴ ᓂᑦ ᐃᔑ ᐸᑯᓭᓕᒧᓐ ᑭᑦ ᐋᔭᒥᐋᐎᓂᐗᐗ ᐅᒋ, ᓂᓚ ᑭᒋ ᐸᑭᑎᓇᒫᑲᐎᔦᒃ᙮ᒫᒋᒡ ᐙᒉᑫᒧᐎᓐ
ᐅᑯ ᑭᑦ ᐊᑕᒥᔅᑳᑾᒃ ᐁᐸᑉᕌᔅ, ᓂᒋᑭᐸᐙᑲᓐ ᙭ ᒋᓴᓯᒃ;
ᒫᕐᒃ, ᐋᕆᔅᑖᕐᑲᔅ, ᑎᒫᔅ ᓂᒋᐊᑑᔅᑫᒫᑲᓇᒃ᙮
ᐅ ᔕᐌᓕᒋᑫᐎᓐ ᑭ ᑎᐯᓕᒋᑫᒥᓇᐤ ᒋᓴᔅ ᙭ ᑭ ᑳ ᐎ ᐎᒉᐎᑯᐙᐤ ᑭᑦ ᐊᒑᑯᒃ᙮ ᐁᒣᓐ᙮
ᐌᓴ ᐅᓚᔓᐌᐎᓐ ᐁᐗᑯ ᐁ ᑎᑳᔅᑌᑎᑭ ᒥᓗ ᑫᒀᓈ ᑫ ᐅᑎᒋᐸᓕᑭ, ᓇᒪ ᒫᑲ ᒥᑐᓂ ᐁ ᐃᔑᓈᑾᒃ ᑖᐱᔅᑯᒡ ᐁ ᐃᔑᓈᑾᑭ, ᓇᒪᐎᔅᑳᑦ ᑲᑕ ᑮ ᑐᑕᒧᒪᑲᓐ, ᐊᓂᐃ ᓵᓵᑭᐎᓕᐌᐎᓇ ᐅᒋ, ᑳ ᑮ ᐸᑭᑎᓂᑫᒋᒃ ᒧᔕᒃ ᑕᑡᐤ ᐯᐴᓂᓕᑭ, ᑭᒋ ᒥᑐᓂᐎᐃᑯᒋᒃ ᐊᓂᑭ ᑳ ᐯᒋ ᓈᑕᑭᒃ᙮
ᐌᓴ ᑮᔥᐱᓐ ᑮ ᑐᑕᒧᒪᑲᒃ, ᓇᒪ ᓈ ᑲᑕ ᑮ ᐳᓂ ᐸᑭᑎᓂᑳᑌᑯᐸᓐ? ᐌᓴ ᐅᑕᔭᒥᐊᐗᐤ, ᐯᔭᑾᐤ ᐁ ᐹᔦᑭᐋᑲᓂᐎᒋᒃ, ᓇᒪᐎᓚ ᑫᔮᐸᒡ ᑲᑕ ᑮ ᒥᑯᔥᑳᑌᓕᑕᒥᐃᑯᐸᓇᒃ ᒪᒋᑣᐎᓂᓕᐤ ᐅ ᒥᑐᓀᓕᒋᑲᓂᐙᒃ᙮
ᒫᑲ ᐅᐅ ᓵᓵᑭᐎᓕᐌᐎᓂᒃ ᑭᔅᑭᓯᑐᑖᑲᓂᐎᐗ ᒪᒋᑐᑕᒧᐎᓇ ᒣᔕᑯᐱᐴᓐ᙮
ᐌᓴ ᓇᒪᐎᓚ ᑲᑕ ᑮ ᐃᑭᓐ ᓈᐯ ᒥᔅᑐᓴᒃ ᓀᔥᑕ ᑯᑕᒃ ᐅᒥᑯᐗᐤ ᑭᒋ ᐅᒋ ᐊᔐᓂᑳᑌᑭ ᒪᒋᑐᑕᒧᐎᓇ᙮
ᐁᐗᑯ ᐌᒋ, ᐃᔅᐱ ᐊᔅᑮᒃ ᑌᑯᔑᒃ, ᐃᑗᐤ, ᓵᓵᑭᐎᓕᐌᐎᓐ ᓀᔥᑕ ᐸᑭᑎᓂᑫᐎᓐ ᓇᒪᐎᓚ ᑭ ᑮ ᓇᑕᐌᓕᑌᓐ, ᒫᑲ ᒥᔭᐤ ᑭ ᑮ ᐋᔦᔅᑲᐎᑕᒪᐎᓐ:
ᑳ ᐃᔅᒀᓯᑳᑌᑭ ᐸᑭᑎᓂᑫᐎᓇ ᓀᔥᑕ ᓵᓵᑭᐎᓕᐌᐎᓇ ᒪᒋᑣᐎᓐ ᐅᒋ, ᓇᒪᐎᓚ ᑭ ᑮ ᐅᒋ ᒥᓜᓕᑌᓐ᙮
ᐁᑯ ᐁᑗᔮᓐ, ᒫᑎᑲ, ᓂ ᑕᑯᔑᓂᓐ, (ᐱᔅᑭᑕᓯᓇᐃᑲᓂᒃ ᒪᓯᓇᐃᑲᓂᒃ ᒪᓯᓇᐃᑳᑌᐤ ᐁ ᐋᓕᒧᒥᑲᐎᔮᓐ,) ᑭᒋ ᑐᑐᒫᓐ ᑭᑦ ᐃᑌᓕᑕᒧᐎᓐ, ᐅ ᑭᒋᒪᓂᑐ᙮
ᓂᑳᓐ, ᐃᔅᐱ ᑳ ᐃᑗᑦ, ᓵᓵᑭᐎᓕᐌᐎᓐ ᓀᔥᑕ ᐸᑭᑎᓂᑫᐎᓐ, ᓀᔥᑕ ᑳ ᐃᔅᒀᓯᑳᑌᑭ ᐸᑭᑎᓂᑫᐎᓇ, ᓀᔥᑕ ᐸᑭᑎᓂᑫᐎᓇ ᒪᒋᑣᐎᓇ ᐅᒋ, ᓇᒪᐎᓚ ᑭ ᑮ ᓇᑕᐌᓕᑌᓐ, ᐁᑳ ᓀᔥᑕ ᑳ ᐅᒋ ᒥᓜᓕᑕᒪᓐ; (ᑳ ᐸᑭᑎᓂᑳᑌᑭ ᐅᓚᔓᐌᐎᓂᒃ;)
ᐁᑯ ᑳ ᐃᑗᑦ, ᒫᑎᑲ, ᓂ ᑕᑯᔑᓂᓐ ᑭᒋ ᑐᑕᒫᓐ ᑭᑦ ᐃᑌᓕᑕᒧᐎᓐ, ᐅ ᑭᒋᒪᓂᑐ᙮ ᐅᑎᓇᒻ ᐊᓂᐁᓕᐤ ᓃᔥᑕᒻ, ᑭᒋ ᐋᔨᒋᑖᑦ ᑯᑕᑭᓕᐤ᙮
ᐊᓂᒪ ᐃᑌᓕᑕᒧᐎᓂᒃ ᑭ ᐸᓓᑭᐃᑲᐎᓈᓇᐤ, ᐁ ᑮ ᐸᑭᑎᓂᑳᑌᓕᒃ ᒋᓴᔅ ᙭ ᐎᔭᐤ ᐯᔭᑾᐤ ᐱᑯ ᐁ ᑌᐱᐸᓕᓕᒃ᙮
ᒥᓯᐌ ᑕᑐ ᓵᓵᑭᐎᓕᐌᐎᓕᓕᐤ ᒫᑲ ᓂᐸᐎᐤ ᑕᑡᐤ ᐁ ᑭᔑᑳᓕᒃ ᐁ ᐋᔭᒥᐋᐎ ᐊᑑᔅᑫᑦ, ᐁ ᐸᑭᑎᓂᑫᑦ ᒫᑲ ᑖᐱᔅᑯᒡ ᐃᔑ ᓵᓵᑭᐎᓕᐌᐎᓇ, ᐁᑳᐎᔅᑳᑦ ᑫ ᑮ ᐊᔐᓇᒧᒪᑲᑭ ᒪᒋᑐᑕᒧᐎᓇ;
ᒫᑲ ᐊᐗ ᐃᓕᓕᐤ ᐹᑎᒫ ᑳ ᑮ ᐸᑭᑎᓂᑫᑦ ᐯᔭᒃ ᓵᓵᑭᐎᓕᐌᐎᓂᓕᐤ ᒪᒋᑐᑕᒧᐎᓇ ᐅᒋ, ᑳᑭᑫ ᑮ ᓇᐊᐱᐌᐤ ᐅ ᑭᒋᓂᔅᑭᓕᒃ ᑭᒋᒪᓂᑐᐗ;
ᐁᑯᔅᐱ ᐅᒋ ᐁ ᐯᐅᑦ ᐹᑎᒫ ᐊᓂᐃ ᑳ ᐸᒀᑎᑯᑦ ᑭᒋ ᐅᑕᑯᔅᑳᒋᑲᓂᑦ᙮
ᐌᓴ ᐯᔭᒃ ᐸᑭᑎᓂᑫᐎᓂᓕᐤ ᑮ ᐅᒋ ᒥᑐᓂᐎᐁᐤ ᐊᓂᐃ ᑳ ᐸᓓᑭᐋᑲᓂᐎᓕᒋ᙮
ᑳ ᐅᒋ ᐯᓓᑭᓯᑦ ᐊᒑᒃ ᓀᔥᑕ ᐋᓕᒧᑕᒫᑕᒃ: ᐌᓴ ᑭᐃᔥᑾ ᐊᓂᐁᓕᐤ ᓂᑳᓐ ᑳ ᑮ ᐃᑗᑦ,
ᐅᒪ ᐁᐗᑯ ᓇᔅᑯᒥᑐᐎᓐ ᑫ ᐅᔑᑕᒪᐗᑭᒃ ᑭᐃᔥᑾ ᐊᓂᐃ ᑭᔑᑳᐗ, ᐃᑗᐤ ᐅᑎᐯᓕᒋᑫᐤ; ᓂ ᑳ ᐸᑭᑎᓀᓐ ᓄᓚᔓᐌᐎᓇ ᐅᑌᐃᐙᒃ, ᓀᔥᑕ ᐅ ᒥᑐᓀᓕᒋᑲᓂᐙᒃ ᓂ ᑳ ᒪᓯᓇᐁᓐ;
ᐅ ᒪᒋᑐᑕᒧᐎᓂᐗᐗ ᒫᑲ ᓀᔥᑕ ᐅ ᒫᒑᑎᓯᐎᓂᐙᐗ ᓇᒪᐎᔅᑳᑦ ᒥᓇ ᓂ ᑳ ᑭᔅᑭᓯᑐᑕᒸᓐ᙮
ᐃᑕ ᒫᑲ ᐁ ᐃᑕᑾᒃ ᐊᔐᓇᒫᑫᐎᓐ, ᓇᒪᐎᓚ ᑫᔮᐸᒡ ᐃᑕᑾᓐ ᐸᑭᑎᓂᑫᐎᓐ ᒪᒋᑐᑕᒧᐎᓐ ᐅᒋ᙮ᒫᑎ ᐯᒋ ᓈᑖᑕᐤ ᑭᒋᒪᓂᑐ
ᐁ ᐋᔮᔭᒃ ᒫᑲ, ᓂᒋᔖᓂᑐᒃ, ᓱᑭᑌᐁᐎᓐ ᑭᒋ ᐱᑐᑫᔭᒃ ᐃᑕ ᐁ ᒪᐗᒋ ᐸᓓᑲᒃ ᒋᓴᔅ ᐅᒥᑯ ᐅᒋ,
ᐅᔥᑭ ᓀᔥᑕ ᐱᒫᑎᓯᐎ ᒣᔅᑲᓈᒃ ᑳ ᐅᔥᑭ ᐅᔑᑕᒫᑕᒃ, ᔖᐳ ᐊᑯᐃᑲᓂᒃ, ᐁᐗᑯ ᐎᔮᔅ;
ᓀᔥᑕ ᐁ ᐋᔭᐗᒃ ᑭᒋ ᓵᓴᑭᐎᓕᐌᐎᓕᓕᐤ ᑳ ᑎᐯᓕᑕᒸᑦ ᑭᒋᒪᓂᑐᐗ ᐅ ᐙᔅᑳᔨᑲᓂᒥᓕᐤ;
ᐁᑯᔑ ᓈᑖᑕᐤ ᐁ ᑖᐺᐎᓂ ᒥᑌᐃᔭᒃ, ᐁ ᑫᒋᓇᐅᔭᒃ ᑖᐺᔦᓕᑕᒧᐎᓂᒃ, ᑭᑌᐃᓇᐗ ᐸᑭᑲᐎᐯᑳᐋᒋᑳᑌᑭ ᒪᒋ ᒥᑐᓀᓕᒋᑲᓐ ᐅᒋ, ᓀᔥᑕ ᑭᔭᐎᓇᐗ ᐁ ᑭᒋᔅᑖᐸᐗᑖᑲᓂᐎᑭ ᐁ ᐸᔦᑳᑲᒥᒃ ᓂᐱᒃ᙮
ᐁᑯᔑ ᒫᑲ ᒪᒥᑐᓀᓕᒥᑐᑕᐤ ᑭᒋ ᔑᑭᐃᑐᔭᒃ ᑭᒋ ᐙᐸᑎᓕᐌᔭᒃ ᓵᑭᐃᐌᐎᓐ, ᓀᔥᑕ ᒥᓗ ᐊᑑᔅᑫᐎᓇ;
ᐁᑳ ᐁ ᐳᓂ ᒪᐗᒋᐃᑐᔭᒃ, ᑖᐱᔅᑯᒡ ᐁ ᑐᑕᑭᒃ ᐋᑎᑦ; ᒫᑲ ᐁ ᑲᑫᔅᑭᒥᑐᔭᒃ, ᐊᐙᓯᑌ ᒫᑲ ᑫᔮᐸᒡ ᐁ ᑐᑕᒪᒃ ᐁ ᑆᐸᑕᒣᒃ ᐊᓂᒪ ᐁ ᑭᔑᑳᒃ ᐁ ᐹᐸᓕᒃ᙮
ᐌᓴ ᑮᔥᐱᓐ ᐅᒋᑕᐤ ᒪᒋᑐᑕᒪᒃ ᐃᔅᐱ ᐁ ᑮ ᐅᑎᓇᒪᒃ ᑖᐺᐎᓂ ᑭᔅᑫᓕᑕᒧᐎᓐ, ᓇᒪᐎᓚ ᑫᔮᐸᒡ ᐃᑕᑾᓐ ᓵᓵᑭᐎᓕᐌᐎᓐ ᒪᒋᑐᑕᒧᐎᓇ ᐅᒋ,
ᒫᑲ ᐱᑯ ᑭᐁᒋᓈᔦᓕᑖᑾᒃ ᐁ ᑯᔅᑖᑌᓕᑖᑾᒃ ᐁ ᐊᔕᐙᐸᒋᑳᑌᒃ ᑎᐹᔅᑯᓂᑫᐎᓐ, ᓀᔥᑕ ᐃᔥᑯᑌᐎ ᐊᑯᓚᐌᓯᐎᓐ, ᑫ ᓂᔑᐗᓈᒋᐃᑯᒋᒃ ᐅᒫᓓᓕᒋᑫᔅᑲᒃ᙮
ᐊᓇ ᑳ ᑮ ᒫᓓᓕᑕᒸᑦ ᒧᓯᓴ ᐅᑦ ᐅᓚᔓᐌᐎᓂᓕᐤ ᑮ ᓂᐱᐤ ᐁᑳ ᐁ ᑭᑎᒫᑫᓕᒫᑲᓂᐎᑦ, ᐁ ᐃᑖᒋᒥᑯᑦ ᓂᔓ ᓀᔥᑕᐱᑯ ᓂᔅᑐ ᐅᑎᐹᒋᒧᐗ:
ᑖᓀᓕᑯᒃ ᒫᑲ ᐊᐙᓯᑌ ᐁᑌᓕᑖᑯᓯᑦ ᑭᒋ ᑲᒀᑕᑭᐋᑲᓂᐎᑦ, ᑭᑦ ᐃᑌᓕᑌᓇᐗᐤ, ᐊᓇ ᑳ ᑮ ᑕᑕᑯᔅᑳᐃᒫᑦ ᑭᒋᒪᓂᑐ ᐅᑯᓯᓴ, ᓀᔥᑕ ᐁᑳ ᐁ ᐸᓓᑲᒃ ᑳ ᑮ ᐃᑕᑭᑕᒃ ᓇᔅᑯᒥᑐᐎᓂ ᒥᑯᓕᐤ, ᐊᓂᐁᓕᐤ ᐅᒋ ᑳ ᑮ ᐸᓓᑭᐃᑯᑦ, ᓀᔥᑕ ᑳ ᐋᔭᓵᒋᐋᑦ ᔕᐌᓕᒋᑫᐎᓂ ᐊᒑᑾ?
ᐌᓴ ᑭ ᑭᔅᑫᓕᒪᓇᐤ ᐊᓇ ᑳ ᑮ ᐃᑗᑦ, ᐋᔅᑯᒋᐃᐌᐎᓐ ᓂᓚ ᓂ ᑎᐱᓚᐌᐎᓯᓐ; ᓂᓚ ᓂ ᑳ ᑭᐌᑎᐸᐊᒫᑳᓐ, ᐃᑗᐤ ᐅᑎᐯᓕᒋᑫᐤ᙮ ᒥᓇ ᒫᑲ ᐅᑎᐯᓕᒋᑫᐤ ᑲᑕ ᑎᐹᔅᑯᓀᐤ ᐅᑦ ᐃᓕᓕᒪ᙮
ᑯᔅᑖᑌᓕᑖᑾᓐ ᑭᒋ ᐸᑭᔑᓈᓂᐗᒃ ᐅᒋᒋᒃ ᐯᒫᑎᓰᑦ ᑭᒋᒪᓂᑐ᙮
ᒫᑲ ᑭᔅᑭᓯᒃ ᐊᓂᐃ ᑳᔮᔥ ᑭᔑᑳᐗ, ᐁᑯᔅᐱ, ᐹᑎᒫ ᐁ ᑮ ᐙᔅᑌᓇᒫᑲᐎᔦᒃ, ᑭ ᑮ ᒧᔑᑖᓇᐗᐤ ᑭᒋ ᐊᓕᒥᓯᐎᓂ ᓄᑎᓂᑫᐎᓐ;
ᐸᔅᑭ, ᒣᒀᒡ ᐁ ᑮ ᐃᔑᐃᑲᐎᔦᒃ ᑭᒋ ᐹᐱᐃᑲᐎᔦᒃ, ᐁ ᑮ ᑭᑳᒥᑲᐎᔦᒃ ᓀᔥᑕ ᐁ ᑮ ᐊᓕᒥᐃᑲᐎᔦᒃ; ᐸᔅᑭ ᓀᔥᑕ, ᒣᒀᒡ ᐁ ᑮ ᐅ ᐎᒉᐗᑲᓂᔦᒃ ᐊᓂᑭ ᐁᑯ ᐃᔑ ᑳ ᑐᑕᐙᑲᓂᐎᒋᒃ᙮
ᐌᓴ ᑭ ᑮ ᑭᑎᒫᑫᓕᒥᓇᐗᐤ ᐁ ᑮ ᒫᒫᒋᒀᐱᓱᔮᓐ, ᓀᔥᑕ ᑭ ᑮ ᒥᓜᓕᑌᓇᐗᐤ ᐁ ᑮ ᒪᔅᑲᒥᑲᐎᔦᒃ ᑭᑦ ᐋᔮᓂᐗᐗ, ᐁ ᑭᔅᑫᓕᑕᒣᒃ ᐁ ᐋᔮᔦᒃ ᑭᔑᑭᔑᑯᒃ ᐊᐙᓯᑌ ᐁ ᒥᓨᔑᒃ ᓀᔥᑕ ᑳᑭᑫ ᐌᓗᑎᓯᐎᓐ᙮
ᐁᑳᐎᓚ ᒫᑲ ᐌᐱᓇᒧᒃ ᑭ ᑫᒋᓇᐅᐎᓂᐗᐤ, ᑳ ᐋᔮᒪᑲᒃ ᑭᒋ ᑎᐸᐊᒫᑫᐎᓐ᙮
ᐌᓴ ᑭ ᓇᑕᐌᓕᑌᓇᐗᐤ ᔑᐱᓚᐌᓯᐎᓐ; ᐹᑎᒫ ᑮ ᑐᑕᒬᑴ ᐅᑦ ᐃᑌᓕᑕᒧᐎᓐ ᑭᒋᒪᓂᑐ, ᑭᒋ ᒥᓕᑲᐎᔦᒃ ᐊᓂᒪ ᐊᔓᑕᒫᑫᐎᓐ᙮
ᐌᓴ ᐁᔥᑾ ᐊᒋᓚᐤ, ᐁᑯ ᑫ ᑕᑯᔑᒃ ᐊᓇ ᑳ ᐃᑌᓕᑖᑯᓯᑦ ᑭᒋ ᑕᑯᔑᒃ, ᓇᒪ ᒫᑲ ᑲᑕ ᑆᔅᑕᐎᐤ
ᑳ ᒀᔭᔅᑭᑎᒋᒃ ᒫᑲ ᑖᐺᔦᓕᑕᒧᐎᓐ ᑲᑕ ᐅᒋ ᐱᒫᑎᓯᐗᒃ; ᒫᑲ ᑮᔥᐱᓐ ᐊᐌᓇ ᐃᓕᓕᐤ ᐊᔐᑳᐸᐎᑌ, ᓇᒪᐎᓚ ᑲᑕ ᓵᐯᓕᒥᑯ ᓂᑦ ᐊᒑᑾ᙮
ᒫᑲ ᑭᓚᓈᓇᐤ ᓇᒪᐎᓚ ᑭᑦ ᐅ ᐎᒉᐙᑲᓂᓇᐤ ᐊᓂᑭ ᓂᔑᐗᓈᑎᓯᐎᓂᒃ ᑳ ᐃᔑ ᐊᔐᑳᐸᐎᒋᒃ, ᒫᑲ ᐊᓂᑭ ᑳ ᑖᐺᔦᓕᑕᑭᒃ ᑭᒋ ᐅᒋ ᐱᒫᒋᐋᒋᒃ ᐅᑦ ᐊᒑᑯᐗᐗ᙮
ᑖᐺᔦᓕᑕᒧᐎᓐ
ᑖᐺᔦᓕᑕᒧᐎᓐ ᒫᑲ ᑫᒋᓇᐅᐎᓂᐗᓐ ᐊᓂᐃ ᑫᒀᓇ ᑳ ᐊᔅᐯᓕᒧᒋᑳᑌᑭ, ᐌᒋ ᑫᒋᓈᔦᓕᒋᑳᑌᑭ ᐊᓂᐃ ᐁᑳ ᑳ ᓄᑾᑭ᙮
ᐌᓴ ᐁᐗᑴᓕᐤ ᑳ ᐅᒋ ᑲᔥᑭᑖᒋᒃ ᑳ ᓂᑳᓀᓕᑖᑯᓯᒋᒃ ᒥᓗ ᐋᒋᒥᑯᓯᐎᓂᓕᐤ᙮
ᑖᐺᔦᓕᑕᒧᐎᓐ ᑭᑦ ᐅᒋ ᓇᓯᑐᑌᓈᓇᐤ ᐊᔅᑭᐊ ᐁ ᑮ ᐅᔑᑖᓂᐗᑭ ᑭᒋᒪᓂᑐ ᐅᑦ ᐋᔭᒥᐎᓐ ᐅᒋ, ᐁᑯᔑ ᒫᑲ ᐊᓂᐃ ᑳ ᓄᑾᑭ ᓇᒪᐎᓚ ᑮ ᐅᒋ ᐅᔑᑖᓂᐗᓋ ᐊᓂᐃ ᑳ ᓄᑾᑭ᙮
ᑖᐺᔦᓕᑕᒧᐎᓐ ᐅᒋ ᐁᐱᓪ ᑮ ᐸᑭᑎᓇᒪᐌᐤ ᑭᒋᒪᓂᑐᐗ ᐊᐙᓯᑌ ᒣᓨᔑᓂᓕᒃ ᓵᓵᑭᐎᓕᐌᐎᓂᓕᐤ ᐃᔥᐱᔥ ᑫᓐ, ᑳ ᑮ ᐅᒋ ᑲᔥᑭᑖᑦ ᑭᒋ ᐃᑖᒋᒫᑲᓂᐎᑦ ᐁ ᒀᔭᔅᑭᑖᑎᓰᑦ, ᑭᒋᒪᓂᑐᐗ ᐁ ᐋᓕᒧᑕᒥᓕᒋ ᐅ ᒥᓕᐌᐎᓇ: ᐁᐗᑴᓕᐤ ᐅᒋ ᐋᑕ ᐁ ᓂᐱᑦ ᑫᔮᐸᒡ ᐋᔭᒥᐤ᙮
ᑖᐺᔦᓕᑕᒧᐎᓐ ᐅᒋ ᐃᓇᒃ ᑮ ᐹᔑᑯᓈᑯᐊᐤ ᐁᑳ ᑭᒋ ᐙᐸᑕᒃ ᓂᐱᐎᓂᓕᐤ; ᓇᒪ ᒫᑲ ᑮ ᒥᔅᑲᐗᐤ, ᐁ ᑮ ᐹᔑᑯᓈᑯᐃᑯᑦ ᑭᒋᒪᓂᑐᐗ: ᐌᓴ ᐸᒧᔑ ᑮ ᐹᔑᑯᓈᑯᐋᑲᓂᐎᑦ ᑮ ᐋᔭᐤ ᐅᒣᓕᐤ ᐃᑕᒋᒧᐎᓂᓕᐤ, ᐁ ᑮ ᓇᐃᓚᐌᐋᑦ ᑭᒋᒪᓂᑐᐗ᙮
ᐁᑳ ᒫᑲ ᐁ ᐃᑕᑾᒃ ᑖᐺᔦᓕᑐᒧᐎᓐ ᓇᒪᐎᓚ ᑲᑕ ᑮ ᐃᑭᓐ ᑭᒋ ᓇᐃᓚᐌᐋᑲᓂᐎᑦ ᑭᒋᒪᓂᑐ: ᐌᓴ ᐊᓇ ᑳ ᐯᒋ ᓈᑖᑦ ᑭᒋᒪᓂᑐᐗ ᑲᑕ ᑖᐺᑕᒻ ᐁ ᐃᑖᓕᒋ, ᓀᔥᑕ ᐁ ᑎᐸᐊᒪᐙᓕᒋ ᐊᓂᐃ ᓱᑲ ᑳ ᓈᓇᑕᐌᓕᒥᑯᓕᒋ᙮
ᑖᐺᔦᓕᑕᒧᐎᓐ ᐅᒋ ᓄᐊ, ᐁ ᔮᒀᒥᒥᑯᑦ ᑭᒋᒪᓂᑐᐗ ᐊᓂᐃ ᑫᒀᓇ ᐅᒋ ᐁᑳ ᐁᔥᑾ ᑳ ᓄᑾᓂᓕᑭ, ᐁ ᔮᒀᒥᓯᑦ, ᑮ ᐋᔦᔅᑲᐎᑕᐤ ᐋᕐᑯᓕᐤ, ᑭᒋ ᐅᒋ ᐱᒫᒋᐋᑦ ᑳ ᐃᑕᔑᑦ; ᐊᐗᑯ ᓀᔥᑕ ᑳ ᑮ ᐅᒋ ᓂᔑᐗᓈᒋᑕᒃ ᐊᔅᑭᓕᐤ, ᓀᔥᑕ ᑳ ᑮ ᐊᑎ ᐋᔮᑦ ᒀᔭᔅᑭᑖᑎᓯᐎᓂᓕᐤ ᑖᐺᔦᓕᑕᒧᐎᓂᒃ ᑳ ᐅᒋᐸᓕᓕᒃ᙮
ᑖᐺᔦᓕᑕᒧᐎᓐ ᐅᒋ ᐁᑉᕃᐋᒻ, ᐃᔅᐱ ᓀᑐᒫᑲᓂᐎᑦ ᑭᒋ ᐃᑐᑌᑦ ᐃᑕ ᐁᔥᑾ ᑫ ᒥᓛᑲᓂᐎᑦ ᑭᒋ ᑎᐱᓚᐌᐎᓯᑦ, ᑮ ᑖᐺᑕᒻ; ᑮ ᐗᓚᐎᐃᑐᑌᐤ ᒫᑲ, ᐁᑳ ᐁ ᑭᔅᑫᓕᑕᒃ ᑖᓐᑌ ᐁ ᐃᑐᑌᑦ᙮
ᑖᐺᔦᓕᑕᒧᐎᓐ ᐅᒋ ᑮ ᑕᔑᑫᐤ ᐊᔓᑕᒫᑫᐎ ᐊᔅᑮᒃ, ᑖᐱᔅᑯᒡ ᒫᓐᑌᐎ ᐊᔅᑮᒃ, ᐁ ᐎᑭᑦ ᒥᑭᐙᒥᒃ ᐊᓯᒋ ᐋᐃᓯᒃ ᓀᔥᑕ ᒉᑲᑉ, ᑳ ᐅ ᐎᒉᐙᑲᓂᑦ ᑭᒋ ᐋᔮᒋᒃ ᐊᓂᐁᓕᐤ ᐊᔓᑕᒫᑫᐎᓂᓕᐤ:
ᐌᓴ ᑮ ᐊᔕᐙᐸᑕᒻ ᐃᑖᐎᓂᓕᐤ ᑳ ᒪᔥᑲᐗᔅᑭᑌᓕᒃ, ᑳ ᑮ ᒋᒪᑖᑦ ᓀᔥᑕ ᑳ ᑮ ᐅᔑᑖᑦ ᑭᒋᒪᓂᑐ᙮
ᑖᐺᔦᓕᑕᒧᐎᓐ ᐅᒋ ᓀᔥᑕ ᓭᕋ ᑫᒋᐙᒃ ᑮ ᒥᓚᐤ ᒪᔥᑲᐎᓯᐎᓂᓕᐤ ᑭᒋ ᑲᓄᔥᑲᑖᐗᓱᑦ, ᓀᔥᑕ ᑮ ᓂᑕᐎᑭᐁᐤ ᐊᐙᔑᔕ ᐋᑕ ᐋᔕᔾ ᐅᓴᒻ ᐁ ᑭᔐᐃᔅᑴᐎᑦ, ᐌᓴ ᒀᔭᔅᑭᑎᐤ ᑮ ᐃᑌᓕᒣᐤ ᐊᓂᐃ ᑳ ᑮ ᐊᔓᑕᒫᑯᑦ᙮
ᐁᐗᑯ ᒫᑲ ᑮ ᐋᓂᔅᑫᐅᒋᐗᒃ ᐯᔭᒃ ᐅᒋ, ᐎᓚ ᒫᑲ ᑖᐱᔅᑯᒡ ᐁ ᓂᐱᑦ, ᐁᔅᐱᒋ ᒥᒉᑎᒋᒃ ᑖᐱᔅᑯᒡ ᐊᒐᑯᔑᒃ ᑭᔑᑯᒃ ᑳ ᐃᔑ ᒥᒉᑎᒋᒃ, ᓀᔥᑕ ᑖᐱᔅᑯᒡ ᓓᑲᐤ ᔑᔓᒡ ᑭᒋᑲᒥᒃ ᐁᑳ ᑫ ᑮ ᑌᐸᑭᒋᑲᑌᒃ᙮
ᐌᓴ ᐊᓂᑭ ᐁᑯᔑ ᑳ ᐃᑗᒋᒃ, ᐸᔭᑌ ᐃᑗᐗᒃ ᐁ ᓈᓇᑕᐌᓚᑕᑭᒃ ᐊᔅᑮᓕᐤ᙮
ᑖᐺ ᒫᑲ ᑮᔥᐱᓐ ᑮ ᒫᒥᑐᓀᓕᑕᒧᐙᑯᐸᓀ ᐊᓂᐁᓕᐤ ᑳ ᑮ ᐅᒋ ᐗᓚᐎᒋᒃ, ᑲᑕ ᑮ ᓇᐃᐸᓕᐃᑯᑕᐗᐤ ᑭᒋ ᑭᐌᒋᒃ᙮
ᒫᑲ ᐁᑯ ᓀᑕᐌᓕᑕᑭᒃ ᓇᐗᒡ ᑳ ᒥᓨᔑᓂᓕᒃ ᐊᔅᑭᓕᐤ, ᐁᐗᑴᓕᐤ, ᑳ ᑭᒋᑭᔑᑳᐗᓂᓕᒃ: ᐁᐗᑯ ᒫᑲ ᐅᒋ ᑭᒋᒪᓂᑐ ᓇᒪᐎᓚ ᓇᓀᐯᐎᓯᐤ ᐅ ᑭᒋᒪᓂᑐᒥᐗᐗ ᑭᒋ ᐃᔑᓂᑳᓱᑦ; ᐌᓴ ᑮ ᐋᔦᔅᑲᐎᑕᒪᐌᐤ ᐃᑖᐎᓂᓕᐤ᙮
ᑖᐺᔦᓕᑕᒧᐎᓐ ᐅᒋ ᐁᑉᕃᐋᒻ, ᐃᔅᐱ ᑫᑴᒋᐋᑲᓂᐎᑦ, ᑮ ᐸᑭᑎᓂᑫᐤ ᐋᐃᓯᑲ: ᐊᓇ ᒫᑲ ᑳ ᑮ ᒥᓛᑲᓂᐎᑦ ᐊᓂᐃ ᐊᔓᑕᒫᑫᐎᓇ, ᑮ ᐸᑭᑎᓂᑫᐤ ᐅ ᐯᔭᑯᔖᓇ,
ᐊᓇ ᑳ ᑮ ᐃᔑ ᐋᓕᒧᒫᑲᓂᐎᑦ, ᐋᐃᓯᒃ ᑲᑕ ᐅᒋ ᐃᔑᓂᑳᑖᑲᓂᐎᐗᒃ ᑭᑦ ᐊᐙᔑᒥᔕᒃ:
ᐁ ᐃᑕᑭᑕᒃ ᑭᒋᒪᓂᑐ ᐁ ᑫᔥᑭᑖᑦ ᑭᒋ ᐗᓂᔥᑳᓈᑦ, ᐊᐳᒋᑲ ᐅᓂᐱᐗ ᐅᒋ; ᐃᑕ ᓀᔥᑕ ᐁ ᑮ ᐅᒋ ᐋᔭᐙᑦ ᑭᔅᑭᓄᐙᒋᒋᑲᓂᒃ᙮
ᑖᐺᔦᓕᑕᒧᐎᓐ ᐅᒋ ᐋᐃᓯᒃ ᑮ ᒥᓦᑭᒣᐤ ᒉᑲᐸ ᓀᔥᑕ ᐃᓴᐊ ᐁ ᐋᓕᒧᑕᒃ ᑫᒀᓇ ᐁᔥᑾ ᑫ ᐃᑭᓂᓕᑭ᙮
ᑖᐺᔦᓕᑕᒧᐎᓐ ᐅᒋ ᒉᑲᑉ, ᐃᔅᐱ ᑫᑳᑦ ᓀᐱᑦ, ᑮ ᒥᓦᑭᐃᒣᐤ ᑳ ᓂᔑᓕᒋ ᐅᑯᓯᓴ ᒍᓯᑉ; ᓀᔥᑕ ᑮ ᐊᔭᒥᐁᔅᑖᑫᐤ, ᐁ ᐊᓱᔑᒃ ᑕᑯᒡ ᐅ ᓴᔅᑲᐅᓂᒃ᙮
ᑖᐺᔦᓕᑕᒧᐎᓐ ᐅᒋ ᒍᓯᑉ, ᐃᔅᐱ ᑫᑳᑦ ᓀᐱᑦ, ᑮ ᒪᒥᔅᑯᑕᒻ ᑭᒋ ᑭᑐᑌᓕᒋ ᐃᔅᕃᐃᓪ ᐅᑦ ᐊᐗᔑᒥᔕ: ᓀᔥᑕ ᑮ ᐃᑕᔓᐌᐤ ᐅᔅᑲᓇ ᐅᒋ᙮
ᑖᐺᔦᓕᑕᒧᐎᓐ ᐅᒋ ᒧᓯᔅ, ᐃᔅᐱ ᓀᑖᐎᑭᑦ, ᑮ ᑳᓕᑯ ᐅᓂᑭᐃᐗ ᓂᔅᑐ ᐱᓯᒶ ᐃᔥᐱᔥ, ᐁ ᐙᐸᒥᑯᑦ ᐁ ᒥᓗᓈᑯᓯᑦ ᐊᐙᔑᔥ; ᓇᒪᐎᓚ ᒫᑲ ᑮ ᑯᔅᑕᒬᐗᒃ ᑭᒋᐅᑭᒪᐗ ᐅ ᑲᑫᔅᑴᐎᓂᓕᐤ᙮
ᑖᐺᔦᓕᑕᒧᐎᓐ ᐅᒋ ᒧᓯᔅ, ᐃᔅᐱ ᐁᑌ ᑭᔑᓂᑖᐎᑭᑦ, ᑮ ᐋᓉᑕᒻ ᐯᕈ ᐅᑖᓂᓴ ᐅᑯᓯᓯᓕᐗ ᑭᒋ ᐃᔑᓂᑳᑖᑲᓂᐎᑦ;
ᐊᐙᓯᑌ ᐁ ᐙᐌᓛᐸᑕᒃ ᑭᒋ ᐎᒋᑲᒀᑕᑭᓰᒪᑦ ᐅᑦ ᐃᓕᓕᒪ ᑭᒋᒪᓂᑐ, ᐃᔥᐱᔥ ᐊᒋᓚᐤ ᐱᑯ ᑭᒋ ᒥᓚᐙᑎᑯᑖᑦ ᐁ ᐃᔑ ᒥᓜᓕᒋᑳᑌᒃ ᒪᒋᑐᑕᒧᐎᓐ;
ᐅ ᒫᓓᓕᒥᑯᓯᐎᓐ ᙭ ᐁ ᐃᑌᓕᑕᒃ ᐊᐙᓯᑌ ᐁ ᒥᔕᑭᓯᐎᓂᐗᓂᓕᒃ ᐃᔥᐱᔥ ᐊᓂᐃ ᐌᓗᑎᓯᐎᓇ ᑳ ᐃᑕᑾᓂᓕᑭ ᐃᒋᑉᑎᒃ: ᐌᓴ ᑮ ᒫᒥᑐᓀᓕᑕᒻ ᐁ ᐃᔑᓈᑾᓂᓕᒃ ᑎᐸᐊᒫᑯᓯᐎᓂᓕᐤ᙮
ᑖᐺᔦᓕᑕᒧᐎᓐ ᐅᒋ ᑮ ᓇᑲᑕᒻ ᐃᒋᑉᑦ, ᐁᑳ ᐁ ᑯᔅᑕᒸᑦ ᑭᒋᐅᑭᒪᐗ ᐅᑦ ᐋᑯᓚᐌᓯᐎᓂᓕᐤ: ᐌᓴ ᑮ ᔑᐯᓕᑕᒻ, ᐁ ᐙᐸᒫᑦ ᐊᓂᐃ ᐁᑳ ᑳ ᓄᑯᓯᓕᒋ᙮
ᑖᐺᔦᓕᑕᒧᐎᓐ ᐅᒋ ᑮ ᑲᓇᐌᓕᑕᒻ ᒥᔮᔥᑳᑫᐎ ᒪᑯᔐᐎᓐ, ᓀᔥᑕ ᐁ ᐸᑭᑲᐎᐌᐱᓂᑳᑌᓕᒃ ᒥᑯᓕᐤ, ᐊᓇ ᑳ ᑮ ᓂᔑᐗᓈᒋᐋᑦ ᐊᓂᐃ ᓂᔥᑕᒧᔖᓇ ᐁᑳ ᑭᒋ ᓵᒥᓈᑦ ᐃᔅᕃᐃᓪ ᐅᑦ ᐊᐙᔑᒥᔕ᙮
ᑖᐺᔦᓕᑕᒧᐎᓐ ᐅᒋ ᑮ ᔖᐳᔅᑲᒶᒃ ᒣᒀᑲᒥ ᑭᒋᑲᒥᓕᐤ ᑖᐱᔅᑯᒡ ᐹᑾᔅᑲᒥᒃ, ᐊᓂᐁᓕᐤ ᐃᒋᑉᑎᐋᓇᒃ ᐁ ᑯᒋᑐᑕᑭᒃ ᑮ ᓂᔅᑕᐸᐌᐗᒃ᙮
ᑖᐺᔦᓕᑕᒧᐎᓐ ᐅᒋ ᒉᕆᑯ ᒣᓂᑲᓇ ᑮ ᐸᑭᑎᓋ, ᐃᔅᐱ ᐃᔥᐱᔥ ᓂᔀᓱ ᑭᔑᑳᐗ ᐁ ᑮ ᐙᔅᑳᔅᑲᐃᑳᑌᑭ᙮
ᑖᐺᔦᓕᑕᒧᐃᓐ ᐅᒋ ᐱᔑᒀᑎᔅᑴᐤ ᕃᐋᑉ, ᓇᒪᐎᓚ ᑮ ᐎᒋᓂᔑᐗᓈᑎᓯᒣᐤ ᐊᓂᐃ ᐁᑳ ᑳ ᑮ ᑖᐺᑕᒥᓕᒋ, ᐃᔅᐱ ᐸᑐᑲᐋᑦ ᐅᑭᒧᓵᐱᐗ ᑳᔭᒣᓕᑕᒧᐎᓂᒃ᙮
ᑫᒀᓐ ᒫᑲ ᑫᔮᐸᒡ ᑫ ᐃᑗᔮᓐ? ᐌᓴ ᐁ ᑭᔑᑳᒃ ᓂ ᑳ ᓄᑌᐸᓕᐃᑯᑖᔾ ᑭᒋ ᐋᓕᒧᒪᒃ ᑭᑎᔭᓐ, ᓀᔥᑕ ᐯᕌᒃ, ᓀᔥᑕ ᓵᒻᓴᓐ, ᓀᔥᑕ ᒉᑉᑕ, ᓀᔥᑕ ᑌᐱᑦ, ᓀᔥᑕ ᓵᒻᔫᐃᓪ, ᓀᔥᑕ ᐅᑭᔅᑭᐙᐃᑫᐗᒃ:
ᐊᓂᑭ ᑖᐺᔦᓕᑕᒧᐎᓐ ᐅᒋ ᑳ ᑮ ᔖᑯᒋᑖᒋᒃ ᐅᑭᒫᐎᐎᓇ, ᑳ ᑮ ᐃᔑᒋᑫᒋᒃ ᒀᔭᔅᑭᑖᑎᓯᐎᓂᓕᐤ, ᑳ ᑮ ᐅᑎᓇᑭᒃ ᐊᔓᑕᒫᑫᐎᓇ, ᑳ ᑮ ᑭᐳᑐᓀᐙᒋᒃ ᒥᔑᐱᔑᐗ,
ᑳ ᑮ ᐋᔅᑕᐌᐊᑭᒃ ᐁ ᐃᔑ ᐗᓚᑌᓕᒃ ᐃᔥᑯᑌᓕᐤ, ᑳ ᑮ ᐅᔑᑕᑭᒃ ᐁ ᑳᔖᓕᒃ ᔑᒫᑲᓂᓕᐤ, ᐁ ᓕᓚᒥᓯᒋᒃ ᑳ ᑮ ᒪᔥᑲᐎᓯᐋᑲᓂᐎᒋᒃ, ᑳ ᑮ ᓱᑭᑌᐁᒋᒃ ᐁ ᓄᑎᓂᑫᒋᒃ, ᑳ ᑮ ᑭᒋᑎᔕᐙᒋᒃ ᐅ ᓄᑎᓂᑫᐎᓕᓕᒥᓕᐗ ᒫᓐᑌᐗ᙮
ᐃᔅᑴᐗᒃ ᑮ ᒥᓛᐗᒃ ᐅ ᓂᐱᒥᐗᐗ ᐁ ᑭᐌ ᐱᒫᑎᓯᓕᒋ:ᑯᑕᑭᔭᒃ ᒫᑲ ᑮ ᑲᒀᑕᑭᐋᐗᒃ ᐁᑳ ᐁ ᐎ ᐎᑾᒋᐋᑲᓂᐎᒋᒃ: ᑭᒋ ᑮ ᐋᔭᒋᒃ ᓇᐗᒡ ᒥᓗ ᐗᓂᔥᑲᐎᓂᓕᐤ᙮
ᑯᑕᑭᔭᒃ ᒫᑲ ᑮ ᑲᑴᒋᐊᐗᒃ ᐁ ᐋᔭᓵᒋᐋᑲᓂᐎᒋᒃ ᓀᔥᑕ ᐁ ᐸᐸᓴᔅᑌᐙᑲᓂᐎᒋᒃ, ᐁᐁ, ᐊᓯᒋ ᓀᔥᑕ ᑮ ᒫᒫᒋᒀᐱᓱᐗᒃ ᓀᔥᑕ ᑮ ᑭᐸᐙᐗᒃ;
ᑮ ᐱᒶᓯᓈᑕᐗᐗᒃ, ᑮ ᑌᑖᐎᑖᔅᑭᐳᓇᐗᒃ, ᑮ ᑲᑴᒋᐋᐗᒃ, ᑮ ᓂᐸᐊᐗᒃ ᔑᒫᑲᓐ ᐅᒋ: ᑮ ᑭᑎᒫᑭᐹᐹᐃᑐᑌᐗᒃ ᐁ ᐎᓛᑕᑭᒃ ᒫᓂᔥᒑᓂᔣᔮᓂᓕᐤ ᓀᔥᑕ ᑯᑕᐙᔮᓂᓕᐤ; ᐁ ᑭᑎᒫᑭᓯᒋᒃ, ᐁ ᐊᓕᒥᓯᒋᒃ, ᐁ ᑲᒀᑕᑭᓯᒋᒃ;
(ᐊᓂᑭ ᐊᔅᑭ ᐁᑳ ᑳ ᑮ ᑌᐸᑫᓕᑖᑯᓯᔅᑖᑯᒋᒃ;) ᑮ ᑭᑎᒫᑭᐹᐹᐃᑐᑌᐗᒃ ᐸᑾᑕᔅᑮᒃ, ᓀᔥᑕ ᐗᒌᒃ, ᓀᔥᑕ ᐙᑎᒃ, ᓀᔥᑕ ᐁ ᐙᐎᐸᔅᑲᒥᑳᒃ ᐊᔅᑮᒃ᙮
ᒥᓯᐌ ᐅᑯ ᒫᑲ, ᐁ ᑮ ᑲᔥᑭᑖᒋᒃ ᒥᓗ ᐃᑖᒋᒥᑯᓯᐎᓂᓕᐤ ᑖᐺᔦᓕᑕᒧᐎᓐ ᐅᒋ, ᓇᒪᐎᓚ ᑮ ᐅᒋ ᐅᑌᓇᒶᒃ ᐊᓂᐁᓕᐤ ᐊᔓᑕᒫᑫᐎᓂᓕᐤ:
ᑭᒋᒪᓂᑐ ᓇᐗᒡ ᒥᓗ ᑫᒀᓐ ᐁ ᑮ ᐋᔦᔅᑲᐎᑕᒫᑕᒃ, ᐎᓚᐗᐤ ᑭᓚᓈᓇᐤ ᐁᑳ ᐁ ᐎᒉᐗᑭᒃ ᐁᑳ ᑭᒋ ᒥᑐᓂᐎᐋᑲᓂᐎᒋᒃ᙮
ᑭᒋᒪᓂᑐ ᑯᑖᐎᓇᐤ
ᐁ ᐙᐸᑕᒪᒃ ᒫᑲ ᐁ ᐙᔅᑳᔅᑳᑕᑾᒃ ᐁ ᐃᔅᐱᒋ ᒥᒉᑎᒋᒃ ᐅᑎᐹᒋᒧᐗᒃ, ᐁᑯᔑ ᐃᑲᑌᔅᑖᑕᐤ ᒥᓯᐌ ᑳ ᑯᓯᑾᒃ, ᐊᓂᒪ ᒪᒋᑐᑕᒧᐎᓐ ᓀᔥᑕ ᓈᔅᐱᒡ ᑳ ᐌᒋᐸᑭᔑᒥᑯᔭᒃ, ᐁᑯᔑ ᒫᑲ ᔑᐱᓚᐌᓯᐎᓂᒃ ᐱᒥᐸᑖᑕᐤ ᐊᓂᒪ ᑲᑴᒋᔅᑲᑎᑐᐎᓐ ᑳ ᓂᑳᓇᔅᑕᒫᑲᐎᔭᒃ;
ᐌᓴ ᒫᒥᑐᓀᓕᒥᒃ ᐊᓇ ᑳ ᑮ ᓇᔭᑕᒫᓱᑦ ᐅᒪᒋᑣᐗ ᐅᑦ ᐋᓉᔦᓕᒋᑫᐎᓂᓕᐤ, ᐁᑳ ᑭᓚᐗᐤ ᑭᒋ ᐋᔦᔅᑯᓯᔦᒃ ᓀᔥᑕ ᓄᑌᓯᔦᒃ ᑭ ᒥᑐᓀᓕᒋᑲᓂᐙᒃ᙮
ᓇᒪᐎᓚ ᐁᔥᑾ ᒥᑯᒃ ᐃᔑ ᑭ ᑮ ᒫᒫᔑᑳᓇᐗᐤ, ᐁ ᓇᔅᑯᔅᑕᒣᒃ ᒪᒋᑣᐎᓐ᙮
ᑭ ᑮ ᐗᓂᑭᔅᑭᓯᓇᐗᐤ ᒫᑲ ᐊᓂᒪ ᔑᑭᒥᐌᐎᓐ, ᑳ ᐋᔭᒥᐃᑯᔦᒃ ᑖᐱᔅᑯᒡ ᐊᐙᔑᔕᒃ, ᓂᑯᓯᔅ, ᐁᑳᐎᓚ ᐋᑕᐌᓕᑕᒻ ᐅᑎᐯᓕᒋᑫᐤ ᐅ ᒫᒥᓗᐃᐌᐎᓐ, ᐁᑳ ᓀᔥᑕ ᓄᑌᓯ ᐃᔅᐱ ᓀᑭᒥᔅᑭ;
ᐌᓴ ᐊᓂᐃ ᑳ ᓵᑭᐋᑦ ᐅᑎᐯᓕᒋᑫᐤ ᒫᒥᓗᐁᐤ, ᓀᔥᑕ ᐸᐸᓴᔅᑌᐌᐤ ᒥᓯᐌ ᑕᑐ ᐅᑯᓯᓴ ᑳ ᐅᑎᓈᑦ᙮
ᑮᔥᐱᓐ ᓇᔭᑕᒣᐤ ᒫᒥᓗᐃᐌᐎᓐ, ᑭᒋᒪᓂᑐ ᑖᐱᔅᑯᒡ ᐅᑯᓯᓴ ᑭᑦ ᐃᑐᑖᑯᐗᐤ; ᐌᓴ ᐊᐌᓇ ᐅᑯᓯᓯᒪᐤ ᐁᑳ ᑳ ᒫᒥᓗᐃᑯᑦ ᐊᑖᐎᔭ?
ᒫᑲ ᑮᔥᐱᓐ ᐁᑳ ᒫᒥᓗᐃᑲᐎᔦᒃ, ᐃᑌ ᒥᓯᐌ ᐁᔑ ᑌᐯᓕᑖᑯᓯᒋᒃ, ᑭ ᐸᑯᑐᔖᓂᐎᓇᐗᐤ, ᓇᒪᐎᓚ ᒫᑲ ᑭᑦ ᐅᑯᓯᓯᒪᐎᓇᐗᐤ᙮
ᒥᓇ ᒫᑲ, ᐃᑖᐗᒃ ᑯᑖᐎᓇᐗᒃ ᑳ ᓇᔅᐱᑕᐗᑭᒃ ᑳ ᑮ ᒫᒥᓗᐃᑕᑾᒃ, ᑭ ᑮ ᑭᔅᑌᓕᒫᓇᐗᒃ ᐋᑕ: ᓇᒪ ᓈ ᓈᔅᐱᒡ ᐊᐙᓯᑌ ᑭ ᑳ ᐸᑭᑎᓂᑎᓱᔅᑕᐙᓇᓐ ᐊᓇ ᑳ ᐅᑖᐎᐎᑯᑦ ᐊᒑᑾ, ᓀᔥᑕ ᑭᒋ ᐱᒫᑎᓯᔭᒃ?
ᐌᓴ ᐎᓚᐗᐤ ᑖᐺ ᐋᑎᑐ ᑭᔑᑳᐗ ᑭ ᑮ ᒫᒥᓗᐃᑯᓇᐗᒃ, ᐁ ᐃᔑ ᒥᓜᓕᑕᑭᒃ: ᒫᑲ ᐎᓚ ᑭᑭ ᒥᓗᑐᑖᑯᐗᒃ, ᑭᒋ ᐅᑎᓇᒶᒃ ᐅ ᐸᓓᑭᓱᐎᓐ᙮
ᐸᐸᓴᔅᑌᐅᐌᐎᓐ ᒫᑲ ᓇᒪᐎᓚ ᐊᓄᒡ ᒥᓗᐙᑎᑯᓈᑾᓐ, ᒫᑲ ᑯᓯᑴᓕᑖᑾᓐ: ᐌᓕᐌᒃ ᒫᑲ ᐹᑎᒪ ᓂᑖᐎᑭᑖᒪᑲᓐ ᑳᔮᒣᐎᓯᐎ ᒥᓂᔕ ᒀᔭᔅᑭᑖᑎᓯᐎᓂᒃ ᑳ ᐅᒋᐸᓕᑭ, ᐊᓂᑭ ᐅᒋ ᐁᑯᑕ ᑳ ᓄᒋᒋᑫᒋᒃ᙮ᑭᔅᑭᓄᐊᒫᑫᐎᓇ ᓀᔥᑕ ᔭᑾᒥᒥᐌᐎᓇ
ᐁᐗᑯ ᐅᒋ, ᐅᐱᓇᒧᒃ ᒥᒋᒋᔭ ᑳ ᓕᐌᑯᑌᑭ, ᓀᔥᑕ ᒥᒋᑾᓇ ᑳ ᓕᓚᒥᓯᒪᑲᑭ;
ᒀᔭᔅᑯᒧᑖᒃ ᑭᓯᑎᐙᐗ ᐅᒋ, ᐊᓇ ᑳ ᒫᔅᑭᑳᑌᑦ ᐁᑳ ᑭᒋ ᐸᔅᑫᓈᑲᓂᐎᑦ; ᒫᑲ ᐁᑯᔑ ᓇᐗᒡ ᑲᑕ ᒥᓇᐙᒋᐊᐤ᙮
ᑳᔮᒣᐎᓰᔅᑖᑯᒃ ᒥᓯᐌ ᐃᓕᓕᐗᒃ, ᓀᔥᑕ ᓄᔅᐱᓈᑕᒧᒃ ᐸᓓᑭᓯᐎᓐ, ᐊᓂᐁᓕᐤ ᐁᑳ ᐁ ᐋᔮᑦ, ᓇᒪᐎᓚ ᐊᐌᓇ ᐃᓕᓕᐤ ᑲᑕ ᐙᐸᒣᐤ ᐅᑎᐯᓕᒋᑫᐗ:
ᐁ ᑭᓯᓴᐎᓯᐎ ᐊᔕᐙᐱᔦᒃ, ᐁᑳᐎᓚ ᐊᐌᓇ ᐃᓕᓕᐤ ᑭᒋ ᐸᑭᔑᒃ ᐅ ᔕᐌᓕᒋᑫᐎᓂᓕᐤ ᑭᒋᒪᓂᑐᐗ ᐅᒋ; ᐁᑳ ᐁ ᐅᒉᐱᑭᐗᒃ ᐎᓴᑯᐅᐌᐎᓐ ᐁ ᓵᑭᑭᒃ ᑭᒋ ᒥᑯᔥᑳᒋᐃᑯᔦᒃ, ᑫ ᐅᒋ ᐎᓂᐅᒋᒃ ᑳ ᒥᒉᑎᑭᒃ;
ᐁᑳ ᑭᒋ ᐃᑖᑦ ᐊᐌᓇ ᐯᔑᒀᑎᓯᔅᑭᑦ, ᓀᔥᑕᐱᑯ ᑳ ᐅ ᒪᒋ ᒥᑐᓀᓕᒋᑲᓂᑦ, ᑖᐱᔅᑯᒡ ᐃᓴᐤ, ᐊᓇ ᐯᔭᑯ ᓴᔅᑲᒧᐎᓐ ᒥᑭᒥᓕᐤ ᑳ ᑮ ᐊᑖᐙᑫᑦ ᐅ ᓃᔥᑕᒧᔖᓂᐎᐎᓐ᙮
ᐌᓴ ᑭ ᑭᔅᑫᓕᑌᓇᐗᐤ ᐹᑎᒫ ᐃᔅᐱ ᐙ ᐅᑎᓇᒃ ᐊᓂᐁᓕᐤ ᒥᓦᑭᒥᑯᓯᐎᓂᓕᐤ, ᐁ ᑮ ᐋᑕᐌᓕᒫᑲᓂᐎᑦ: ᐌᓴ ᓇᒪᐎᓚ ᑮ ᒥᔅᑲᒻ ᐃᑕ ᑭᒋ ᐃᔑ ᒥᒋᓚᐌᔦᓕᑕᒃ, ᐋᑕ ᐁ ᐅᒋᑲᐙᐱᑦ ᐯᐯᔭᑕᒃ ᐁ ᑮ ᓈᓇᑕᐌᓕᑕᒃ᙮
ᐌᓴ ᓇᒪᐎᓚ ᑮ ᐯᒋ ᓈᑌᓇᐗᐤ ᐊᓂᒪ ᐗᒋ ᑫ ᓵᒥᓂᑳᑌᒃ, ᓀᔥᑕ ᑳ ᑮ ᐸᓯᑌᒃ, ᓇᒪ ᓀᔥᑕ ᐁ ᐃᔑ ᒪᑲᑌᐗᔅᑾᒃ, ᓀᔥᑕ ᐁ ᐗᓂᑎᐱᔅᑳᒃ ᓀᔥᑕ ᐁ ᑮᔅᑎᒃ,
ᓀᔥᑕ ᐁ ᓄᑖᑾᒃ ᐳᑖᒋᑲᓐ, ᓀᔥᑕ ᐁ ᐯᑖᑾᑭ ᐋᔭᒥᐎᓇ; ᐊᓂᒪ ᐊᓂᑭ ᑳ ᑮ ᐯᑕᑭᒃ ᑮ ᐸᑯᓭᓕᑕᒶᒃ ᐁᑳᐎᔅᑳᑦ ᒥᓇ ᑭᒋ ᐋᔭᒥᐃᑯᒋᒃ:
(ᐌᓴ ᓇᒪᐎᓚ ᑮ ᔑᐯᓕᑕᒶᒃ ᐊᓂᐁᓕᐤ ᑳ ᑮ ᐃᑕᔓᐙᓂᐗᓂᓕᒃ, ᑮᔥᐱᓐ ᒫᑲ ᐊᐌᓯᔅ ᐱᑯ ᓴᒥᓇᑫ ᐗᒋᓕᐤ, ᑲᑕ ᐱᒶᓯᓇᑕᐗᐤ, ᓀᔥᑕᐱᑯ ᑕᑲᒋᑲᓂᓕᐤ ᑲᑕ ᐅᒋ ᑕᑲᒪᐤ;
ᑮ ᐃᔅᐱᒋ ᑯᔅᑕᓯᓈᑾᓐ ᒫᑲ, ᐌᒋ ᑮ ᐃᑗᑦ ᒧᓯᔅ, ᓈᔅᐱᒡ ᓂ ᑯᔅᑖᒋᓐ ᓀᔥᑕ ᓂ ᓇᓇᒥᐸᓕᓐ:)
ᒫᑲ ᑭ ᑮ ᐯᒋ ᓈᑌᓇᐗᐤ ᓵᐃᐊᓐ ᐗᒋ, ᓀᔥᑕ ᐯᒫᑎᓰᑦ ᑭᒋᒪᓂᑐ ᐅᑦ ᐃᑖᐎᓐ, ᑭᒋᑭᔑᑳᐎ ᒋᕉᓴᓕᒻ, ᓀᔥᑕ ᐁᑳ ᑫ ᑮ ᑌᐸᑭᒫᑲᓂᐎᒋᒃ ᐁᓐᒐᓚᒃ,
ᐊᓂᒪ ᒫᒪᐎ ᒪᐗᒋᐃᑐᐎᓐ ᓀᔥᑕ ᐅ ᒫᒪᐎᐋᔭᒥᐊᒥᐗᐗ ᓃᔥᑕᒧᔖᓇᒃ, ᑭᒋᑭᔑᑯᒃ ᑳ ᒪᓯᓇᐃᑳᓱᒋᒃ, ᓀᔥᑕ ᑭᒋᒪᓂᑐ ᒥᓯᐌ ᑳ ᑎᐹᔅᑯᓈᑦ, ᓀᔥᑕ ᐅᑦ ᐊᒑᑯᐗᐗ ᑳ ᒀᔭᔅᑭᑎᒋᒃ ᐃᓕᓕᐗᒃ ᐁ ᒥᑐᓂᐋᑲᓂᐎᒋᒃ,
ᓀᔥᑕ ᒋᓴᔅ ᑳ ᐋᔭᒥᐁᔅᑕᒫᑫᑦ ᐅᔥᑭ ᓇᔅᑯᒥᑐᐎᓂᒃ, ᓀᔥᑕ ᒥᑯ ᐁ ᐸᑭᑲᐎᐌᐱᓂᑳᑌᒃ, ᓇᐗᒡ ᒥᓗ ᑫᒀᓇ ᑳ ᐋᓕᒧᑕᒧᒪᑲᑭ ᐃᔥᐱᔥ ᐅᒥᑯᒻ ᐁᐱᓪ᙮
ᔮᒀᒃ ᐁᑳ ᐋᑕᐌᓕᒣᒃ ᐊᓇ ᑳ ᐋᔭᒥᑦ, ᐌᓴ ᑮᔥᐱᓐ ᐁᑳ ᑮ ᐱᒫᒋᐅᒋ ᐊᓂᑭ ᑳ ᑮ ᐋᑕᐌᓕᒫᒋᒃ ᐊᓂᐃ ᑳ ᑮ ᐋᔭᒥᓕᒋ ᐅᑕ ᐊᔅᑮᒃ, ᐙᐐᔅ ᓇᒪᐎᓚ ᑭᓚᓈᓇᐤ ᑭ ᑳ ᐱᒫᒋᐅᓈᓇᐤ, ᑮᔥᐱᓐ ᐃᑲᑌᓂᑌᓱᔅᑕᐗᒃ ᐊᓇ ᑭᒋᑭᔑᑯᒃ ᑳ ᐅᒋ ᐋᔭᒥᑦ:
ᐊᓇ ᐁ ᐯᑖᑯᓯᑦ ᐌᒋ ᑮ ᓇᓇᒥᐸᓕᓕᒃ ᐊᔅᑭᓕᐤ; ᒫᑲ ᐊᓄᒡ ᑮ ᐊᔓᑕᒫᑫᐤ, ᐁ ᐃᑗᑦ, ᑫᔮᐸᒡ ᐯᔭᑾᐤ ᓇᒪᐎᓚ ᐱᑯ ᐊᔅᑭ ᓂ ᓇᓇᒥᐸᓕᑖᓐ, ᒫᑲ ᑭᒋᑭᔑᒃ ᐊᓯᒋ᙮
ᐅᒪ ᐋᔭᒥᐎᓐ ᒫᑲ, ᑫᔮᐸᒡ ᐯᔭᑾᐤ, ᐃᑗᒪᑲᓐ ᐁ ᐃᑲᑌᓂᑳᑌᑭ ᐊᓂᐃ ᑳ ᓇᓂᑭᐸᓕᑭ, ᑖᐱᔅᑯᒡ ᐊᓂᐃ ᑳ ᑮ ᐅᔑᑖᓂᐗᑭ, ᐊᓂᐃ ᐁᑳ ᑫ ᑮ ᓇᓇᒥᐸᓕᑭ ᑭᒋ ᐃᑕᑾᑭ᙮
ᐁᐗᑯ ᐅᒋ ᑭᓚᓈᓇᐤ ᐁ ᒥᓕᑲᐎᔭᒃ ᐅᑭᒪᐎᐎᓐ ᐁᑳ ᑫ ᑮ ᐋᔭᒡ ᐊᔅᑖᓂᐗᒃ, ᐁᑯᔑ ᒥᒋᒥᓈᑕᐤ ᔕᐌᓕᒋᑫᐎᓐ, ᐊᓂᒪ ᑫ ᐅᒋ ᒀᔮᔉ ᐊᑑᔅᑫᔅᑕᐗᒃ ᑭᒋᒪᓂᑐ ᑭᔅᑌᓕᑕᒧᐎᓂᒃ ᓀᔥᑕ ᒪᓂᑐᐎ ᓇᓂᒋᐎᓂᒃ;
ᐌᓴ ᑭ ᑭᒋᒪᓂᑐᒥᓇᐤ ᐃᔅᒀᓱᐌᐎ ᐃᔥᑯᑌᐎᐤ᙮
ᑫ ᐃᔑ ᓇᐃᓚᐌᐊᑦ ᑭᒋᒪᓂᑐ
ᐁᑯᔑ ᐎᒋᔖᓂᑐᐎ ᓵᑭᐃᑐᐎᓐ ᑕᑭ ᑲᑕ ᐃᑕᑾᓐ᙮
ᑭᔅᑭᓯᑐᑕᑯᒃ ᐊᓂᑭ ᑳ ᒫᒫᒋᒀᐱᓱᒋᒃ, ᑖᐱᔅᑯᒡ ᐁ ᐎᒋ ᒫᒫᒋᒀᐱᓱᒣᑾᒃ; ᐊᓂᑭ ᓀᔥᑕ ᑲᒀᑕᑭᐃᑯᒋᒃ ᐊᓕᒥᓯᐎᓂᓕᐤ, ᑭᓚᐙᐤ ᑫᒋᐙᒃ ᓀᔥᑕ ᐁ ᐃᑖᔦᒃ ᒥᔭᐎᒃ᙮
ᐎᑭᑐᐎᓐ ᑭᔅᑌᓕᑖᑾᓂᓕᐤ ᒥᓯᐌ ᑭᒋ ᐅᑎᓇᑭᒃ, ᓀᔥᑕ ᓂᐯᐎᓐ ᐸᔦᑲᓐ; ᒫᑲ ᐅᐎᓂᓯᐗᒃ ᓀᔥᑕ ᐅᐱᔑᒀᑎᓴᒃ ᑳᑕ ᑎᐹᔅᑯᓂᑯᐗᒃ ᑭᒋᒪᓂᑐᐗ᙮
ᐁᑯᔑ ᑭᑦ ᐃᔑᐱᒫᑎᓯᐎᓂᐗᐤ ᐁᑳᐎᓚ ᒧᔅᑌᓇᒫᑫᐎᓐ ᑲᑕ ᐊᓯᒋᐸᓕᐤ; ᑌᐯᓕᑕᒧᒃ ᒫᑲ ᐊᓂᐃ ᐁ ᐃᔑ ᐋᔮᔦᒃ: ᐌᓴ ᑮ ᐃᑗᐤ, ᓇᒪᐎᔅᑳᑦ ᑭ ᑳ ᓇᑲᑎᑎᓐ, ᓇᒪᐎᔅᑳᑦ ᑭ ᑳ ᐌᐱᓂᑎᓐ᙮
ᐁᑯᔑ ᒫᑲ ᓱᑫᓕᑕᒧᐎᓂᒃ ᑲᑕ ᐃᑗᐗᒃ, ᐅᑎᐯᓕᒋᑫᐤ ᓂ ᐎᒋᐃᒃ, ᓇᒪᐎᓚ ᒫᑲ ᓂ ᑳ ᑯᔅᑕᒸᓐ ᑫᒀᓕᐤ ᐃᓕᓕᐤ ᑫ ᑐᑕᐎᑴ᙮
ᑭᔅᑭᓯᑐᑖᑯᒃ ᐊᓂᑭ ᑳ ᑎᐯᓕᒥᑖᒀᒃ, ᑳ ᑮ ᐋᓕᒧᑕᒫᑖᑾᒃ ᑭᒋᒪᓂᑐ ᐅᑦ ᐋᔭᒥᐎᓐ: ᐅ ᑖᐺᔦᓕᑕᒧᐎᓂᐗᐤ ᓄᔅᐱᓈᑕᒸᒃ, ᐁ ᒫᒥᑐᓀᓕᑕᒣᒃ ᐁ ᐃᔑ ᐳᓂᐸᓕᓕᒃ ᐅᑦ ᐃᔑᐱᒫᑎᓯᐎᓂᐗᐤ᙮
ᒋᓴᔅ ᙭ ᒧᔕᒃ ᑖᐱᔅᑯᒡ ᐋᔭᐤ, ᐅᑖᑯᔑᒃ, ᓀᔥᑕ ᐊᓄᒡ ᐁ ᑭᔑᑳᒃ, ᓀᔥᑕ ᑳᑭᑫ᙮
ᐁᑳᐎᓚ ᑭ ᑳ ᐸᐱᒥᐎᓕᑯᓇᐗᐤ ᓇᓈᑲᐤ ᓀᔥᑕ ᐹᐱᑐᔥ ᑭᔅᑭᓄᐊᒫᑫᐎᓇ; ᐌᓴ ᒥᓨᔑᓐ ᒥᑌᐃ ᑭᒋ ᐋᔨᒋᑖᓂᐗᒃ ᔕᐌᓕᒋᑫᐎᓂᒃ, ᓇᒪᐎᓚ ᒥᒋᒥᒃ, ᐁᑳ ᓈᓐᑕᐤ ᑳ ᑮ ᐃᑖᐸᒋᐃᑯᒋᒃ ᐊᓂᑭ ᐁᑯᑕ ᑳ ᑮ ᐱᒧᑌᒋᒃ᙮
ᑭᑦ ᐋᔮᓈᓇᐤ ᐸᑭᒋᑲᓈᐱᔉ, ᐊᓂᒪ ᐁᑳ ᒀᔭᔉ ᑭᒋ ᐅᒋ ᒥᒋᓱᒋᒃ ᐊᓂᑭ ᑳ ᐃᑖᐸᑎᓯᒋᒃ ᐋᔭᒥᐋᐎ ᒥᑭᐙᒥᒃ᙮
ᐌᓴ ᐎᔭᐎᐙᐗ ᐊᓂᑭ ᐊᐌᓯᓴᒃ ᐅᒥᑯᓕᐤ ᑳ ᐱᑐᑲᑕᐙᑦ ᑭᒋᓵᓵᑭᐎᓕᐌᐎᓕᓕᐤ ᐸᓓᑭᐎᑲᒥᑯᒃ ᒪᒋᑐᑕᒧᐎᓐ ᐅᒋ, ᐗᓚᐎᑎᒥᒃ ᑲᐯᔑᐎᓂᒃ ᑮ ᐃᔅᒀᓯᑳᑌᓕᐗ᙮
ᐁᐗᑯ ᐌᒋ ᒋᓴᔅ ᓀᔥᑕ, ᑭᒋ ᑮ ᐸᓓᑭᐋᑦ ᐃᓕᓕᐗ ᑎᐱᓚᐌ ᐅᒥᑯ ᐅᒋ ᐗᓚᐎᑎᒥᒃ ᑭᒋᐃᔥᒀᑌᒥᒃ ᑮ ᐙᐎᓴᑫᓕᑕᒻ᙮
ᐁᐗᑯ ᐅᒋ ᐁᑯᔑ ᐗᓚᐎᑎᒥᒃ ᑲᐯᔑᐎᓂᒃ ᓇᑕᐎ ᓈᑖᑕᐤ, ᐁ ᓇᔭᑕᒶᒃ ᐅ ᓇᓀᐯᐎᐃᑯᓯᐎᓐ᙮
ᐌᓴ ᐅᑕ ᓇᒪᐎᓚ ᑭᑦ ᐋᔮᓈᓇᐤ ᑳᑭᑫ ᐃᑖᐎᓐ, ᒫᑲ ᑭ ᓈᓇᑕᐌᓕᑌᓈᓇᐤ ᐯᔭᒃ ᑫ ᐹᐸᓕᒃ᙮
ᐎᓚ ᐅᒋ ᒫᑲ ᐁᑯᔑ ᐸᑭᑎᓂᑫᔅᑖᑕᐤ ᑭᒋᒪᓂᑐ ᒫᒥᒋᒥᐌᐎ ᓵᓵᑭᐎᓕᐌᐎᓐ ᒧᔕᒃ, ᐁᐗᑯ, ᑳ ᐅᒋᐸᓕᒃ ᑭᑐᓂᓈᒃ, ᐁ ᓇᓈᔅᑯᑕᒶᒃ ᐅᑦ ᐃᔑᓂᑳᓱᐎᓐ᙮
ᒫᑲ ᑭᒋ ᒥᓗᑐᑖᑫᔦᒃ ᓀᔥᑕ ᑭᒋ ᒪᑎᓇᒫᑫᔦᒃ, ᐁᑳᐎᓚ ᐗᓂᑭᔅᑭᓯᒃ: ᐌᓴ ᐁᑯ ᑐᐎ ᓵᓵᑭᐎᓕᐌᐎᓇ ᓈᔅᐱᒡ ᒥᓜᓕᑕᒻ ᑭᒋᒪᓂᑐ᙮
ᓇᓇᐃᑖᑯᒃ ᐊᓂᑭ ᑳ ᑎᐯᓕᒥᑖᑾᒃ, ᓀᔥᑕ ᑕᐸᑌᓕᒥᑎᓱᔅᑖᑯᒃ: ᐌᓴ ᐊᔕᐙᐸᒣᐗᐤ ᑭᑦ ᐊᒑᑯᐙᐗ, ᑖᐱᔅᑯᒡ ᐊᓂᑭ ᑫ ᐃᑖᒋᒧᒋᒃ, ᒥᓚᐙᑕᒧᐎᓂᒃ ᑭᒋ ᐃᔑ ᑐᑕᑭᒃ, ᓇᒪ ᒫᑲ ᒪᒥᔕᒣᓕᑕᒧᐎᓂᒃ: ᐌᓴ ᐊᓂᒪ ᓇᒪᐎᓚ ᓈᓐᑕᐤ ᑭᑦ ᐃᑖᐸᒋᐃᑯᓇᐗᐤ᙮
ᐋᔭᒥᐁᔅᑕᒫᑯᒃ: ᐌᓴ ᓂ ᐸᑯᓯᓕᒧᓈᓐ ᐁ ᒥᓗ ᒥᑐᓀᓕᒋᑲᓂᔮᒃ, ᒥᓯᐌ ᐃᔑ ᐁ ᐃᑌᓕᒧᔮᒃ ᒀᔭᔉ ᑭᒋ ᐃᔑ ᐱᒫᑎᓯᔮᒃ᙮
ᒫᑲ ᓇᐗᒡ ᑭ ᐸᑯᓭᓕᒥᑎᓇᐗᐤ ᐅᒪ ᑭᒋ ᐃᑐᑕᒣᒃ, ᓇᐗᒡ ᐎᐸᒡ ᑭᓚᐗᐤ ᑭᒋ ᐅᒋ ᐸᑭᑎᓂᑳᐎᔮᓐ᙮ᐊᔭᒥᐋᐎᓐ ᐁ ᐊᑎ ᐳᓂᓈᓂᐗᒃ
ᐁᑯ ᑭᒋᒪᓂᑐ ᑳ ᑎᐯᓕᑕᒃ ᑳᔮᒣᓕᑕᒧᐎᓂᓕᐤ, ᐊᓇ ᑳ ᑮ ᑭᐌ ᐯᔑᐙᑦ ᐅᓂᐱᐗ ᐅᒋ ᑭ ᑎᐯᓕᒋᑫᒥᓇᐗ ᒋᓴᓴ, ᐊᓇ ᐅ ᑭᒋ ᒫᓂᔥᒑᓂᔑᐎᓕᓕᒥᐗᐗ ᒫᓂᔥᒑᓂᔕᒃ, ᐊᓂᒪ ᑳᑭᑫ ᓇᑲᑕᒫᑫᐎ ᒪᓯᓇᐃᑲᓂ ᒥᑯ ᐅᒋ,
ᑭ ᑳ ᐎ ᒥᑐᓂᐎᐃᑯᐗᐤ ᒥᓯᐌ ᑕᑐ ᒥᓗ ᐊᑑᔅᑫᐎᓂᒃ ᑭᒋ ᑐᑕᒬᒃ ᐅᑦ ᐃᑌᓕᑕᒧᐎᓐ, ᐁ ᐃᔑᒋᑫᑦ ᐱᒋ ᑭᔭᐎᐙᒃ ᐊᓂᐁᓕᐤ ᑳ ᒥᓗ ᑲᓇᐙᐸᑕᒃ, ᐎᓚ ᐅᒋ ᒋᓴᔅ ᙭: ᐊᓇ ᑫ ᑭᔅᑌᓕᑖᑯᐋᑲᓂᐎᑦ ᑳᑭᑫ ᓀᔥᑕ ᑳᑭᑫ᙮ ᐁᒣᓐ᙮ᒫᒋᒡ ᐊᔭᒥᐎᓇ
ᑭ ᐸᑯᓭᓕᒥᑎᓇᐗᐤ ᓀᔥᑕ, ᓂᒋᔖᓂᑐᒃ, ᐅᑎᓇᒧᒃ ᔑᑭᒥᐌᐎ ᐋᔭᒥᐎᓐ: ᐌᓴ ᑭ ᑮ ᒪᓯᓇᐊᒫᑎᓇᐗᐤ ᒐᑲᐙᔑᔥ ᐋᔭᒥᐎᓂᒃ᙮
ᑭ ᑭᔅᑫᓕᑌᓇᐗᐤ ᒫᑲ, ᑭᒋᔖᓂᓇᐤ ᑎᒧᑎ ᐁ ᐋᐸᐙᑲᓂᐎᑦ; ᐊᓯᒋ ᐎᓚ, ᐎᐸᒡ ᑕᑯᔑᑫ, ᑭ ᑳ ᐙᐸᒥᑎᓈᐗᐤ᙮
ᐊᑕᒥᔅᑳᑯᒃ ᒥᓯᐌ ᐊᓂᑭ ᑳ ᑎᐯᓕᒥᑖᑾᒃ, ᓀᔥᑕ ᒥᓯᐌ ᐅᐸᓓᑭᓴᒃ᙮ ᐊᓂᑭ ᐃᑕᓕ ᑳ ᐅᒋᒋᒃ ᑭᑦ ᐊᑕᒥᔅᑳᑯᐗᐗᒃ᙮
ᔕᐌᓕᒋᑫᐎᓐ ᒥᓯᐌ ᑭ ᑳ ᐎ ᐎᒉᐎᑯᓇᐗᐤ᙮ ᐁᒣᓐ᙮
ᑭᒋᒪᓂᑐ ᑭᑌᑄᑎᑯᓇᐤ ᐅᑯᓯᓴ ᐅᒋ
ᑭᒋᒪᓂᑐ ᓇᓈᑲᐤ ᐃᔅᐱ ᓀᔥᑕ ᐹᐱᑐᔥ ᑳ ᑮ ᐃᔑ ᐋᔭᒥᐋᑦ ᐌᔅᑲᒡ ᑯᑖᐎᓇᐗ ᐅᑭᔅᑭᐙᐃᑫᐗ ᐅᒋ,
ᒣᒀᒡ ᐅᐅ ᒫᒋᒡ ᐁ ᑭᔑᑳᑭ ᑭ ᑮ ᐋᔭᒥᐃᑯᓇᐤ ᐅᑯᓯᓴ ᐅᒋ, ᑳ ᑮ ᐸᑭᑎᓈᑦ ᑭᒋ ᑎᐯᓕᑕᒥᓕᒋ ᒥᓯᐌ ᑫᒀᓇ, ᐁᐗᒀᓂᐃ ᓀᔥᑕ ᑳ ᑮ ᐅᒋ ᐅᔑᑖᑦ ᐊᔅᑭᔭ;
ᐊᓇ ᐁ ᐙᓯᓱᑦ ᐅ ᑭᔅᑌᓕᑖᑯᓯᐎᓂᓕᒃ, ᓀᔥᑕ ᒥᑐᓂ ᐁ ᓇᔥᐱᑕᐙᑦ ᐁ ᐃᔑᓈᑯᓯᓕᒋ, ᓀᔥᑕ ᐁ ᓯᑐᓇᒃ ᒥᓯᐌ ᑫᒀᓇ ᐅ ᓱᑳᑎᓯᐎ ᐋᔭᒥᐎᓂᓕᐤ ᐅᒋ, ᐃᔅᐱ ᐎᓚ ᑫᒋᐙᒃ ᑳ ᑮ ᐃᑲᑌᓇᒃ ᑭ ᒪᒋᑣᐎᓂᓇᐗ, ᑮ ᓇᐊᐱᐌᐤ ᐅ ᑭᒋᓂᔅᑮᓕᒃ ᐊᓂᐃ ᒥᔭᐗᒋ ᐃᔅᐯᓕᑖᑯᓯᓕᒋ ᐃᔥᐱᒥᒃ;ᑭᒋᒪᓂᑐ ᐅᑯᓯᓴ ᐊᐗᓯᑌ ᑭᔅᑭᓯᐤ ᐃᔥᐱᔥ ᐁᓐᒐᓚ
ᐊᐙᓯᑌ ᐁ ᐃᔅᐯᓕᑖᑯᐋᑲᓂᐎᑦ ᐃᔥᐱᔥ ᐁᓐᒐᓚ, ᑖᐱᔅᑯᒡ ᐅᑦ ᐃᑌᓕᑖᑯᓯᐎᓐ ᐁ ᑮ ᐅᒋ ᑲᔥᑭᑖᑦ ᐊᐙᓯᑌ ᐁ ᑭᔅᑌᓕᑖᑾᓂᓕᒃ ᐃᔑᓂᑳᓱᐎᓂᓕᐤ ᐃᔥᐱᔥ ᐎᓚᐗᐤ᙮
ᐌᓴ ᑫᑯ ᐁᓐᒐᓚ ᐎᔅᑳᑦ ᑳ ᐃᑖᑦ, ᑭᓚ, ᓂᑯᓯᔅ, ᐊᓄᒡ ᐁ ᑭᔑᑳᒃ ᑯᑯᓯᓯᒥᑎᓐ? ᒥᓇ ᒫᑲ, ᓂ ᑳ ᐅᑖᐎᒥᒃ, ᐎᓚ ᓀᔥᑕ ᓂ ᑳ ᐅᑯᓯᓯᒪᐤ?
ᐅᒪ ᐃᔑ ᒫᑲ ᐋᓕᒧᒣᐤ ᐁᓐᒐᓚ, ᑳ ᐊᒑᑯᐎᐋᑦ ᐅᑦ ᐁᓐᒐᓕᒪ, ᓀᔥᑕ ᐅᑦ ᐋᔭᒥᐋᐎ ᐊᑑᔅᑫᓛᑲᓇ ᑳ ᐗᓚᑌᐎᐋᑦ᙮
ᒫᑲ ᐅᑯᓯᓯᒪᐗ ᐃᑌᐤ, ᑭᑦ ᐅᑭᒪᐗᐱᐎᓐ, ᐅ ᑭᒋᒪᓂᑐ, ᑳᑭᑫ ᓀᔥᑕ ᑳᑭᑫ ᑲᑕ ᐃᑕᑾᓐ: ᒀᔭᔅᑭᑖᑎᓯᐎᓂ ᓭᑉᑕᕐ ᐁᐗᑯ ᑭᑦ ᐅᑭᒪᐎᐎᓂ ᓭᑉᑕᕐ᙮
ᑭ ᑮ ᓵᑭᑖᓐ ᒀᔭᔅᑭᑖᑎᓯᐎᓐ, ᓀᔥᑕ ᑭ ᑮ ᐸᒀᑌᓐ ᒪᒑᑎᓯᐎᓐ; ᐁᐗᑯ ᐌᒋ ᑭᒋᒪᓂᑐ, ᑭᓚ ᑭ ᑭᒋᒪᓂᑐᒻ, ᑭ ᑮ ᐅᒋ ᑕᒪᔅᑯᓂᒃ ᓯᑭᓓᓯᐎ ᐱᒥᓕᐤ ᐊᐙᓯᑌ ᑭᒋ ᐃᔅᐯᓕᑖᑯᓯᔭᓐ ᐃᔥᐱᔥ ᑭ ᐎᒉᐙᑲᓇᒃ᙮
ᓀᔥᑕ ᒫᑲ, ᑭᓚ, ᑌᐯᓕᒋᑫᔭᓐ, ᒪᐗᒋ ᓃᔥᑕᒻ ᑭ ᑮ ᐅᓚᔅᑲᒥᑭᑎᑖᓐ ᐊᔅᑭ; ᑭᔑᑾ ᓀᔥᑕ ᑭᒋᒋᔭ ᑭ ᐅᔑᑖᒪᑲᓋ᙮
ᑲᑕ ᓂᔑᐗᓈᑕᓋ; ᒫᑲ ᑭᓚ ᑫᔮᐸᒡ ᑭᑦ ᐃᑖᓐ; ᓀᔥᑕ ᒥᓯᐌ ᐊᓂᐃ ᑲᑕ ᐊᑎ ᑳᔮᔑᐗᓋ ᑖᐱᔅᑯᒡ ᐊᑯᐅᓐ;
ᑖᐱᔅᑯᒡ ᓀᔥᑕ ᐎᓛᒋᑲᓐ ᑭ ᑳ ᑎᑎᐱᓀᓐ, ᑲᑕ ᑴᔅᑭᓈᑾᓋ ᒫᑲ: ᒧᔕᒃ ᒫᑲ ᑭᓚ ᑖᐱᔅᑯᒡ ᑭᑦ ᐃᑖᓐ, ᑭᑦ ᐊᔅᑭᐎᓇ ᓀᔥᑕ ᓇᒪᐎᓚ ᑲᑕ ᓄᑌᐸᓕᐗ᙮
ᒫᑲ ᑫᑯ ᐁᓐᒐᓚ ᐎᔅᑳᑦ ᑳ ᐃᑖᑦ, ᐊᐱ ᑭᓚ ᓂ ᑭᒋᓂᔅᑮᒃ, ᐹᑎᒪ ᑮ ᐅᔑᐊᑾᐌ ᐊᓂᑭ ᑳ ᐸᒀᑎᔅᑭᒃ ᑭᒋ ᐅᑕᑯᔅᑳᒋᑲᓂᔭᓐ?
ᓇᒪ ᓈ ᒥᓯᐌ ᐊᑑᔅᑫᐎ ᐊᒑᑯᐎᐗᒃ, ᐁ ᐯᒋᑎᔕᐙᑲᓂᐎᒋᒃ ᑭᒋ ᐊᔭᒥᐊᐎ ᐊᑑᔅᑲᐙᒋᒃ ᐊᓂᐃ ᑫ ᐊᑎ ᐊᔮᓕᒋ ᐱᒫᒋᐃᐌᐎᓂᓕᐤ?
ᐱᒫᒋᐃᐌᐎᓐ ᑳ ᑭᒋᐃᑌᓕᑖᑾᒃ
ᐁᐗᑯ ᒫᑲ ᐅᒋ, ᐊᐙᓯᑌ ᑭ ᑳ ᓈᑲᑕᐌᓕᑌᑖᓇᐤ ᐊᓂᐃ ᑫᒀᓇ ᑳ ᑮ ᐯᑕᒪᒃ, ᐁᑳ ᐎᔅᑳᑦ ᑭᒋ ᔓᔥᑯᓇᒪᒃ᙮
ᐌᓴ ᑮᔥᐱᓐ ᐊᓂᒪ ᐊᔭᒥᐎᓐ ᑳ ᑮ ᐃᑗᒋᒃ ᐁᓐᒐᓚᒃ ᑮ ᒪᔥᑲᐗᔅᑌᒃ, ᓀᔥᑕ ᒥᓯᐌ ᑕᑐ ᐗᓂᑐᑕᒧᐎᓐ ᓀᔥᑕ ᔑᐱᑕᒧᐎᓐ ᑮ ᐅᑎᓇᒧᒪᑲᒃ ᑳ ᐃᔑ ᑲᔥᑭᑕᒫᓱᒪᑲᒃ ᑎᐸᐊᒫᑫᐎᓐ;
ᑖᓂ ᑫ ᐃᔑ ᐅᔑᒧᔭᒃ, ᑮᔥᐱᓐ ᐋᑕᐌᓕᑕᒪᒃ ᐁᔅᐱᒋ ᑭᒋ ᐱᒫᒋᐃᐌᐎᓐ; ᐊᓂᒪ ᓂᔥᑕᒻ ᑳ ᑮ ᒫᒋ ᐋᓕᒧᑕᒃ ᐅᑎᐯᓕᒋᑫᐤ, ᓀᔥᑕ ᑳ ᑮ ᐊᔨᒋ ᐎᑕᒫᑕᑾᒃ ᐊᓂᑭ ᑳ ᑮ ᐯᑕᐙᒋᒃ;
ᑭᒋᒫᓂᑐ ᓀᔥᑕ ᐁ ᑎᐹᒋᒧᑦ, ᑭᔅᑭᓄᐙᒋᒋᑲᓇ ᐅᒋ ᓀᔥᑕ ᓇᓈᑲᐤ ᒫᒪᑖᐎ ᐃᔑᒋᑫᐎᓇ, ᓀᔥᑕ ᐹᐱᑐᔥ ᒫᒪᔅᑳᒋ ᐋᔨᑎᐎᓇ, ᓀᔥᑕ ᐁ ᒫᒥᓕᐌᑦ ᐸᓓᑭ ᐊᒑᑾ, ᑳ ᐃᑕᔅᑌᓕᒃ ᑎᐱᓚᐌ ᐅᑦ ᐃᑌᓕᑕᒧᐎᓐ?ᐊᓇ ᑳ ᑭᔅᑭᓄᑕᐃᑕᒃ ᐱᒫᒋᐃᐌᐎᓂᒃ ᐃᔑ
ᐌᓴ ᐊᓂᐃ ᐁᓐᒐᓚ ᓇᒪᐎᓚ ᑮ ᑎᐯᓕᑕᒥᐁᐤ ᐊᓂᐁᓕᐤ ᐊᔅᑭᓕᐤ ᑫ ᐹᐸᓕᓕᒃ; ᐊᓂᒪ ᑳ ᐋᓕᒧᑕᒪᒃ᙮
ᒫᑲ ᐯᔭᒃ ᐊᐌᓇ ᓈᓐᑕᐤ ᐃᑕ ᑮ ᐃᑖᒋᒧ, ᐁ ᐃᑗᑦ, ᑫᒀᓐ ᐁᑌᓕᑖᑯᓯᑦ ᐃᓕᓕᐤ, ᐁ ᐱᓯᔅᑫᓕᒪᑦ? ᓀᔥᑕᐱᑯ ᐃᓕᓕᐎᑯᓯᓵᓐ ᐁ ᒪᐗᑎᑕᑦ?
ᐋᐱᔑᔥ ᑭ ᑮ ᑕᐸᑌᓂᑖᑯᐊᐤ ᐃᔥᐱᔥ ᐁᓐᒐᓚ; ᑭ ᑮ ᐳᔅᑕᔅᑐᑎᓂᐊᐤ ᑭᔅᑌᓕᑖᑯᓯᐎᓂᓕᐤ ᓀᔥᑕ ᑭᔅᑎᓯᐎᓂᓕᐤ, ᓀᔥᑕ ᑭ ᑮ ᑎᐯᓕᑕᒥᐊᐤ ᐊᓂᐃ ᑭᒋᒋᔭ ᑳ ᑮ ᐅᒋ ᐅᔑᑖᔭᓐ:
ᒥᓯᐌ ᑫᒀᓇ ᑭᑭ ᑎᐯᓕᑕᒥᐊᐤ ᔑᐹ ᐅᓯᑎᒃ᙮ ᐌᓴ ᒥᓯᐌ ᐁ ᑮ ᑎᐯᓕᑕᒥᐋᑦ, ᓇᒪ ᐙᐙᒡ ᑫᒀᓐ ᑮ ᐃᔥᑯᓇᒻ ᐁᑳ ᑳ ᑮ ᑎᐯᓕᑕᒥᐋᑦ᙮ ᒫᑲ ᐁᑯ ᐁᑳ ᐁ ᐙᐸᑕᒪᒃ ᐁᔥᑾ ᒥᓯᐌ ᑫᒀᓇ ᐁ ᑎᐯᓕᑕᒥᐋᑲᓂᐎᑦ᙮
ᒫᑲ ᑭ ᐙᐸᒫᓇᐤ ᒋᓴᔅ, ᐊᓇ ᐋᐱᔑᔥ ᑳ ᑮ ᑖᐸᑌᓕᑖᑯᐋᑲᓂᐎᑦ ᐃᔥᐱᔥ ᐁᓐᒐᓚ ᑭᒋ ᐎᓴᑫᓕᑕᒃ ᓂᐱᐎᓂᓕᐤ, ᐁ ᐳᔅᑕᔅᑐᑎᓂᐋᑲᓂᐎᑦ ᑭᔅᑌᓕᑖᑯᓯᐎᓂᓕᐤ ᓀᔥᑕ ᑭᔅᑎᓯᐎᓂᓕᐤ; ᐎᓚ ᐅ ᔕᐌᓕᒋᑫᐎᓐ ᑭᒋᒪᓂᑐ ᐅᒋ ᑭᒋ ᑯᒋᔅᑕᒪᐙᑦ ᓂᐱᐎᓂᓕᐤ ᒥᓯᐌ ᑕᑐ ᐃᓕᓕᐗ᙮
ᐌᓴ ᑮ ᐃᑕᔅᑌᓕᐤ, ᐊᓇ ᑳ ᐅᒋ ᐃᑕᑾᑭ ᒥᓯᐌ ᑫᒀᓇ, ᓀᔥᑕ ᑳ ᐅᒋᐸᓕᑭ ᒥᓯᐌ ᑫᒀᓇ, ᐁ ᐯᔑᐙᑦ ᒥᒉᑦ ᐅᑯᓯᓯᒪᐗ ᑭᔅᑌᓕᑖᑯᓯᐎᓂᒃ ᐃᔑ, ᑭᒋ ᒥᑐᓂᐎᐗᑦ ᐊᓂᐃ ᑳ ᑎᐯᓕᑕᒥᓕᒋ ᐅ ᐱᒫᒋᐃᑯᓯᐎᓂᐗᐤ ᐎᓴᑫᓕᑕᒧᐎᓇ ᐅᒋ᙮
ᐌᓴ ᐊᓇ ᑳ ᐸᓓᑭᐃᐌᑦ, ᐊᓂᑭ ᓀᔥᑕ ᑳ ᐸᓓᑭᐋᑲᓂᐎᒋᒃ ᐯᔭᑯᔭᑭᓯᐗᒃ: ᐁᐗᑯ ᐅᒋ ᓇᒪᐎᓚ ᓇᓀᐯᐎᓯᐤ ᓂᒋᔖᓇᒃ ᑭᒋ ᐃᔑᓂᑳᑖᑦ,
ᐁ ᐃᑗᑦ, ᑭᑦ ᐃᔑᓂᑳᓱᐎᓐ ᓂ ᑳ ᐙᐎᑕᒪᐙᐗᒃ ᓂᒋᔖᓇᒃ: ᒣᑴᔭᔥ ᒫᒪᐎᐋᔭᒥᐊᐗ ᑭ ᑳ ᒫᒥᒋᒥᑎᓐ ᐁ ᓂᑲᒧᔮᓐ᙮
ᒥᓇ ᒫᑲ, ᓂ ᑳ ᒪᒥᔑᑐᑕᐗᐤ᙮ ᒥᓇ ᒫᑲ, ᒫᑎᑲ ᓂᓚ, ᓀᔥᑕ ᐊᓂᑭ ᐊᐙᔑᔕᒃ ᑳ ᑮ ᒥᓕᑦ ᑭᒋᒪᓂᑐ᙮
ᓀᔥᑕ ᒫᑲ ᐊᐙᔑᔕᒃ ᑳ ᐃᔑ ᐎᒋ ᐅᑎᓇᒧᒥᐌᒋᒃ ᐎᔮᓯᓕᐤ ᓀᔥᑕ ᒥᑯᓕᐤ, ᐎᓚ ᓀᔥᑕ ᑫᒋᐙᒃ ᑮ ᐅᑎᓇᒻ; ᓂᐱᐎᓐ ᐅᒋ ᑭᒋ ᓂᔑᐗᓈᒋᐋᑦ ᐊᓂᐃ ᑳ ᑎᐯᓕᑕᒥᓕᒋ ᓂᐱᐎᓂᓕᐤ, ᐁᐗᑯ ᒪᒋᒪᓂᑐ;
ᓀᔥᑕ ᑭᒋ ᐎᑾᒋᐋᑦ ᐊᓂᐃ ᐁ ᑯᔅᑕᒥᓕᒋ ᓂᐱᐎᓂᓕᐤ ᐅᒋ ᒧᔕᒃ ᐃᔥᐱᔥ ᑳ ᐱᒫᑎᓯᓕᒋ ᑳ ᑮ ᑎᐯᓕᒥᑯᓕᒋ ᐊᐗᑳᔑᐌᐎᓂᓕᐤ᙮
ᐌᓴ ᑖᐺ ᓇᒪᐎᓚ ᑮ ᐅᑎᓇᒫ ᐅᑦ ᐃᔑ ᐋᔭᐎᓂᓕᐤ ᐁᓐᒐᓚ, ᒫᑲ ᑮ ᐅᑎᓇᒫᓱ ᑭᒋ ᐅᑦ ᐊᐙᔑᒥᔑᒥᑯᑦ ᐁᑉᕃᐊᒪ᙮
ᐁᐗᑯ ᒫᑲ ᐅᒋ ᒥᓯᐌ ᐃᔑ ᑮ ᐃᑕᔅᑌᓕᐤ ᑭᒋ ᐃᔑᐋᑲᓂᐎᑦ ᑖᐱᔅᑯᒡ ᐎᒋᔖᓇ; ᑭᒋ ᔕᐌᓕᒋᑫᐎ ᓀᔥᑕ ᑾᔭᔅᑭᑎᐎ ᑭᒋᓵᓵᑭᐎᓕᐌᐎᓕᓕᐎᑦ, ᐊᓂᐃ ᑫᒀᓇ ᐅᒋ ᑳ ᑎᐯᓕᑕᒥᓕᒋ ᑭᒋᒪᓂᑐᐗ, ᑭᒋ ᑎᐸᐊᒸᑦ ᐃᓕᓕᐗ ᐅ ᒪᒋᑣᐎᓂᓕᐗ᙮
ᐌᓴ ᐎᓚ ᐁ ᑮ ᐎᓴᑫᓕᑕᒃ ᐁ ᑮ ᑲᑴᒋᐋᑲᓂᐎᑦ, ᑲᔥᑭᑕᐤ ᓀᔥᑕ ᑭᒋ ᓂᔓᑲᒪᐙᑦ ᐊᓂᐃ ᑳ ᑲᑴᒋᐋᑲᓂᐎᓕᒋ᙮
ᒋᓴᔅ ᐊᐗᓯᑌ ᑭᔅᑎᓯᐤ ᐃᔥᐱᔥ ᒧᓯᔅ
ᐁᐗᑯ ᒫᑲ ᐅᒋ, ᑳ ᐸᓓᑭᓯᔦᒃ ᓂᒋᔖᓂᑐᒃ, ᑳ ᐎᒋᐃᐌᔦᒃ ᑭᒋᑭᔑᑳᐎ ᓂᑐᑫᐎᓐ, ᓈᓈᑲᑕᐌᓕᒥᒃ ᐊᓇ ᐊᐸᔅᑕᓪ, ᓀᔥᑕ ᑭᒋ ᓵᓵᑭᐎᓕᐌᐎᓕᓕᐤ ᑭᑦ ᐃᑣᓱᐎᓂᓈᒃ, ᙭ ᒋᓴᔅ;
ᐌᓴ ᐊᐗ ᐃᓕᓕᐤ ᐊᐙᓯᑌ ᑮ ᐃᑕᑭᒪᐤ ᑭᒋ ᑭᔅᑌᓕᑖᑯᐋᑲᓂᐎᑦ ᐃᔥᐱᔥ ᒧᓯᔅ, ᑖᐱᔅᑯᒡ ᐊᓇ ᑳ ᐙᔅᑳᔨᑲᓂᑫᑦ ᐊᐙᓯᑌ ᐁ ᑭᔅᑌᓕᑖᑯᓯᑦ ᐃᔥᐱᔥ ᐊᓂᒪ ᐙᔅᑳᔨᑲᓐ᙮
ᐌᓴ ᒥᓯᐌ ᑕᑐ ᐙᔅᑳᔨᑲᓐ ᓈᓐᑕᐤ ᐊᐌᓇ ᑮ ᐅᔑᑕᐤ; ᒫᑲ ᐊᓇ ᒥᓯᐌ ᑫᒀᓇ ᑳ ᑮ ᐅᔑᑖᑦ ᐁᐗᑯ ᑭᒋᒪᓂᑐ᙮
ᒧᓯᔅ ᒫᑲ ᑖᐺ ᑮ ᒀᔭᔅᑭᑎᐤ ᑳ ᐃᑕᔑᑦ ᐎᑭᒃ, ᑖᐱᔅᑯᒡ ᐊᑑᔅᑫᓛᑲᓐ, ᑭᒋ ᐅᒋ ᐋᓕᒧᒋᑳᑌᑭ ᐊᓂᐃ ᐁᔥᑾ ᑫ ᐎᒋᑳᑌᑭ;
ᒫᑲ ᙭ ᑖᐱᔅᑯᒡ ᐌᐅᑯᓯᓯᒪᐎᑦ ᐁ ᑎᐯᓕᑕᒃ ᑎᐱᓚᐌ ᐎᑭ; ᑭᓚᓈᓇᐤ ᒫᑲ ᐁᐗᑯ ᐅ ᐙᔅᑳᔨᑲᓂᒻ, ᑮᔥᐱᓐ ᒪᔥᑲᐎ ᒥᒋᒥᓇᒪᒃ ᐊᓂᒪ ᑫᒋᓀᓕᑕᒧᐎᓐ, ᓀᔥᑕ ᐁ ᒥᓚᐙᑕᒪᒃ ᐁ ᐋᔨᒋ ᐊᔅᐯᓕᒧᔭᒃ ᐱᓕᔥ ᑫ ᐃᔥᒀᐸᓕᒃ᙮ᐊᓜᐱᐎᓐ ᑭᒋᒪᓂᑐ ᐅᑎᓕᓖᒪ
ᐁᐗᑯ ᐌᒋ, ᑖᐱᔅᑯᒡ ᑳ ᐃᑗᑦ ᐯᓓᑭᓯᑦ ᐊᒑᒃ, ᐊᓄᒡ ᐁ ᑭᔑᑳᒃ ᑮᔥᐱᓐ ᐎ ᓇᑐᑕᒬᒃ ᑳ ᐃᑗᑦ,
ᐁᑳᐎᓚ ᒪᔥᑲᐎᑖᒃ ᑭᑌᐃᐙᐗ, ᑳ ᑮ ᐃᑭᑭᐸᓐ ᐊᓂᒪ ᑳ ᑭᔑᐙᐃᐙᓂᐗᒃ, ᓀᔥᑕ ᑲᑴᒋᐃᐌᐎ ᐁ ᑭᔑᑳᒃ ᐸᑾᑕᔅᑲᒥᑳᒃ;
ᐃᔅᐱ ᑯᑖᐎᐗᐗᒃ ᐁ ᑮ ᓈᓈᑐᑯᐃᒋᒃ, ᐁ ᑮ ᑲᑴᒋᐃᒋᒃ, ᓀᔥᑕ ᐁ ᑮ ᐙᐸᑕᑭᒃ ᓂᑦ ᐊᑑᔅᑫᐎᓇ ᓀᒥᑕᓇ ᑕᑐ ᐱᐴᓋ᙮
ᐁᐗᑯ ᐅᒋ, ᓂ ᑮ ᑭᔕᐌᓕᒪᐗᒃ ᐊᓂᑭ ᑳ ᐋᓂᔅᑫ ᐱᒫᑎᓯᒋᒃ, ᓂ ᑮ ᐃᑡᓐ ᒫᑲ, ᒧᔕᒃ ᐗᓂᑎᐗᒃ ᐅᑌᐃᐙᒃ, ᓇᒪ ᓀᔥᑕ ᑮ ᐅᒋ ᑭᔅᑫᓕᑕᒶᒃ ᓂᑦ ᐃᔑᑣᐎᓇ᙮
ᐁᑯ ᒫᑲ ᑳ ᑭᒋᐃᑗᔮᓐ ᓂᑦ ᐋᑯᓚᐌᓯᐎᓂᒃ, ᐅᑯ ᓇᒪᐎᓚ ᑲᑕ ᐱᑐᑫᐗᒃ ᓂᑦ ᐋᓜᓯᐎᓂ᙮
ᔮᒀᒥᓰᒃ, ᓂᒋᔖᓂᑐᒃ, ᐁᑳ ᐊᐌᓇ ᐁ ᐃᑕᔑᔦᒃ ᑭᒋ ᒪᒋᑌᐁᑦ ᐋᓉᑕᒧᐎᓂᒃ ᐃᔑ, ᐁ ᓇᑲᑖᑦ ᐯᒫᑎᓯᓕᒋ ᑭᒋᒪᓂᑐᐗ᙮
ᒫᑲ ᒧᔕᒃ ᑲᑫᔅᑭᒥᑐᒃ, ᒣᒀᒡ ᐊᓄᒡ ᐁ ᑭᔑᑳᒃ ᐁ ᐃᔑᓂᑳᑌᒃ, ᐁᑳ ᐊᐌᓇ ᐁ ᐃᑕᔑᔦᒃ ᑭᒋ ᒪᔥᑲᐎᑌᐁᔅᑳᑯᑦ ᐁ ᐃᔑ ᑲᑳᔦᓕᓯᒪᑲᓂᓕᒃ ᒪᒋᑣᐎᓐ᙮
ᐌᓴ ᑭ ᑮ ᐅᑎᓈᓇᐤ ᙭, ᑮᔥᐱᓐ ᒪᔥᑲᐎ ᒥᒋᒥᓇᒪᒃ ᑭ ᒫᒋ ᑫᒋᓇᐅᐎᓂᓇᐤ ᐱᓕᔥ ᑫ ᐃᔥᒀᐸᓕᒃ᙮
ᒣᒀᒡ ᐁ ᐃᑣᓂᐗᒃ, ᐊᓄᒡ ᐁ ᑭᔑᑳᒃ, ᑮᔥᐱᓐ ᐎ ᓇᑐᑕᒬᒃ ᑳ ᐃᑗᑦ, ᐁᑳᐎᓚ ᒪᔥᑲᐎᑖᒃ ᑭᑌᐃᐙᐗ, ᑖᐱᔅᑯᒡ ᑳ ᑮ ᐃᑭᑭᐸᓐ ᒣᒀᒡ ᐊᓂᒪ ᑳ ᑭᔑᐙᐃᐙᓂᐗᒃ᙮
ᐌᓴ ᐋᑎᑦ, ᐃᔅᐱ ᑳ ᑮ ᐯᑕᑭᒃ, ᑮ ᑭᔑᐙᐃᐌᐗᒃ: ᐋᑕᐎᓚ ᒫᑲ ᓇᒪᐎᓚ ᒥᓯᐌ ᐊᓂᑭ ᐃᒋᑉᑎᒃ ᑳ ᑮ ᐅᑐᑕᐃᑯᒋᒃ ᒧᓯᓴ᙮
ᒫᑲ ᐊᐌᓕᐗ ᑳ ᑮ ᑭᔕᐌᓕᒫᑦ ᓀᒥᑕᓇ ᑕᑐ ᐱᐴᓋ? ᓇᒪ ᓈ ᐊᓂᐃ ᑳ ᑮ ᒪᒋᑐᑕᒥᓕᒋ, ᐊᓂᐃ ᐎᔭᐎᓕᐗ ᐸᑾᑕᔅᑲᒥᑳᒃ ᑳ ᑮ ᐸᑭᑎᓂᓕᑭ?
ᐊᐌᓕᐗ ᓀᔥᑕ ᑳ ᑮ ᑭᒋᐃᑖᑦ ᐁᑳ ᑭᒋ ᐱᑐᑫᓕᒋ ᐅᑦ ᐋᓜᓯᐎᓂᒃ, ᐊᓂᐃ ᐱᑯ ᐁᑳ ᑳ ᑮ ᑖᐺᑕᒥᓕᒋ?
ᑭ ᐙᐸᑌᓈᓇᐤ ᒫᑲ ᐁᑳ ᐁ ᑮ ᐱᑐᑫᒋᒃ ᐁᑳ ᐁ ᑮ ᑖᐺᑕᑭᒃ᙮
ᐁᑯᔑ ᒫᑲ ᑯᔅᐹᓀᓕᑖᑕᐤ, ᐋᑕ ᐁ ᑮ ᐊᔓᑕᒫᑲᐎᔭᒃ ᑭᒋ ᐱᑐᑫᐗᒃ ᐅᑦ ᐋᓜᓯᐎᓂᒃ ᐊᐌᓂᑳᓇᒃ ᐁ ᐃᑕᔑᔦᒃ ᑭᒋ ᓄᑌᔥᑲᑭᒃ᙮
ᐌᓴ ᑭᓚᓈᓇᐤ ᓀᔥᑕ ᑭ ᑮ ᐎᑕᒫᑲᐎᓈᓇᐤ ᒥᓗᐋᒋᒧᐎᓐ, ᑖᐱᔅᑯᒡ ᐎᓚᐗᐤ: ᒫᑲ ᐊᓂᐁᓕᐤ ᐋᔭᒥᐎᓂᓕᐤ ᑳ ᑮ ᐯᑕᑭᒃ ᓇᒪᐎᓚ ᐙᔦᔥ ᑮ ᐃᑖᐸᒋᐃᑯᐗᒃ, ᐁᑳ ᐊᓯᒋ ᐁ ᑮ ᑖᐺᔦᓕᑕᑭᒃ ᐊᓂᑭ ᑳ ᑮ ᐯᑕᑭᒃ᙮
ᐌᓴ ᑭᓚᓈᓇᐤ ᑳ ᑮ ᑖᐺᑕᒪᒃ ᑭ ᐱᑐᑲᓈᓇᐤ ᐋᓜᓯᐎᓂᒃ; ᑖᐱᔅᑯᒡ ᑳ ᑮ ᐃᑗᑦ, ᑳ ᐃᔑ ᑭᒋᐃᑗᔮᓐ ᓂᑦ ᐊᑯᓚᐌᓯᐎᓂᒃ, ᑮᔥᐱᓐ ᑮ ᐱᑐᑫᐗᑴ ᓂᑦ ᐋᓜᓯᐎᓂᒃ: ᐋᑕ ᒫᑲ ᐊᓂᐃ ᐊᑑᔅᑫᐎᓇ ᐁ ᑮ ᑭᔑᑖᓂᐗᑭ ᐁ ᒫᒋ ᐊᔅᑭᐗᒃ ᐊᔅᐱᓐ᙮
ᐌᓴ ᓈᓐᑕᐤ ᐃᑕ ᐅᒪ ᐃᔑ ᑮ ᐋᓕᒧᑕᒻ ᐊᓂᐁᓕᐤ ᓂᔂᔅ ᐁ ᑭᔑᑳᓕᒃ, ᑭᒋᒪᓂᑐ ᒫᑲ ᑮ ᐊᓜᐱᐤ ᓂᔂᔅ ᐁ ᑭᔑᑳᓕᒃ ᒥᓯᐌ ᐅᑦ ᐊᑑᔅᑫᐎᓇ ᐅᒋ᙮
ᐁᑯᑕ ᐅᑕ ᒥᓇ ᓀᔥᑕ, ᑮᔥᐱᓐ ᑫ ᐱᑐᑫᐙᑴ ᓂᑦ ᐋᓜᓯᐎᓂᒃ᙮
ᐁ ᓄᑾᒃ ᒫᑲ, ᐁ ᐃᑭᒃ ᐋᑎᑦ ᐁᑯᑕ ᑭᒋ ᐱᑐᑫᒋᒃ, ᓀᔥᑕ ᐊᓂᑭ ᓃᔥᑕᒻ ᑳ ᑮ ᐎᑕᒪᐙᑲᓂᐎᒋᒃ ᒥᓗᐋᒋᒧᐎᓂᓕᐤ ᐁᑳ ᐁ ᑮ ᐱᑐᑫᒋᒃ ᐁᑳ ᐁ ᑮ ᑕᐺᑕᑭᒃ:
ᒥᓇ ᒫᑲ, ᐋᓕᒧᑕᒻ ᓈᓐᑕᐤ ᐯᔭᒃ ᑭᔑᑳᐤ, ᐁ ᐃᑗᑦ, ᑌᐱᑎᒃ, ᐊᓄᒡ ᐁ ᑭᔑᑳᒃ, ᐋᑕ ᑭᓉᔥ ᐁ ᑮ ᐃᔅᐸᓕᒃ; ᑖᐱᔅᑯᒡ ᑳ ᐃᑣᓂᐗᒃ, ᐊᓄᒡ ᐁ ᑭᔑᑳᒃ, ᑮᔥᐱᓐ ᐎ ᓇᑐᑕᒬᒃ ᑳ ᐃᑗᑦ, ᐁᑳᐎᓚ ᒪᔥᑲᐎᑖᒃ ᑭᑌᐃᐙᐗ᙮
ᐌᓴ ᑮᔥᐱᓐ ᒋᓴᔅ ᑮ ᒥᓛᑯᐸᓀ ᐋᓜᓯᐎᓂᓕᐤ, ᓇᒪᐎᓚ ᒥᓇ ᑲᑕ ᑮ ᐋᓕᒧᑕᒧᑯᐸᓐ ᑯᑕᑭᓕᐤ ᐁ ᑭᔑᑳᓕᒃ᙮
ᐁᐗᑯ ᐅᒋ ᐃᑕᑾᓐ ᐋᓜᓯᐎᓐ ᑫ ᐋᔮᓕᒋ ᐅᑦ ᐃᓕᓕᒪ ᑭᒋᒪᓂᑐ᙮
ᐌᓴ ᐊᓇ ᑳ ᑮ ᐱᑐᑫᑦ ᐅᑦ ᐋᓜᓯᐎᓂᒃ, ᐎᓚ ᓀᔥᑕ ᑮ ᐳᓂᑕᐤ ᐅᑦ ᐊᑑᔅᑫᐎᓇ, ᑖᐱᔅᑯᒡ ᑭᒋᒪᓂᑐ ᑳ ᑮ ᐃᔑ ᐳᓂᑖᑦ ᐅᑦ ᐊᑑᔅᑫᐎᓇ᙮
ᐁᑯᔑ ᒫᑲ ᐊᑐᔅᑫᑕᐤ ᑭᒋ ᐱᑐᑫᔭᒃ ᐊᓂᒪ ᐋᓜᓯᐎᓂᒃ, ᐁᑳᐎᓚ ᐊᐌᓇ ᑭᒋ ᐸᑭᔑᒃ ᐊᓂᒪ ᑳ ᑮ ᐃᔑ ᐸᑭᔑᓈᓂᐗᒃ ᐁᑳ ᐁ ᑮ ᑖᐺᔦᓕᒋᑳᑌᒃ᙮
ᐌᓴ ᑭᒋᒪᓂᑐ ᐅᑦ ᐋᔭᒥᐎᓐ ᐱᒫᑎᓯᒪᑲᓂᓕᐤ, ᓀᔥᑕ ᓱᑳᑎᓯᒪᑲᓂᓕᐤ, ᓀᔥᑕ ᐊᐙᓯᑌ ᑳᔖᓕᐤ ᐃᔥᐱᔥ ᐁ ᓂᔓᐱᔅᑲᒧᑭ ᔑᒫᑲᓐ, ᐁ ᔖᐳᐸᓕᓕᒃ ᐃᔥᐱᔥ ᑮ ᐅᒋ ᓀᓇᐎᓂᑳᑌᒃ ᐊᒑᒃ ᓀᔥᑕ ᒥᑐᓀᓕᒋᑲᓐ, ᓀᔥᑕ ᐋᓂᔅᑲᐎᑲᓇᓇ ᓀᔥᑕ ᐅᔅᑲᓂᐱᒥ, ᓀᔥᑕ ᓂᓯᑕᐌᓕᑕᒧᒪᑲᓂᓕᐤ ᑳ ᒥᑐᓀᓕᒋᑳᑌᒃ ᓀᔥᑕ ᑳ ᐃᑌᓕᒋᑳᑌᒃ ᒥᑌᐃᒃ᙮
ᐁ ᓄᑾᒃ ᒫᑲ ᐁ ᐋᔭᐗᒃ ᑫᔅᑎᓯᑦ ᑭᒋ ᓵᓵᑭᐎᓕᐌᐎᓕᓕᐤ, ᐊᓇ ᑭᒋᑭᔑᑯᒃ ᑳ ᐃᑐᑌᑦ, ᒋᓴᔅ ᑭᒋᒪᓂᑐ ᐅᑯᓯᓴ, ᐁᑯᔑ ᒥᒋᒥᓈᑕᐤ ᑭᑦ ᐃᑣᓱᐎᓂᓇᐤ᙮
ᐌᓴ ᓇᒪᐎᓚ ᑭᑦ ᐋᔭᐙᓇᐤ ᑭᒋ ᓵᓵᑭᐎᓕᐌᐎᓕᓕᐤ ᐁᑳ ᑫ ᑮ ᐃᑕᒪᒋᑖᑦ ᑭᑦ ᐊᓕᒥᓯᐎᓂᓇᐗ; ᒫᑲ ᒥᓯᐌ ᐃᔑ ᑮ ᑲᑴᒋᐊᐤ ᑖᐱᔅᑯᒡ ᑭᓚᓈᓇᐤ, ᓇᒪᐎᓚ ᒫᑲ ᑮ ᒪᒋᑐᑕᒻ᙮
ᐁᐗᑯ ᐅᒋ ᐁᑯᔑ ᓱᑭᑌᐁᐎ ᐯᒋ ᓈᑖᑕᐤ ᔕᐌᓕᒋᑫᐎ ᐅᑭᒪᐗᐱᐎᓐ, ᑭᒋ ᑮ ᐅᑎᓇᒪᒃ ᑭᑎᒫᑫᓕᒋᑫᐎᓐ, ᓀᔥᑕ ᑭᒋ ᒥᔅᑲᒪᒃ ᔕᐌᓕᒋᑫᐎᓐ ᑭᒋ ᐎᒋᐃᑯᔭᒃ ᐃᐊᓕᒥᓯᔭᑯ᙮
ᐌᓴ ᒥᓯᐌ ᑕᑐ ᑭᒋ ᓵᓵᑭᐎᓕᐌᐎᓕᓕᐤ ᐃᓕᓕᓈᒃ ᐁ ᐅᒋ ᐅᑎᓈᑲᓂᐎᑦ, ᐸᑳᓄᐊᑦ ᑭᒋ ᒫᑎᓇᒪᐙᑦ ᐃᓕᓕᐗ ᐊᓂᐃ ᑳ ᐊᔮᓕᒋ ᑭᒋᒪᓂᑐᐗ, ᑭᒋ ᐸᑭᑎᓂᑫᑦ ᒥᓕᐌᐎᓇ ᓀᔥᑕ ᓵᓵᑭᐎᓕᐌᐎᓇ ᒪᒋᑐᑕᒧᐎᓇ ᐅᒋ:
ᐊᐌᓇ ᑳ ᑲᔥᑭᑖᑦ ᑭᒋ ᑭᑎᒫᑫᓕᒫᑦ ᐊᓂᐃ ᑳ ᑲᑫᐹᑎᓯᓕᒋ, ᐊᓂᐃ ᓀᔥᑕ ᑳ ᐸᔅᑫᐊᒣᓕᒋ; ᐌᓴ ᐎᓚ ᑫᒋᐙᒃ ᐁ ᐙᔅᑳᔅᑳᑯᑦ ᓂᓚᒥᓯᐎᓂᓂᐤ᙮
ᐁᐗᑯ ᐅᒋ ᒫᑲ ᑲᑕ ᑐᑕᒧᐸᓐ, ᑖᐱᔅᑯᒡ ᐁ ᐃᔑ ᑐᑕᒪᐙᑦ ᐃᓕᓕᐗ, ᐁᑯ ᑖᐱᔅᑯᒡ ᑭᒋ ᑐᑕᒫᓱᑦ, ᑭᒋ ᐸᑭᑎᓂᑫᑦ ᒪᒋᑐᑕᒧᐎᓇ ᐅᒋ᙮
ᓇᒪᐎᓚ ᐊᐌᓇ ᐃᓕᓕᐤ ᒫᑲ ᐅᑎᓇᒫᓱ ᐅᒪ ᑭᔅᑎᓯᐎᓐ, ᐊᓇ ᐱᑯ ᑳ ᑮ ᓇᑐᒥᑯᑦ ᑭᒋᒪᓂᑐᐗ, ᑖᐱᔅᑯᒡ ᐁᕋᓐ᙮
ᐁᑯ ᑖᐱᔅᑯᒡ ᓀᔥᑕ ᙭ ᓇᒪᐎᓚ ᑮ ᐅᒋ ᑭᔅᑌᓕᑖᑯᐃᑎᓱ ᑭᒋ ᑭᒋ ᓵᓴᑮᐎᓕᐌᐎᓕᓕᐋᑲᓂᐎᑦ; ᒫᑲ ᐊᓂᐃ ᑳ ᑮ ᐃᑎᑯᑦ, ᑭᓚ ᓂᑯᓯᔅ, ᐊᓄᒡ ᐁ ᑭᔑᑳᒃ ᑭᑐᑯᓯᓯᒥᑎᓐ᙮
ᑖᐱᔅᑯᒡ ᓀᔥᑕ ᐁ ᐃᑗᑦ ᐱᑐᔥ ᐃᑕ, ᑭᓚ ᑳᑭᑫ ᑭ ᓵᓴᑭᐎᓕᐌᐎᓕᓕᐎᓐ, ᑖᐱᔅᑯᒡ ᑳ ᐃᑎᔅᐸᓐ ᒣᓪᑭᓯᑌᒃ᙮
ᐊᓇ ᒣᒀᒡ ᑳ ᐎᔭᓯᐎᑦ, ᐃᔅᐱ ᑳ ᑮ ᐋᔭᒥᐁᔅᑕᐙᑦ ᓀᔥᑕ ᓇᑐᑕᒫᑫᔅᑕᐙᑦ, ᐊᓯᒋ ᓀᔥᑕ ᒪᐎᒧᔅᑕᐙᑦ ᓀᔥᑕ ᐅᒋᑲᐙᐱᔅᑕᐙᑦ ᐊᓂᐃ ᑳ ᑲᔥᑭᑖᓕᑭ ᑭᒋ ᐱᒫᒋᐃᑯᑦ ᓂᐱᐎᓂᒃ ᐅᒋ, ᓀᔥᑕ ᐁ ᑮ ᐯᑕᐙᑲᓂᐎᑦ ᐁ ᑮ ᓇᓂᒌᑦ;
ᐋᑕ ᐁ ᑮ ᐅᑯᓯᓯᒪᐎᑦ, ᐁᓕᐌᒃ ᒫᑲ ᑮ ᑭᔅᑫᓕᑕᒻ ᐅ ᓇᓇᐃᑌᒧᐎᓐ ᐊᓂᐃ ᑫᒀᓇ ᐅᒋ ᑳ ᑮ ᐙᐎᓴᑫᓕᑕᒃ᙮
ᓀᔥᑕ ᒫᑲ ᐁ ᑮ ᒥᑐᓂᐎᐋᑲᓂᐎᑦ, ᑮ ᐊᑎ ᑎᐯᓕᑕᒪᐌᐤ ᐱᒫᒋᐃᐌᐎᓂᓕᐤ ᒥᓯᐌ ᐊᓂᐃ ᑳ ᓇᓇᐃᑖᑯᑦ;
ᐁ ᓇᑐᒥᑯᑦ ᑭᒋᒪᓂᑐᐗ ᑭᒋ ᑭᒋ ᓵᓵᑭᐎᓕᐌᐎᓕᓕᐎᑦ ᑖᐱᔅᑯᒡ ᑳ ᐃᑎᔅᐸᓐ ᒣᓪᑭᓯᑌᒃ᙮ᔭᑾᒥᒥᐌᐎᓐ ᐁᑳ ᑭᑕ ᐌᐱᓂᑳᑌᒃ ᑖᐺᔦᓕᑕᒧᐎᓐ
ᐊᓇ ᒥᒉᑦ ᑫᒀᓇ ᑳ ᐋᔮᔭᒃ ᑭᒋ ᐋᓕᒧᒪᒃ, ᑳ ᐋᓕᒪᑭ ᓀᔥᑕ ᑭᒋ ᐃᑣᓂᐗᑭ; ᐁᑳ ᐁ ᐹᔭᑌ ᐯᑕᒣᒃ᙮
ᐌᓴ ᐃᔅᐱ ᐌᑎᒋᐸᓕᒃ ᑭᒋ ᑭᔅᑭᓄᐊᒫᑫᔦᒃ, ᑭ ᓇᑕᐌᓕᑖᑯᓯᓇᐗᐤ ᐊᐌᓇ ᒥᓇ ᑭᒋ ᑭᔅᑭᓄᐊᒫᑖᒃ, ᐊᓂᐃ ᑳ ᓂᑳᓀᓕᑖᑾᑭ ᐅᑦ ᐃᑕᔓᐌᐎᓇ ᑭᒋᒪᓂᑐ; ᓀᔥᑕ ᑭ ᓇᔅᐱᑕᐗᐗᐗᒃ ᐊᓂᑭ ᑳ ᓇᑕᐌᓕᑕᑭᒃ ᒍᒍᔑᒫᐳᓕᐤ, ᓇᒪ ᒫᑲ ᑳ ᒪᔥᑲᐙᓕᒃ ᒥᒋᒥᓕᐤ᙮
ᐌᓴ ᒥᓯᐌ ᑕᑐ ᐊᐌᓇ ᑳ ᐋᐸᒋᑖᑦ ᒍᒍᔑᒫᐳᓕᐤ ᓇᒪᐎᓚ ᒀᔭᔉ ᑭᔅᑫᓕᑕᒻ ᑾᔭᔅᑭᑖᑎᓯᐎᓂ ᐋᔭᒥᐎᓂᓕᐤ: ᐌᓴ ᐊᐱᔅᑕᐙᔑᔑᐎᐤ᙮
ᒫᑲ ᑳ ᒪᔥᑲᐙᓕᒃ ᒥᒋᒥᓕᐤ ᐋᐸᒋᑕᐗᒃ ᐊᓂᑭ ᑳ ᑭᔑᓂᑕᐎᑭᒋᒃ, ᐊᓂᑭ ᐅᑎ, ᒧᔕᒃ ᐁ ᑐᑕᑭᒃ, ᐋᐸᒋᑕᐗᒃ ᐅ ᒥᑐᓀᓕᒋᑲᓂᐗᐗ ᑭᒋ ᓂᓯᑕᐌᓕᑕᑭᒃ ᑳ ᒥᓨᔑᓂᓕᒃ ᓀᔥᑕ ᑳ ᒫᓛᑕᓂᓕᒃ᙮
ᐁᐗᑯ ᐅᒋ ᐁ ᓇᑲᑕᒪᒃ ᑳ ᓂᑳᓀᓕᑖᑾᓂᓕᒃ ᐅ ᑭᔅᑭᓄᐊᒫᑫᐎᓐ ᙭, ᐁᑯᔑ ᐋᒋᐱᑯ ᓈᑖᑕᐤ ᒥᑐᓂᐎᓯᐎᓐ; ᐁᑳ ᒥᓇ ᐁ ᐅᓚᔅᑕᔭᒃ ᐌᒋᐸᓕᒃ ᒥᒋᓚᐌᔦᓕᑕᒧᐎᓐ ᓂᐱᐎᓂ ᐊᑑᔅᑫᐎᓂᒃ ᐅᒋ, ᓀᔥᑕ ᐁ ᑖᐺᔦᓕᒫᑲᓂᐎᑦ ᑭᒋᒪᓂᑐ;
ᓯᑲᐋᑖᑫᐎᓂ ᑭᔅᑭᓄᐊᒫᑫᐎᓐ, ᓀᔥᑕ ᐁ ᓵᓵᒥᓂᐙᓂᐗᒃ, ᓀᔥᑕ ᐅ ᐗᓂᔥᑳᐎᓂᐗᐤ ᑳ ᓂᐱᒋᒃ, ᓀᔥᑕ ᑳᑭᑫ ᑎᐹᔅᑯᓂᑫᐎᓐ᙮
ᐅᒪ ᒫᑲ ᑭ ᑳ ᑐᑌᓈᓇᐤ, ᑮᔥᐱᓐ ᐃᑌᓕᑕᑫ ᑭᒋᒪᓂᑐ᙮
ᐌᓴ ᓈᔦᑖᐗᓐ ᐊᓂᑭ ᐯᔭᑾᐤ ᑳ ᑮ ᐙᔅᑌᓇᒪᐙᑲᓂᐎᒋᒃ, ᓀᔥᑕ ᑳ ᑮ ᑯᒋᔅᑕᑭᒃ ᑭᒋᑭᔑᑳᐎ ᒥᓕᐌᐎᓂᓕᐤ, ᓀᔥᑕ ᑳ ᑮ ᒥᓛᑲᓂᐎᒋᒃ ᐸᓓᑭ ᐊᒑᑾ,
ᓀᔥᑕ ᑳ ᑮ ᑯᒋᔅᑕᒸᒋᒃ ᐅ ᒥᓗ ᐋᔭᒥᐎᓂᓂᐤ ᑭᒋᒪᓂᑐᐗ, ᓀᔥᑕ ᐁ ᐃᔑ ᓱᑳᑎᓯᒪᑲᒃ ᐊᓂᒪ ᐊᔅᑭ ᑫ ᐹᐸᓕᓕᒃ,
ᑮᔥᐱᓐ ᑫ ᐸᑭᔑᓄᐙᑴ, ᒥᓇ ᑭᒋ ᐅᔥᑭᐋᑲᓂᐎᒋᒃ ᒥᒋᓚᐌᔦᓕᑕᒧᐎᓂᒃ; ᐁ ᓄᑾᐤ ᒥᓇ ᐁ ᒌᔅᑖᔅᑾᑕᒫᓱᒋᒃ ᑭᒋᒪᓂᑐ ᐅᑯᓯᓴ, ᓀᔥᑕ ᒧᔐ ᐁ ᓇᓀᐯᐎᐋᒋᒃ᙮
ᐌᓴ ᐊᔅᑭ ᑳ ᒥᓂᑴᒪᑲᒃ ᑭᒥᐗᓇᐳ ᒥᒉᑡᐤ ᐁᑯᑕ ᑳ ᐸᑭᑎᒃ, ᓀᔥᑕ ᑳ ᓂᑕᐎᑭᑕᒫᑯᒋᒃ ᓂᑕᐎᑭᑖᑲᓂᔕ ᐊᓂᑭ ᑳ ᓄᒋᑖᒋᒃ, ᒥᓦᑭᑕᒻ ᑭᒋᒪᓂᑐ:
ᒫᑲ ᐊᓂᒪ ᑳ ᓂᑕᐎᑭᑖᒪᑲᒃ ᒪᓵᓇᔅᑾ ᓀᔥᑕ ᒥᔑᑲᐎᒥᓇᑯᔑᔭ ᐋᑕᐌᓕᑖᑾᓐ, ᓀᔥᑕ ᑫᑳᑦ ᐃᔅᐸᓕᐤ ᑭᒋ ᒪᒐᑭᒋᑳᑌᒃ; ᑳ ᐃᑌᓕᑖᑾᒃ ᑭᒋ ᐃᔅᒀᓯᑳᑌᒃ᙮
ᒫᑲ, ᓯᐋᑭᐃᑕᑾᒃ, ᓇᐗᒡ ᒥᓗ ᑫᒀᓇ ᑭ ᐸᑯᓭᓕᑕᒫᑎᓈᓐ, ᐊᓂᐃ ᑫᒀᓇ ᓀᔥᑕ ᑳ ᐎᒋᐃᐌᐸᓕᑭ ᐱᒫᒋᐃᐌᐎᓂᒃ, ᐋᑕ ᐅᒪ ᐁ ᐃᔑ ᐋᔭᒥᔮᒃ᙮
ᐌᓴ ᑭᒋᒪᓂᑐ ᓇᒪᐎᓚ ᒪᒑᑎᓯᐤ ᑭᒋ ᐗᓂᑭᔅᑭᓯᑐᑕᒃ ᑭᑦ ᐊᑑᔅᑫᐎᓂᐗᐤ ᓀᔥᑕ ᑭ ᓵᑭᐃᐌᐎ ᐋᐸᑎᓯᐎᓂᐗᐤ, ᑳ ᑮ ᐙᐸᑎᓕᐌᔦᒃ ᐅᑦ ᐃᔑᓂᑳᓱᐎᓂᒃ, ᐁ ᑮ ᐅᒋᔅᑕᒪᐌᑾᒃ ᐅᐸᓓᑭᓴᒃ, ᑫᔮᐸᒡ ᓀᔥᑕ ᐁ ᐅᒋᔅᑕᒪᐌᑾᒃ᙮
ᓂ ᐸᑯᓭᓕᑌᓈᓐ ᒫᑲ ᒥᓯᐌ ᐁ ᐃᑕᔑᔦᒃ ᑭᑭ ᐃᔑ ᐙᐸᑎᓕᐌᔦᒃ ᐊᓂᒪ ᐃᔑ ᑭᓯᓴᐎᓯᐎᓐ, ᒥᑐᓂ ᐁ ᑫᒋᓇᐅᔦᒃ ᐊᔅᐯᓕᒧᐎᓂᒃ ᐱᓕᔥ ᑫ ᐃᔥᒀᐸᓕᒃ:
ᐁᑳ ᑭᒋ ᑭᑎᒥᔦᒃ, ᒫᑲ ᐁ ᓄᔅᐱᓇᑌᑾᒃ ᐊᓂᑭ, ᑖᐺᔦᓕᑕᒧᐎᓐ ᐅᒋ ᓀᔥᑕ ᔑᐱᓚᐌᓯᐎᓐ ᑳ ᐊᑎ ᐋᔮᒋᒃ ᐊᓂᐃ ᐊᔓᑕᒫᑫᐎᓇ᙮ᑭᒋᒪᓂᑐ ᐅᑕᔓᑕᒫᑫᐎᓐ ᑳ ᑫᒋᓇᐅᒪᑲᒃ
ᐁ ᐃᑗᑦ, ᑫᒋᓈᔥ ᐁ ᒥᓦᑭᒥᐌᔮᓐ ᑭ ᑳ ᒥᓦᑭᒥᑎᓐ, ᓀᔥᑕ ᐁ ᒥᒉᑐᐃᐌᔮᓐ ᑭ ᑳ ᒥᒉᑐᐃᑎᓐ᙮
ᐁᑯᔑ ᒫᑲ, ᐃᔅᐱ ᑳ ᑮ ᔑᐱᓚᐌᓯᐎ ᔑᐯᓕᑕᒃ, ᑮ ᒥᓚᐤ ᐊᔓᑕᒫᑫᐎᓂᓕᐤ᙮
ᐌᓴ ᐃᓕᓕᐗᒃ ᑖᐺ ᑭᒋᐃᑗᐗᒃ ᐊᓂᐃ ᐅᒋ ᓇᐗᒡ ᑳ ᑭᔅᑎᓯᓕᒋ: ᓀᔥᑕ ᑭᒋᐃᑗᐎᓐ ᑭᒋ ᒪᔥᑲᐗᔅᑕᒫᑯᒋᒃ ᐌᒋ ᐳᓂᐸᓕᒃ ᒥᓯᐌ ᒀᓗᑐᑖᑐᐎᓐ᙮
ᐃᑕ ᑭᒋᒪᓂᑐ, ᐁ ᓇᑕᐌᓕᑕᒃ ᐊᐙᓯᑌ ᑭᒋ ᐙᐸᑎᓛᑦ ᐊᓂᐃ ᑳ ᐊᑎ ᐋᔮᓕᒋ ᐊᓂᐁᓕᐤ ᐊᔓᑕᒫᑫᐎᓂᓕᐤ ᐁᑳ ᑭᒋ ᑴᔅᑭᐸᓕᓕᒃ ᐅᑦ ᐃᑌᓕᑕᒧᐎᓐ, ᑭᒋᐃᑗᐎᓂᒃ ᑮ ᐅᒋ ᐊᔨᒋᑕᐤ;
ᑳ ᓂᔑᑭ ᑫᒀᓇ ᐁᑳ ᑫ ᑴᔅᑭᐸᓕᑭ ᐅᒋ, ᐃᑕ ᐁᑳ ᑫ ᑮ ᐃᑭᒃ ᑭᒋᒪᓂᑐ ᑭᒋ ᑭᓛᔅᑭᑦ, ᑭᒋ ᐋᔮᔭᒃ ᒪᔥᑲᐎ ᑳᑭᒋᐃᑯᓯᐎᓐ, ᑳ ᑮ ᓈᑕᒧᔅᑕᒪᒃ ᓈᑕᒫᑫᐎᓐ ᑭᒋ ᒥᒋᒥᓇᒪᒃ ᐊᓂᒪ ᐊᔅᐯᓕᒧᐎᓐ ᑳ ᓂᑳᓇᔅᑕᒫᑲᐎᔭᒃ:
ᐁᐗᑯ ᐊᔅᐯᓕᒧᐎᓐ ᑳ ᐋᔮᔭᒃ ᐁ ᐅ ᒋᔅᑖᐸᓱᓂᔭᒃ ᑭᑦ ᐊᒑᑯᓈᒃ, ᐁ ᑫᒋᓇᐅᒪᑲᒃ ᓀᔥᑕ ᐁ ᒪᔥᑲᐗᔅᑌᒃ, ᓀᔥᑕ ᑳ ᐱᑐᑫᒪᑲᒃ ᐱᒋ ᐊᑯᐃᑲᓂᒃ;
ᐃᑌ ᓀᑳᓄᑌᑦ ᑳ ᐃᔑ ᐱᑐᑫᑦ ᑭᓚᓈᓇᐤ ᐅᒋ, ᒋᓴᔅ ᐅᑎ, ᐁ ᑮ ᑭᒋ ᓵᓵᑭᐎᓕᐌᐎᓕᓕᐎᐋᑲᓂᐎᑦ ᑖᐱᔅᑯᒡ ᑳ ᐃᑎᔅᐸᓐ ᒣᓪᑭᓯᑌᒃ᙮
ᐊᓇ ᑭᒋ ᓵᓵᑭᐎᓕᐌᐎᓕᓕᐤ ᒣᓪᑭᓯᑌᒃ
ᐌᓴ ᐊᐗ ᒣᓪᑭᓯᑌᒃ, ᓭᓕᒻ ᑭᒋᐅᑭᒪᐤ, ᐅ ᓵᓵᑭᐎᓕᐌᐎᓕᓕᒪ ᒥᔭᐗᒋ ᑭᔅᑎᓯᑦ ᑭᒋᒪᓂᑐ, ᑳ ᑮ ᓇᑭᔥᑲᐙᑦ ᐁᑉᕃᐊᒪ ᐁ ᐯᒋᑭᐌᓕᒋ ᐁ ᑮ ᓂᐸᐋᓕᒋ ᐊᓂᐃ ᑭᒋᐅᑭᒪᐗ, ᓀᔥᑕ ᑳ ᑮ ᒥᓦᑭᒫᑦ;
ᐊᓇ ᓀᔥᑕ ᑳ ᑮ ᒥᓕᑯᑦ ᐁᑉᕃᐊᒪ ᐯᔭᒃ ᐃᔥᐱᔥ ᒥᓯᐌ ᐁ ᑮ ᒥᑖᑐᑖᓂᐗᑭ; ᓃᔥᑕᒻ ᐁ ᐃᑗᔅᒋᑳᑌᒃ ᑳ ᐅᑭᒫᑲᑕᒃ ᒀᔭᔅᑭᑖᑎᓯᐎᓂᓕᐤ, ᒥᓇ ᒫᑲ ᐊᓯᒋ ᓭᓕᒻ ᑭᒋᐅᑭᒪᐤ, ᐁᐗᑯ ᐊᓇ ᑳ ᐅᑭᒫᑲᑕᒃ ᑳᔮᒣᓕᑕᒪᐎᓂᓕᐤ;
ᐁᑳ ᐁ ᐅᑕᐎᑦ, ᐁᑳ ᐁ ᐅᑳᐎᑦ, ᐁᑳ ᐁ ᐋᓂᔅᑫᐃᑖᒋᒥᑦ, ᐁᑳ ᐁ ᒫᒋ ᐅᑭᔑᑳᒥᑦ, ᐁᑳ ᓀᔥᑕ ᐁ ᐃᔥᒀᐸᓕᓕᒃ ᐅ ᐱᒫᑎᓯᐎᓐ; ᒫᑲ ᐁ ᑮ ᐃᔑᐋᑲᓂᐎᑦ ᑖᐱᔅᑯᒡ ᑭᒋᒪᓂᑐ ᐅᑯᓯᓴ, ᑳᑭᑫ ᐁ ᓵᓵᑭᐎᓕᐌᐎᓕᓕᐎᑦ᙮
ᒫᒥᑐᓀᓕᑕᒧᒃ ᒫᑲ ᐁᔅᐱᒋ ᑭᔅᑎᓯᑦ ᐊᐗ ᐃᓕᓕᐤ, ᐊᓇ ᐅᑕᐎᐅᑭᒪᐗ ᐁᑉᕃᐊᒪ ᑳ ᑮ ᒥᓕᑯᑦ ᐯᔭᒃ ᐃᔥᐱᔥ ᐁ ᑮ ᒥᑖᑐᑖᓂᐗᑭ ᐊᓂᐃ ᒪᔅᑲᑗᐎᓇ᙮
ᑖᐺ ᒫᑲ, ᐊᓂᑭ ᑳ ᐅᑯᓯᓯᒥᑯᒋᒃ ᓕᐹᐃᔭ, ᑳ ᐅᑎᓇᑭᒃ ᓵᓵᑭᐎᓕᐌᐎᓕᓕᐎ ᐃᑖᐸᑎᓯᐎᓂᓕᐤ, ᐋᔭᐗᒃ ᐅᓚᔓᐌᐎᓂᓕᐤ, ᑭᒋ ᒥᓕᑯᒋᒃ ᒥᓕᐌᐎᓇ ᐃᓕᓕᐗ ᐁ ᐃᑕᔅᑌᒃ ᐅᓚᔓᐌᐎᓐ, ᐁᐗᒀᓂᐃ ᐎᒋᔖᓂᐙᐗ ᐋᑕ ᐎᔭᐎᓕᒃ ᐁᑉᕃᐊᒪ ᐁ ᐅᒋᓕᒋ:
ᒫᑲ ᐎᓚ, ᐅᑦ ᐋᓂᔅᑫ ᓂᑖᐎᑭᐎᓐ ᐁᑳ ᑳ ᐊᔑᑕᑭᒋᑳᑌᓕᒃ ᐊᓯᒋ ᐎᓚᐗᐤ, ᒥᓕᐌᐎᓇ ᑮ ᒥᓕᑯ ᐁᑉᕃᐊᒪ, ᑮ ᒥᓦᑭᒣᐤ ᒫᑲ ᐊᓂᐃ ᑳ ᑮ ᐋᔮᓕᒋ ᐊᓂᐃ ᐊᔓᑕᒫᑫᐎᓇ᙮
ᐁᑳ ᒫᑲ ᐁ ᐋᓉᔦᓕᒋᑳᑌᒃ, ᑳ ᑭᔅᑌᓕᑖᑯᓯᑦ ᒥᓦᑭᒣᐤ ᐊᓂᐃ ᑳ ᑕᐸᑌᓕᑖᑯᓯᓕᒋ᙮
ᐅᑕ ᒫᑲ ᐃᓕᓕᐗᒃ ᑳ ᓂᐱᒋᒃ ᐅᑎᓇᒶᒃ ᒥᓕᐌᐎᓇ: ᒫᑲ ᐊᓐᑕ ᐎᓚ ᐅᑎᓇᒻ ᐊᓇ ᑳ ᐃᑖᒋᒫᑲᓂᐎᑦ ᐁ ᐱᒫᑎᓰᑦ᙮
ᓀᔥᑕ ᒫᑲ, ᑫ ᐃᔑ ᐃᑗᔮᐸᓐ, ᓕᐹᐃ ᐊᓯᒋ, ᑳ ᐅᑎᓇᒃ ᒥᓕᐌᐎᓐ, ᑮ ᑎᐸᐊᒻ ᒥᓕᐌᐎᓇ ᐁᑉᕃᐊᒥᒃ:
ᐌᓴ ᑫᔮᐸᒡ ᑮ ᐃᑕᐤ ᐎᔭᐎᓕᒃ ᐁᑉᕃᐊᒪ, ᐃᔅᐱ ᒣᓪᑭᓯᑌᒃ ᑳ ᑮ ᓇᑭᔥᑲᐙᑦ᙮
ᑮᔥᐱᓐ ᒫᑲ ᒥᑐᓂᐎᓯᐎᓐ ᐌᒋᐸᓕᒃ ᓕᐹᐃ ᐅ ᓵᓵᑭᐎᓕᐌᐎᓕᓕᐎᐎᓂᒃ, ᐌᓴ ᐁᑯᑕ ᐌᑎᓇᑭᒃ ᐅᓚᔓᐌᐎᓂᓕᐤ ᐃᓕᓕᐗᒃ, ᑫᒀᓐ ᐌᒋ ᓇᑕᐌᓕᒋᑳᑌᒃ ᑯᑕᒃ ᓵᓵᑭᐎᓕᐌᐎᓕᓕᐤ ᑭᒋ ᐯᒋ ᐃᑐᑌᑦ ᑖᐱᔅᑯᒡ ᑳ ᐃᑎᓕᔅᐸᓐ ᒣᓪᑭᓯᑌᑲ, ᐁᑳ ᒫᑲ ᑳ ᐃᑖᑲᓂᐎᑦ ᐁ ᐃᑎᑦ ᑖᐱᔅᑯᒡ ᑳ ᐃᑎᓕᔅᐸᓐ ᐁᕋᓇ?
ᐌᓴ ᓵᓵᑭᐎᓕᐌᐎᓕᓕᐎᐎᓐ ᐁ ᑮ ᑴᔅᑭᓂᑳᑌᒃ, ᐅᒋᑕᐤ ᓀᔥᑕ ᑴᔅᑭᓂᑳᑌᐤ ᐅᓚᔓᐌᐎᓐ᙮
ᐌᓴ ᐊᓇ ᐅᐅ ᑳ ᐃᑖᒋᒫᑲᓂᐎᑦ ᐱᑐᔥ ᐁ ᐯᔭᑯᑌᐎᓯᓕᒋ ᐃᓕᓕᒃ ᑮ ᐅᒋᐸᓕᐤ, ᐊᓂᐃ ᐁᑳ ᐊᐌᓇ ᐁ ᐅᒌᑦ ᑳ ᐋᐸᑎᓯᑦ ᐸᑭᒋᑲᓈᐱᔅᑯᒃ᙮
ᐌᓴ ᐸᔭᑌᓈᑾᓐ ᑭ ᑎᐯᓕᒋᑫᒥᓇᐤ ᒎᑕᐃᒃ ᐁ ᑮ ᐅᒋᑦ; ᐊᓂᐃ ᑳ ᐯᔭᑯᑌᐎᓯᓕᒋ ᐁᑳ ᐙᔦᔥ ᑳ ᑮ ᐋᓕᒧᒫᑦ ᒧᓯᔅ ᓵᓵᑭᐎᓕᐌᐎᓕᓕᐎᐎᓐ ᐅᒋ᙮ᑯᑕᒃ ᓵᓵᑭᐎᓕᐌᐎᓕᓕᐤ ᑖᐱᔥᑯᒡ ᒣᓪᑭᓯᑌᒃ
ᑫᔮᐸᒡ ᓀᔥᑕ ᓈᔅᐱᒡ ᐊᐙᓯᑌ ᐸᔭᑌᓈᑾᓐ; ᐌᓴ ᐅ ᓇᔅᐱᑐᐌᐎᓂᓕᒃ ᒣᓪᑭᓯᑌᑲ ᐯᒋ ᐃᑐᑌᐤ ᑯᑕᒃ ᓵᓵᑭᐎᓕᐌᐎᓕᓕᐤ,
ᑳ ᐃᔑᐋᑲᓂᐎᑦ ᓇᒪᐎᓚ ᐁ ᐃᑕᔓᐌᒪᑲᒃ ᐎᔮᓯᐎ ᑲᑫᔅᑴᐎᓐ, ᒫᑲ ᐁ ᐃᔑ ᑲᔥᑭᐅᒪᑲᒃ ᐊᓂᒪ ᐁᑳ ᑫ ᐳᓂᐸᓕᒃ ᐱᒫᑎᓯᐎᓐ᙮
ᐌᓴ ᐃᑖᒋᒧ, ᑭᓚ ᑳᑭᑫ ᑭ ᓵᓵᑭᐎᓕᐌᐎᓕᓕᐎᓐ ᑳ ᑮ ᐃᑎᔅᐸᓐ ᒣᓪᑭᓯᑌᒃ᙮
ᐌᓴ ᑖᐺ ᑮ ᓂᑳᓂᐸᓕᐤ ᑭᒋ ᐃᑲᑌᓂᑳᑌᒃ ᑲᑫᔅᑴᐎᓐ, ᐁ ᓕᓚᒥᓯᒪᑲᒃ ᓀᔥᑕ ᐁᑳ ᓈᓐᑕᐤ ᐁ ᐃᑖᐸᑕᒃ᙮
ᐌᓴ ᐅᓚᔓᐌᐎᓐ ᓇᒪᐎᓚ ᑫᒀᓐ ᑮ ᒥᑐᓂᐎᑖᒪᑲᓐ, ᒫᑲ ᑮ ᐃᑭᓐ ᐊᐙᓯᑌ ᑳ ᒥᓨᔑᒃ ᐊᔅᐯᓕᒧᐎᓐ ᐁ ᑮ ᐯᑖᓂᐗᒃ; ᐊᓂᒪ ᑳ ᐅᒋ ᐯᔣᐸᒪᒃ ᑭᒋᒪᓂᑐ᙮
ᓀᔥᑕ ᒫᑲ ᐁ ᑮ ᑭᒋᐃᑣᓂᐗᒃ ᑭ ᓵᓵᑭᐎᓕᐌᐎᓕᓕᐎᐊᐤ;
ᐌᓴ ᐅᑯ ᓵᓵᑭᐎᓕᐌᐎᓕᓕᐗᒃ ᑮ ᐃᔑᐊᐗᒃ ᐁᑳ ᐁ ᑭᒋᐃᑣᓂᐗᒃ ᑭᒋᐃᑗᐎᓐ; ᒫᑲ ᐊᐗ ᐁ ᑮ ᑭᒋᐃᑣᓂᐗᒃ ᑭᒋᐃᑗᐎᓐ ᑮ ᐃᔑᐃᑯ ᐊᓂᐃ ᑳ ᑮ ᐃᑎᑯᑦ, ᐅᑎᐯᓕᒋᑫᐤ ᑮ ᑭᒋᐃᑗᐤ, ᓇᒪ ᒫᑲ ᑲᑕ ᑴᔅᑫᓕᑕᒻ, ᑭᓚ ᑳᑭᑫ ᑭ ᓵᓵᑭᐎᓕᐌᐎᓕᓕᐎᓐ ᑖᐱᔅᑯᒡ ᑳ ᑮ ᐃᑎᔅᐸᓐ ᒣᓪᑭᓯᑌᒃ;
ᐎᓚᐗᐤ ᒫᑲ ᑖᐺ ᑮ ᒥᒉᑎᐗᒃ ᓵᓵᑭᐎᓕᐌᐎᓕᓕᐗᒃ, ᐁᑳ ᐁ ᑮ ᐃᓕᓈᑲᓂᐎᒋᒃ ᑳᑭᑫ ᑭᒋ ᐃᑖᒋᒃ ᐁ ᑮ ᓂᐱᒋᒃ:
ᒫᑲ ᐊᐗ ᐃᓕᓕᐤ, ᑳᑭᑫ ᐁ ᐃᑖᑦ, ᐋᔭᐤ ᐁᑳ ᑳ ᒦᔅᑯᑐᓂᑳᑌᓕᒃ ᓵᓵᑭᐎᓕᐌᐎᓕᓕᐎᐎᓂᓂᐤ᙮
ᐁᐗᑯ ᐅᒋ ᑲᔥᑭᑕᐤ ᓀᔥᑕ ᑳᑭᑫ ᑭᒋ ᐱᒫᒋᐋᑦ ᐊᓂᐃ ᐎᓚ ᐅᒋ ᑳ ᐯᒋ ᓈᑖᓕᒋ ᑭᒋᒪᓂᑐᐗ, ᐁ ᓄᑾᒃ ᑳᑭᑫ ᐁ ᐱᒫᑎᓰᑦ ᑭᒋ ᐋᔭᒥᐁᔅᑕᒪᐙᑦ᙮
ᐌᓴ ᐁᑯ ᑐᐎ ᑭᒋ ᓵᓵᑭᐎᓕᐌᐎᓕᓕᐤ ᑭᑦ ᐋᔭᐗᓇᐤ, ᑳ ᐸᓓᑭᓯᑦ, ᑳᑳᔮᒣᐎᓰᑦ, ᑳ ᒥᓗᑣᑦ, ᑳ ᐹᑳᓂᓯᑦ ᐅᒪᒋᑣᐗ ᐅᒋ, ᓀᔥᑕ ᐊᐙᓯᑌ ᑳ ᑭᔅᑎᓯᐋᑲᓂᐎᑦ ᐃᔥᐱᔥ ᑭᒋᑭᔑᑾ;
ᐁᑳ ᑳ ᓇᑕᐌᓕᑖᑯᓯᑦ ᒧᔕᒃ, ᑖᐱᔅᑯᒡ ᐁᑯ ᑭᒋ ᓵᓵᑭᐎᓕᐌᐎᓕᓕᐗᒃ, ᑭᒋ ᓵᓵᑭᐎᓕᐌᑦ, ᓃᔥᑕᒻ ᑎᐱᓚᐌ ᐅ ᒪᒋᑐᑕᒧᐎᓇ ᐅᒋ, ᐁᑯ ᒫᑲ ᐃᓕᓕᐗ ᐅ ᒪᒋᑐᑕᒧᐎᓂᓕᐗ ᐅᒋ; ᐌᓴ ᐅᒣᓕᐤ ᐯᔭᑾᐤ ᑮ ᑐᑕᒻ, ᐃᔅᐱ ᐯᑭᑎᓂᑎᓱᑦ᙮
ᐌᓴ ᐅᓚᔓᐌᐎᓂᓕᐤ ᑭᒋ ᓵᓵᑭᐎᓕᐌᐎᓕᓕᐎᐃᑯᐗᒃ ᐃᓕᓕᐗᒃ ᑳ ᓕᓚᒥᓯᒋᒃ; ᒫᑲ ᑳ ᐃᑗᒪᑲᓂᓕᒃ ᑭᒋᐃᑗᐎᓐ, ᑳ ᐃᑕᑾᒃ ᐊᔅᐱᓐ ᐅᓚᔓᐌᐎᓐ, ᐃᔑᐃᑯ ᐅᑯᓯᓯᒪᐤ, ᑳ ᒥᑐᓂᐎᐋᑲᓂᐎᑦ ᑳᑭᑫ᙮
ᒋᓴᔅ ᑭ ᑭᒋ ᓵᓵᑭᐎᓕᐌᐎᓕᓖᒥᓇᐤ
ᐊᓂᐃ ᑫᒀᓇ ᒫᑲ ᑳ ᑮ ᐋᓕᒧᑕᒪᒃ ᐁᐗᑯ ᐅᒪ ᑳ ᒥᓯᐌᔮᒃ: ᑭᑦ ᐋᔭᐙᓇᐤ ᐁᑯ ᑐᐎ ᑭᒋ ᓵᓵᑭᐎᓕᐌᐎᓕᓕᐤ, ᑳ ᐊᐱᑦ ᑭᒋᓂᔅᑮᒃ ᐃᑌᑫ ᐅᑦ ᐅᑭᒪᐗᐱᐎᓂᒃ ᑳ ᑭᒋᐅᑭᒪᐌᓕᑖᑯᓯᑦ ᑭᒋᑭᔑᑯᒃ;
ᑳ ᐋᔭᒥᐋᐎ ᓄᒋᑖᑦ ᑳ ᐸᓓᑲᓂᓕᑭ, ᓀᔥᑕ ᑖᐺ ᐋᔭᒥᐋᐎ ᒥᑭᐙᒥᓕᐤ, ᑳ ᑮ ᒋᒪᑖᑦ ᐅᑎᐯᓕᒋᑫᐤ, ᓇᒪ ᒫᑲ ᐃᓕᓕᐤ᙮
ᐌᓴ ᒥᓯᐌ ᑕᑐ ᑭᒋ ᓵᓵᑭᐎᓕᐌᐎᓕᓕᐤ ᐸᑳᓂᐊᐤ ᑭᒋ ᐸᑭᑎᓂᑫᑦ ᒥᓕᐌᐎᓇ ᓀᔥᑕ ᓵᓵᑭᐎᓕᐌᐎᓇ: ᐁᐗᑯ ᐅᒋ ᐅᒋᑕᐤ ᓇᑕᐌᓕᑖᑾᓐ ᐊᐗ ᐃᓕᓕᐤ ᑫᒀᓕᐤ ᑭᒋ ᐋᔮᑦ ᑭᒋ ᐸᑭᑎᓂᑫᑦ᙮
ᐌᓴ ᑮᔥᐱᓐ ᐊᔅᑮᒃ ᑮ ᐃᑖᑯᐸᓀ, ᓇᒪᐎᓚ ᑲᑕ ᓵᓵᑭᐎᓕᐌᐎᓕᓕᐎᐸᓐ, ᐁ ᓄᑾᒃ ᐁ ᐃᑖᒋᒃ ᓵᓵᑭᐎᓕᐌᐎᓕᓕᐗᒃ ᑳ ᐸᑭᑎᓂᑫᒋᒃ ᒥᓕᐌᐎᓇ ᐁ ᐃᑕᔅᑌᒃ ᐅᓚᔓᐌᐎᓐ:
ᐊᓂᑭ ᑳ ᐊᑐᔅᑫᔅᑕᑭᒃ ᐁ ᐃᔑ ᑭᔅᑭᓄᐙᐸᒋᑳᑌᑭ ᓀᔥᑕ ᐁᑎᑳᔅᑌᑎᑭ ᑭᒋᑭᔑᑳᐎ ᑫᒀᓇ, ᑖᐱᔅᑯᒡ ᒧᓯᔅ ᑳ ᑮ ᐃᔑ ᑭᔅᑭᓄᐊᒫᑯᑦ ᑭᒋᒪᓂᑐᐗ ᐃᔅᐱ ᐁ ᐎ ᐅᔑᑖᑦ ᐋᔭᒥᐋᐎ ᒥᑭᐙᒥᓕᐤ; ᐌᓴ, ᐙᐸᑕ, ᐃᑗᐤ, ᑭᒋ ᐅᔑᑖᔭᓐ ᒥᓯᐌ ᑫᒀᓇ ᑭᒋ ᐃᔑᓈᑾᑭ ᑖᐱᔅᑯᒡ ᐊᓂᐃ ᑳ ᑮ ᑭᔅᑭᓄᐙᐸᑕᒪᓐ ᐊᓐᑕ ᐗᒌᒃ᙮
ᐊᓄᒡ ᒫᑲ ᐋᔭᐤ ᐊᐙᓯᑌ ᑫᔅᑌᓕᑖᑾᓂᓕᒃ ᐊᑑᔅᑫᐎᓂᓕᐤ, ᑖᐱᔅᑯᒡ ᓀᔥᑕ ᐁ ᐋᔭᒥᐁᔅᑕᒫᑫᑦ ᐊᐙᓯᑌ ᑳ ᒥᓨᔑᒃ ᓇᔅᑯᒥᑐᐎᓂᒃ, ᑳ ᑮ ᒪᔥᑲᐗᔅᑖᓂᐗᒃ ᐊᐙᓯᑌ ᑳ ᒥᓨᔑᑭ ᐊᔓᑕᒫᑫᐎᓂᒃ᙮
ᐌᓴ ᑮᔥᐱᓐ ᐊᓂᒪ ᓇᔅᑯᒥᑐᐎᓐ ᒥᑐᓂ ᑮ ᒥᓨᔑᓄᑯᐸᓀ, ᓇᒪᐎᓚ ᑲᑕ ᑮ ᓇᑕᐌᓕᒋᑲᑌᐸᓐ ᐊᓂᒪ ᑯᑕᒃ᙮
ᐌᓴ ᐁ ᓈᔦᑕᐌᓕᒫᑦ, ᐃᑗᐤ, ᒫᑎᑲ, ᑲᑕ ᐅᑎᒋᐸᓕᐗ ᑭᔑᑳᐗ, ᐃᑗᐤ ᐅᑎᐯᓕᒋᑫᐤ, ᐃᔅᐱ ᑫ ᐅᔑᑕᒪᐗᑭᒃ ᐅᔥᑭ ᓇᔅᑯᒥᑐᐎᓂᓕᐤ ᑳ ᐃᑕᔑᑦ ᐃᔅᕃᐃᓪ, ᓀᔥᑕ ᑳ ᐃᑕᔑᑦ ᒎᑕ;
ᓇᒪᐎᓚ ᑖᐱᔅᑯᒡ ᐊᓂᐁᓕᐤ ᓇᔅᑯᒥᑐᐎᓂᓕᐤ ᑳ ᑮ ᐅᔑᑕᒧᒪᑭᒃ ᐅᑖᐎᐙᐗ, ᐊᓂᒪ ᐁ ᑭᔑᑳᒃ ᐃᔅᐱ ᐁ ᑮ ᓴᑭᓂᔅᑫᓇᑭᒃ, ᑭᒋ ᐗᓚᐎᑕᐊᑭᒃ ᐃᒋᑉᑦ ᐊᔅᑮᒃ ᐅᒋ; ᐌᓴ ᓇᒪᐎᓚ ᑮ ᑲᓇᐌᓕᑕᒶᒃ ᓂ ᓇᔅᑯᒥᑐᐎᓂᓕᐤ, ᓇᒪ ᒫᑲ ᓂ ᑮ ᐱᓯᔅᑫᓕᒪᐗᒃ, ᐃᑗᐤ ᐅᑎᐯᓕᒋᑫᐤ᙮
ᐌᓴ ᐁᐗᑯ ᐅᒪ ᓇᔅᑯᒥᑐᐎᓐ ᑫ ᐅᔑᑕᒪᐗᑭᒃ ᑳ ᐃᑕᔑᑦ ᐃᔅᕃᐃᓪ ᑮ ᐳᓂᐸᓕᑾᐌ ᐅᐅ ᑭᔑᑳᐗ, ᐃᑗᐤ ᐅᑎᐯᓕᒋᑫᐤ; ᓂ ᑳ ᐸᑭᑎᓀᓐ ᓂᑦ ᐅᓚᔓᐌᐎᓇ ᐅ ᒥᑐᓀᓕᒋᑲᓂᐙᒃ, ᓀᔥᑕ ᓂ ᑳ ᒪᓯᓇᐁᓐ ᐅᑌᐃᐙᒃ; ᓂ ᑳ ᐅ ᑭᒋᒪᓂᑐᒥᒥᑾᒃ ᒫᑲ, ᓀᔥᑕ ᓂ ᑳ ᐅᑦ ᐃᓕᓕᒥᒫᐗᒃ;
ᓇᒪᐎᓚ ᓀᔥᑕ ᒥᓯᐌ ᑕᑐ ᐃᓕᓕᐤ ᑲᑕ ᑭᔅᑭᓄᐊᒪᐌᐤ ᐎᒋᐃᓕᓕᒪ, ᓀᔥᑕ ᒥᓯᐌ ᑕᑐ ᐃᓕᓕᐤ ᐎᒋᔖᓇ, ᐁ ᐃᑗᑦ, ᑭᔅᑫᓕᒻ ᐅᑎᐯᓕᒋᑫᐤ; ᐌᓴ ᒥᓯᐌ ᓂ ᑳ ᑭᔅᑫᓕᒥᑾᒃ, ᑳ ᐋᐱᔅᑌᓕᑖᑯᓯᑦ ᐅᒋ ᐃᔥᐱᔥ ᑳ ᑭᔅᑌᓕᑖᑯᓯᑦ᙮
ᐌᓴ ᓂ ᑳ ᑭᑎᒫᑫᓕᑕᒸᓐ ᐅ ᐗᓂᑐᑕᒧᐎᓂᐗᐗ, ᓀᔥᑕ ᐅ ᒪᒋᑐᑕᒧᐎᓂᐗᐗ ᓀᔥᑕ ᐅ ᒪᒑᑎᓯᐎᓂᐙᐗ ᓇᒪᐎᔅᑳᑦ ᒥᓇ ᓂ ᑳ ᑭᔅᑭᓯᑐᑕᒸᓐ᙮
ᐁ ᐃᑗᑦ ᒫᑲ, ᐅᔥᑭ ᓇᔅᑯᒥᑐᐎᓐ, ᐊᓂᒪ ᓃᔥᑕᒻ ᑮ ᑳᔮᔑᑕᐤ᙮ ᐁᑯ ᐊᓂᒪ ᑳ ᐊᑎ ᓂᔑᐗᓈᑕᒃ ᓀᔥᑕ ᑳ ᐊᑎ ᑳᔮᔑᐗᒃ ᐋᔕᔾ ᐃᑌᓕᑖᑾᓐ ᑭᒋ ᐹᔑᑯᓈᑾᒃ᙮
ᐊᔅᑭᐎ ᓀᔥᑕ ᑭᒋᑭᔑᑯ ᐊᔭᒥᐋᐎᓐ
ᑖᐺ ᒫᑲ ᐊᓂᒪ ᓃᔥᑕᒻ ᓇᔅᑯᒥᑐᐎᓐ ᑮ ᐋᔮᒪᑲᓐ ᐁ ᐃᑕᔓᐙᓂᐗᒃ ᒪᓂᑐᐎ ᐊᑑᔅᑫᐎᓐ, ᓀᔥᑕ ᐊᔅᑭᐎ ᐋᔭᒥᐋᐎ ᒥᑭᐙᒻ᙮
ᐌᓴ ᑮ ᐅᔑᑖᓂᐗᓐ ᐋᔭᒥᐋᐎ ᒥᑭᐙᒻ: ᐊᓂᒪ ᓃᔥᑕᒻ, ᐃᑕ ᑳ ᑮ ᐃᑕᑾᒃ ᐙᔅᑌᓇᒫᑲᓈᑎᒃ, ᓀᔥᑕ ᒥᒋᓱᓈᑎᒃ, ᓀᔥᑕ ᐅᓚᔅᑣᑯᐎ ᐊᓚᑯᓇᐤ; ᐸᓓᑭᐎᑲᒥᒃ ᑳ ᐃᔑᓂᑳᑌᒃ:
ᐱᒋ ᒫᑲ ᐊᓂᒪ ᓂᔓ ᐊᑯᐃᑲᓂᒃ ᐊᓂᒪ ᐋᔭᒥᐋᐎ ᒥᑭᐙᒻ ᒥᔭᐗᒋ ᐸᓓᑲᒃ ᑳ ᐃᔑᓂᑳᑌᒃ;
ᐁᑯᑕ ᑳ ᐃᑕᑾᒃ ᐅᓵᐎᔔᓕᐋᓈᐱᔉ ᐸᑭᒋᑫᐎᓛᑲᓐ, ᓀᔥᑕ ᐊᓂᒪ ᓇᔅᑯᒥᑐᐎᓂ ᐋᕐᒃ ᐅᓵᐎᔔᓕᐋᓈᐱᔉ ᑳ ᐅᒋ ᐊᑾᓇᐃᑳᑌᒃ, ᐱᒋ ᐁ ᐃᑕᑾᒃ ᐅᓵᐎᔔᓕᐊᓈᐱᔉ ᐊᓱᐗᒋᑲᓐ ᐁᑯᑕ ᑳ ᐃᑕᔅᑌᒃ ᒫᓇ, ᓀᔥᑕ ᐁᕋᓐ ᐅ ᒥᔅᑎᑯᒻ ᑳ ᓵᑭᐸᑳᓕᒃ, ᓀᔥᑕ ᐊᓂᐃ ᓇᔅᑯᒥᑐᐎᓂ ᓇᐸᑲᓯᓂᔭ;
ᐗᑭᒡ ᒫᑲ ᐊᓂᑭ ᑭᔅᑌᓕᑖᑯᓯᐎᓂ ᒉᕋᐱᒪᒃ ᐁ ᒐᑳᔅᑌᔅᑕᑭᒃ ᔕᐌᓕᒋᑫᐎ ᐊᐱᐎᓂᓕᐤ: ᐅᐅ ᓇᒪᐎᓚ ᐊᓄᒡ ᒥᑐᓂ ᓂ ᑮ ᐋᓕᒧᑌᓈᓐ᙮
ᐃᔅᐱ ᒫᑲ ᐅᐅ ᐅᒪ ᐃᔑ ᑳ ᑮ ᐅᓚᑭᒋᑳᑌᑭ, ᓵᓵᑭᐎᓕᐌᐎᓕᓕᐗᒃ ᒧᔕᒃ ᑮ ᐱᑐᑫᐗᒃ ᐊᓂᒪ ᓃᔥᑕᒻ ᐋᔭᒥᐋᐎ ᒥᑭᐙᒥᒃ, ᐁ ᑎᐱᑐᑕᒸᒋᒃ ᑭᒋᒪᓂᑐᐗ ᐅᑦ ᐊᑑᔅᑫᔅᑖᑯᓯᐎᓂᓕᐤ᙮
ᒫᑲ ᐱᒋ ᐊᓂᒪ ᓂᔓ ᑮ ᐱᑐᑫᐤ ᑭᒋ ᓵᓵᑭᐎᓕᐌᐎᓕᓕᐤ ᐁ ᐯᔭᑯᑦ, ᐯᔭᑾᐤ ᒣᔕᑯᐱᐴᓐ, ᐁ ᐱᑐᑲᑖᑦ ᒥᑯᓕᐤ, ᑳ ᑮ ᐸᑭᑎᓂᑫᔅᑕᒫᓱᑦ, ᐊᓯᒋ ᓀᔥᑕ ᐅ ᐙᓂᐊᔨᑎᐎᓂᐙᐗ ᐃᓕᓕᐗᒃ ᐅᒋ:
ᐯᓓᑭᓯᑦ ᐊᒑᒃ ᐅᒪ ᐁ ᐃᔑ ᐙᐸᑎᓕᐌᑦ, ᐁ ᐃᔑ ᐱᑐᑳᓂᐗᒃ ᐃᑕ ᒥᔭᐗᒋ ᐸᓓᑲᒃ ᐁᑳ ᐁᔥᑾ ᐁ ᑮ ᐹᔭᑌ ᓄᑯᑖᓂᐗᒃ, ᒣᒀᒡ ᑫᔮᐸᒡ ᐊᓂᒪ ᓃᔥᑕᒻ ᐋᔭᒥᐋᐎ ᒥᑭᐙᒻ ᐁ ᑮ ᓂᐸᐎᒪᑲᒃ;
ᐃᑕ ᑳ ᐃᑕᑾᑭ ᒥᒋᓱᐎᓇ ᐱᑯ ᓀᔥᑕ ᒥᓂᑴᐎᓇ, ᓀᔥᑕ ᓇᓈᑲᐤ ᑭᒋᔅᑕᐸᐗᓕᑎᓱᐎᓇ, ᓀᔥᑕ ᐎᔮᓯᐎ ᐃᑕᔓᐌᐎᓇ, ᑳ ᑮ ᐅᓚᔓᐙᓂᐗᑭ ᐱᓕᔥ ᑫ ᐅᑎᒋᐸᓕᑯᐸᓀ ᒥᑐᓂ ᒀᔭᔉ ᐋᔭᒥᐋᐎᓐ᙮
ᒫᑲ ᙭ ᐁ ᑮ ᑕᑯᔑᒃ, ᐊᓇ ᑭᒋ ᓵᓵᑭᐎᓕᐌᐎᓕᓕᐤ ᐊᓂᐃ ᒥᓗ ᑫᒀᓇ ᐅᒋ ᑫ ᐅᑎᒋᐸᓕᑭ, ᐊᐙᓯᑌ ᑫᔅᑌᓕᑖᑾᒃ ᓀᔥᑕ ᐯᔅᑭᓛᑫᒃ ᐋᔭᒥᐋᐎ ᒥᑭᐙᒥᒃ, ᐁᑳ ᒥᒋᒋᔭ ᑳ ᐅᒋ ᐅᔑᑖᓂᐗᒃ, ᐁᐗᑯ, ᐁᑳ ᐅᒪ ᐁ ᐃᔑ ᐅᔑᑖᓂᐗᒃ;
ᐁᑳ ᓀᔥᑕ ᑯᑕ ᓀᔥᑕ ᒥᔅᑐᔑᔕ ᐅᒥᑯᓕᐤ ᐅᒋ, ᒫᑲ ᑎᐱᓚᐌ ᐅᒥᑯ, ᐯᔭᑾᐤ ᑮ ᐅᒋ ᐱᑐᑫᐤ ᐃᑕ ᐁ ᐸᓓᑲᓂᓕᒃ, ᐁ ᑮ ᑲᔥᑭᑕᒫᑕᒃ ᑳᑭᑫ ᑎᐸᐊᒫᑫᔅᑕᒫᑫᐎᓂᓕᐤ᙮
ᐌᓴ ᑮᔥᐱᓐ ᒥᔅᑐᓴᒃ ᓀᔥᑕ ᑯᑕᒃ ᐅᒥᑯᐗᐤ, ᓀᔥᑕ ᓄᔐ ᒥᔅᑐᔅ ᐅ ᐱᑯᑌᐤ, ᐁ ᐅᒋ ᐗᓴᓶᐱᓇᒫᒋᒃ ᑳ ᐎᓕᐱᓯᒋᒃ, ᐯᓓᑭᐃᐌᒪᑲᓄᑴ ᑭᒋ ᐸᓓᑲᒃ ᒥᔮᔅ;
ᑖᓐ ᐃᔥᐱᔥ ᐊᐙᓯᑌ ᙭ ᐅᒥᑯᒻ, ᐊᓇ ᑳᑭᑫ ᐊᒑᑾ ᐅᒋ, ᒥᑐᓂ ᐁᑳ ᐁ ᒪᒋᐃᑎᑦ, ᑳ ᑮ ᐸᑭᑎᓂᑎᓱᔅᑕᐙᑦ ᑭᒋᒪᓂᑐᐗ, ᑫ ᐸᔦᑭᑖᑦ ᑭ ᒥᑐᓀᓕᒋᑲᓂᐗᐤ ᓂᐱᐎ ᐋᔨᑎᐎᓇ ᐅᒋ, ᑭᒋ ᐊᑑᔅᑲᐌᒃ ᐯᒫᑎᓰᑦ ᑭᒋᒪᓂᑐ?
ᐁᐗᑯ ᐅᒋ ᐎᓚ ᐁᐗᒀᓇ ᑳ ᐋᔭᒥᐁᔅᑕᒫᑫᑦ ᐅᔥᑭ ᓇᔅᑯᒥᑐᐎᓂᒃ, ᓂᐱᐎᓂᓕᐤ ᐁ ᐅᒋ ᑎᐸᐊᒃ ᐊᓂᐃ ᐗᓂᑐᑕᒧᐎᓇ ᑳ ᑮ ᑐᒋᑳᑌᑭ ᒣᒀᒡ ᓃᔥᑕᒻ ᓇᔅᑯᒥᑐᐎᓐ ᑳ ᑮ ᐃᑕᑾᒃ, ᐊᓂᑭ ᑳ ᓇᑐᒫᑲᓂᐎᒋᒃ ᑭᒋ ᐋᔭᒋᒃ ᐊᔓᑕᒫᑫᐎᓂᓕᐤ ᑭᒋ ᐋᔮᒋᒃ ᐊᓂᐁᓕᐤ ᑳᑭᑫ ᑎᐯᓕᒋᑲᓂᓕᐤ᙮
ᐌᓴ ᐃᑕ ᐁ ᐃᑕᑾᒃ ᓇᑲᑕᒫᑫᐎ ᒪᓯᓇᐃᑲᓐ, ᐅᒋᑕᐤ ᓂᐱᐤ ᐊᓇ ᑳ ᑮ ᐅᔑᑖᑦ ᓇᑲᑕᒫᑫᐎ ᒪᓯᓇᐃᑲᓂᓕᐤ᙮
ᐌᓴ ᓇᑲᑕᒫᑫᐎ ᒪᓯᓇᐃᑲᓐ ᐋᐸᑕᓐ ᑳ ᓂᐱᑡᐌ ᐃᓕᓕᐗᒃ: ᓀᔥᑕ ᒫᑲ ᓇᒪᐎᓚ ᐙᔦᔥ ᐃᑖᐸᑕᓐ ᒣᒀᒡ ᐁ ᐱᒫᑎᓰᑦ ᐊᓇ ᑳ ᐅᔑᑖᑦ ᓇᑲᑕᒫᑫᐎ ᒪᓯᓇᐃᑲᓂᓕᐤ᙮
ᐁᐗᑯ ᐌᒋ ᐊᓂᒪ ᓃᔥᑕᒻ ᒪᓯᓇᐃᑲᓐ ᓇᒪᐎᓚ ᑮ ᐅᒋ ᐸᓓᑭ ᐸᑳᓐ ᐊᔅᑖᓂᐗᓐ ᐁᑳ ᐁ ᓯᑲᐃᑳᑌᒃ ᒥᑯ:
ᐌᓴ ᐃᔅᐱ ᒧᓯᔅ ᒥᓯᐌ ᑲᑫᔅᑴᐎᓇ ᑳ ᑮ ᐃᑖᑦ ᒥᓯᐌ ᐃᓕᓕᐗ, ᑳ ᐃᔑ ᐃᑗᒪᑲᒃ ᐅᓚᔓᐌᐎᓐ, ᑮ ᐅᑎᓇᒬᐤ ᒥᔅᑐᔑᔕ ᓀᔥᑕ ᑯᑕ ᐅᒥᑯᓕᐤ, ᐊᓯᒋ ᓂᐱᓕᐤ, ᐁ ᒥᒀᑭ ᒫᓂᔥᒑᓂᔑᐱᐌᔭ, ᓀᔥᑕ ᐁ ᐎᑭᒫᑾᑭ ᓂᑕᐎᑭᑖᑲᓂᔕ, ᓀᔥᑕ ᑮ ᐸᑭᑲᐎᐯᑲᐋᑕᒻ ᒪᓯᓇᐃᑲᓂᓕᐤ ᓀᔥᑕ ᒥᓯᐌ ᐃᓕᓕᐗ,
ᐁ ᐃᑗᑦ, ᐁᐗᑯ ᐅᒪ ᒥᑯ ᑳ ᐅᒋ ᐊᓕᑕᒃ ᓇᑲᑕᒫᑫᐎ ᒪᓯᓇᐃᑲᓐ ᑳ ᑮ ᐃᑕᔕᐙᑎᑕᒃ ᑭᒋᒪᓂᑐ᙮
ᓀᔥᑕ ᒫᑲ ᒥᑯᓕᐤ ᑮ ᐅᒋ ᐸᑭᑲᐎᐯᑲᐋᑕᒻ ᐋᔭᒥᐋᐎ ᒥᑭᐙᒥᓕᐤ, ᓀᔥᑕ ᒥᓯᐌ ᐊᓱᐗᒋᑲᓇ ᑳ ᐋᔭᒥᐋᐎ ᐋᐸᒋᑖᓂᐗᑭ᙮
ᓀᔥᑕ ᐅᓚᔓᐌᐎᓂᒃ ᑫᑳᑦ ᒥᓯᐌ ᑫᒀᓇ ᒥᑯ ᐅᒋ ᐸᔦᑭᑖᓂᐗᓋ: ᐁᑳ ᒫᑲ ᐁ ᓯᑲᐃᑳᑌᒃ ᒥᑯ ᓇᒪᐎᓚ ᐃᑕᑾᓐ ᐊᔐᓇᒫᑫᐎᓐ᙮᙭ ᐅᐸᑭᑎᓂᑎᓱᐎᓐ ᐊᔕᑳᑌᐗ ᒪᒋᐃᑎᐎᓇ
ᐁᐗᑯ ᐅᒋ ᐅᒋᑕᐤ ᑮ ᐃᑌᓕᑖᑾᓐ ᐊᓂᐃ ᑳ ᓇᔅᐱᑕᒧᒪᑲᑭ ᑫᒀᓇ ᑭᒋᑭᔑᑯᒃ ᑳ ᐃᑕᑾᑭ ᐅᐅ ᑭᒋ ᐅᒋ ᐹᔦᑭᑖᓂᐗᑭ; ᒫᑲ ᑫᒋᐙᒃ ᑭᒋᑭᔑᑳᐎ ᑫᒀᓇ, ᐊᐙᓯᑌ ᐁ ᒥᓨᔑᑭ ᓵᓵᑭᐎᓕᐌᐎᓇ ᐅᒋ ᐃᔥᐱᔥ ᐅᐅ᙮
ᐌᓴ ᙭ ᓇᒪᐎᓚ ᑮ ᐱᑐᑫᐤ ᐃᑕ ᑳ ᐸᓓᑲᑭ ᒥᒋᒋᔭ ᑳ ᐅᒋ ᐅᔑᑖᓂᐗᑭ, ᑳ ᓇᔅᐱᑕᒧᒪᑲᑭ ᐃᑕ ᑖᐺ ᑳ ᐸᓓᑲᒃ; ᒫᑲ ᑭᒋᑭᔑᑯᒃ ᑫᒋᐙᒃ ᐁᑯᑕ ᐊᓄᒡ ᑭᒋ ᓄᑯᓯᔅᑕᒫᑕᒃ ᐅᑎᔥᑲᐤ ᑭᒋᒪᓂᑐᐗ:
ᐁᑳ ᓀᔥᑕ ᐁᔥᑾ ᒥᒉᑡᐤ ᑭᒋ ᐸᑭᑎᓂᑎᓱᑦ, ᑖᐱᔅᑯᒡ ᑭᒋ ᓵᓵᑭᐎᓕᐌᐎᓕᓕᐤ ᐁ ᑮ ᐱᑐᑫᑦ ᐃᑕ ᐁ ᐸᓓᑲᒃ ᒣᔕᑯᐱᐴᓐ ᐁ ᐋᔭᐙᑦ ᑯᑕᑭᔭ ᐅᒥᑯᓕᐤ;
ᐌᓴ ᐅᒣᓕᐤ ᑮ ᑐᑕᒧᑯᐸᓀ ᒥᒉᑡᐤ ᑲᑕ ᑮ ᐎᓴᑫᓕᑕᒧᐸᓐ ᐃᔅᑯᓈᒃ ᑳ ᒫᒋ ᐊᔅᑭᐗᒃ: ᒫᑲ ᐊᓄᒡ ᐯᔭᑾᐤ ᐁ ᒫᒋᒡ ᑭᔑᑳᑭ ᑮ ᓄᑯᓯᐤ ᑭᒋ ᐃᑲᑌᓇᒃ ᒪᒋᑣᐎᓂᓕᐤ ᐁ ᓵᓵᑭᐎᓕᐌᐎ ᐸᑭᑎᓂᑎᓱᑦ᙮
ᓀᔥᑕ ᒫᑲ ᐁ ᐃᑕᔓᐙᒋᑳᑌᓕᒃ ᐃᓕᓕᐗᒃ ᐯᔮᑾᐤ ᑭᒋ ᓂᐱᒋᒃ, ᑭᐃᔥᑾ ᐊᓂᒪ ᒫᑲ ᑭᒋ ᑎᐹᔅᑯᓈᑲᓂᐎᒋᒃ;
ᐁᑯ ᓂᔥᑕ ᙭ ᐯᔭᑾᐤ ᑳ ᐸᑭᑎᓈᑲᓂᐎᑦ ᑭᒋ ᓇᔭᑕᒸᑦ ᒥᒉᑦ ᐅ ᒪᒋᑣᐎᓂᓕᐗ: ᐊᓂᐃ ᒫᑲ ᑳ ᐊᔕᐙᐸᒥᑯᑦ ᒥᓇ ᑲᑕ ᓄᑯᓰᔅᑕᐌᐤ, ᐁᑳ ᐁ ᐅᑎᓇᒃ ᒪᒋᑣᐎᓂᓕᐤ, ᑭᒋ ᐱᒫᒋᐋᑦ᙮
ᒉᒻᔅ ᐅᑦ ᐊᑑᔅᑫᓛᑲᓇ ᑭᒋᒪᓂᑐ, ᓀᔥᑕ ᐅᑎᐯᓕᒋᑫᐤ ᒋᓴᔅ ᙭, ᐊᓂᐃ ᑳ ᓂᔓᔖᐳᑌᐎᓯᓕᑭ ᑳ ᓇᓈᓂᔅ ᐃᑖᓕᒋ, ᐊᑖᒥᔅᑲᐌᐤ᙮ᑖᐺᔦᓕᑕᒧᐎᓐ ᓀᔥᑕ ᑲᑫᑖᐌᓕᑕᒧᐎᓐ
ᓂᒋᔖᓂᑐᒃ, ᒥᓯᐌ ᒧᒋᑫᓕᑕᒧᐎᓐ ᐃᑕᑭᑕᒧᒃ ᐯᑭᔑᓂᔦᑯ ᓇᓈᑲᐤ ᑲᑴᒋᐃᐌᐎᓂᒃ:
ᐅᒪ ᐁ ᑭᔅᑫᓕᑕᒣᒃ, ᐁ ᑲᑴᒋᑖᓂᐗᒃ ᑭ ᑖᐺᔦᓕᑕᒧᐎᓂᐗᐤ ᐅᒋ ᐃᑕᑾᓐ ᔑᐱᓚᐌᓯᐎᓐ᙮
ᐁᑯᔑ ᒫᑲ ᔑᐱᓚᐌᓯᐎᓐ ᑲᑕ ᒥᑐᓂᐎᐃᑎᓱᒪᑲᓐ, ᑭᒋ ᒥᑐᓂᐎᓯᔦᒃ ᓀᔥᑕ ᒥᓯᐌᓯᔦᒃ, ᐁᑳ ᑫᒀᓐ ᐁ ᑶᑕᒫᔦᒃ᙮
ᑮᔥᐱᓐ ᒫᑲ ᐊᐌᓇ ᐁ ᐃᑕᔑᔦᒃ ᐁᑳ ᐁᔮᑴ ᑲᑫᑕᐌᓕᑕᒧᐎᓂᓕᐤ, ᐁᑯᔑ ᑲᑕ ᓇᑐᑕᒪᐌᐤ ᑭᒋᒪᓂᑐᐗ, ᐊᓇ ᑳ ᑭᔐᐙᑎᓯᐎ ᒥᓛᑦ ᒥᓯᐌ ᐃᓕᓕᐗ, ᐁᑳ ᓀᔥᑕ ᑳ ᑭᑐᑖᑦ; ᑲᑕ ᒥᓛᑲᓂᐎᐤ ᒫᑲ᙮
ᒫᑲ ᐁᑯᔑ ᑲᑕ ᓇᑐᑕᒪᐤ ᑖᐺᔦᓕᑕᒧᐎᓂᒃ, ᐁᑳ ᒥᑐᓂ ᐁ ᔖᑴᓕᒧᑕᒃ: ᐌᓴ ᐊᓇ ᑳ ᔖᑴᓕᒧᑕᒃ ᓇᔅᐱᑕᐌᐤ ᑲᔅᑲᓇ ᑭᒋᑲᒦᒃ, ᐁ ᐱᒋᑕᔑᓕᒋ ᓀᔥᑕ ᐁ ᐅᐹᔑᓕᒋ᙮
ᐌᓴ ᐁᑳᐎᓚ ᐊᓇ ᐃᓕᓕᐤ ᑲᑕ ᐃᑌᓕᑕᒻ ᑫᒀᓕᐤ ᑭᒋ ᒥᓕᑯᑦ ᐅᑎᐯᓕᒋᑫᐗ᙮
ᓂᔣᔭᒃ ᑳ ᐃᑌᓕᑕᒃ ᐃᓕᓕᐤ ᑲᑭᐌᔦᓕᑕᒻ ᒥᓯᐌ ᑳ ᑐᑕᒃ᙮ᑭᑎᒫᑭᓯᐎᓐ ᓀᔥᑕ ᒥᓴᑭᓯᐎᓐ
ᐁᑯᔑ ᐎᒋᔖᓂᒪᐤ ᑳ ᑕᐸᑌᓕᑖᑯᓯᑦ ᑲᑕ ᒥᓚᐙᑕᒻ ᐁ ᐃᔅᐯᓕᑖᑯᐋᑲᓂᐎᑦ:
ᒫᑲ ᐊᓇ ᑳ ᒥᔕᑭᓰᑦ, ᐁ ᑕᐸᑌᓕᑖᑯᐋᑲᓂᐎᑦ: ᐌᓴ ᑖᐱᔅᑯᒡ ᒪᔅᑯᔑᐊ ᐁ ᑆᐱᑯᓂᐗᑭ ᑲᑕ ᐃᔑ ᐌᐱᐸᓕᐤ᙮
ᔕᐌᓕᑖᑯᓯᐤ ᐊᓇ ᐃᓕᓕᐤ ᑳ ᑎᐸᒪᒋᑖᑦ ᑲᑴᒋᐃᑯᓯᐎᓂᓕᐤ: ᐌᓴ ᐃᔅᐱ ᑮ ᑲᑴᒋᐋᑲᓂᐎᑌ, ᑲᑕ ᒥᓚᐤ ᐱᒫᑎᓯᐎᓂ ᑭᒋᐅᑭᒪᐗᔅᑐᑎᓂᓕᐤ, ᐅᑎᐯᓕᒋᑫᐤ ᑳ ᑮ ᐊᔓᑕᒪᐙᑦ ᐊᓂᐃ ᑳ ᓵᑭᐃᑯᑦ᙮
ᐁᑳᐎᓚ ᐊᐌᓇ ᐃᓕᓕᐤ ᑲᑕ ᐃᑗᐤ ᐃᔅᐱ ᑲᑴᒋᐋᑲᓂᐎᑦ, ᓂ ᑲᑴᒋᐃᒃ ᑭᒋᒪᓂᑐ: ᐌᓴ ᑭᒋᒪᓂᑐ ᓇᒪᐎᓚ ᑲᑕ ᑮ ᑲᑴᒋᐃᑯ ᑳ ᒫᓛᑕᓂᓕᒃ, ᓇᒪ ᓀᔥᑕ ᑲᑴᒋᐁᐤ ᐊᐌᓕᐗ:
ᒫᑲ ᒥᓯᐌ ᑕᑐ ᐃᓕᓕᐤ ᑲᑴᒋᐊᐤ, ᐃᔅᐱ ᐯᔅᑫᓂᑯᒋ ᑎᐱᓚᐌ ᐅ ᒪᒋ ᓇᑕᐌᓕᑕᒧᐎᓐ ᓀᔥᑕ ᔑᐃᑭᐋᑲᓂᐎᒋ᙮
ᐁᑯᔅᐱ ᒫᑲ, ᐱᔅᐱ ᒪᒋ ᓇᑕᐌᓕᑕᒧᐎᓐ ᑮ ᑲᓄᔥᑲᑕᐗᓱᒪᑲᒃ ᓂᑕᐎᑭᑖᒪᑲᓐ ᒪᒋᑐᑕᒧᐎᓐ; ᓀᔥᑕ ᒪᒋᑐᑕᒧᐎᓐ ᐃᔅᐱ ᑭᔑᒋᑳᑌᒃ, ᓂᑖᐎᑭᑖᒪᑲᓐ ᓂᐱᐎᓐ᙮
ᐁᑳᐎᓚ ᐗᓂᑌᓕᑕᒧᒃ, ᓯᐋᑭᐃᑕᑾᒃ ᓂᒋᔖᓂᑐᒃ᙮
ᒥᓯᐌ ᑕᑐ ᒥᓗ ᒥᓕᐌᐎᓐ ᓀᔥᑕ ᑕᑐ ᒫᐗᒋ ᒥᓗ ᒥᓕᐌᐎᓐ ᐃᔥᐱᒥᒃ ᐅᒋᐸᓕᐤ ᐅᒋ ᓛᔑᐸᓕᐤ ᒫᑲ ᐊᓇ ᑳ ᐅᑖᐎᒥᑯᑦ ᐙᔅᑌᐎᓇ, ᐊᓇ ᒥᑐᓂ ᐁᑳ ᑳ ᑳᑭᐌᔦᓕᑕᒃ ᐁᑳ ᓀᔥᑕ ᒥᑐᓂ ᑳ ᑴᔅᑳᑎᓰᑦ᙮
ᑎᐱᓚᐌ ᐅᑦ ᐃᑌᓕᑕᒧᐎᓂᒃ ᑭ ᑮ ᓂᑕᐎᑭᐃᑯᓇᐤ ᑖᐺᐎᓂ ᐋᔭᒥᐎᓂᓕᐤ ᐅᒋ, ᑭᓚᓈᓇᐤ ᑭᒋ ᓂᑳᓄᑕᐗᑯᒃ ᐅᑦ ᐅᔑᐋᑲᓇ᙮ᐯᑕᒧᐎᓐ ᓀᔥᑕ ᑑᑕᒧᐎᓐ
ᐁᐗᑯ ᐅᒋ, ᓯᐋᑭᐃᑕᑾᒃ ᓂᒋᔖᓂᑐᒃ, ᐁᑯᔑ ᒥᓯᐌ ᑕᑐ ᐊᐌᓇ ᑲᑕ ᑭᓕᐱᐤ ᐁ ᐱᔑᒋᑕᒃ, ᑲᑕ ᐯᑭᑳᑎᓯᐤ ᐁ ᐋᔭᒥᑦ, ᑲᑕ ᐯᑭᑳᑎᓯᐤ ᐁ ᑭᓯᐙᓯᑦ:
ᐌᓴ ᐃᓕᓕᐤ ᐅ ᑭᓯᐙᓯᐎᓐ ᓇᒪᐎᓚ ᓂᑕᐎᑭᑖᒪᑲᓂᓕᐤ ᑭᒋᒪᓂᑐᐗ ᐅ ᒀᔭᔅᑭᑖᑎᓯᐎᓂᓕᐤ᙮
ᐁᐗᑯ ᐅᒋ, ᓇᑲᑕᒧᒃ ᒥᓯᐌ ᐎᓂᓯᐎᓐ ᓀᔥᑕ ᑳ ᒥᒉᑎᒃ ᒪᒑᑎᓯᐎᓐ, ᐅᑎᓇᒧᒃ ᒫᑲ ᓗᔅᐹᑎᓯᐎᓂᒃ ᐊᓂᒪ ᑭᒋᑭᔑᑲᐎ ᐋᔭᒥᐎᓐ ᑫ ᑮ ᐅᒋ ᐱᒫᒋᐋᑲᓂᐎᒋᒃ ᑭᑦ ᐊᒑᑯᐙᐗᒃ᙮
ᒫᑲ ᑐᑕᒧᒃ ᑳ ᐃᑗᒪᑲᒃ ᐋᔭᒥᐎᓐ, ᐁᑳ ᒫᑲ ᐯᑕᒧᒃ ᐱᑯ, ᐁ ᐙᔦᔑᐃᑎᓱᔦᒃ:
ᐌᓴ ᑮᔥᐱᓐ ᐊᐌᓇ ᐱᐁᑕᒧᑴ ᐋᔭᒥᐎᓂᓕᐤ, ᐁᑳ ᒫᑲ ᑎᐅᑕᑭ, ᓇᔅᐱᑕᐌᐤ ᐃᓕᓕᐗ ᐁ ᑲᓇᐙᐸᑕᒥᓕᒋ ᐅᑖᔅᑕᒥᒃ ᐙᐸᒧᐎᓂᒃ:
ᐌᓴ ᐙᐸᒥᑎᓱ, ᐁᑯ ᑫᑐᑌᑦ, ᑣᔦᒃ ᒫᑲ ᐗᓂᑭᔅᑭᓯᐤ ᑖᓐ ᐁᔑᓈᑯᓯᑦ᙮
ᒫᑲ ᐊᐌᓇ ᑫᓇᐙᐸᑕᒧᑴ ᐊᓂᐁᓕᐤ ᒫᐗᒡ ᑳ ᒥᓨᔑᓂᓕᒃ ᑎᐯᓕᒥᑎᓱᐎ ᐅᓚᔓᐌᐎᓂᓕᐤ, ᓀᔥᑕ ᒧᔕᒃ ᑫᓇᐎᑖᒋ, ᐎᓚ ᐁᑳ ᐁ ᐗᓂᑭᔅᑭᓯᑦ ᐁ ᐯᑕᒃ, ᒫᑲ ᐁ ᑐᑕᒃ ᐊᓂᐁᓕᐤ ᐊᑑᔅᑫᐎᓂᓕᐤ, ᐊᐗ ᐃᓕᓕᐤ ᑲᑕ ᔕᐌᓕᑖᑯᓯᐤ ᐅᑦ ᐋᔨᑎᐎᓂᒃ᙮
ᑮᔥᐱᓐ ᐊᐌᓇ ᐁ ᐃᑕᔑᔦᒃ ᐅᑖᔭᒥᐊᐤ ᐙ ᐃᑌᓕᑖᑯᓯᑴ, ᐁᑳ ᒫᑲ ᑌᐯᓕᑕᑭ ᐅᑌᓕᓕ, ᒫᑲ ᐁ ᐙᔦᔑᑖᑦ ᑎᐱᓚᐌ ᐅᑌᐃ, ᐊᐗ ᐃᓕᓕᐤ ᐅᑦ ᐋᔭᒥᐋᐎᓐ ᓇᒪᐎᓚ ᐙᔦᔥ ᐃᑖᐸᑕᓂᓕᐤ᙮
ᐊᓂᒪ ᐋᔭᒥᐋᐎᓐ ᑳ ᐃᑌᓕᑕᒃ ᑭᒋᒪᓂᑐ ᐌᐅᑖᐎᒫᐎᑦ ᐁ ᒀᔭᔅᑾᓂᓕᒃ ᓀᔥᑕ ᐸᓓᑲᓂᓕᒃ, ᐁᐗᑯ ᐅᒪ, ᐊᐌᓇ ᑭᒋ ᒪᐗᑎᑖᑦ ᐁᑳ ᑳ ᐅᑖᐎᓕᒋ ᓀᔥᑕ ᐃᔅᑴᐗ ᑳ ᓂᐱᓕᒋ ᐅ ᓈᐯᒥᓕᐗ ᐅᑦ ᐊᓕᒥᓯᐎᓂᓕᒃ, ᓀᔥᑕ ᑭᒋ ᑲᓇᐌᓕᒥᑎᓱᑦ ᐁᑳ ᒥᑐᓂ ᑭᒋ ᐎᓕᐱᐃᑯᑦ ᐊᔅᑭᓕᐤ᙮
ᐁᑳᐎᓚ ᑎᐹᔅᑯᓕᒃ ᐃᓕᓕᐗᒃ ᐅᑎᔑᓈᑯᓯᐎᓂᐗᐤ ᐅᒋ
ᓂᒋᔖᓂᑐᒃ, ᐁᑳᐎᓚ ᐋᔭᐙᒃ ᐅ ᑖᐺᔦᓕᑕᒧᐎᓐ ᑭ ᑎᐯᓕᒋᑫᒥᓇᐤ ᒋᓴᔅ ᙭, ᑳ ᑎᐯᓕᑕᒃ ᑭᔅᑌᓕᑖᑯᓯᐎᓂᓕᐤ, ᐹᐱᑐᔥ ᑭᒋ ᐃᑌᓕᒣᑾᒃ ᐃᓕᓕᐗᒃ᙮
ᐌᓴ ᑮᔥᐱᓐ ᐹᑐᑫᒋ ᑭᑦ ᐋᔭᒥᐁᐎᑲᒥᑯᐙᒃ ᐃᓕᓕᐤ ᐁ ᑭᑭᔥᑲᐙᑦ ᐅᓵᐎᔔᓕᐋᓈᐱᔉ ᑖᐱᒋᒉᐱᓱᓇ, ᐁ ᒥᓗ ᐎᓛᒋᑲᓂᑦ, ᑮᔥᐱᓐ ᓀᔥᑕ ᐹᑐᑫᒋ ᐁ ᑭᑎᒫᑭᓯᑦ ᐃᓕᓕᐤ ᐁ ᒪᒋ ᐃᓛᒋᑲᓂᑦ;
ᓀᔥᑕ ᑭ ᑭᔅᑌᓕᒪᐗᐤ ᐊᓇ ᑳ ᒥᓗ ᐎᓛᒋᑲᓂᑦ, ᓀᔥᑕ ᑭᑦ ᐃᑕᐗᐤ ᐅᑕ ᐊᐱ ᒥᓗ ᐊᐱᐎᓂᒃ; ᓀᔥᑕ ᑭᑦ ᐃᑖᐗᐤ ᐊᓇ ᑳ ᑭᑎᒫᑭᓯᑦ, ᐊᓐᑕ ᓂᐸᐎ, ᓀᔥᑕᐱᑯ ᐅᑕ ᐊᐱ ᔑᐸ ᓂ ᑕᑯᔅᑳᒋᑲᓂᒃ:
ᓇᒪ ᓈ ᓇᓈᑲᐤ ᑭᑦ ᐋᔨᑌᓕᑌᓇᐗᐤ ᑭ ᒥᑐᓀᓕᒋᑲᓂᐙᒃ, ᓀᔥᑕ ᑭ ᑎᐸᔅᑯᓀᓕᑌᓇᐗᐤ ᒪᒋ ᒥᑐᓀᓕᒋᑫᐎᓇ?
ᓇᑐᑕᒧᒃ, ᓯᐋᑭᐃᑕᑾᒃ ᓂᒋᔖᓂᑐᒃ, ᓇᒪ ᓈ ᑭᒋᒪᓂᑐ ᑮ ᐙᐌᓛᐸᒣᐤ ᐊᓂᐃ ᑳ ᑭᑎᒫᑭᓯᓕᑭ ᐅᑕ ᐊᔅᑮᒃ, ᐁ ᒥᔕᑭᓯᓕᑭ ᑖᐺᔦᓕᑕᒧᐎᓂᒃ, ᓀᔥᑕ ᑫ ᐊᑎ ᐋᔮᓕᒋ ᐊᓂᐁᓕᐤ ᐅᑭᒫᐎᐎᓂᓕᐤ ᑳ ᑮ ᐊᔓᑕᒪᐙᑦ ᐊᓂᐃ ᑳ ᓵᑭᐃᑯᑦ?
ᒫᑲ ᑭ ᑮ ᑕᐌᓕᒪᐗᐗᒃ ᐅᑭᑎᒫᑭᓴᒃ᙮ ᓇᒪ ᓈ ᑭᑦ ᐋᓕᒥᐃᑯᐙᐊᒃ ᑳ ᒥᔕᑭᓯᒋᒃ ᐃᓕᓕᐗᒃ, ᓀᔥᑕ ᑭᑦ ᐃᑐᑕᐃᑯᐗᐗᒃ ᐅᑎᔥᑲᐤ ᑎᐸᔅᑯᓂᑫᐎ ᐊᐱᐎᓂᒃ?
ᓇᒪ ᓈ ᒪᒋᐋᓕᒧᑕᒶᒃ ᐊᓂᐁᓕᐤ ᑎᐁᐸᑫᓕᑖᑾᓂᓕᒃ ᐃᔑᓂᑳᓱᐎᓂᓕᐤ ᑳ ᐃᔑ ᐃᔑᓂᑳᑎᑲᐎᔦᒃ?
ᑮᔥᐱᓐ ᑎᐱᑐᑕᒣᒃ ᐊᓂᒪ ᑭᒋᐅᑭᒪᐎ ᐅᓚᔓᐌᐎᓐ, ᐁ ᐃᑗᒪᑲᒃ ᒪᓯᓇᐃᑫᐎᓐ, ᑭ ᑳ ᓵᑭᐊᐤ ᑭᒋᐃᓕᓕᐤ ᐁ ᐃᔑ ᓵᑭᐃᑎᓱᔭᓐ, ᑭ ᒥᓗ ᑐᑌᓇᐗᐤ:
ᒫᑲ ᑮᔥᐱᓐ ᐹᐱᑐᔥ ᐃᑌᓕᒣᑾᒃ ᐃᓕᓕᐗᒃ, ᑭ ᒪᒋᑐᑌᓇᐗᐤ, ᓀᔥᑕ ᑭ ᑎᐹᔅᑯᓂᑯᓇᐗᐤ ᐅᓚᔓᐌᐎᓐ ᑖᐱᔅᑯᒡ ᐅᐗᓂᑐᑕᒧᔅᑲᒃ᙮
ᐌᓴ ᐊᐌᓇ ᑫ ᑲᓇᐌᓕᑕᒧᑴ ᒥᓯᐌ ᐅᓚᔓᐌᐎᓂᓕᐤ, ᐯᔭᒃ ᒫᑲ ᐱᑯ ᑫ ᐗᓂᑐᑕᒧᑴ, ᐃᑌᓕᑖᑯᓯᐤ ᒥᓯᐌ ᐁ ᑮ ᐗᓂᑐᑕᒃ᙮
ᐌᓴ ᐊᓇ ᑳ ᑮ ᐃᑗ, ᐁᑳᐎᓚ ᑭ ᑳ ᐱᔑᒀᑎᓰᓐ, ᑮ ᐃᑗᐤ ᓀᔥᑕ, ᐁᑳᐎᓚ ᑭ ᑳ ᓂᐹᔨᐙᓐ᙮ ᑮᔥᐱᓐ ᒫᑲ ᐁᑳ ᐱᔑᒀᑎᓯᔭᓐ, ᒫᑲ ᑮᔥᐱᓐ ᓂᐹᔨᐌᔭᓐ, ᑭ ᐗᓂᑐᑌᓐ ᐅᓚᔓᐌᐎᓐ᙮
ᐃᔑ ᐋᔭᒥᒃ, ᓀᔥᑕ ᐃᔑ ᑐᑕᒧᒃ, ᑖᐱᔅᑯᒡ ᐊᓂᑭ ᑎᐯᓕᒥᑎᓱᐎ ᐅᓚᔓᐌᐎᓐ ᑫ ᐅᒋ ᑎᐹᔅᑯᓈᑲᓂᐎᒋᒃ᙮
ᑖᓐ ᐁᑖᐸᑕᒃ, ᓂᒋᔖᓂᑐᒃ, ᐋᑕ ᐃᓕᓕᐤ ᐁᑗᒋ, ᓂᑦ ᐋᔮᓐ ᑖᐺᔦᓕᑕᒧᐎᓐ, ᐁᑳ ᒫᑲ ᐁ ᐋᔮᑦ ᐊᑑᔅᑫᐎᓇ? ᑖᐺᔦᓕᑕᒧᐎᓐ ᓈ ᑲᑕ ᐱᒫᒋᐃᑯ?
ᑮᔥᐱᓐ ᐎᒋᔖᓂᒪᐤ ᓀᔥᑕᐱᑯ ᐎᒋᔖᓂᔅᑴᒪᐤ ᒥᐅᔐᔥᑯᑌᒋ ᓀᔥᑕ ᑶᑕᒫᒋ ᐁ ᑭᔑᑳᒃ ᒥᒋᒥᓕᐤ;
ᓀᔥᑕ ᐊᐌᓇ ᐁ ᐃᑕᔑᔦᒃ ᑫ ᐃᑖᑴ, ᑭᑐᑌᒃ ᑳᔮᒣᓕᑕᒧᐎᓂᒃ, ᑭᓱᓯᒃ, ᓀᔥᑕ ᑮᔥᐳᒃ; ᐁᑳ ᒫᑲ ᐁ ᒥᓓᑾᒃ ᐊᓂᐃ ᑫᒀᓇ ᑫ ᐋᐸᒋᐃᐌᒃ ᒥᔭᐤ; ᑖᓐ ᐁᑖᐸᑕᒃ?
ᐁᑯ ᑖᐱᔅᑯᒡ ᑖᐺᔦᓕᑕᒧᐎᓐ, ᑮᔥᐱᓐ ᐁᑳ ᐋᔮᒪᑲᓐ ᐊᑑᔅᑫᐎᓇ, ᓂᐱᒪᑲᓐ, ᐁ ᐯᔭᑾᒃ᙮
ᐁᐁ, ᐃᓕᓕᐤ ᑲᑕ ᐃᑗᐤ, ᑭᓚ ᑭᑦ ᐋᔮᓐ ᑖᐺᔦᓕᑕᒧᐎᓐ, ᓂᓚ ᒫᑲ ᓂᑦ ᐋᔮᓐ ᐊᑑᔅᑫᐎᓇ: ᐙᐸᑎᓕᓐ ᑭ ᑖᐺᔦᓕᑕᒧᐎᓐ ᐁᑳ ᑭᑭ ᑭᑦ ᐊᑑᔅᑫᐎᓇ, ᓂᓚ ᒫᑲ ᑭ ᑳ ᐙᐸᑎᓕᑎᓐ ᓂ ᑖᐺᔦᓕᑕᒧᐎᓐ ᓂᑦ ᐊᑑᔅᑫᐎᓇ ᐅᒋ᙮
ᑭ ᑖᐺᑌᓐ ᐁ ᐃᑖᑦ ᐯᔭᒃ ᑭᒋᒪᓂᑐ; ᒀᔭᔉ ᑭ ᑐᑌᓐ: ᒪᒋᐊᒑᑾᒃ ᓀᔥᑕ ᑕᐺᑕᒶᒃ, ᓇᓇᒥᐸᓕᐗᒃ ᒫᑲ᙮
ᒫᑲ ᑭ ᑳ ᑭᔅᑫᓕᑌᓐ, ᐅ ᑭᔥᑴᐎ ᐃᓕᓕᐤ, ᑖᐺᔦᓕᑕᒧᐎᓐ ᐁᑳ ᐁ ᐊᓯᒋᐸᓕᒃ ᐊᑑᔅᑫᐎᓇ ᐁ ᓂᐱᒫᑲᒃ?
ᓇᒪ ᓈ ᐁᑉᕃᐋᒻ ᑯᑖᐎᓇᐤ ᑮ ᒀᔭᔅᑭᑖᑎᓯᐃᑯ ᐊᑑᔅᑫᐎᓇ, ᐃᔅᐱ ᑮ ᐸᑭᑎᓂᑫᑦ ᐅᑯᓯᓴ ᐋᐃᓯᒃ ᐸᑭᒋᑲᓈᐱᔅᑯᒃ?
ᑭ ᐙᐸᑌᓐ ᑳ ᑮ ᐃᔑ ᐎᒋ ᐊᑑᔅᑫᒪᑲᒃ ᑖᐺᔦᓕᑕᒧᐎᓐ ᐊᓯᒋ ᐅᑦ ᐊᑑᔅᑫᐎᓇ, ᐊᑑᔅᑫᐎᓇ ᒫᑲ ᐅᒋ ᑖᐺᔦᓕᑕᒧᐎᓐ ᑮ ᒥᑐᓂᐎᐃᑳᑌᐤ᙮
ᐊᓂᒪ ᒪᓯᓇᐃᑫᐎᓐ ᒫᑲ ᑮ ᑎᐱᐸᓕᐤ ᑳ ᐃᑗᒪᑲᒃ, ᐁᑉᕃᐋᒻ ᑮ ᑖᐺᔦᓕᒣᐤ ᑭᒋᒪᓂᑐᐗ, ᓀᔥᑕ ᒀᔭᔅᑭᑖᑎᓯᐎᓐ ᑮ ᐃᔑ ᐃᑕᑭᑕᒪᐗᐤ: ᑭᒋᒪᓂᑐ ᐅᑐᑌᒪ ᒫᑲ ᑮ ᐃᔑᓂᑳᑕᐤ᙮
ᑭ ᐙᐸᑌᓇᐗᐤ ᒫᑲ ᐁ ᐃᔑ ᒀᔭᔅᑭᑖᑎᓯᐃᑯᑦ ᐃᓕᓕᐤ ᐊᑑᔅᑫᐎᓇ, ᓇᒪ ᒫᑲ ᑖᐺᔦᓕᑕᒧᐎᓐ ᐱᑯ᙮
ᓀᔥᑕ ᒫᑲ ᓇᒪ ᓇ ᐊᓇ ᐱᔑᒀᑎᔅᑴᐤ ᕃᐋᑉ ᑮ ᒀᔭᔅᑭᑖᑎᓯᐃᑯ ᐊᑑᔅᑫᐎᓇ, ᐃᔅᐱ ᑳ ᑮ ᐱᑐᑲᐋᑦ ᐊᓂᐃ ᐃᔑᑎᔕᐙᑲᓇ, ᓀᔥᑕ ᐱᑐᔥ ᒣᔅᑲᓈᒃ ᐁ ᑮ ᑭᐌᑎᔕᐙᑦ?
ᐌᓴ ᑖᐱᔅᑯᒡ ᒥᔭᐤ ᐁᑳ ᐁ ᐊᓯᒋᐸᓕᒃ ᐊᒑᒃ ᓂᐱᒫᑲᓐ, ᐁᑯ ᑖᐱᔅᑯᒡ ᑖᐺᔦᓕᑕᒧᐎᓐ ᐁᑳ ᐁ ᐊᓯᒋᐸᓕᒃ ᐊᑑᔅᑫᐎᓇ ᓂᐱᒫᑲᓐ ᓀᔥᑕ᙮
ᒥᑌᓚᓕ
ᓂᒋᔖᓂᑐᒃ, ᐁᑳᐎᓚ ᑭ ᑳ ᒥᒉᑎᓇᐗᐤ ᐁ ᑭᔅᑭᓄᐊᒫᑫᔦᒃ, ᐁ ᑭᔅᑫᓕᑕᒣᒃ ᐊᐙᓯᑌ ᑭᒋ ᑎᐹᔅᑯᓂᑲᐎᔭᒃ᙮
ᐌᓴ ᒥᒉᑦ ᑫᒀᓇ ᑭᑦ ᐃᔑ ᐗᓂᐋᔨᑎᓈᓇᐤ ᒥᓯᐌ ᐁ ᐃᑕᔑᔭᒃ᙮ ᑮᔥᐱᓐ ᐊᐌᓇ ᐁᑳ ᐗᓂᐋᔨᑎᑦ ᐋᔭᒥᐎᓂᒃ, ᐁᐗᑯ ᑳ ᒥᑐᓂᐎᓯᑦ ᐃᓕᓕᐤ, ᑲᔥᑭᑕᐤ ᓀᔥᑕ ᑭᒋ ᑎᐯᓕᑕᒃ ᒥᓯᐌ ᒥᔭᐎᓕᐤ᙮
ᒫᑎᑲ, ᑭᑦ ᐊᔅᑕᐙᓈᓇᐤ ᑕᐱᑐᓀᐱᒋᑲᓇ ᒥᔅᑕᑎᒶᒃ ᐅᑐᓂᐙᒃ, ᑭᒋ ᓇᓇᐃᑖᑕᑾᒃ: ᑭ ᑴᔅᑭᓇᒸᓇᐤ ᒫᑲ ᒥᓯᐌ ᐎᔭᐙᐗ᙮
ᑲᓇᐙᐸᑕᒧᒃ ᓀᔥᑕ ᓈᐱᒀᓇ, ᐋᑕ ᓈᔅᐱᒡ ᐁ ᒥᔖᑭ, ᓀᔥᑕ ᐁ ᑭᔑᐸᓕᐃᑯᒪᑲᑭ ᐁ ᓱᑭᓚᐌᒃ, ᐁᓕᐌᒃ ᒫᑲ ᑴᔅᑭᐸᓕᑖᓂᐗᓋ ᓈᔅᐱᒡ ᐁ ᐋᐱᔖᔑᒃ ᑕᑾᐃᑲᓐ ᐅᒋ, ᐃᑕ ᐱᑯ ᐁ ᐃᑌᓕᑕᒃ ᐊᓇ ᑳ ᑎᐯᓕᑕᒃ᙮
ᐁᑯ ᑖᐱᔅᑯᒡ ᓀᔥᑕ ᒥᑌᓚᓕ ᐁ ᐋᐱᔖᔑᒃ ᐸᔅᑫᓯᐎᓐ, ᒫᒪᑖᑯᒧᒪᑲᓐ ᓀᔥᑕ ᑭᒋ ᑫᒀᓇ᙮ᒫᑎᑲ, ᐁᔅᐱᒋ ᒥᔅᑕᐃ ᒥᑎ ᐁ ᐸᓯᑌᒃ ᐁ ᐋᐱᔖᔑᒃ ᐃᔥᑯᑌᐤ ᐅᒋ᙮
ᒥᑌᓚᓕ ᒫᑲ ᐃᔥᑯᑌᐗᓐ, ᐁ ᒥᓯᐌᔅᑲᒥᑯᐗᒃ ᒪᒑᑎᓯᐎᓐ; ᐁᑯᔑ ᐃᑕᑾᓐ ᒥᑌᓚᓕ ᒣᑴᔮᔥ ᐸᔅᑫᓯᐎᓈᒃ, ᐁ ᐎᓂᐃᐌᒪᑲᒃ ᒥᓯᐌ ᐁᔅᐱᔖᒃ ᒥᔭᐤ, ᓀᔥᑕ ᐁ ᓴᔅᑲᐃᒧᒪᑲᒃ ᒥᓯᐌ ᑳ ᑮ ᐅᔑᑖᓂᐗᒃ; ᓀᔥᑕ ᐁ ᓴᔅᑲᐃᑳᑌᒃ ᒪᒋᐃᔥᑯᑌᐤ ᐅᒋ᙮
ᐌᓴ ᒥᓯᐌ ᑐᐎ ᐊᐌᓯᓴᒃ, ᓀᔥᑕ ᐱᓓᓯᐗᒃ, ᓀᔥᑕ ᑭᓀᐱᑾᒃ, ᐊᓂᑭ ᓀᔥᑕ ᑭᒋᑲᒦᒃ ᑳ ᐃᑖᒋᒃ ᓗᔅᐱᓯᐱᑯᐗᒃ, ᓀᔥᑕ ᐋᔕᔾ ᑮ ᓗᔅᐱᓯᐃᑯᐗᒃ ᐃᓕᓕᐗ:
ᒫᑲ ᒥᑌᓚᓕ ᓇᒪᐎᓚ ᐊᐌᓇ ᑲᔥᑭᑕᐤ ᑭᒋ ᓗᔅᐱᓯᑖᑦ; ᓇᒪᐎᓚ ᑫ ᑮ ᑎᐯᓕᒋᑳᑌᒃ ᐁ ᐃᔑ ᒫᓛᑕᒃ, ᐁ ᓵᑲᔅᑭᓀᒃ ᓂᐱᐎᓂ ᐱᒋᐳᐎᓐ᙮
ᐁᐗᑯ ᐅᒋ ᑭ ᒫᒥᒋᒫᓇᐤ ᑭᒋᒪᓂᑐ, ᐊᓇ ᐌᐅᑖᐎᒪᐎᑦ ᐅᑎ: ᐁᐗᑯ ᐅᒋ ᓀᔥᑕ ᑮ ᒪᒐᑭᒫᓇᐗᒃ ᐃᓕᓕᐗᒃ, ᑳ ᐅᔑᐋᑲᓂᐎᒋᒃ ᑭᒋ ᓇᔅᐱᑕᐙᒋᒃ ᑭᒋᒪᓂᑐᐗ᙮
ᐯᔭᒃ ᒥᑐᓂᒃ ᐅᒋᐸᓕᐤ ᒥᓦᑭᒥᐌᐎᓐ ᓀᔥᑕ ᒪᒐᑭᒥᐌᐎᓐ᙮ ᓂᒋᔖᓂᑐᒃ, ᐅᐅ ᑫᒀᓇ ᓇᒪᐎᓚ ᑲᑕ ᐃᑭᓄᐙᑯᐸᓐ᙮
ᐃᑕ ᐁ ᒧᔅᑭᒋᐗᒃ ᐯᔭᑾᓄᒃ ᓈ ᐅᒋᐸᓕᐤ ᐁ ᔑᐙᒃ ᓂᐱ ᓀᔥᑕ ᐁ ᐎᓴᑲᒃ?
ᐹᑫᓵᓂᒥᓈᑎᒃ ᓈ, ᓂᒋᔖᓂᑐᒃ, ᑳᑕ ᓂᑕᐎᑭᑕᐤ ᐱᒥᐋᑎᒃ ᒥᓂᔕ? ᓀᔥᑕᐱᑯ ᔓᒥᓈᑎᒃ ᐹᑫᓵᓂᒥᓇ? ᐁᑯ ᑖᐱᔅᑯᒡ ᐃᑕ ᐁ ᒧᔅᑭᒋᐗᒃ ᓇᒪᐎᓚ ᐅᒋᐸᓕᐤ ᔑᐎᑖᑲᓈᐳ ᓀᔥᑕ ᑳ ᐎᑲᔑᒃ ᓂᐱ᙮ᐊᓂᒪ ᑲᑫᑕᐌᓕᑕᒧᐎᓐ ᐃᔥᐱᒥᒃ ᐅᒋ
ᐊᐌᓇ ᐁ ᐃᑕᔑᔦᒃ ᑳ ᑲᑫᑕᐌᓕᑕᒃ ᐃᓕᓕᐤ ᓀᔥᑕ ᐁ ᓵᑲᔅᑭᓀᔅᑳᑯᑦ ᑭᔅᑫᓕᑕᒧᐎᓂᓕᐤ; ᐁᑯᔑ ᑲᑕ ᐙᐸᑎᓕᐌᐤ ᐁ ᒥᓗ ᐃᑖᑎᓰᑦ ᐅᑦ ᐊᑑᔅᑫᐎᓇ ᑲᑫᑕᐌᓕᑕᒧᐎᓂ ᓗᔅᑳᑎᓯᐎᓂᒃ᙮
ᒫᑲ ᑮᔥᐱᓐ ᐋᔭᔦᒃ ᒪᒋ ᐅᑌᓕᒥᑐᐎᓐ ᓀᔥᑕ ᒀᓗᑐᑖᑐᐎᓐ ᑭᑌᐃᐙᒃ, ᐁᑳ ᐎᓚ ᒫᒪᑖᑯᒧᒃ, ᐁᑳᐎᓚ ᓀᔥᑕ ᑭᓛᔅᑭᑕᒧᒃ ᑖᐺᐎᓐ᙮
ᐅᒪ ᑲᑫᑕᐌᓕᑕᒧᐎᓐ ᓇᒪᐎᓚ ᐃᔥᐱᒥᒃ ᐅᒋ ᓛᔑᐸᓕᐤ, ᒫᑲ ᐊᔅᑭᐗᓐ, ᐎᔮᓯᐗᓐ, ᒪᒋᒪᓂᑐᐗᓐ᙮
ᒫᑲ ᐊᓂᒪ ᑲᑫᑕᐌᓕᑕᒧᐎᓐ ᐃᔥᐱᒥᒃ ᑳ ᐅᒋᐸᓕᒃ ᓃᔥᑕ ᐸᔦᑲᓐ, ᐁᑯ ᑳᔮᒣᐗᓐ, ᓗᑳᑕᓐ, ᐌᑕᓐ ᑭᒋ ᔑᑭᒋᑳᑌᒃ, ᐁ ᓵᑲᔅᑭᓀᒃ ᑭᔐᐙᑎᓯᐎᓐ ᓀᔥᑕ ᒥᓗ ᒥᓂᔕ, ᐁᑳ ᐁ ᑶᑕᐎᐃᑌᓕᑕᒧᒪᑲᒃ, ᐁᑳ ᓀᔥᑕ ᐁ ᐊᔭᒥᐊᑳᓱᒪᑲᒃ᙮
ᓀᔥᑕ ᐁ ᐃᔑ ᒥᓂᔑᐗᒃ ᒀᔭᔅᑭᑖᑎᓯᐎᓐ ᓂᑕᐎᑭᑕᒪᐗᐗᒃ ᑳᔮᒣᓕᑕᒧᐎᓂᒡ ᐊᓂᑭ ᑳ ᑳᔮᒣᓕᑕᒧᐎᓂᑫᒋᒃ᙮
ᐊᔥᑮᐎ ᐅᑐᑌᒥᒥᑐᐎᓐ
ᑖᓐᑌ ᐌᒋᐸᓕᑭ ᓇᑐᐸᓕᐎᓇ ᓀᔥᑕ ᓄᑎᓂᑐᐎᓇ ᐃᑕ ᐁ ᐃᑖᔦᒃ; ᓇᒪ ᓈ ᐅᑕ ᐅᒋᐸᓕᐗ, ᑭ ᒪᒋ ᓇᑕᐌᓕᑕᒧᐎᓇ ᑳ ᓇᑐᐸᓕᑭ ᑮ ᐸᔅᑫᓯᐎᓂᐙᒃ?
ᑭ ᓇᑕᐌᓕᑌᓇᐗᐤ, ᓇᒪ ᒫᑲ ᑭᑦ ᐋᔮᓇᐗᐤ: ᑭ ᓂᐹᔨᐙᓇᐗᐤ, ᓀᔥᑕ ᑭ ᐸᑯᓭᓕᑌᓇᐗᐤ, ᓇᒪ ᒫᑲ ᑭ ᑮ ᐅᑎᓀᓇᐗᐤ: ᑭ ᓄᑎᓂᑳᓇᐗᐤ ᓀᔥᑕ ᑭ ᓇᑐᐸᓕᓈᐗᐤ, ᐁᓕᐌᒃ ᒫᑲ ᓇᒪᐎᓚ ᑭᑦ ᐋᔮᓇᐗᐤ, ᐁᑳ ᐁ ᓇᑐᑕᒫᔦᒃ᙮
ᑭ ᓇᑐᑌᓇᐗᐤ, ᓇᒪ ᒫᑲ ᑭᑦ ᐅᑎᓀᓇᐗᐤ, ᓇᔅᐹᒡ ᐁ ᐃᔑ ᓇᑐᑕᒫᔦᒃ, ᑭᒋ ᒣᔅᑎᓇᒣᒃ ᑭ ᒪᒋ ᓇᑕᐌᓕᑕᒧᐎᓂᐙᒃ᙮
ᑭᓚᐗᐤ ᐱᔑᒀᑎᓰᔅᑐᒃ ᓀᔥᑕ ᐱᔑᒀᑎᔅᑴᑐᒃ, ᓇᒪ ᓈ ᑭ ᑭᔅᑫᓕᑌᓇᐗᐤ ᐅᒪ ᐊᔅᑭ ᐅᑐᑌᒥᐌᐎᓐ ᐁᐗᑯ ᐌᒋ ᐸᒀᑖᑲᓂᐎᑦ ᑭᒋᒪᓂᑐ? ᐊᐌᓇ ᒫᑲ ᑫ ᐎ ᐅᑐᑌᒥᒥᑦ ᐊᔅᑭ, ᐸᒀᑌᐤ ᑭᒋᒪᓂᑐᐗ᙮
ᑭᑦ ᐃᑌᓕᑌᓇᐗᐤ ᓈ ᒪᓯᓇᐃᑫᐎᓐ ᐸᑾᓐᑕᐤ ᐁ ᐃᑗᒪᑲᒃ, ᐊᓇ ᐊᒑᒃ ᑳ ᐱᒋᔅᑳᑕᒃ ᐊᑲᐙᑕᒻ ᐅᑌᓕᑕᒧᐎᓂᓕᐤ?
ᒫᑲ ᐊᐙᓯᑌ ᒥᓕᐌᐤ ᔕᐌᓕᒋᑫᐎᓂᓕᐤ: ᐁᐗᑯ ᐌᒋ ᐃᑗᑦ, ᑭᒋᒪᓂᑐ ᓇᔅᑯᔅᑕᐌᐤ ᐅᒥᔕᑭᓯᐗ, ᒫᑲ ᔕᐌᓕᒋᑫᐎᓂᓕᐤ ᒥᓓᐤ ᐅᑕᐸᑌᓕᒧᐗ᙮
ᐸᑭᑎᓂᑎᓱᔅᑖᒃ ᒫᑲ ᑭᒋᒪᓂᑐ, ᓇᔅᑯᔅᑖᒃ ᒪᒋᒪᓂᑐ, ᐁᑯ ᒫᑲ ᑫ ᐅᔑᒥᑖᒃ᙮
ᐯᔣᐸᒥᒃ ᑭᒋᒪᓂᑐ, ᐁᑯ ᒫᑲ ᑫ ᐯᔣᐸᒥᑖᒃ᙮ ᑭᒋᔅᑎᓇᒧᒃ ᑭᒋᒋᐗᐗ, ᒣᒋᑣᔦᒃ; ᐸᔦᑭᑖᒃ ᒫᑲ ᑭᑌᐃᐙᐗ ᑳ ᓂᔓ ᒥᑐᓀᓕᒋᑲᓂᔦᒃ᙮
ᑲᒀᑕᑭᓯᒃ, ᓀᔥᑕ ᑲᒀᑕᑫᓕᒧᒃ, ᓀᔥᑕ ᒫᑐᒃ: ᐁᑯᔑ ᑭ ᐹᐱᐎᓂᐗᐤ ᑲᒀᑕᑫᓕᒧᐎᓂᒃ ᑲᑕ ᐃᔑ ᑴᔅᑭᐸᓕᐤ, ᓀᔥᑕ ᑭ ᒥᓗᐙᑕᒧᐎᓂᐗᐤ ᑯᓯᑾᒪᒋᐅᐎᓂᒃ ᐃᔑ᙮
ᑖᐸᑌᓕᑖᑯᐃᑎᓱᔅᑖᒃ ᐅᑎᐯᓕᒋᑫᐤ, ᐁᑯ ᒫᑲ ᑫ ᐅᐱᓂᑖᒃ᙮ᐁᑳᐎᓚ ᑎᐹᔅᑯᓐ ᑮᒋ ᐅᑕᔭᒥᐊᐤ
ᐁᑳᐎᓚ ᒪᒋ ᐋᓕᒧᒥᑐᒃ, ᓂᒋᔖᓂᑐᒃ᙮ ᐊᓇ ᑳ ᒪᒋ ᐋᓕᒧᒫᑦ ᐎᒋᔖᓇ, ᓀᔥᑕ ᑳ ᑎᐹᔅᑯᓈᑦ ᐎᒋᔖᓇ ᒪᒋ ᐋᓕᒧᑕᒻ ᐅᓚᔔᐌᐎᓂᓕᐤ, ᓀᔥᑕ ᑎᐹᔅᑯᓓᓕᑕᒻ ᐅᓚᔓᐌᐎᓂᓕᐤ: ᒫᑲ ᑮᔥᐱᓐ ᑌᐹᔅᑯᓀᓕᑕᒪᓂ ᐅᓚᔔᐌᐎᓐ, ᓇᒪᐎᓚ ᑭᑦ ᐃᑐᑌᓐ ᐅᓚᔓᐌᐎᓐ, ᒫᑲ ᑭ ᑎᐹᔅᑯᓀᓕᑌᓐ᙮
ᐃᑕᐤ ᐯᔭᒃ ᑳ ᒥᓕᐌᑦ ᐅᓚᔓᐌᐎᓐ, ᐊᓇ ᑳ ᑲᔥᑭᑖᑦ ᑭᒋ ᐱᒫᒋᐃᐌᑦ ᓀᔥᑕ ᑭᒋ ᓂᔑᐗᓈᒋᐃᐌᑦ: ᐊᐌᓇ ᑭᓚ ᑳ ᑎᐹᔅᑯᓇᑦ ᑯᑕᒃ ᐊᐌᓇ?ᑭ ᔮᑾᒥᒥᑲᐎᓈᓇᐤ ᐁᑳ ᒋ ᒫᒫᑖᑯᒧᔭᒃ
ᐋᔅᑕᒥᒃ ᐃᓴ ᑭᓚᐗᐤ ᑳ ᐃᑗᔦᒃ, ᐊᓄᒡ ᐁ ᑭᔑᑳᒃ ᓀᔥᑕᐱᑯ ᐙᐸᑫ ᓂ ᑳ ᐃᑐᑖᓈᓐ ᐯᔭᒃ ᐃᑖᐎᓂᒃ, ᐁᑯᑕ ᒫᑲ ᑫ ᑕᔑᑫᔮᒃ ᐯᔭᑾᐤ ᐁ ᐱᐴᒃ, ᓀᔥᑕ ᑫ ᐊᑖᐌᔮᒃ, ᓀᔥᑕ ᐊᑖᐙᑫᔮᒃ, ᓀᔥᑕ ᐅᑎᓯᔮᒃ:
ᑖᐺ ᒫᑲ ᓇᒪᐎᓚ ᑭ ᑭᔅᑫᓕᑌᓇᐗᐤ ᑫᒀᓐ ᑫ ᐃᑭᒃ ᐙᐸᑫ᙮ ᐌᓴ ᑫᒀᓐ ᑭ ᐱᒫᑎᓯᐎᓂᐗᐤ? ᐌᓴ ᐗᔅᑯᐗᓐ, ᐱᑕᒫ ᑳ ᓄᑾᒃ, ᐁᑯ ᒫᑲ ᑳ ᐹᔑᑯᓈᑾᒃ᙮
ᐌᓴ ᐅᒪ ᑭ ᑳ ᐃᑣᑕᐗᐤ, ᑮᔥᐱᓐ ᐃᑌᓕᑕᑫ ᐅᑎᐯᓕᒋᑫᐤ, ᓂ ᑳ ᐱᒫᑎᓯᓈᓐ, ᓀᔥᑕ ᐅᒪ ᓀᔥᑕ ᐊᓂᒪ ᓂ ᑳ ᑐᑌᓈᓐ᙮
ᒫᑲ ᐊᓄᒡ ᑭ ᒥᓚᐙᑌᓇᐗᐤ ᑭ ᒫᒪᑖᑯᒧᐎᓂᐙᒃ: ᒥᓯᐌ ᐅᒪ ᐃᔑ ᒥᓚᐙᑕᒧᐎᓐ ᒫᓛᑕᓐ᙮
ᐁᐗᑯ ᐅᒋ ᐊᓇ ᑳ ᑭᔅᑫᓕᑕᒃ ᑭᒋ ᒥᓗ ᑐᑕᒃ, ᐁᑳ ᒫᑲ ᐁ ᑐᑕᒃ, ᐁᐗᑯ ᒪᒋᑐᑕᒻ᙮
ᐁ ᔭᑾᒥᒫᑲᓂᐎᒋᒃ ᑳ ᒥᓴᑭᓯᒋᒃ
ᐁᑯ ᑭᑐᑌᒃ, ᑭᓚᐗᐤ ᑳ ᒥᔕᑭᓯᔦᒃ ᐃᓕᓕᑐᒃ, ᒫᑐᒃ ᓀᔥᑕ ᐙᐎᓴᑲᑗᒧᒃ ᐊᓂᐃ ᑲᒀᑕᑭᓯᐎᓇ ᐅᒋ ᑫ ᐅᑎᑎᑯᔦᒃ᙮
ᑭ ᒥᔕᑭᓯᐎᓂᐙᐗ ᓂᔑᐗᓈᑕᓋ, ᓀᔥᑕ ᑭ ᐎᓛᒋᑲᓂᐗᐗ ᒧᑌᐗᓋ᙮
ᑭᑦ ᐅᓵᐎᔓᓕᐊᓈᐱᔅᑯᒥᐗᐤ ᓀᔥᑕ ᑭ ᔔᓕᐋᓈᐱᔅᑯᒥᐗᐤ ᐊᒀᑯᓯᐗᒃ; ᐅᑦ ᐊᒀᑯᓯᐎᓂᐗᐤ ᑭ ᑳ ᒪᒥᔑᒥᑯᓇᐗᐤ, ᓀᔥᑕ ᑭ ᑳ ᒧᐃᑯᓇᐗᐤ ᑭ ᐎᔮᓯᐙᒃ ᑖᐱᔅᑯᒡ ᐃᔥᑯᑌᐤ᙮ ᑭ ᑮ ᒪᐗᒋᑖᓇᐗᐤ ᐌᓗᑎᓯᐎᓇ ᒫᒋᒡ ᐁ ᑭᔑᑳᑭ ᐅᒋ᙮
ᒫᑎᑲ, ᐅ ᑎᐸᐊᒫᑯᓯᐎᓂᐗᐤ ᐅᑕᑐᔅᑫᐗᒃ ᑳ ᑮ ᑮᔥᑭᔕᑭᒃ ᑭ ᓂᑕᐎᑭᒋᑲᓂᐙᐗ ᑳ ᑮ ᒥᒋᒥᓇᒸᔦᒃ ᑲᑳᔦᓕᓯᐎᓂᒃ, ᑌᐺᒪᑲᓐ: ᐅ ᑌᐺᐎᓂᐗᐤ ᒫᑲ ᐊᓂᑭ ᑳ ᑮ ᑮᔥᑭᔑᑫᒋᒃ ᑮ ᐱᑐᑫᒪᑲᓂᓕᐤ ᐅᑕᐗᑲᒃ ᐅᑎᐯᓕᒋᑫᐤ ᑳ ᑎᐯᓕᒫᑦ ᐅᓱᑳᑌᓯᐗ᙮
ᑭ ᑮ ᐱᒫᑎᓯᓇᐗᐤ ᒥᓜᓕᒧᐎᓂᒃ ᐅᑕ ᐊᔅᑮᒃ, ᓀᔥᑕ ᑭ ᑮ ᑮᔥᑴᐙᑎᓯᓇᐗᐤ; ᑭ ᑮ ᑖᒋᐳᑖᓇᐗᐤ ᑭᑌᐃᐙᐗ, ᑖᐱᔅᑯᒡ ᒣᒀᒡ ᐁ ᓂᐹᔨᐌᐎ ᑭᔑᑳᒃ᙮
ᑭ ᑮ ᓂᔑᐗᓇᒋᒪᐗᐤ ᓀᔥᑕ ᑭ ᑮ ᓂᐸᐊᐗᐤ ᐅᒀᔭᔅᑭᑎᐤ; ᓇᒪᐎᓚ ᒫᑲ ᑮ ᓇᔅᑯᔅᑖᑯᐗᐤ᙮ᐯᑳᑖᑎᓯᐎᓐ ᓀᔥᑕ ᐊᔭᒥᐋᐎᓐ
ᔑᐱᓚᐌᓯᒃ ᒫᑲ, ᓂᒋᔖᓂᑐᒃ, ᐱᓕᔥ ᑭᒋ ᑕᑯᔑᒃ ᐅᑎᐯᓕᒋᑫᐤ᙮ ᒫᑎᑲ, ᐅᓂᑕᐎᑭᒋᑫᐤ ᐯᑕᐤ ᑳ ᒥᓨᔑᓂᓕᑭ ᑳ ᓂᑕᐎᑭᓂᓕᑭ ᐊᔅᑮᒃ, ᓀᔥᑕ ᑭᓉᔥ ᔑᐯᓕᑕᒻ, ᐹᑎᒫ ᐙᐸᑕᑫ ᓃᔥᑕᒻ ᓀᔥᑕ ᒫᒋᒡ ᑭᒋ ᑭᒥᐗᓂᓕᒃ᙮
ᑭᓚᐗᐤ ᓀᔥᑕ ᔑᐱᓚᐌᓯᒃ; ᐋᔨᒋᑖᒃ ᑭᑌᐃᐙᐗ; ᐌᓴ ᐯᔓᓈᑾᓂᓕᐤ ᑭᒋ ᑕᑯᔑᒃ ᐅᑎᐯᓕᒋᑫᐤ᙮
ᐅᑎᓂᑯᒃ, ᓂᒋᔖᓂᑐᒃ, ᐅᑭᔅᑭᐙᐃᑫᐗᒃ, ᑳ ᑮ ᐋᔭᒥᒋᒃ ᐅᑦ ᐃᔑᓂᑳᓱᐎᓂᒃ ᐅᑎᐯᓕᒋᑫᐤ ᑭᒋ ᑭᔅᑭᓄᐙᐸᒣᑾᒃ ᑳ ᑮ ᐃᔑ ᓈᔭᑕᑭᒃ ᐋᓕᒥᓯᐎᓂᓕᐤ, ᓀᔥᑕ ᑳ ᑮ ᐃᔑ ᔑᐱᓚᐌᓯᒋᒃ᙮
ᒫᑎᑲ, ᑭᑦ ᐊᑭᒫᓇᐗᒃ ᐁ ᒥᓜᓕᑕᑭᒃ ᐊᓂᑭ ᑳ ᔑᐯᓕᑕᑭᒃ᙮ ᑭ ᑮ ᐯᑕᒸᓇᐗᐤ ᐅ ᔑᐱᓚᐌᓯᐎᓐ ᒍᑉ, ᓀᔥᑕ ᑭ ᑮ ᐙᐸᑌᓇᐗᐤ ᒫᒋᒡ ᑳ ᑮ ᑐᑕᒃ ᐅᑎᐯᓕᒋᑫᐤ; ᐅᑎᐯᓕᒋᑫᐤ ᓈᔅᐱᒡ ᐁ ᑭᔐᐙᑎᓰᑦ, ᓀᔥᑕ ᐁ ᓗᔅᐱᓯᐎ ᔕᐌᓕᒋᑫᑦ᙮
ᒫᑲ ᐊᐙᓯᑌ ᒥᓯᐌ ᑫᒀᓇ, ᓂᒋᔖᓂᑐᒃ, ᐁᑳᐎᓚ ᑭᒋᐃᑗᒃ, ᑭᒋ ᐊᔅᐱᒧᔦᒃ ᑭᒋᑭᔑᒃ, ᓀᔥᑕᐱᑯ ᐊᔅᑭ, ᓀᔥᑕᐱᑯ ᑯᑕᒃ ᑭᒋᐃᑗᐎᓐ: ᒫᑲ ᐁᑯᔑ ᑭᑦ ᐁᐁᒥᐗᐤ ᑲᑕ ᐋᐎᒫᑲᓐ ᐁᐁ, ᓀᔥᑕ ᑭ ᓇᒪᐎᓚᒥᐗᐤ ᑲᑕ ᐋᐎᒪᑲᓐ, ᓇᒪᐎᓚ; ᐁᑳ ᑭᒋ ᐸᑭᔑᓂᔦᒃ ᓂᔑᐗᓈᒋᒥᑯᓯᐎᓂᒃ᙮
ᐊᐌᓇ ᐁ ᐃᑕᔑᔦᒃ ᓈ ᑲᒀᑕᑭᓯᐤ? ᐁᑯᔑ ᑲᑕ ᐋᔭᒥᐊᐤ᙮ ᐊᐌᓇ ᓈ ᒫᒥᓚᐙᑕᒻ? ᐁᑯᔑ ᑲᑕ ᓂᑲᒧ ᐋᔭᒥᐋᐎ ᓂᑲᒧᐎᓇ᙮
ᐊᐌᓇ ᐁ ᐃᑕᔑᔦᒃ ᓈ ᐋᑯᓯᐤ? ᐁᑯᔑ ᑲᑕ ᓈᑐᒣᐤ ᑳ ᐋᔭᒥᐋᐎ ᓂᑳᓀᓕᑖᑯᓯᓕᒋ; ᐁᑯᔑ ᒫᑲ ᑲᑕ ᐋᔭᒥᐁᔅᑕᒪᐌᐗᒃ, ᐱᒥᓕᐤ ᐁ ᑐᒥᓈᒋᒃ ᐅᑦ ᐃᔑᓂᑳᓱᐎᓂᒃ ᐅᑎᐯᓕᒋᑫᐤ᙮
ᑖᐺᔦᓕᑕᒧᐎᓂ ᐋᔭᒥᐋᐎᓐ ᒫᑲ ᑲᑕ ᐱᒫᒋᐃᑯ ᐊᓇ ᑳ ᐋᑯᓯᑦ, ᐅᑎᐯᓕᒋᑫᐤ ᒫᑲ ᑲᑕ ᐗᓂᔥᑳᓀᐤ; ᑮᔥᐱᓐ ᒫᑲ ᑮ ᒪᒋᑐᑕᒧᑴ ᑲᑕ ᐌᐯᓕᑕᒪᐙᑲᓂᐎᐤ᙮
ᐙᐎᑕᒫᑐᒃ ᑭ ᐗᓂᐋᔨᑎᐎᓂᐗᐗ, ᓀᔥᑕ ᐋᔭᒥᐁᔅᑕᒫᑐᒃ, ᑭᒋ ᒥᓇᐙᒋᐃᑲᐎᔦᒃ᙮ ᐅ ᓇᑐᑕᒫᑫᐎᓐ ᑳ ᒀᔭᔅᑭᑖᑎᓰᑦ ᐃᓕᓕᐤ ᒥᔅᑕᐃ ᐃᑖᐸᑕᓂᓕᐤ᙮
ᐃᓛᐃᒐ ᑮ ᐃᓕᓕᐎᐤ ᑖᐱᔅᑯᒡ ᑭᓚᓈᓇᐤ ᐁ ᑮ ᐃᑕᒪᒋᐅᑦ, ᐁᓕᑯᒃ ᒫᑲ ᑮ ᐋᔭᒥᐋᐤ ᐁᑳ ᑭᒋ ᑭᒥᐗᒃ: ᓇᒪᐎᓚ ᒫᑲ ᑮ ᑭᒥᐗᐤ ᐃᔥᐱᔥ ᓂᔅᑐ ᐱᐴᓋ ᓀᔥᑕ ᓂᑯᑣᔅ ᐱᓯᒶ᙮
ᒥᓇ ᒫᑲ ᑮ ᐋᔭᒥᐊᐤ, ᑭᔑᒃ ᒫᑲ ᑮ ᒥᓕᐌᒪᑲᓐ ᑭᒥᐗᓇᐳ, ᐊᔅᑭ ᒫᑲ ᑮ ᓂᑕᐎᑭᑖᒪᑲᓐ ᐅ ᓂᑖᐎᑭᑖᑲᓇ᙮
ᓂᒋᔖᓂᑐᒃ, ᑮᔥᐱᓐ ᐊᐌᓇ ᐁ ᐃᑕᔑᔦᒃ ᐸᔅᑫᑌ ᑖᐺᐎᓂᒃ ᐅᒋ, ᓀᔥᑕ ᑴᔅᑳᑎᓯᐃᑯᑌ ᐊᐌᓕᐗ;
ᐁᑯᔑ ᑲᑕ ᑭᔅᑫᓕᑕᒻ, ᐊᓇ ᑳ ᑴᔅᑳᑎᓯᐋᑦ ᐅᒪᒋᑣᐗ ᐅ ᐗᓂᑖᑎᓯᐎᓐ ᐅᒋ, ᑲᑕ ᐱᒫᒋᐁᐤ ᐊᒑᑾ ᓂᐱᐎᓂᒃ ᐅᒋ, ᓀᔥᑕ ᑲᑕ ᑳᑕᐤ ᓈᔅᐱᒡ ᒥᒉᑦ ᒪᒋᑐᑕᒧᐎᓇ᙮
ᒎᑦ, ᐅᑦ ᐊᑑᔅᑫᓛᑲᓇ ᒋᓴᔅ ᙭, ᓀᔥᑕ ᐎᒋᔖᓇ ᒉᒻᔅ, ᐁ ᒪᓯᓇᐊᒪᐙᑦ ᐊᓂᐃ ᑳ ᐸᓓᑭᐃᑯᓕᒋ ᑭᒋᒪᓂᑐᐗ ᐌᐅᑕᐎᒪᐎᓕᒋ, ᓀᔥᑕ ᑳ ᑲᓇᐌᓕᒫᑲᓂᐎᓕᒋ ᒋᓴᔅ ᙭ᑎᒃ, ᓀᔥᑕ ᑳ ᓇᑐᒫᑲᓂᐎᓕᒋ᙮
ᔖᐌᓕᒋᑫᐎᓐ ᑭ ᑳ ᐎ ᐋᔮᓇᐗᐤ, ᓀᔥᑕ ᑳᔮᒣᓕᑕᒧᐎᓐ, ᓀᔥᑕ ᓵᑭᐃᐌᐎᓐ ᑭ ᑳ ᐎ ᓚᑭᑕᒫᑲᐎᓇᐙᐤ᙮ᓇᔅᐹᒋ ᑭᔅᑭᓄᐊᒫᑫᐗᒃ
ᓯᐋᑭᐃᑕᑾᒃ, ᐃᔅᐱ ᓈᔅᐱᒡ ᒥᐋᒥᑐᓀᓕᑕᒫᓐ ᑭᒋ ᒪᓯᓇᐊᒫᑕᑾᒃ ᐁ ᐋᓕᒧᑕᒫᓐ ᒫᒪᐎ ᐱᒫᒋᐃᐌᐎᓐ, ᑮ ᓇᑕᐌᓕᑖᑾᓐ ᑭᒋ ᒪᓯᓇᐊᒫᑕᑾᒃ ᑭᒋ ᔑᑭᒥᑕᑾᒃ ᐁᓕᑯᒃ ᑭᒋ ᐎ ᑲᑴ ᑲᓇᐁᓕᑕᒣᒃ ᐊᓂᒪ ᑖᐺᔦᓕᑕᒧᐎᓐ ᐯᔭᑾᐤ ᑳ ᑮ ᐸᑭᑎᓇᒪᐙᑲᓂᐎᒋᒃ ᐅᐸᓓᑭᓴᒃ᙮
ᐌᓴ ᐋᑎᑦ ᐃᓕᓕᐗᒃ ᑭᒧᒡ ᑮ ᐱᑐᑫᑖᒋᒧᐗᒃ, ᐌᔅᑲᒡ ᑳ ᑮ ᐅᓚᑭᒫᑲᓂᐎᒋᒃ ᑭᒋ ᐋᔮᒋᒃ ᐅᒣᓕᐤ ᓂᔑᐗᓈᒋᒥᐌᐎᓂᓕᐤ; ᑳ ᒪᒋᑣᒋᒃ ᐃᓕᓕᐗᒃ, ᐁ ᑴᔅᑭᓇᒸᒋᒃ ᑭ ᑭᒋᒪᓂᑐᒥᓇᐗ ᐅ ᔕᐌᓕᒋᑫᐎᓂᓕᐤ ᑮᔥᑴᐙᑎᓯᐎᓂᒃ ᐃᔑ, ᓀᔥᑕ ᐁ ᐋᓉᑕᐙᒋᒃ ᐱᔦᔭᑯᓕᒋ ᐅᑎᐯᓕᒋᑫᐗ ᑭᒋᒪᓂᑐᐗ, ᓀᔥᑕ ᑭ ᑎᐯᓕᒋᑫᒥᓇᐗ ᒋᓴᔅ ᙭᙮
ᐁᐗᑯ ᐅᒋ ᑭ ᑭᔅᑭᓯᑐᑕᒥᐃᑎᓇᐗᐤ, ᐋᑕ ᐯᔭᑾᐤ ᐅᒪ ᐁ ᑮ ᑭᔅᑫᓕᑕᒣᒃ, ᐅᑎᐯᓕᒋᑫᐤ ᐁ ᑮ ᐱᒫᒋᐋᑦ ᐃᓕᓕᐗ ᐃᒋᑉᑦ ᐊᔅᑮᒃ ᐅᒋ, ᐹᑎᒫ ᑮ ᓂᔑᐗᓈᒋᐁᐤ ᐊᓂᐃ ᐁᑳ ᑳ ᑮ ᑖᐺᑕᒥᓕᒋ᙮
ᐊᓂᑭ ᐁᓐᒐᓚᒃ ᓀᔥᑕ ᐁᑳ ᑳ ᑮ ᑲᓇᐌᓕᑕᑭᒃ ᐅ ᑎᐯᓕᒋᑫᐎᓂᐗᐤ, ᑳ ᑮ ᓇᑲᑕᑭᒃ ᒫᑲ ᑎᐱᓚᐌ ᐅ ᑕᔑᑫᐎᓂᐗᐤ, ᑲᓇᐌᓕᒥᑯᐗᒃ ᐁ ᒫᒫᒋᒀᐱᓱᒋᒃ ᑳᑭᑫ ᐱᐙᐱᔅᑴᐋᐱᐊ ᐃᑕ ᐁ ᐗᓂᑎᐱᔅᑳᓕᒃ ᐱᓕᔥ ᑎᐹᔅᑯᓂᑳᓂᐗᑫ ᑭᒋ ᑭᔑᑳᑫ᙮
ᑖᐱᔅᑯᒡ ᓴᑕᒻ ᓀᔥᑕ ᑯᒪᕋ, ᓀᔥᑕ ᐊᓂᐃ ᐃᑖᐎᓇ ᐙᔅᑲ ᑖᐱᔅᑯᒡ ᐃᔑ, ᐁ ᐸᑭᑎᓂᑎᓱᒋᒃ ᐱᔑᒀᑎᓯᐎᓂᒃ, ᐁ ᓈᓇᑕᐌᓕᑕᑭᒃ ᐋᔭᒡ ᐎᔮᓯᓕᐤ, ᐸᑭᑎᓇᐗᒃ ᑭᒋ ᑭᔅᑭᓄᐙᐸᒫᑲᓂᐎᒋᒃ, ᐁ ᑎᐸᒪᒋᑖᒋᒃ ᑲᒀᑕᑭᓯᐎᓂᓕᐤ ᑳᑭᑫ ᐃᔥᑯᑌᒃ᙮
ᐁᑯ ᑖᐱᔅᑯᒡ, ᐅᑯ ᐎᓂᓯᐎ ᐅᐸᐗᒧᐗᒃ ᐎᓂᑕᐗᒃ ᐎᔮᓯᓕᐤ, ᐋᑕᐌᓕᑕᒶᒃ ᑎᐯᓕᒋᑫᐎᓂᓕᐤ, ᓀᔥᑕ ᒪᒋ ᐋᓕᒧᑕᒶᒃ ᑭᔅᑌᓕᑖᑯᓯᐎᓇ᙮
ᐁᓕᐌᒃ ᒫᑳ ᒫᐃᑫᓪ ᐊᓇ ᑭᒋᐁᓐᒐᓪ, ᐃᔅᐱ ᐃᐋᔑᑌᒫᑦ ᒪᒋᒪᓂᑐᐗ, ᑮ ᐙᔦᔥ ᐃᑗᐤ, ᒧᓯᓴ ᐎᔭᐎᓕᐤ ᐅᒋ, ᓇᒪᐎᓚ ᑮ ᐃᑌᓕᑕᒻ ᑭᒋ ᑭᑳᒫᑦ, ᒫᑲ ᑮ ᐃᑗᐤ, ᐅᑎᐯᓕᒋᑫᐤ ᑭ ᑳ ᐎ ᑭᑕᐊᒫᒃ᙮
ᒫᑲ ᐅᑯ ᒪᒋ ᐋᓕᒧᑕᒶᒃ ᐊᓂᐃ ᑫᒀᓇ ᐁᑳ ᑳ ᑭᔅᑫᓕᑕᑭᒃ: ᒫᑲ ᑫᒀᓐ ᐅᒋᑕᐤ ᑳ ᑭᔅᑫᓕᑕᑭᒃ, ᑖᐱᔅᑯᒡ ᐃᓚᑐ ᐊᐌᓯᓴᒃ, ᐅᐅ ᑫᒀᓇ ᐅᒋ ᐎᓂᐃᑎᓱᐗᒃ᙮
ᑲᒀᑕᑭᓯᐗᒃ! ᐌᓴ ᑮ ᐱᒧᑌᐗᒃ ᐅ ᒣᔅᑲᓈᓕᒃ ᑫᓇ, ᓀᔥᑕ ᑮ ᐱᒥᐸᑕᐗᒃ ᐅ ᐗᓂᔑᓄᐎᓂᓕᒃ ᐯᓚᒪ ᑭᒋ ᐅᑎᓯᒋᒃ, ᑮ ᓂᔑᐗᓈᑎᓯᐗᒃ ᒫᑲ ᐅᑦ ᐋᓉᑕᒧᐎᓂᓕᒃ ᑯᕋᐊ᙮
ᐅᑯ ᒪᓯᓇᓱᐎᓂᐎᐗᒃ ᑭ ᓵᑭᐃᐌᐎ ᒪᑯᔐᐎᓂᐙᒃ, ᐃᔅᐱ ᐙᒋᒪᑯᔐᒥᑖᑾᒃ, ᐁᑳ ᐁ ᓭᑭᓯᒋᒃ ᐁ ᐊᔕᒥᑎᓱᒋᒃ: ᐗᔅᑯᐎᐗᒃ ᐁᑳ ᑳ ᓂᐱᐗᑭ, ᐁ ᐌᐌᐹᔅᑕᑭ; ᒥᔅᑎᑾᒃ ᐅ ᒥᓂᔑᒥᐗᐗ ᑳ ᓂᔑᐗᓈᑕᓂᓕᑭ, ᐁᑳ ᐁ ᒥᓂᔑᐎᒋᒃ, ᓂᔡᐤ ᐁ ᓂᐱᒋᒃ, ᐁ ᒋᒋᐸᔅᑯᒋᐌᐱᑖᑲᓂᐎᒋᒃ;
ᐁ ᑯᔅᑖᑎᑯᓯᒋᒃ ᑲᔅᑲᓇᒃ ᑭᒋᑲᒥᒃ, ᐁ ᐱᔅᑌᐗᑖᒧᒋᒃ ᑎᐱᓚᐌ ᐅ ᓇᓀᐯᐎᓯᐎᓂᐗᐤ; ᐯᐹᒥᐸᓕᒋᒃ ᐊᒐᑯᔕᒃ, ᐊᓂᑭ ᑳ ᐃᑕᔅᑣᒋᒃ ᐃᑕ ᐁ ᒪᑲᑌᐎ ᑎᐱᔅᑳᓕᒃ ᑳᑭᑫ᙮
ᐃᓇᒃ ᒫᑲ ᓀᔥᑕ, ᐊᓇ ᓂᑯᑣᔅ ᑳ ᐋᓂᔅᑫ ᐅᒌᑦ ᐋᑕᒥᒃ, ᑮ ᑭᔅᑭᐙᐃᑫᐎ ᐋᓕᒧᒣᐤ ᐅᐅ, ᐁ ᐃᑗᑦ, ᒫᑎᑲ, ᐅᑎᐯᓕᒋᑫᐤ ᐯᒋ ᐃᑐᑌᐤ ᐁ ᐎᒉᐙᑦ ᒥᑖᑡᐤ ᑭᒋᒥᑖᑐᒥᑕᓇᐤ ᐅ ᐸᓓᑭᓯᒪ,
ᑭᒋ ᑎᐹᔅᑯᓈᑦ ᒥᓯᐌ, ᓀᔥᑕ ᑭᒋ ᔖᑯᒋᒫᑦ ᒥᓯᐌ ᐁ ᐃᑕᓯᓕᒋ ᑳ ᒪᒑᑎᓯᓕᒋ, ᒥᓯᐌ ᐅᑦ ᐃᓯᒋᑫᐎᓂᓕᐗ ᑳ ᒪᒑᑎᓯᒪᑲᓂᓕᑭ ᑳ ᑮ ᒪᒑᑎᓯᐎ ᑐᑕᒥᓕᒋ, ᓀᔥᑕ ᒥᓯᐌ ᑳ ᐋᓕᒪᓂᓕᑭ ᐅᑦ ᐋᔭᒥᐎᓂᓕᐗ ᑳ ᒪᒑᑎᓯᓕᒋ ᐅᒪᒋᑣᐗ ᑳ ᑮ ᐸᑾᓄᒥᑯᑦ᙮
ᐅᑯ ᐁᐗᒀᓂᑭ ᐅᒥᑕᐌᔅᑲᒃ, ᐅᑕᑖᒥᒥᐌᔅᑲᒃ, ᐁ ᓄᔅᐱᓇᑕᑭᒃ ᑎᐱᓚᐌ ᐅ ᒪᒋ ᓇᑕᐌᓕᑕᒧᐎᓂᐙᐗ; ᐅᑐᓂᐗᐗ ᒫᑲ ᐋᔭᒥᒪᑲᓂᓕᐗ ᑭᒋ ᑭᔅᑌᓕᒧᐎ ᐋᔭᒥᐎᓇ, ᐁ ᒥᓨᐸᒫᒋᒃ ᐃᓕᓕᐗ ᐁ ᐃᔑᓈᑯᓯᓕᒋ ᑭᒋ ᐅᒋ ᐅᑎᓯᒋᒃ᙮ᔮᑾᒥᒥᐌᐎᓇ ᓀᔥᑕ ᑭᔅᑭᓄᐊᒫᑫᐎᓇ
ᒫᑲ, ᓯᐋᑭᐃᑕᑾᒃ, ᑭᔅᑭᓯᒃ ᐊᓂᐃ ᐋᔭᒥᐎᓇ ᓂᑳᓐ ᑳ ᑮ ᐃᑗᓕᒋ ᐅᑦ ᐊᐸᔅᑕᓕᒪ ᑭ ᑎᐯᓕᒋᑫᒥᓇᐤ ᒋᓴᔅ ᙭;
ᐁ ᑮ ᐎᑕᒫᑖᑾᒃ ᒣᒀᒡ ᒫᒋᒃ ᐁ ᑭᔑᑳᑭ ᑭᒋ ᐃᑖᒋᒃ ᐅᐹᐱᓄᑕᑫᔅᑲᒃ, ᑫ ᓄᔅᐱᓈᑕᑭᒃ ᑎᐱᓚᐌ ᐅ ᒪᒑᑎᓯᐎ ᒪᒋ ᓇᑕᐌᓕᑕᒧᐎᓂᐙᐗ᙮
ᒫᑲ ᑭᓚᐗᐤ, ᓯᐋᑭᐃᑕᑾᒃ ᐁ ᐋᔨᒋᑳᐸᐎᐃᑎᓱᔦᒃ ᑭ ᒪᐗᒋ ᐸᓓᑭ ᑖᐺᔦᓕᑕᒧᐎᓂᐙᒃ, ᐁ ᐋᔭᒥᐋᔦᑳ ᐸᓓᑭ ᐊᒑᑯᒃ,
ᑲᓇᐌᓕᒥᑎᓱᒃ ᑭᒋᒪᓂᑐ ᐅ ᓵᑭᐃᐌᐎᓂᒃ, ᐁ ᐊᔕᐙᐸᑕᒬᒃ ᐅ ᔕᐌᓕᒋᑫᐎᓐ ᑭ ᑎᐯᓕᒋᑫᒥᓇᐤ ᒋᓴᔅ ᙭ ᑳᑭᑫ ᐱᒫᑎᓯᐎᓂᒃ ᐃᔑ᙮
ᐋᑎᑦ ᒫᑲ ᑭᑎᒫᑫᓕᒥᑯᒃ, ᐹᐱᑐᔥ ᐁ ᐃᑐᑕᐙᔦᒃ;
ᑯᑕᑭᔭᒃ ᒫᑲ ᓭᑭᓯᐎᓂᒃ ᐱᒫᒋᐃᑯᒃ ᐃᔥᑯᑌᒃ ᐁ ᐅᒋ ᐅᒋᐱᑌᑾᒃ; ᐁ ᐸᒀᑕᒣᒃ ᐊᐳᒋᑲ ᐎᓛᒋᑲᓐ ᐎᔮᔅ ᐁ ᐅᒋ ᒪᓯᓇᔅᑌᒃ᙮ᑭᔅᑖᒋᒥᐌᐎ ᐊᔭᒥᐋᐎᓐ
ᐁᑯ ᐊᓇ ᑳ ᑲᔥᑭᑖᑦ ᑭᒋ ᑲᓇᐌᓕᒥᑖᒃ ᐁᑳ ᑭᒋ ᐸᑭᔑᓂᔦᒃ, ᓀᔥᑕ ᑭᒋ ᓄᑯᐃᑖᒃ ᐁ ᒥᓗᐃᑌᓕᑖᑯᓯᔦᒃ ᐅᑎᔥᑲᐤ ᐁ ᐃᔑᓈᑾᓂᓕᒃ ᐅ ᑭᔅᑌᓕᑖᑯᓯᐎᓐ ᑭᒋ ᒥᓚᐙᑕᒧᐎᓂᒃ,
ᐊᓇ ᐱᑯ ᑳ ᑲᑫᑕᐌᓕᑕᒃ ᑭᒋᒪᓂᑐ ᑭ ᐱᒫᒋᐃᐌᒥᓇᐤ, ᑫ ᐎ ᐋᔮᑦ ᑭᔅᑌᓕᑖᑯᓯᐎᓂᓕᐤ ᓀᔥᑕ ᑭᒋᐅᑭᒪᐌᓕᑖᑯᓯᐎᓂᓕᐤ, ᑎᐯᓕᒋᑫᐎᓂᓕᐤ ᓀᔥᑕ ᑲᔥᑭᐅᐎᓂᓕᐤ, ᐊᓄᒡ ᓀᔥᑕ ᑳᑭᑫ᙮ ᐁᒣᓐ᙮
ᐊᓇ ᐁᓐᒐᓪ ᓀᔥᑕ ᐊᓂᒪ ᑳ ᐋᐱᔖᔑᒃ ᑎᑎᐱᔦᑭᓂᑲᓐ
ᓂ ᑮ ᐙᐸᒪᐤ ᒫᑲ ᑯᑕᒃ ᓯᔪᑳᑎᓯᑦ ᐁᓐᒐᓪ ᑭᒋᑭᔑᑯᒃ ᐁ ᐅᒋ ᐯᒋ ᓛᔑᑦ, ᐁ ᑭᑭᔥᑲᒃ ᐗᔅᑯᓕᐤ: ᑕᑯᒡ ᒫᑲ ᐅᔅᑎᒀᓂᒃ ᑮ ᐃᑕᑾᓂᓕᐤ ᐎᑯᐯᓵᑲᓐ, ᐅᑖᔅᑕᒥᑳ ᒫᑲ ᑮ ᐃᔑᓈᑾᓂᓕᐤ ᑖᐱᔅᑯᒡ ᐱᓯᒻ, ᓀᔥᑕ ᐅᓯᑕ ᑖᐱᔅᑯᒡ ᐃᔥᑯᑌᐎ ᓯᑣᔅᐱᔅᑯᐃᑲᓇ:
ᑮ ᑕᑯᓇᒻ ᒫᑲ ᐅᒋᒋᒃ ᐁ ᐋᐱᔖᔑᓂᓕᒃ ᒪᓯᓇᐃᑲᓂᓕᐤ: ᑮ ᐊᔅᑕᐤ ᒫᑲ ᐅ ᑭᒋᓂᔅᑭᐎᓯᑦ ᑭᒋᑲᒦᒃ, ᓀᔥᑕ ᐅ ᓇᒪᑎᓂᔅᑭᓯᑦ ᐊᔅᑮᒃ,
ᑮ ᑌᐺᐤ ᒫᑲ ᐁ ᑭᔗᐌᑦ, ᑖᐱᔅᑯᒡ ᒥᔑᐱᔑᐤ ᐁ ᐅᓗᑦ: ᐃᔅᐱ ᒫᑲ ᑳ ᑭ ᑌᐺᑦ, ᓂᔀᔅ ᐅ ᓂᒥᔅᑭᐗᒃ ᑮ ᑭᑐᐗᒃ᙮
ᐃᔅᐱ ᒫᑲ ᐊᓂᑭ ᓂᔂᔅ ᐅᓂᒥᔅᑭᐗᒃ ᑳ ᑭ ᑭᑐᒋᑳ, ᓂ ᐎ ᒪᓯᓇᐃᑳᑖᔾ: ᓂ ᑮ ᐯᑌᓐ ᒫᑲ ᐯᑖᑯᓯᐎᓐ ᑭᒋᑭᔑᑯᒃ ᐅᒋ, ᐁ ᐃᑎᑯᔮᓐ, ᐊᑯᔅᑭᐗᓴ ᐊᓂᐃ ᑫᒀᓇ ᑳ ᑮ ᐃᑗᒋᒃ ᐊᓂᑭ ᓂᔂᔅ ᐅᓂᒥᔅᑭᐗᒃ, ᐁᑳᐎᓚ ᒪᓯᓇᐊ᙮
ᐊᓇ ᐁᓐᒐᓪ ᒫᑲ ᑳ ᐙᐸᒪᒃ ᐁ ᓂᐹᐎᑦ ᑭᒋᑲᒦᒃ ᓀᔥᑕ ᐊᔅᑮᒃ, ᑮ ᔓᐗᓂᔅᑫᓕᐤ ᑭᒋᑭᔑᑯᒃ ᐃᔑ,
ᑮ ᑭᒋᐃᑗᐤ ᒫᑲ ᐊᓂᐃ ᐅᒋ ᑳ ᐱᒫᑎᓯᓕᒋ ᑳᑭᑫ ᓀᔥᑕ ᑳᑭᑫ, ᐊᓂᐃ ᑳ ᑮ ᐅᔑᑖᓕᒋ ᑭᒋᑭᔑᒃ ᓀᔥᑕ ᒥᓯᐌ ᐁᑯᑕ ᐁ ᐃᑕᑾᓂᓕᑭ, ᓀᔥᑕ ᐊᔅᑭ, ᓀᔥᑕ ᐊᓂᐃ ᑫᒀᓇ ᐁᑯᑕ ᐁ ᐃᑕᑾᓂᓕᑭ, ᓀᔥᑕ ᑭᒋᑲᒥ, ᓀᔥᑕ ᐊᓂᐃ ᑫᒀᓇ ᐁᑯᑕ ᐁ ᐃᑕᑾᓂᓕᑭ, ᒥᑐᓂ ᑭᒋ ᐳᓂᐸᓕᑭ ᐁ ᑭᔑᑳᑭ:
ᒫᑲ ᒣᒀᒡ ᐊᓂᐃ ᐁ ᑭᔑᑳᑭ ᐁ ᐯᑖᑯᓯᑦ ᐊᓇ ᓃᔂᔅ ᐁᓐᒐᓪ, ᐃᔅᐱ ᒫᒋ ᑭᑐᑖᑦ ᐁᑯ ᑭᒋ ᑭᔑᑖᓂᐗᓂᓕᒃ ᑭᒋᒪᓂᑐ ᐅ ᒪᒪᔅᑳᑎᐎᓐ, ᒬᒋ ᑳ ᑭ ᐃᔑ ᐎᑕᒪᐙᑦ ᐅᑦ ᐊᑑᔅᑫᓛᑲᓇ ᐅᑭᔅᑭᐙᐃᑫᐗ᙮
ᐊᓂᒪ ᐯᑖᑯᓯᐎᓐ ᒫᑲ ᑭᒋᑭᔑᑯᒃ ᑳ ᑮ ᐅᒋ ᐯᑕᒫᓐ ᒥᓇ ᓂ ᑮ ᐋᔭᒥᐃᑯᓐ, ᐁ ᐃᑎᑯᔮᓐ, ᒫᒑ ᐅᑎᓇ ᒫᑲ ᐊᓂᒪ ᑳ ᐋᐱᔖᔑᒃ ᒪᓯᓇᐃᑲᓐ, ᑳ ᐋᐸᐋᔅᑌᒃ ᐅᒋᒋᒃ ᐊᓇ ᐁᓐᒐᓪ ᑳ ᓂᐸᐎᑦ ᑭᒋᑲᒥᒃ ᓀᔥᑕ ᐗᑭᑕᔅᑲᒥᒃ᙮
ᓂ ᑮ ᓈᑕᐤ ᒫᑲ ᐊᓇ ᐁᓐᒐᓪ, ᓂ ᑮ ᐃᑕᐤ ᒫᑲ, ᒥᓕᓐ ᑳ ᐋᐱᔖᔑᒃ ᒪᓯᓇᐃᑲᓐ᙮ ᐁᑯ ᐁᔑᑦ, ᐅᑎᓇ, ᒥᒋ ᒫᑲ; ᑭ ᑳ ᑭᔑᐗᑕᔦᔅᑳᑯᓐ ᑭᐗᑖᒃ ᒫᑲ, ᒫᑲ ᑭᑐᓂᒃ ᑲᑕ ᔑᐗᐤ ᑖᐱᔅᑯᒡ ᐋᒧᔔᑲᐤ᙮
ᓂ ᑮ ᐅᑎᓀᓐ ᒫᑲ ᑳ ᐋᐱᔖᔑᒃ ᒪᓯᓇᐃᑲᓐ ᐊᓇ ᐁᓐᒐᓪ ᐅᒋᒋᒃ ᐅᒋ, ᓂ ᑮ ᒥᒋᓐ ᒫᑲ; ᓂᑐᓂᒃ ᒫᑲ ᑮ ᔑᐙᐤ ᑖᐱᔅᑯᒡ ᐋᒧᔔᑲᐤ; ᐃᔅᐱ ᒫᑲ ᑮ ᒥᒋᔮᓐ ᓂ ᑮ ᑭᔑᐗᔅᑲᑖᓐ᙮
ᓂ ᑮ ᐃᑎᒃ ᒫᑲ, ᒥᓇ ᑭ ᑳ ᑭᔅᑭᐙᐃᑫᔅᑕᐙᐗᒃ ᒥᒉᑦ ᑐᐎ ᐃᓕᓕᐗᒃ, ᓀᔥᑕ ᐹᐱᑐᔥ ᐁ ᐃᑕᔅᑳᓀᓯᒋᒃ ᐃᓕᓕᐗᒃ, ᓀᔥᑕ ᓇᓈᑲᐤ ᐁ ᐃᔑ ᑭᔗᒔᒃ, ᓀᔥᑕ ᑭᒋᐅᑭᒫᐗᒃ᙮
ᐊᓂᑭ ᓃᔓ ᐅᑎᐹᒋᒧᐗᒃ
ᓂ ᑮ ᒥᓕᑳᐎᓐ ᒫᑲ ᐎᐹᔉ ᑖᐱᔅᑯᒡ ᒥᔅᑎᒃ ᐁ ᐃᔑᓈᑾᒃ: ᐁᓐᒐᓪ ᒫᑲ ᑮ ᓂᐸᐎᐤ, ᐁ ᐃᑗᑦ, ᐸᓯᑯ, ᑎᐸᐊᒻ ᒫᑲ ᐅ ᑭᒋᐋᔭᒥᐁᐎᑲᒥᒃ ᑭᒋᒪᓂᑐ, ᓀᔥᑕ ᐸᑭᒋᑲᓈᐱᔉ, ᓀᔥᑕ ᐊᓂᑭ ᐁᑯᑕ ᑳ ᐋᔭᒥᐁᔅᑖᑫᒋᒃ᙮
ᒫᑲ ᐊᓂᒪ ᒪᐗᒋᐃᑐᐎᑲᒥᒃ ᑳ ᐃᑕᑾᒃ ᐗᓚᐎᑎᒥᒃ ᑭᒋᐋᔭᒥᐁᐎᑲᒥᑯᒃ ᑭ ᑳ ᒥᔮᔥᑫᓐ, ᓇᒪ ᒫᑲ ᑭ ᑳ ᑎᐸᐁᓐ; ᐌᓴ ᑮ ᒥᓛᐗᒃ ᒉᓐᑖᐃᓚᒃ: ᐸᓓᑭ ᐃᑖᐎᓐ ᒫᑲ ᑲᑕ ᑕᑕᑯᔥᑳᑕᒶᒃ ᐃᔥᐱᔥ ᓀᒥᑕᓇ ᓂᔓᔖᑉ ᓀᔥᑕ ᐱᓯᒶ᙮
ᓂ ᑳ ᒥᓚᐗᒃ ᒫᑲ ᓂ ᑎᐹᒋᒧᐗᒃ ᑳ ᓂᔑᒋᒃ, ᑭᒋ ᑭᔅᑭᐙᐃᑫᒋᒃ ᐃᔥᐱᔥ ᑭᒋᒥᑖᑐᒥᑕᓇᐤ ᓂᔡᐤ ᒥᑖᑐᒥᑕᓇᐤ ᓀᔥᑕ ᓂᑯᑡᓱᒥᑕᓇᐤ ᐁ ᑭᔑᑳᑭ ᐁ ᑭᑭᔥᑲᑭᒃ ᓱᑫᑭᓂᓕᐤ᙮
ᐅᑯ ᐁᐗᒀᓂᑭ ᓂᔓ ᐊᓕᑉ ᒥᔅᑎᑾᒃ, ᓀᔥᑕ ᐊᓂᐃ ᓂᔓ ᐙᔅᑌᓇᒫᑲᓈᑎᑾ ᑳ ᓂᐸᐎᒪᑲᑭ ᐅᑎᔥᑲᐤ ᑭᒋᒪᓂᑐ ᑳ ᑎᐯᓕᑕᒃ ᐊᔅᑭᓕᐤ᙮
ᑮᔥᐱᓐ ᒫᑲ ᐊᐌᓇ ᑫ ᐋᑯᐋᑴ, ᐃᔥᑯᑌᐤ ᐅᒋᐸᓕᓕᐤ ᐅᑐᓂᐙᒃ, ᑳ ᐅᒋ ᓂᔑᐗᓈᑎᓯᓕᒋ ᐊᓂᐃ ᑳ ᐸᒀᑎᑯᒋᒃ: ᑮᔥᐱᓐ ᒫᑲ ᐊᐌᓇ ᑫ ᐋᑯᐋᑴ, ᐁᑯ ᑫ ᐃᔑ ᓂᐸᐋᑲᓂᐎᑦ᙮
ᐅᑯ ᐋᔭᐗᒃ ᑲᔥᑭᐅᐎᓂᓕᐤ ᑭᒋ ᑭᐸᐊᑭᒃ ᑭᔑᒃ; ᐁᑳ ᑭᒋ ᑭᒥᐗᓂᓕᒃ ᐁ ᑭᔑᑳᑭ ᐁ ᑭᔅᑭᐙᐃᑫᒋᒃ: ᑎᐯᓕᑕᒶᒃ ᓀᔥᑕ ᓂᐱᔭ ᑭᒋ ᒥᑯᑖᑦ, ᓀᔥᑕ ᑭᒋ ᐸᑲᒪᐊᑭᒃ ᐊᔅᑭᓕᐤ ᒥᓯᐌ ᐋᑯᐃᑖᔅᐱᓀᐎᓇ ᐅᒋ, ᐃᓕᑯᒃ ᐁ ᐃᑌᓕᑕᑭᒃ᙮
ᐃᔅᐱ ᒫᑲ ᑮ ᑭᔑᑖᑣᐌ ᐅ ᑎᐹᒋᒧᐎᓂᐗᐤ, ᑲᑕ ᓇᑐᐸᓕᔅᑖᑯᐗᒃ ᐊᓂᐃ ᐊᐌᓯᓴ ᐁᑳ ᒥᓴᔅᑫᔮᒃ ᐙᑎᑳᓂᒃ ᑳ ᐯᒋ ᐅᐱᔅᑳᓕᒋ, ᑲᑕ ᔖᑯᒋᐃᑯᐗᒃ ᒫᑲ, ᓀᔥᑕ ᑲᑕ ᓂᐹᐃᑯᐗᒃ᙮
ᐎᔮᐗᐗ ᒫᑲ ᑲᑕ ᐱᒥᑎᓂᓕᐗ ᐱᒧᑌᔅᑲᓈᒃ ᑭᒋ ᐃᑖᐎᓂᒃ, ᑳ ᐊᒑᑯᐎ ᐃᔑᓂᑳᑌᒃ ᓴᑕᒻ, ᓀᔥᑕ ᐃᒋᑉᑦ, ᐃᑕ ᓀᔥᑕ ᑳ ᐃᔑ ᒋᔅᑖᔅᑾᐙᑲᓂᐎᑦ ᑭ ᑎᐯᓕᒋᑫᒥᓇᐤ᙮
ᐋᑎᑦ ᒫᑳ ᐁ ᐃᑕᓯᒋᒃ ᐃᓕᓕᐗᒃ, ᓀᔥᑕ ᐁ ᑕᑐᑌᐎᓯᒋᒃ, ᓀᔥᑕ ᐹᐱᑐᔥ ᐁ ᐃᔑ ᑭᔗᒋᒃ ᓀᔥᑕ ᐁ ᐃᑕᔅᑳᓀᓯᒋᒃ ᐃᓕᓕᐗᒃ ᑲᑕ ᐙᐸᑕᒬᐗᒃ ᐎᔭᐎᓕᐗ ᐃᔥᐱᔥ ᓂᔅᑐ ᑭᔑᑳᐗ ᓀᔥᑕ ᐋᐱᑕᐤ, ᓇᒪ ᓀᔥᑕ ᑲᑕ ᐃᓕᓇᒶᒃ ᐎᔭᐎᓕᐗ ᒋᐹᔨᑲᒥᑯᒃ ᑭᒋ ᐃᑕᔅᑖᓂᐗᓂᓕᑭ᙮
ᐊᓂᑭ ᒫᑲ ᐊᔅᑮᒃ ᑳ ᑕᔑᑫᒋᒃ ᑲᑕ ᒥᓚᐙᑕᒶᒃ, ᓀᔥᑕ ᑲᑕ ᒧᒋᑫᓕᑕᒶᒃ, ᓀᔥᑕ ᒥᓕᐌᐎᓇ ᑲᑕ ᐃᔑᑎᔕᐊᒫᑐᐗᒃ; ᐌᓴ ᐅᑯ ᓂᔓ ᐅᑭᔅᑭᐙᐃᑫᐗᒃ ᑮ ᑲᑾᑕᑭᐁᐗᒃ ᐊᓂᐃ ᐊᔅᑮᒃ ᑳ ᑕᔑᑫᓕᒋ᙮
ᑮ ᐯᑕᒶᒃ ᒫᑲ ᑭᒋ ᐯᑖᑯᓯᐎᓂᓕᐤ ᑭᒋᑭᔑᑯᒃ ᐅᒋ, ᐁ ᐃᑎᑯᒋᒃ, ᐅᑕ ᐯᒋ ᐃᑐᑌᒃ, ᐗᔅᑯᒃ ᒫᑲ ᑮ ᐃᔑ ᐅᐱᔅᑲᐗᒃ ᑭᒋᑭᔑᑯᒃ; ᑮ ᐙᐸᒥᑯᐗᒃ ᒫᑲ ᐊᓂᐃ ᑳ ᐸᒀᑎᑯᒋᒃ᙮
ᐁᐗᑯ ᑫᔮᐸᒡ ᑎᐹᔨᑲᓂᒃ ᐱᓯᒧᑳᓂᒃ ᑮ ᑭᒋ ᑶᑾᓐ, ᒥᑖᑡᐤ ᐃᓕᑯᒃ ᐃᑖᐎᓐ ᒫᑲ ᑮ ᐸᑭᑎᓐ, ᐊᓐᑕ ᒫᑲ ᐁ ᑶᑾᒃ ᑮ ᓂᐸᐋᐗᒃ ᓂᔂᔀᐤ ᑭᒋᒥᑖᑐᒥᑕᓇᐤ ᐃᓕᓕᐗᒃ: ᑯᑕᑭᔭᒃ ᒫᑲ ᑮ ᓭᑭᐋᐗᒃ, ᑮ ᒫᒥᒋᒣᐗᒃ ᒫᑲ ᑭᒋᒪᓂᑐᐗ ᑭᒋᑭᔑᑯᒃ ᑳ ᐃᑖᓕᒋ᙮
ᐊᓂᒪ ᓂᔓ ᑲᒀᑕᑭᓯᐎᓐ ᒫᔭᐎᐸᓕᐤ; ᒫᑎᑲ ᒪᑲ, ᐊᓂᒪ ᓂᔅᑐ ᑲᒀᑕᑭᓯᐎᓐ ᐯᒋ ᑭᔑᐸᓕᐤ᙮ᐊᓂᒪ ᓂᔂᔅ ᐳᑖᒋᑲᓐ
ᐊᓇ ᓂᔂᔅ ᐁᓐᒐᓪ ᒫᑲ ᑮ ᑭᑐᑕᐤ: ᑮ ᐃᑕᑾᓋ ᒫᑲ ᑭᒋ ᐯᑖᑯᓯᐎᓇ ᑭᒋᑭᔑᑯᒃ, ᐁ ᐃᑗᒪᑲᑭ, ᐊᓂᐃ ᐅᑭᒪᐎᐎᓇ ᐅᑕ ᐊᔅᑮᒃ ᑳ ᐃᑕᑾᑭ ᐋᔕᔾ ᑎᐯᓕᑕᒻ ᑭ ᑎᐯᓕᒋᑫᒥᓇᐤ, ᓀᔥᑕ ᐅ ᙭ᑎᒪ; ᑲᑕ ᑎᐯᓕᒋᑫᐤ ᒫᑲ ᑳᑭᑫ ᓀᔥᑕ ᑳᑭᑫ᙮
ᐊᓂᑭ ᒫᑲ ᓂᔑᑕᓇᐤ ᓀᔥᑕ ᓀᐅᔖᑉ ᑳ ᓂᑳᓀᓕᑖᑯᓯᒋᒃ, ᑳ ᐅᑎᔥᑲᐗᐲᔅᑕᐙᒋᒃ ᑭᒋᒪᓂᑐᐗ, ᑮ ᐅᑎᐱᐸᓕᐅᐗᒃ, ᓀᔥᑕ ᐋᔭᒥᐁᔅᑕᐌᐗᒃ ᑭᒋᒪᓂᑐᐗ,
ᐁ ᐃᑗᒋᒃ, ᑭ ᓇᓈᔅᑯᒥᑎᓈᓐ, ᐅ ᑎᐯᓕᒋᑫᔭᓐ ᑭᒋᒪᓂᑐ ᒥᓯᐌ ᓯᔪᑳᑎᓯᔭᓐ, ᑳ ᐃᑖᔭᓐ, ᑳ ᑮ ᐃᑖᔭᓐ, ᓀᔥᑕ ᑫ ᑕᑯᔑᓇᓐ; ᐌᓴ ᑭ ᑮ ᐅᑎᓇᒫᓱᓐ ᑭ ᑭᒋ ᑲᔥᑭᐅᐎᓐ, ᓀᔥᑕ ᑭ ᑮ ᑎᐯᓕᒋᑳᓐ᙮
ᑳ ᑕᑐᔅᑳᓀᓯᒋᒃ ᐃᓕᓕᐗᒃ ᒫᑲ ᑮ ᑭᓯᐙᓯᐗᒃ, ᑭᑦ ᐋᑯᓚᐌᓯᐎᓐ ᓀᔥᑕ ᐅᑎᒋᐸᓕᐤ, ᓀᔥᑕ ᐅᑎᒋᐸᓕᓕᐤ ᐅᓂᐱᐗᒃ ᑭᒋ ᑎᐹᔅᑯᓈᑲᓂᐎᒋᒃ, ᓀᔥᑕ ᑭᒋ ᑎᐸᐊᒪᐗᒋᒃ ᑭᑦ ᐊᑑᔅᑫᓛᑲᓇᒃ ᐅᑭᔅᑭᐙᐃᑫᐗᒃ, ᓀᔥᑕ ᐅᐸᓓᑭᓴᒃ, ᐊᓂᑭ ᓀᔥᑕ ᑳ ᑯᔅᐸᓀᓕᑕᑭᒃ ᑭᑦ ᐃᔑᓂᑳᓱᐎᓂᓕᐤ, ᐁ ᐋᐱᔅᑌᓕᑖᑯᓯᒋᒃ ᓀᔥᑕ ᐁ ᑭᔅᑎᓯᒋᒃ; ᓀᔥᑕ ᑭᒋ ᓂᔑᐗᓈᒋᐊᒋᒃ ᐊᓂᑭ ᑳ ᓂᔑᐗᓈᒋᑖᒋᒃ ᐊᔅᑭᓕᐤ᙮
ᑭᒋᒪᓂᑐ ᐅ ᑭᒋᐋᔭᒥᐁᐎᑲᒥᒃ ᒫᑲ ᑮ ᐹᔅᑭᑌᓂᑳᑌᓕᐤ ᑭᒋᑭᔑᑯᒃ, ᑮ ᓄᑾᓂᓕᐤ ᒫᑲ ᐅ ᑭᒋᐋᔭᒥᐁᐎᑲᒥᑯᒃ ᐅ ᓇᔅᑯᒥᑐᐎᓂ ᐋᕐᒃ: ᑮ ᐙᐙᔅᑌᐸᓕᐤ ᒫᑲ, ᓀᔥᑕ ᑮ ᐯᐯᑖᑯᓯᓈᓂᐗᓐ, ᓀᔥᑕ ᑮ ᑶᑾᓐ, ᓀᔥᑕ ᑮ ᑭᒋ ᓭᓭᑲᓐ᙮
ᐊᓇ ᐃᔅᑴᐤ ᓀᔥᑕ ᐊᓇ ᒥᔑᑭᓀᐱᒃ
ᑮ ᓄᑾᓐ ᒫᑲ ᑭᒋ ᑭᔅᑭᓄᐙᒋᒋᑲᓐ ᑭᒋᑭᔑᑯᒃ; ᐃᔅᑴᐤ ᐁ ᑭᑭᔥᑲᐙᑦ ᐱᓯᒶ, ᓀᔥᑕ ᑎᐱᔅᑭᐱᓯᒶ ᔑᐹ ᐅᓯᑎᒃ, ᓀᔥᑕ ᐅᔅᑎᒀᓂᒃ ᐁ ᐅᑭᒪᐗᔅᑐᑎᓂᑦ ᓂᔓᔖᑉ ᐊᒐᑯᔕ;
ᐎᓚ ᒫᑲ, ᐁ ᑲᓄᔥᑲᑖᐗᓱᑦ, ᑮ ᑌᐺᐤ, ᐁ ᐎ ᐙᐸᒪᐗᓱᑦ, ᓀᔥᑕ ᐁ ᐎᓴᑫᓕᑕᒃ ᐁ ᐎ ᓂᑕᐎᑭᐃᐌᑦ᙮
ᑮ ᓄᑾᓐ ᒫᑲ ᑯᑕᒃ ᑭᔅᑭᓄᐙᒋᒋᑲᓐ ᑭᒋᑭᔑᑯᒃ; ᒫᑎᑲ ᒫᑲ ᐁ ᒥᑯᓯᑦ ᑭᒋ ᒥᔑᑭᓀᐱᒃ, ᓂᔂᔅ ᐁ ᑕᑐᔅᑎᑾᓀᑦ ᓀᔥᑕ ᐁ ᒥᑖᑐᑌᔥᑲᓄᑦ, ᓀᔥᑕ ᓂᔂᔅ ᐅᑭᒪᐗᔅᑐᑎᓋ ᑕᑯᒡ ᐅᔅᑎᒀᓇ᙮
ᐅᓱ ᒫᑲ ᑮ ᐅᒋ ᓂᒋᐸᓕᐁᐤ ᓂᔅᑡᐤ ᐃᓕᑯᒃ ᐊᒐᑾ ᑭᔑᑯᒃ, ᐊᔅᑮᒃ ᒫᑲ ᑮ ᐃᔑ ᐌᐱᓀᐤ: ᐊᓇ ᒥᔑᑭᓀᐱᒃ ᒫᑲ ᑮ ᐅᑎᔥᑲᐎᑳᐸᐎᔅᑕᐌᐤ ᐊᓂᐃ ᐃᔅᑴᐗ ᑳ ᐎ ᐋᐱᒪᐗᓱᓕᒋ, ᑭᒋ ᒧᐃᒫᑦ ᐅᑦ ᐊᐙᔑᒥᔕ ᑭᔖᒡ ᓂᑕᐎᑭᓕᒋ᙮
ᑮ ᓂᑕᐎᑭᐁᐤ ᒫᑲ ᓈᐯ ᐊᐙᔑᔕ, ᐱᐙᐱᔅᑯᓕᐤ ᑫ ᐅᒋ ᑎᐯᓕᒫᑦ ᒥᓯᐌ ᑳ ᑕᑐᔅᑳᓀᓯᓕᒋ ᐃᓕᓕᐗ: ᐅᑦ ᐊᐙᔑᒥᔕ ᒫᑲ ᑭᒋᒪᓂᑐᐗ ᐁ ᐃᑖᓕᒋ ᑮ ᐃᔅᐸᓕᐃᒪᐗ ᓀᔥᑕ ᐅᑦ ᐅᑭᒪᐗᐱᐎᓂᓕᐤ᙮
ᐃᔅᑴᐤ ᒫᑲ ᐸᑾᑕᔅᑲᒥᑳᒃ ᑮ ᐃᑎᔑᒧ, ᐁᑯᑕ ᑳ ᑮ ᐙᐌᔑᑕᒫᑯᑦ ᑭᒋᒪᓂᑐᐗ ᑭᒋ ᐃᑖᑦ, ᐁᑯᑕ ᑭᒋ ᐊᔕᒫᑲᓂᐎᑦ ᐃᔥᐱᔥ ᑭᒋᒥᑖᑐᒥᑕᓇᐤ ᓂᔡᐤ ᒥᑖᑐᒥᑕᓇᐤ ᓀᔥᑕ ᓂᑯᑡᓱᒥᑕᓇᐤ ᑭᔑᑳᐗ᙮
ᑮ ᓇᑐᐸᓕᓈᓂᐗᓐ ᒫᑲ ᑭᒋᑭᔑᑯᒃ: ᒫᐃᑫᐃᓐ ᓀᔥᑕ ᐅᑦ ᐁᓐᒐᓕᒪ ᑮ ᓄᑎᓀᐗᒃ ᒥᔑᑭᓀᐱᑾ: ᒥᔑᑭᓀᐱᒃ ᒫᑲ ᑮ ᓄᑎᓂᑫᐤ ᓀᔥᑕ ᐅᑦ ᐁᓐᒐᓕᒪ,
ᓇᒪᐎᓚ ᒫᑲ ᑮ ᐸᔅᑭᓛᑫᐗᒃ; ᓇᒪ ᓀᔥᑕ ᑫᔮᐸᒡ ᑮ ᒥᔅᑭᑳᑌᓕᐤ ᐃᑕ ᑭᒋ ᐃᑖᒋᒃ ᑭᒋᑭᔑᑯᒃ᙮
ᑭᒋ ᒥᔑᑭᓀᐱᒃ ᒫᑲ ᑮ ᐗᓚᐎᐌᐱᓇᐤ, ᐅᓇ ᑭᔐ ᒥᔑᑭᓀᐱᒃ, ᑳ ᐃᔑᓂᑳᓱᑦ ᒪᒋᒪᓂᑐ, ᓀᔥᑕ ᓭᑖᓐ, ᑳ ᐙᔦᔑᐃᐌᑦ ᒥᓯᐌ ᐊᔅᑮᒃ: ᐊᔅᑮᒃ ᑮ ᐃᔑ ᐗᓚᐎᐌᐱᓇᐤ, ᐅᑦ ᐁᓐᒐᓕᒪ ᐊᓯᒋ ᑮ ᐗᓚᐎᐌᐱᓈᑲᓂᐎᓕᐗ᙮
ᓂ ᑮ ᐯᑌᓐ ᒫᑲ ᐯᑖᑯᓯᐎᓐ ᐁ ᑭᔗᐌᒪᑲᒃ, ᐁ ᐃᑗᒪᑲᒃ ᑭᒋᑭᔑᑯᒃ, ᐁᑯ ᐌᑎᒋᐸᓕᒃ ᐱᒫᒋᐃᐌᐎᓐ, ᓀᔥᑕ ᒪᔥᑲᐎᓯᐎᓐ, ᓀᔥᑕ ᑭ ᑭᒋᒪᓂᑐᒥᓇᐤ ᐅᑦ ᐅᑭᒫᐎᐎᓐ, ᓀᔥᑕ ᐅ ᙭ᑎᒪ ᐅ ᑲᔥᑭᐅᐎᓂᓕᐤ; ᐌᓴ ᐊᓇ ᑳ ᒪᒥᔑᒫᑦ ᑭᒋᔖᓂᓇᐗ ᓂᒋ ᐌᐱᓈᑲᓂᐎᐤ ᐅᑎᔥᑲᐤ ᑭ ᑭᒋᒪᓂᑐᒥᓇᐗ ᐁ ᑭᔑᑳᓕᒃ ᓀᔥᑕ ᐁ ᑎᐱᔅᑳᓕᒃ᙮
ᑮ ᔖᑯᒋᐁᐗᒃ ᒫᑲ ᒫᓂᔥᒑᓂᔑᔕ ᐅ ᒥᑯᓕᐤ ᐅᒋ, ᓀᔥᑕ ᐊᓂᐁᓕᐤ ᐋᔭᒥᐎᓂᓕᐤ ᑳ ᑎᐹᑐᑕᒃ; ᓇᒪᐎᓚ ᒫᑲ ᐅᒋ ᓵᑭᑕᐗᒃ ᐅ ᐱᒫᑎᓯᐎᓂᐙᐗ ᐱᓕᔥ ᓂᐱᐎᓂᒃ᙮
ᐁᐗᑯ ᐅᒋ ᒥᓚᐙᑕᒧᒃ ᑭᓚᐗᐤ ᑭᒋᑭᔑᑾ, ᑭᓚᐗᐤ ᓀᔥᑕ ᐁᑯᑕ ᑳ ᑕᔑᑫᔦᒃ᙮ ᑭ ᑲᒀᑕᑭᓯᓇᐗᐤ ᑭᓚᐗᐤ ᑳ ᑕᔑᑫᔦᒃ ᐊᔅᑮᒃ, ᓀᔥᑕ ᑭᒋᑲᒦᒃ, ᐌᓴ ᒪᒋᒪᓂᑐ ᐁ ᓛᔑᑦ ᑭᑦ ᐅᑎᑎᑯᐗᐤ, ᐁ ᐋᔮᑦ ᑭᒋ ᑭᓯᐙᓯᐎᓂᓕᐤ, ᐁ ᑭᔅᑫᓕᑕᒃ ᐎᓕᐱᔉ ᐱᑯ ᐁ ᐋᔮᑦ᙮
ᐃᔅᐱ ᒫᑲ ᒥᔑᑭᓀᐱᒃ ᐎᐋᐸᑕᒃ ᐊᔅᑮᒃ ᐁ ᑮ ᐃᔑ ᐌᐱᓈᑲᓂᐎᑦ, ᑮ ᑲᒀᑕᑭᐁᐤ ᐊᓂᐃ ᐃᔅᑴᐗ ᑳ ᑭ ᓂᑕᐎᑭᐋᓕᒋ ᓈᐯ ᐊᐙᔑᔕ᙮
ᐃᔅᑴᐤ ᒫᑲ ᑮ ᒥᓚᐤ ᓂᔓ ᐗᑕᑕᑾᓂᓕᐗ ᑭᒋ ᒥᑭᓯᐗ, ᐹᑾᑕᔅᑲᒥᑳᒃ ᑭᒋ ᐱᒥᓛᑦ, ᐅᑦ ᐃᑖᐎᓂᒃ, ᐃᑕ ᐁ ᐊᔕᒫᑲᓂᐎᑦ ᐃᔥᐱᔥ ᐯᔭᒃ ᐱᐴᓐ, ᓀᔥᑕ ᐱᐴᓇ, ᓀᔥᑕ ᐋᐱᑕᐤ ᐱᐴᓐ, ᐁᑳ ᑭᒋ ᐙᐸᒥᑯᑦ ᒥᔑᑭᓀᐱᑾ᙮
ᒥᔑᑭᓀᐱᒃ ᒫᑲ ᐅᑐᓂᒃ ᑮ ᐅᒋ ᐗᓚᐎᐌᐱᓇᒪᐌᐤ ᓂᐱᓕᐤ ᐊᓂᐃ ᐃᔅᑴᐗ ᑖᐱᔅᑯᒡ ᓯᐱᓕᐤ, ᐃᔅᑴᐤ ᑭᒋ ᑭᒋᐎᓕᑯᑦ ᓯᐱᓕᐤ᙮
ᐊᔅᑭ ᒫᑲ ᑮ ᐎᒋᐁᐤ ᐃᔅᑴᐗ, ᐊᔅᑭ ᒫᑲ ᑮ ᑕᐗᑎᐤ, ᓀᔥᑕ ᑮ ᑯᒋᐸᓕᑕᐤ ᐊᓂᐁᓕᐤ ᓯᐱᓕᐤ ᒥᔑᑭᓀᐱᒃ ᑳ ᑭ ᐗᓚᐎᐌᐱᓇᒃ ᐅᑐᓂᒃ ᐅᒋ᙮
ᒥᔑᑭᓀᐱᒃ ᒫᑲ ᑮ ᑭᓯᐙᓰᔅᑕᐌᐤ ᐃᔅᑴᐗ, ᓀᔥᑕ ᑮ ᓇᑕᐎ ᓇᑐᐸᓕᔅᑕᐅᒫᑦ ᑳ ᐃᔥᑯᐸᓕᓕᒋ ᐅᑦ ᐊᐙᔑᒥᔕ, ᐊᓂᑭ ᑳ ᑲᓇᐌᓕᑕᒸᒋᒃ ᑭᒋᒪᓂᑐᐗ ᐅ ᑲᑫᔅᑴᐎᓂᓕᐗ, ᓀᔥᑕ ᑳ ᐋᔭᐙᒋᒃ ᐅ ᑎᐹᒋᒧᐎᓂᓕᐤ ᒋᓴᔅ ᙭ᑕ᙮
ᐊᓂᑭ ᓂᔓ ᐊᐌᓯᓴᒃ
ᓂ ᑮ ᓂᐸᐎᓐ ᒫᑲ ᓓᑳᒃ ᔑᔓᒡ ᑭᒋᑲᒦᒃ, ᓂ ᑮ ᐙᐸᒪᐤ ᒫᑲ ᐊᐌᓯᔅ ᑭᒋᑲᒥᒃ ᐁ ᐅᒋ ᐸᓯᑯᑦ, ᓂᔂᔅ ᐁ ᑕᑐᔅᑎᒀᓀᑦ ᓀᔥᑕ ᐁ ᒥᑖᑐᑌᔥᑲᓄᑦ, ᓀᔥᑕ ᑕᑯᒡ ᐅᑦ ᐁᔥᑲᓂᒃ ᒥᑖᑦ ᐅᑭᒪᐗᔅᑐᑎᓋ, ᓀᔥᑕ ᐅᔅᑎᒀᓂᒃ ᐹᔅᑖᒧᐎ ᐃᔑᓂᑳᓱᐎᓇ᙮
ᐊᓇ ᐊᐌᓯᔅ ᒫᑲ ᑳ ᐙᐸᒪᒃ ᑖᐱᔅᑯᒡ ᐹᐹᑌᐱᔑᐤ ᑮ ᐃᔑᓈᑯᓯᐤ, ᓀᔥᑕ ᐅᓯᑕ ᑖᐱᔅᑯᒡ ᒪᔅᑾ ᐅᓯᑕ ᑮ ᐃᔑᓈᑾᓂᓕᐗ, ᓀᔥᑕ ᐅᑐᓐ ᑖᐱᔅᑯᒡ ᒥᔑᐱᔑᐤ ᐅᑐᓐ: ᑮ ᒥᓕᑯ ᒫᑲ ᒥᔑᑭᓀᐱᑾ ᑲᔥᑭᐅᐎᓂᓕᐤ ᓀᔥᑕ ᐅ ᑌᑕᐱᐎᓐ, ᓀᔥᑕ ᑭᒋ ᑎᐯᓕᒋᑫᐎᓂᓕᐤ᙮
ᑮ ᓇ ᐊᑮᔅᑕᐌᐗᒃ ᒫᑲ ᒥᔑᑭᓀᐱᑾ ᑲᔅᑭᐅᐎᓂᓕᐤ ᑳ ᑭ ᒥᓛᓕᒋ ᐊᓂᐃ ᐊᐌᓯᓴ: ᓀᔥᑕ ᒫᑲ ᑮ ᓇᐗᑮᔅᑕᐌᐗᒃ ᐊᓂᐃ ᐊᐌᓯᓴ, ᐁ ᐃᑗᒋᒃ, ᐊᐌᓇ ᓀᔅᐱᑕᐗᑦ ᐊᐌᓯᓴ? ᐊᐌᓇ ᑫᔥᑭᑖᑦ ᑭᒋ ᓇᑐᐸᓖᔅᑕᐙᑦ?
ᑮ ᒥᓚᐤ ᒫᑲ ᒥᑐᓂᓕᐤ ᐁ ᐋᔭᒥᑦ ᑭᒋ ᑫᒀᓇ ᓀᔥᑕ ᐹᔅᑕᒧᐎᓇ; ᑲᔥᑭᐅᐎᓂᓕᐤ ᒫᑲ ᑮ ᒥᓚᐤ ᑭᒋ ᓇᑐᐸᓕᑦ ᐃᔥᐱᔥ ᓀᒥᑕᓇᐤ ᓀᔥᑕ ᓂᔓᔖᑉ ᐱᓯᒶ᙮
ᑮ ᐹᔅᑭᑐᓀᓕᐤ ᒫᑲ ᑭᒋ ᐹᔅᑕᒫᑦ ᑭᒋᒪᓂᑐᐗ, ᓀᔥᑕ ᑭᒋ ᐹᔅᑕᒧᑕᒸᑦ ᐅᑦ ᐃᔑᓂᑳᓱᐎᓂᓕᐤ, ᓀᔥᑕ ᐅᑦ ᐋᔭᒥᐋᐎ ᒥᑭᐙᒥᓕᐤ, ᓀᔥᑕ ᒥᓯᐌ ᑳ ᑕᔑᑫᓕᒋ ᑭᒋᑭᔑᑯᒃ᙮
ᑮ ᒥᓚᐤ ᒫᑲ ᑭᒋ ᓇᑐᐸᓖᔅᑕᐙᑦ ᐅᐸᓓᑭᓴ, ᓀᔥᑕ ᑭᒋ ᔖᑯᒋᐋᑦ: ᑲᔥᑭᐅᐎᓂᓕᐤ ᓀᔥᑕ ᑮ ᒥᓚᐤ ᑭᒋ ᑎᐯᓕᒫᑦ ᒥᓯᐌ ᑳ ᑕᑐᑌᐎᓯᓕᒋ ᐃᓕᓕᐗ, ᓀᔥᑕ ᐹᐱᑐᔥ ᐁ ᐃᔑᑭᔗᓕᒋ, ᓀᔥᑕ ᑳ ᑕᑐᔅᑳᓀᓯᓕᒋ ᐃᓕᓕᐗ᙮
ᒥᓯᐌ ᐊᓂᑭ ᑳ ᑕᔑᑫᒋᒃ ᐅᑕ ᐊᔅᑮᒃ ᑲᑕ ᓇᐗᑮᔅᑕᐌᐗᒃ, ᐊᓂᑭ ᐅᑦ ᐃᔑᓂᑳᓱᐎᓂᐙᐗ ᐁᑳ ᑳ ᒪᓯᓇᐃᑳᑌᓕᑭ ᐅ ᐱᒫᑎᓯᐎᓂ ᒪᓯᓇᐃᑲᓂᒃ ᒫᓂᔥᒑᓂᔑᔥ ᑳ ᑮ ᓂᐸᐋᑲᓂᐎᑦ ᐊᔅᐱᓐ ᑳ ᒫᒋ ᐊᔅᑭᐗᒃ᙮
ᑮᔥᐱᓐ ᐊᐌᓇ ᐌᑖᐗᑳᑴ, ᐁᑯᔑ ᑲᑕ ᐯᑕᒻ᙮
ᐊᓇ ᐊᐗᑳᔑᐌᐎᓂᒃ ᑳ ᐃᑐᑕᐃᐌᑦ, ᐊᐗᑳᔑᐌᐎᓂᒃ ᑲᑕ ᐃᑐᑌᐤ; ᐊᓇ ᔑᒫᑲᓂᓕᐤ ᑳ ᐅᒋ ᓂᐹᔨᐌᑦ ᔑᒫᑳᓂᓕᐤ ᑲᑕ ᐅᒋ ᓂᐸᐋᐤ᙮ ᐅᑕ ᐃᑕᑾᓂᓕᐤ ᐅ ᔑᐱᓚᐌᓯᐎᓂᐗᐤ ᓀᔥᑕ ᐅ ᑖᐺᔦᓕᑕᒧᐎᓂᐗᐤ ᐅᐸᓓᑭᓴᒃ᙮
ᓂ ᑮ ᐙᐸᒪᐤ ᒫᑲ ᑯᑕᒃ ᐊᐌᓯᔅ ᐊᔅᑮᒃ ᐁ ᐯᒋ ᐅᒋ ᐸᓯᑯᑦ: ᑮ ᓂᔓᑌᔅᑲᓄ ᒫᑲ ᑖᐱᔅᑯᒡ ᒫᓂᔥᒑᓂᔑᔥ, ᑖᐱᔅᑯᒡ ᒫᑲ ᒥᔑᑭᓀᐱᒃ ᑮ ᐃᔑ ᐋᔭᒥᐤ᙮
ᐋᐸᒋᑕᐌᐤ ᒫᑲ ᒥᓯᐌ ᐅ ᑲᔥᑭᐅᐎᓂᓕᐤ ᐊᓂᐃ ᓃᔥᑕᒻ ᐊᐌᓯᓴ ᐁ ᑳᓇᐙᐸᒥᑯᑦ, ᓀᔥᑕ ᐃᑐᑕᒻ ᐊᔅᑭ ᓀᔥᑕ ᒥᓯᐌ ᐁᑯᑕ ᑳ ᑕᔑᑫᓕᒋ, ᑭᒋ ᓇᐗᑮᔅᑕᐙᓕᒋ ᐊᓂᐃ ᓃᔥᑕᒻ ᐊᐌᓯᓴ, ᐊᓇ ᐁ ᓂᐱᐎᓂ ᒥᔣᑲᓂᐎᑦ ᑳ ᒥᓇᐙᒋᑖᓂᐗᓂᓕᒃ᙮
ᓈᔅᐱᒡ ᒫᒪᔅᑳᒋ ᐃᔑᒋᑫᐤ, ᐁ ᑐᑕᒃ ᐃᔥᑯᑌᓕᐤ ᑭᔑᑯᒃ ᐅᒋ ᑭᒋ ᓛᔑᐸᓕᓕᒃ ᐊᔅᑮᒃ ᐃᔑ ᐁ ᑲᓇᐙᐸᑕᒥᓕᒋ ᐃᓕᓕᐗ᙮
ᐙᔦᔑᐁᐤ ᒫᑲ ᐊᓂᐃ ᐊᔅᑮᒃ ᑳ ᑕᔑᑫᓕᒋ, ᐊᓂᐃ ᒫᒪᔅᑳᒋ ᐃᔑᒋᑫᐎᓇ ᐅᒋ ᑳ ᑲᔥᑭᑖᑦ ᑭᒋ ᑐᑕᒃ ᐁ ᑲᓇᐙᐸᒥᑯᑦ ᐊᓂᐃ ᐊᐌᓯᓴ; ᐁ ᐃᑖᑦ ᐊᓂᐃ ᐊᔅᑮᒃ ᑳ ᑕᔑᑫᓕᒋ, ᑭᒋ ᒪᓯᓕᓕᑲᐙᓕᒋ ᐊᐌᓯᓴ, ᐊᓇ ᑳ ᑭ ᒥᔣᑲᓂᐎᑦ ᔑᒫᑲᓂᓕᐤ ᐅᒋ, ᐁᓕᐌᒃ ᒫᑲ ᐁ ᑮ ᐱᒫᑎᓰᑦ᙮
ᐋᔭᐤ ᓀᔥᑕ ᑲᔥᑭᐅᐎᓂᓕᐤ ᑭᒋ ᒥᓛᑦ ᐱᒫᑎᓯᐎᓂᓕᐤ ᐅ ᒪᓯᓕᓕᒥᓕᐗ ᐊᓂᐃ ᐊᐌᓯᓴ, ᐅ ᒪᓯᓕᓕᒪ ᐊᓇ ᐊᐌᓯᔅ ᑭᒋ ᐋᔭᒥᓕᒋ, ᓀᔥᑕ ᑭᒋ ᐃᑐᑕᒥᓕᒋ ᒥᓯᐌ ᐊᓂᑭ ᐁᑳ ᑳ ᐎ ᓇᐗᑭᔅᑕᐅᒫᒋᒃ ᐅ ᒪᓯᓕᓕᒪ ᐊᐌᓯᔅ ᑭᒋ ᓂᐸᐋᑲᓂᐎᒋᒃ᙮
ᐃᑐᑕᐌᐤ ᓀᔥᑕ ᒥᓯᐌ, ᑳ ᐋᐱᔑᔑᓕᒋ ᓀᔥᑕ ᑳ ᒥᔑᑭᑎᓕᒋ, ᑳ ᒥᔕᑭᓯᓕᒋ ᓀᔥᑕ ᑳ ᑭᑎᒫᑭᓯᓕᒋ, ᑳ ᑎᐯᓕᒥᑎᓯᓕᒋ ᓀᔥᑕ ᑳ ᐊᐗᑳᓂᐎᓕᒋ, ᑭᒋ ᐅᑎᓇᒥᓕᒋ ᑭᔅᑭᓄᐙᒋᐅᐎᓂᓕᐤ ᐅ ᑭᒋᓂᔅᑭᓕᒃ ᓀᔥᑕᐱᑯ ᐅᔅᑲᑎᑯᓕᒃ:
ᐁᑳᐎᓚ ᐊᐌᓇ ᓀᔥᑕ ᑭᒋ ᐊᑖᐌᑦ ᓀᔥᑕᐱᑯ ᑭᒋ ᐅᑎᓂᑫᑦ, ᐊᓇ ᐱᑯ ᑳ ᐋᔮᑦ ᑭᔅᑭᓄᐙᒋᐅᐎᓂᓕᐤ, ᓀᔥᑕᐱᑯ ᐅᑦ ᐃᔑᓂᑳᓱᐎᓂᓕᐤ ᐊᐌᓯᓴ, ᓀᔥᑕᐱᑯ ᐁ ᑕᑡᑭᒋᑳᑌᓕᒃ ᐅᑦ ᐃᔑᓂᑳᓱᐎᓐ᙮
ᐅᑕ ᐃᑕᑾᓐ ᑲᑫᑕᐌᓕᑕᒧᐎᓐ᙮ ᐁᑯᔑ ᐊᓇ ᑳ ᐅ ᓂᓯᑐᑕᒧᐎᓂᑦ ᑲᑕ ᐊᑭᑕᒻ ᐁ ᑕᑡᔭᑭᓯᓕᒋ ᐊᐌᓯᓴ: ᐌᓴ ᐃᑕᑭᒋᑳᑌᓕᐤ ᐁ ᐃᑕᑭᑫᑦ ᐃᓕᓕᐤ: ᐁ ᐃᑕᑭᒥᑦ ᒫᑲ ᐁᐗᑯ ᐅᒪ ᓂᑯᑡᔀᐤ ᒥᑖᑐᒥᑕᓇᐤ, ᓂᑯᑡᓱᒥᑕᓇᐤ ᓀᔥᑕ ᓂᑯᑡᓱᔖᑉ᙮
ᐊᓇ ᒫᓂᔥᒑᓂᔑᔥ ᓀᔥᑕ ᐅᑎᓕᓖᒪ
ᓂ ᑮ ᐃᑖᐱᓐ ᒫᑲ, ᒫᑎᑲ ᒫᑲ, ᒫᓂᔥᒑᓂᔑᔥ ᑮ ᓂᐸᐎᐤ ᓵᐃᐊᓐ ᐗᒋᒃ, ᐁ ᐎᒋᑳᐸᐎᔅᑖᑯᑦ ᒫᑲ ᒥᑖᑐᒥᑕᓇᐗᐤ ᓀᔥᑕ ᓂᒥᑕᓇᐤ ᓀᐅᔖᑄᐤ ᑭᒋᒥᑖᑐᒥᑕᓇᐤ, ᐅᑖᐎᔭ ᐅᑦ ᐃᔑᓂᑳᓱᐎᓂᓕᐤ ᐅᔅᑳᑎᑯᓕᒃ ᐁ ᒪᓯᓇᐃᑳᑌᓕᒃ᙮
ᓂ ᑮ ᐯᑌᓐ ᒫᑲ ᐯᑖᑯᓯᐎᓐ ᑭᒋᑭᔑᑯᒃ ᐅᒋ, ᑖᐱᔅᑯᒡ ᐁ ᑭᔗᐌᔮᑲᒪᐊᑭ ᒥᒉᑦ ᓂᐱᐊ, ᓀᔥᑕ ᑖᐱᔅᑯᒡ ᐁ ᓄᑖᑯᓯᑦ ᑭᒋ ᐅᓂᒥᔅᑭᐤ: ᓂ ᑮ ᐯᑕᒸᓐ ᓀᔥᑕ ᐅᑭᑐᒋᑫᐗᒃ ᐅ ᐯᑖᑯᓯᐎᓂᐗᐤ ᐁ ᑭᑐᑖᒋᒃ ᐅ ᑭᑐᒋᑲᓂᐙᐗ:
ᑮ ᓂᑲᒧᐗᒃ ᒫᑲ ᒥᑯᔥᑳ ᐅᔥᑭ ᓂᑲᒧᐎᓂᓕᐤ ᐅᑎᔥᑲᐤ ᐅᑭᒪᐗᐱᐎᓂᓕᐤ, ᐅᑎᔥᑲᐤ ᓀᔥᑕ ᐊᓂᐃ ᓀᐤ ᐅᐱᒫᑌᓴ, ᓀᔥᑕ ᐊᓂᐃ ᑳ ᓂᑳᓀᓕᑖᑯᓯᓕᒋ; ᓇᒪᐎᓚ ᐊᐌᓇ ᒫᑲ ᑮ ᑲᔥᑭᑕᐤ ᑭᒋ ᑭᔅᑫᓕᑕᒃ ᐊᓂᐁᓕᐤ ᓂᑲᒧᐎᓂᓕᐤ, ᐱᑯ ᐊᓂᑭ ᒥᑖᑐᒥᑕᓇᐗᐤ ᓀᔥᑕ ᒥᑐᑕᓇᐤ ᓀᐅᔖᑄᐤ ᑭᒋᒥᑖᑐᒥᑕᓇᐤ, ᑳ ᑭ ᐱᒫᒋᐋᑲᓂᐎᒋᒃ ᐊᔅᑮᒃ ᐅᒋ᙮
ᐅᑯ ᐁᐗᒀᓂᑭ ᐁᑳ ᑳ ᑮ ᐎᓂᐃᑯᒋᒃ ᐃᔅᑴᐗ; ᐌᓴ ᐅᔥᑭᓂᑭᐗᒃ; ᐅᑯ ᐁᐗᒀᓂᑭ ᑳ ᓄᔅᐱᓇᑖᒋᒃ ᒫᓂᔥᒑᓂᔑᔕ ᐱᑯ ᐃᑌ ᐁᑐᑌᓕᒋ᙮ ᐅᑯ ᑮ ᐅᒋ ᐱᒫᒋᐋᐗᒃ ᐃᓕᓕᓍᒃ, ᐁ ᐋᐎᓕᒋ ᓂᔥᑕᒻ ᐅ ᓂᑕᐎᑭᑖᑲᓇ ᑭᒋᒪᓂᑐ ᓀᔥᑕ ᒫᓂᔥᒑᓂᔑᔥ᙮
ᐅᑐᓂᐙᒃ ᒫᑲ ᓇᒪᐎᓚ ᑮ ᒥᔅᑭᑳᑌᓕᐤ ᐙᔦᔑᒥᐌᐎᓐ: ᐌᓴ ᒥᑐᓂ ᓇᒪᐎᓚ ᐗᓂᑎᐗᒃ ᐅᑎᔥᑲᐤ ᑭᒋᒪᓂᑐᐗ ᓀᔥᑕ ᐅᑭᒪᐗᐱᐎᓂᓕᐤ᙮ᐊᓂᑭ ᓂᔅᑐ ᐁᓐᒐᓚᒃ
ᓂ ᑮ ᐙᐸᒪᐤ ᒫᑲ ᑯᑕᒃ ᐁᓐᒐᓪ ᐁ ᔖᐳᓛᑦ ᑭᔑᑯᒃ, ᐁ ᐋᔮᑦ ᑳᑭᑫ ᒥᓗᐋᒋᒧᐎᓂᓕᐤ ᑭᒋ ᑲᑫᔅᑭᒫᑦ ᐊᓂᐃ ᐊᔅᑮᒃ ᑳ ᑕᔑᑫᓕᒋ, ᓀᔥᑕ ᒥᓯᐌ ᑳ ᑕᑐᔅᑳᓀᓯᓕᒋ ᐃᓕᓕᐗ, ᓀᔥᑕ ᑳ ᑕᑐᑌᐎᓯᓕᒋ, ᓀᔥᑕ ᐹᐱᑐᔥ ᐁ ᐃᔑᑭᔗᓕᒋ, ᓀᔥᑕ ᐃᓕᓕᐗ,
ᐁ ᐃᑗᑦ, ᐁ ᑭᔗᐌᑦ, ᓇᓂᒋᔅᑕᐎᒃ ᑭᒋᒪᓂᑐ, ᑭᔅᑖᒋᒥᒃ ᒫᑲ; ᐌᓴ ᑎᐹᔅᑯᓂᑫᐎᓂ ᑎᐹᔨᑲᓐ ᐋᔕᔾ ᐅᑎᒋᐸᓕᐤ: ᓇᐗᑮᔅᑕᐎᒃ ᒫᑲ ᐊᓇ ᑳ ᑭ ᐅᔑᑖᑦ ᑭᔑᑯᓕᐤ, ᓀᔥᑕ ᐊᔅᑭᓕᐤ, ᓀᔥᑕ ᑭᒋᑲᒥᓕᐤ, ᓀᔥᑕ ᒧᔅᑭᒋᐗᓂᐯᑾ᙮
ᑮ ᐱᒥᓄᔅᐱᓇᔑᐌᐤ ᒫᑲ ᑯᑕᒃ ᐁᓐᒐᓪ, ᐁ ᐃᑗᑦ, ᐹᐱᓚᓐ ᐸᑭᑎᓐ, ᐸᑭᑎᓐ, ᐊᓂᒪ ᑭᒋ ᐃᑖᐎᓐ, ᐁ ᑮ ᑐᑕᐙᑦ ᒥᓯᐌ ᑳ ᑕᑐᔅᑳᓀᓯᓕᒋ ᐃᓕᓕᐗ ᑭᒋ ᒥᓂᑴᓕᒋ ᐊᑯᓚᐌᓯᐎᓂ ᔓᒥᓈᐳᓕᐤ ᐅ ᐱᔑᒀᑎᓯᐎᓂᒃ ᑳ ᐅᒋᐸᓕᓕᒃ᙮
ᐊᓇ ᓂᔅᑐ ᐁᓐᒐᓪ ᓀᔥᑕ ᑮ ᐱᒥᓄᔅᐱᓇᔑᐌᐤ, ᐁ ᐃᑗᑦ, ᐁ ᑭᔗᐌᑦ, ᑮᔥᐱᓐ ᐊᐌᓇ ᓇᐗᑮᔅᑕᐙᑌ ᐊᓂᐃ ᐊᐌᓯᓴ ᓀᔥᑕ ᐅ ᒪᓯᓕᓕᒥᓕᐗ, ᓀᔥᑕ ᐅᑎᓇᒸᑌ ᐅ ᑭᔅᑭᓄᐙᒋᐅᐎᓂᓕᐤ ᐅᔅᑲᑎᑯᒃ, ᓀᔥᑕᐱᑯ ᐅᒌᒌᒃ,
ᐁᐗᒀᓇ ᑫ ᒥᓂᑴᑦ ᔓᒥᓈᐳᓕᐤ ᑭᒋᒪᓂᑐ ᐅᑦ ᐊᑯᓚᐌᓯᐎᓂᒃ ᑳ ᐅᒋᐸᓕᓕᒃ, ᑳ ᓯᑭᐌᐱᓂᑳᑌᓕᒃ ᐁᑳ ᐁ ᑭᓕᑲᐤᐃᓂᑳᑌᓕᒃ ᐅ ᑭᓯᐙᓯᐎᓂ ᒥᓂᒀᑲᓂᒃ: ᐃᔥᑯᑌᓕᐤ ᒫᑲ ᓀᔥᑕ ᐅᓵᐙᐱᔅᑯᓯᓂᔭ ᑮ ᐅᒋ ᑲᒀᑕᑭᓯᐗᒃ ᐁ ᑲᓇᐙᐸᒥᑯᒋᒃ ᐸᓓᑭ ᐁᓐᒐᓚ, ᐁ ᑲᓇᐙᐸᒥᑯᒋᒃ ᓀᔥᑕ ᒫᓂᔥᒑᓂᔑᔕ:
ᐁ ᑲᔥᑳᐸᑌᓕᒃ ᒫᑲ ᐅ ᑲᒀᑕᑭᓯᐎᓂᐗᐤ ᐅᐱᐸᓕᓕᐤ ᑳᑭᑫ ᓀᔥᑕ ᑳᑭᑫ; ᓇᒪ ᓀᔥᑕ ᐋᓜᐱᐗᒃ ᐁ ᑭᔑᑳᓕᒃ ᓀᔥᑕ ᐁ ᑎᐱᔅᑳᓕᒃ, ᐊᓂᑭ ᑳ ᓇᐗᑮᔅᑕᐙᒋᒃ ᐊᐌᓯᓴ ᓀᔥᑕ ᐅ ᒪᓯᓕᓕᒥᓕᐗ, ᐊᓇ ᓀᔥᑕ ᑳ ᑭᔅᑭᓄᐙᒋᐋᑲᓂᐎᑦ ᐁ ᐃᔑᓂᑳᓱᓕᒋ᙮
ᐅᑕ ᐃᑕᑾᓂᓕᐤ ᐅ ᔑᐱᓚᐌᓯᐎᓂᐗᐤ ᐅᐸᓓᑭᓴᒃ: ᐅᑕ ᐃᑖᐗᒃ ᐊᓂᑭ ᑳ ᑲᓇᐌᓕᑕᒸᒋᒃ ᐅ ᑲᑫᔅᑴᐎᓂᓕᐗ ᑭᒋᒪᓂᑐᐗ, ᓀᔥᑕ ᐅ ᑖᐺᔦᓕᑕᒧᐎᓂᓕᐤ ᒋᓴᓴ᙮
ᓂ ᑮ ᐯᑌᓐ ᒫᑲ ᐯᑖᑯᓯᐎᓐ ᑭᒋᑭᔑᑯᒃ ᐅᒋ, ᐁ ᐃᑎᑯᔮᓐ, ᒪᓯᓇᐊ, ᔕᐌᓕᑖᑯᓯᐗᒃ ᐅᓂᐱᐗᒃ ᑳ ᓂᐱᒋᒃ ᐅᑎᐯᓕᒋᑫᒃ ᐊᓄᒡ ᐅᒋ: ᐁᐁ, ᐃᑗᐤ ᐊᒑᒃ, ᐅᑦ ᐊᑑᔅᑫᐎᓂᐙᒃ ᑭᒋ ᐅᒋ ᐋᓜᐱᒋᒃ: ᓄᔅᐱᓈᑎᑯᐗᒃ ᒫᑲ ᐅᑦ ᐊᑑᔅᑫᐎᓂᐙᐗ᙮ᐊᔅᑭᒃ ᑮᔥᑭᔑᑫᐎᓐ
ᑯᑕᒃ ᐁᓐᒐᓪ ᒫᑲ ᑭᒋᐋᔭᒥᐁᐎᑲᒥᑯᒃ ᑮ ᐅᒋ ᐯᒋ ᐗᓚᐎᐤ, ᐁ ᑌᑆᑖᑦ ᐁ ᑭᔗᐌᑦ ᐊᓂᐃ ᑳ ᐊᐱᓕᑭ ᐗᔅᑯᒃ, ᐃᔑ ᐸᑭᑎᓇ ᑮ ᑭᔥᑭᔑᑲᓐ, ᑮᔥᑭᔑᑫ ᒫᑲ; ᐌᓴ ᐋᔕᔾ ᐅᑎᒋᐸᓕᐤ ᑭᒋ ᑮᔥᑭᔑᑫᔮᓐ; ᐌᓴ ᑳ ᓂᑖᐎᑭᑭ ᐊᔅᑮᒃ ᐋᔕᔾ ᐊᑎᑌᐗ᙮
ᐊᓇ ᒫᑲ ᐗᔅᑯᒃ ᑳ ᐊᐱᑦ ᑮ ᐃᔑ ᐸᑭᑎᓇᒻ ᐅ ᑭᔥᑭᔑᑲᓐ ᐊᔅᑭᒃ; ᐊᔅᑭ ᒫᑲ ᑮ ᑭᔥᑭᔑᑳᑌᐤ᙮
ᑯᑕᒃ ᐁᓐᒐᓪ ᒫᑲ ᑭᒋᐋᔭᒥᐁᐎᑲᒥᑯᒃ ᑭᒋᑭᔑᑯᒃ ᑳ ᐃᑕᑾᒃ ᑮ ᐅᒋ ᐯᒋ ᐗᓚᐎᐤ, ᐎᓚ ᓀᔥᑕ ᐁ ᐋᔮᑦ ᑭᔥᑭᔑᑲᓂᓕᐤ ᐁ ᑳᔖᓕᒃ᙮
ᑯᑕᒃ ᐁᓐᒐᓪ ᒫᑲ ᐸᑭᒋᑲᓈᐱᔅᑯᒃ ᑮ ᐯᒋ ᐅᑐᑌᐤ, ᑳ ᑎᐯᓕᑕᒃ ᐃᔥᑯᑌᓕᐤ; ᑮ ᑌᑆᑌᐤ ᒫᑲ ᐁ ᑭᔗᐌᑦ ᐊᓂᐃ ᑳ ᐋᔮᓕᒋ ᐁ ᑳᔖᓕᒃ ᑭᔥᑭᔑᑲᓂᓕᐤ, ᐁ ᐃᑗᑦ, ᐃᔑ ᐸᑭᑎᓇ ᑮ ᑭᔥᑭᔑᑲᓐ ᑳ ᑳᔖᒃ, ᒫᐗᒋᐃᒃ ᒫᑲ ᔓᒥᓂᔕᒃ ᔓᒥᓈᑎᑯᒃ ᐅᒋ ᐅᑕ ᐊᔅᑮᒃ; ᐌᓴ ᐅ ᔓᒥᓂᔕ ᑭᔕᑎᓱᓕᐗ᙮
ᐁᓐᒐᓪ ᒫᑲ ᐊᔅᑮᒃ ᑮ ᐃᔑ ᐸᑭᑎᓇᒻ ᐅ ᑭᔥᑭᔑᑲᓐ, ᑮ ᒪᐗᒋᐁᐤ ᔓᒥᓈᑎᑾ ᒫᑲ ᐅᑕ ᐊᔅᑮᒃ, ᑮ ᐌᐱᓀᐤ ᒫᑲ ᑭᒋ ᔓᒥᓈᐳ ᒫᑾᐃᑲᓂᒃ ᐃᑕ ᐁ ᐃᑕᑾᓂᓕᒃ ᑭᒋᒪᓂᑐ ᐅᑦ ᐋᑯᓚᐌᓯᐎᓐ᙮
ᔔᒥᓇᐳ ᒫᑾᐃᑲᓐ ᒫᑲ ᑮ ᑕᑕᑯᔥᑳᒋᑲᑌᐤ ᐗᓚᐎᑎᒥᒃ ᐃᑖᐎᓂᒃ, ᒥᑯ ᒫᑲ ᔓᒥᓈᐳ ᒫᑾᐃᑲᓂᒃ ᑮ ᐅᒋᑲᐎᓐ, ᐁ ᐃᔅᐸᓕᓕᒃ ᒥᔅᑕᑎᒧ ᑖᐱᑐᓀᐱᒋᑲᓂᒃ ᐃᔑ, ᐁ ᐃᔅᒀᒃ ᑭᒋᒥᑖᑕᒥᑕᓇᐤ ᓀᔥᑕ ᓂᑯᑣᓱᒥᑕᓇᐤ ᑎᐹᐸᓇ᙮
ᐊᓂᑭ ᐁᓐᒐᓚᒃ ᐊᔑᒋ ᐊᓂᐃ ᒫᒋᒡ ᐊᑯᐃᑖᔅᐱᓀᐎᓇ
ᓂ ᑮ ᐙᐸᑌᓐ ᒫᑲ ᑯᑕᒃ ᑭᔅᑭᓄᐙᒋᒋᑲᓐ ᑭᒋᑭᔑᑯᒃ, ᐁ ᑭᒋᐃᑌᓕᑖᑾᒃ ᓀᔥᑕ ᐁ ᒫᒪᔅᑳᑌᓕᑖᑾᒃ, ᓂᔂᔅ ᐁᓐᒐᓚᒃ ᐁ ᐋᔮᒋᒃ ᐊᓂᐃ ᓂᔂᔅ ᒫᒋᒡ ᐋᑯᐃᑖᔅᐱᓀᐎᓇ; ᐌᓴ ᐁᑯ ᐁ ᑭᔑᑖᓂᐗᓂᓕᒃ ᑭᒋᒪᓂᑐ ᐅᑦ ᐋᑯᓚᐌᓯᐎᓐ᙮
ᓂ ᑮ ᐙᐸᑌᓐ ᒫᑲ, ᒫᓇ ᐱᑯ ᑭᒋᑲᒥ ᐁᑯᑕ ᐁ ᐃᑕᑾᒃ ᐙᓭᓂᑖᑲᓐ ᐁ ᑭᓕᑲᐎᓂᑳᑌᒃ ᐃᔥᑯᑌᒃ: ᐊᓂᑭ ᒫᑲ ᑳ ᑭ ᔖᑯᒋᐋᒋᒃ ᐊᐌᓯᓴ ᓀᔥᑕ ᐅ ᒪᓯᓕᓕᒥᓕᐗ, ᓀᔥᑕ ᐅ ᑭᔅᑭᓄᐙᒋᐅᓂᓕᐤ, ᓀᔥᑕ ᐁ ᑕᑡᑭᒋᑳᑌᓕᒃ ᐅᑦ ᐃᔑᓂᑳᓱᐎᓐ, ᓂᐸᐎᐗᒃ ᐙᓭᓂᑖᑲᓂ ᑭᒋᑲᒥᒃ, ᐁ ᐊᔭᐙᒋᒃ ᑭᒋᒪᓂᑐᐗ ᐅ ᑭᑐᒋᑲᓂᓕᐗ᙮
ᓂᑲᒧᐗᒃ ᒫᑲ ᐅ ᓂᑲᒧᐎᓐ ᒧᓯᔅ ᐅᑦ ᐊᑑᔅᑫᓛᑲᓂᒪ ᑭᒋᒪᓂᑐ, ᓀᔥᑕ ᐅ ᓂᑲᒧᐎᓐ ᒫᓂᔥᒑᓂᔑᔥ, ᐁ ᐃᑗᒋᒃ:ᑭᒋᐃᑌᓕᑖᑾᓋ ᓀᔥᑕ ᒫᒪᔅᑳᑌᓕᑖᑾᓋ ᑭᑦ ᐊᑑᔅᑫᐎᓇ, ᑌᐯᓕᒋᑫᔭᓐ ᑭᒋᒪᓂᑐ ᒥᓯᐌ ᓯᔭᑳᑎᓯᔭᓐ; ᒀᔭᔅᑾᓋ ᓀᔥᑕ ᑕᐺᐗᓋ ᑭᑦ ᐃᔑᑣᐎᓇ ᑳ ᐅ ᑭᒋᐅᑭᒫᒥᒥᔅᑭᒃ ᑳ ᑕᑐᔅᑳᓀᓯᒋᒃ ᐃᓕᓕᐗᒃ᙮
ᐊᐌᓇ ᐁᑳ ᑫ ᓇᓂᒌᔅᑖᔉ, ᐅ ᑌᐯᓕᒋᑫᔭᓐ, ᓀᔥᑕ ᑭᔅᑖᒋᑕᒃ ᑭᑦ ᐃᔑᓂᑳᓱᐎᓂᓕᐤ? ᐌᓴ ᑭᓚ ᐱᑯ ᑮ ᐸᓓᑭᓯᓐ: ᐌᓴ ᒥᓯᐌ ᑳ ᑕᑐᔅᑳᓀᓯᒋᒃ ᐃᓕᓕᐗᒃ ᑮ ᑳ ᐯᒋ ᓇᐗᑮᔅᑖᑾᒃ; ᐌᓴ ᑮ ᑎᐹᔅᑯᓂᑫᐎᓇ ᐹᔭᑌ ᓄᑯᑖᓂᐗᓋ᙮
ᑳ ᐳᓂᐸᓕᒃ ᐅᒪ ᓂ ᑮ ᐃᑖᐱᓐ, ᒫᑎᑲ ᒫᑲ, ᑭᒋᐋᔭᒥᐁᐎᑲᒥᒃ ᐁ ᑎᐹᒋᒧᐎᓂ ᒥᑭᐙᒥᐗᒃ ᑮ ᐹᔅᑭᓂᑳᑌᐤ ᑭᒋᑭᔑᑯᒃ:
ᐊᓂᑭ ᓂᔂᔅ ᐁᓐᒐᓚᒃ ᒫᑲ ᑭᒋᐋᔭᒥᐁᐎᑲᒥᑯᒃ ᑮ ᐅᒋ ᐗᓚᐎᐗᒃ, ᐁ ᐋᔮᒋᒃ ᐊᓂᐃ ᓂᔂᔅ ᐋᑯᐃᑖᔅᐱᓀᐎᓇ, ᐁ ᑭᑭᔥᑲᑭᒃ ᑳ ᐸᓓᑲᓂᓕᒃ ᐙᐱᔅᑫᑭᓂᓕᐤ, ᓀᔥᑕ ᐅᔅᑳᔅᑭᑲᓂᐙᒃ ᑮ ᐸᒀᑌᐅᐗᒃ ᐅᓵᐎᔔᓕᐊᓈᐱᔉ ᐸᑾᑌᐅᐎᓇ᙮
ᐯᔭᒃ ᒫᑲ ᐊᓂᑭ ᓀᐤ ᐊᐌᓯᓴᒃ ᑮ ᒥᓓᐤ ᐊᓂᐃ ᓂᔂᔅ ᐁᓐᒐᓚ ᓂᔂᔅ ᐅᓵᐎᔔᓕᐋᓈᐱᔉ ᐅᓛᑲᓂᔕ ᐁ ᓵᑲᔅᑭᓀᑭ ᐅᑦ ᐋᑯᓚᐌᓯᐎᓐ ᑭᒋᒪᓂᑐ ᑳ ᐱᒫᑎᓰᑦ ᑳᑭᑫ ᓀᔥᑕ ᑳᑭᑫ᙮
ᑭᒋᐋᔭᒥᐁᐎᑲᒥᒃ ᒫᑲ ᑮ ᓵᑲᔅᑭᓀᐤ ᐁ ᐊᒀᐸᑌᒃ ᑳ ᒪᒋᐸᓕᒃ ᑭᒋᒪᓂᑐ ᐅ ᑭᔅᑌᓕᑖᑯᓯᐎᓂᒃ ᓂᔥᑕ ᐅ ᑲᔥᑭᐅᐎᓂᒃ; ᓇᒪᐎᓚ ᐊᐌᓇ ᐃᓕᓕᐤ ᒫᑲ ᑮ ᑲᔥᑭᑕᐤ ᑭᒋ ᐱᑐᑫᑦ ᑭᒋᐋᔭᒥᐁᐎᑲᒥᑯᒃ, ᐹᑎᒪ ᑮ ᑎᐱᐸᓕᓕᒀᐌ ᐅᑦ ᐋᑯᐃᑖᔅᐱᓀᐎᓂᐙᐗ ᐊᓂᑭ ᓂᔂᔅ ᐁᓐᒐᓚᒃ᙮
ᐊᓂᒪ ᑭᒋᒪᓂᑐ ᐅᑭᔑᐙᓯᐎᓐ
ᓂ ᑮ ᐯᑌᓐ ᒫᑲ ᑭᒋ ᐯᑖᑯᓯᐎᓐ ᑭᒋᐋᔭᒥᐁᐎᑲᒥᑯᒃ ᐅᒋ, ᐁ ᐃᑎᑯᒋᒃ ᐊᓂᑭ ᓂᔂᔅ ᐁᓐᒐᓚᒃ, ᑭᑐᑌᒃ, ᓯᑭᓇᒸᒃ ᒫᑲ ᑭᒋᒪᓂᑐ ᐅᑦ ᐊᑯᓚᐌᓯᐎᓐ ᐁ ᐱᒋᔅᑎᓂᓕᒃ ᐊᓂᐃ ᐅᓛᑲᓂᔑᒃ ᐗᑭᑕᔅᑲᒥᒃ᙮
ᐊᓇ ᓃᔥᑕᒻ ᒫᑲ ᑮ ᑭᑐᑌᐤ, ᐅᑦ ᐅᓛᑲᓂᔕ ᒫᑲ ᐗᑭᑕᔅᑲᒥᒃ ᑮ ᐃᔑ ᓯᑭᓇᒻ; ᑮ ᐅᑎᑎᑯᐗᒃ ᒫᑲ ᐁ ᒫᓛᑕᓂᓕᒃ ᓀᔥᑕ ᐋᑾᓂᓕᒃ ᐎᓴᑭᓯᐎᓂᓕᐤ ᐊᓂᑭ ᐃᓕᓕᐗᒃ ᑳ ᐋᔭᐙᒋᒃ ᐅ ᑭᔅᑭᓄᐙᒋᒋᑲᓂᓕᐤ ᐊᓂᐃ ᐊᐌᓯᓴ, ᐊᓂᑭ ᓀᔥᑕ ᓇᐗᑭᔅᑕᐃᒫᒋᒃ ᐅ ᒪᓯᓕᓕᒪ᙮
ᐊᓇ ᓂᔓ ᐁᓐᒐᓪ ᒫᑲ ᐅᑦ ᐅᓛᑲᓂᔕ ᑭᒋᑲᒥᒃ ᑮ ᐃᔑ ᓯᑭᓇ; ᑮ ᐊᑎ ᐃᔑᓈᑾᓐ ᒫᑲ ᑖᐱᔅᑯᒡ ᐃᓕᓕᐤ ᐁ ᓂᐱᑦ ᐅᒥᑯᒻ: ᒥᓯᐌ ᑕᑐ ᒫᑲ ᑳ ᐱᒫᑎᓰᑦ ᑮ ᓂᐱᐤ ᑭᒋᑲᒦᒃ᙮
ᐊᓇ ᓂᔅᑐ ᐁᓐᒐᓪ ᒫᑲ ᐅᑦ ᐅᓛᑲᓂᔕ ᒥᓯᐌ ᓯᐱᒃ ᓀᔥᑕ ᒧᔅᑭᒋᐗᓂᐯᑯᒃ ᑮ ᐃᔑ ᓯᑭᓇᒻ; ᐁᑯ ᒫᑲ ᑳ ᒥᑯᐗᑭ᙮
ᓂ ᑮ ᐯᑕᐗᐤ ᒫᑲ ᐊᓇ ᐁᓐᒐᓪ ᑳ ᑎᐯᓕᑕᒃ ᓂᐱᔭ ᐁ ᐃᑗᑦ, ᑮ ᒀᔭᔅᑭᑖᑎᓰᓐ, ᐅ ᑌᐯᓕᒋᑫᔭᓐ, ᑳ ᐃᑖᔭᓐ, ᓀᔥᑕ ᑳ ᑭ ᐃᑖᔭᓐ, ᓀᔥᑕ ᑫ ᐃᑖᔭᓐ, ᐅᒪ ᐃᔑ ᐁ ᑮ ᑎᐹᔅᑯᓂᑫᔭᓐ᙮
ᐌᓴ ᑮ ᓯᑭᓇᒬᐗᒃ ᐅ ᒥᑯᓕᐤ ᐅᐸᓓᑭᓴ ᓂᔥᑕ ᐅᑭᔅᑭᐙᐃᑫᐗ, ᒥᑯᓕᐤ ᓀᔥᑕ ᑭ ᑮ ᒥᓇᐋᐗᒃ; ᐌᓴ ᑌᐸᑫᓕᑖᑯᓯᐗᒃ᙮
ᓂ ᑮ ᐯᑕᐗᐤ ᒫᑲ ᑯᑕᒃ ᐸᑭᒋᑲᓈᐱᔅᑯᒃ ᐁ ᐅᒋ ᐃᑗᑦ, ᐁᑯᔑ ᑖᐺ, ᑌᐯᓕᒋᑫᔭᓐ ᑭᒋᒪᓂᑐ ᒥᓯᐌ ᓯᔪᑳᑎᓯᔭᓐ, ᑖᐺᒪᑲᓋ ᓀᔥᑕ ᒀᔭᔅᑭᑖᑎᓯᒪᑲᓋ ᑭ ᑎᐹᔅᑯᓂᑫᐎᓇ᙮
ᐊᓇ ᓀᐤ ᐁᓐᒐᓪ ᒫᑲ ᐅᑦ ᐅᓛᑲᓂᔕ ᐱᓯᒧᒃ ᑮ ᐃᔑ ᓯᑭᓇᒻ; ᑲᔥᑭᐅᐎᓂᓕᐤ ᒫᑲ ᑮ ᒥᓚᐤ ᐃᔥᑯᑌᓕᐤ ᑭᒋ ᐅᒋ ᐃᔅᒀᔂᑦ ᐃᓕᓕᐗ᙮
ᐃᓕᓕᐗᒃ ᒫᑲ ᑮ ᐃᔅᒀᓱᐗᒃ ᓈᔅᐱᒡ ᐁ ᑭᔑᑌᓕᒃ, ᓀᔥᑕ ᑮ ᐹᔅᑕᒧᑕᒬᐗᒃ ᑭᒋᒪᓂᑐᐗ ᐅᑦ ᐃᔑᓂᑳᓱᐎᓂᓕᐤ, ᐊᓇ ᑳ ᑎᐯᓕᑕᒃ ᐅᐅ ᐋᑯᐃᑖᔅᐱᓀᐎᓇ: ᓇᒪᐎᓚ ᒫᑲ ᑮ ᒥᒋᓚᐌᔦᓕᑕᒶᒃ ᑭᒋ ᒫᒥᒋᒫᒋᒃ᙮
ᐊᓇ ᓂᔮᓕᓪ ᐁᓐᒐᓪ ᒫᑲ ᐅᑦ ᐅᓛᑲᓂᔕ ᐅ ᑌᑕᐱᐎᓂᓕᒃ ᐊᓂᐃ ᐊᐌᓯᓴ ᑮ ᐃᔑ ᓯᑭᓇᒻ; ᐅᑦ ᐅᑭᒫᐎᐎᓐ ᒫᑲ ᑮ ᓵᑲᔅᑭᓀᓕᐤ ᐁ ᐗᓂᑎᐱᔅᑳᓕᒃ; ᐅᑌᓚᓕᐙᐗ ᒫᑲ ᑮ ᒫᒫᑯᑕᒶᒃ ᑳ ᐃᔅᐱᒋ ᐎᓴᑫᓕᑕᑭᒃ,
ᑮ ᐹᔅᑕᒣᐗᒃ ᒫᑲ ᑭᒋᒪᓂᑐᐗ ᑭᒋᑭᔑᑯᒃ ᑳ ᐃᑖᓕᒋ ᐅ ᐎᓴᑲᐱᓀᐎᓂᐙᐗ ᓀᔥᑕ ᐅ ᐎᓴᑭᓯᐎᓂᐙᐗ ᐅᒋ, ᓇᒪᐎᓚ ᒫᑲ ᑮ ᒥᒋᓚᐌᔦᓕᑕᒶᒃ ᐅᑦ ᐃᓯᒋᑫᐎᓂᐙᐗ᙮
ᐊᓇ ᓂᑯᑣᔅ ᐁᓐᒐᓪ ᒫᑲ ᐅᑦ ᐅᓛᑲᓂᔕ ᑭᒋ ᓯᐲᒃ ᔫᑉᕃᑎᔅ ᑮ ᐃᔑ ᓯᑭᓇᒻ: ᐁᑯ ᒫᑲ ᐱᐋᔅᑌᒃ ᓂᐱ ᐁᑯᑕ, ᐅ ᒣᔅᑲᓇᐗᐤ ᑭᒋᐅᑭᒪᐗᒃ ᐙᐸᓄᑖᒃ ᑳ ᐅᑐᑌᒋᒃ ᑭᒋ ᐋᔦᔅᑲᐎᑖᓂᐗᓂᓕᒃ᙮
ᓂ ᑮ ᐙᐸᒫᐗᒃ ᒫᑲ ᓂᔅᑐ ᑳ ᐎᓕᐱᑖᑎᓯᒋᒃ ᐊᒑᑾᒃ ᑖᐱᔅᑯᒡ ᐊᓕᑭᔕᒃ ᐁ ᐯᒋ ᐙᓚᐎᒋᒃ ᒥᔑᑭᓀᐱᒃ ᐅᑐᓂᒃ, ᓀᔥᑕ ᐅᑐᓂᒃ ᐊᓇ ᐊᐌᓯᔅ, ᓀᔥᑕ ᐅᑐᓂᒃ ᐊᓇ ᓇᔅᐹᒡ ᐅᑭᔅᑭᐙᐃᑫᐤ᙮
ᒫᑎᑲ, ᑖᐱᔅᑯᒡ ᑭᒧᑎᔉ ᓂ ᑕᑯᔑᓂᓐ᙮ ᔕᐌᓕᑖᑯᓯᐤ ᐊᓇ ᑳ ᐊᔕᐙᐱᑦ, ᓀᔥᑕ ᑳ ᑲᓇᐌᓕᑕᒃ ᐅ ᐎᓛᒋᑲᓇ, ᐁᑳ ᑭᒋ ᒧᔐᔥᑲᑌᑌᑦ, ᓀᔥᑕ ᐙᐸᑕᒥᓕᒋ ᐅ ᓇᓀᐯᐎᓯᐎᓐ᙮
ᑮ ᒪᐗᒋᐁᐤ ᒫᑲ ᐯᔭᑾᓄᒃ, ᐦᐃᑉᕉ ᐃᔑᑭᔗᐎᓂᒃ ᐋᕐᒪᑫᑕᓐ ᑳ ᐃᔑᓂᑳᑌᒃ᙮
ᐊᓇ ᓂᔂᔅ ᐁᓐᒐᓪ ᒫᑲ ᐅᑦ ᐅᓛᑲᓂᔕ ᒧᔐᑭᔑᑯᒃ ᑮ ᐃᔑ ᓯᑭᓇᒻ: ᑮ ᐯᒋ ᓄᑕᑾᓐ ᒫᑲ ᑭᒋ ᐯᑖᑯᓯᐎᓐ ᑭᒋᐋᔭᒥᐁᐎᑲᒥᑯᒃ ᐅᒋ ᑭᒋᑭᔑᑯᒃ, ᐅᑭᒫᐗᐱᐎᓂᒃ ᐅᒋ ᐁ ᐃᑗᒪᑲᒃ, ᑮ ᑐᒋᑳᑌᐤ,
ᑮ ᐃᑕᑾᓋ ᒫᑲ ᐯᑖᑯᓯᐎᓇ, ᓀᔥᑕ ᐅᓂᒥᔅᑭᐗᒃ, ᓀᔥᑕ ᐁ ᐙᐙᔅᑌᐸᓕᒃ; ᑮ ᑭᒋ ᑶᑾᓐ ᒫᑲ, ᐊᓂᒪ ᐁᑳ ᑳ ᑮ ᐯᒋ ᐃᑭᒃ ᐊᔅᐱᓐ ᐃᓕᓕᐗᒃ ᑳ ᐯᒋ ᐃᑖᒋᒃ ᐊᔅᑮᒃ, ᐁ ᐃᔅᐱᒋ ᑯᔅᑖᑎᑾᒃ ᐁ ᑭᒋ ᑭᑾᒃ ᓀᔥᑕ ᐁ ᐃᔅᐱᒋ ᐃᑌᓕᑖᑾᒃ᙮
ᐊᓂᒪ ᑭᒋ ᐃᑖᐎᓐ ᒫᑲ ᓂᔅᑣᔭᒃ ᑮ ᐃᔑ ᓀᓇᐎᓂᑳᑌᐤ, ᓀᔥᑕ ᐅᑦ ᐃᑖᐎᓂᐗᐗ ᑳ ᑕᑐᔅᑳᓀᓯᒋᒃ ᐃᓕᓕᐗᒃ ᑮ ᐸᑭᑎᓂᓕᐗ: ᑭᒋ ᐹᐱᓚᓐ ᓀᔥᑕ ᑮ ᐯᒋ ᑭᔅᑭᓯᑐᒋᑳᑌᐤ ᐁᑖᔅᑕᒪᐱᑦ ᑭᒋᒪᓂᑐ, ᑭᒋ ᒥᓇᐋᑦ ᒥᓂᑳᑲᓂᓕᐤ ᐁ ᓵᑲᔅᑭᓀᓕᒃ ᔓᒥᓈᐳᓕᐤ ᐅᑦ ᐊᒀᑎᓯᐎ ᐊᑯᓚᐌᓯᐎᓂᒃ ᑳ ᐅᒋᐸᓕᓕᒃ᙮
ᒥᓯᐌ ᑕᑐ ᒥᓂᔅᑎᒃ ᒫᑲ ᑮ ᐅᔑᒧᒪᑲᓐ, ᓀᔥᑕ ᐗᒋᔭ ᓇᒪᐎᓚ ᑮ ᒥᔅᑭᑳᑌᐗ᙮
ᐃᓕᓕᐗᒃ ᒫᑲ ᑮ ᑭᒋ ᓭᓭᑲᓂᔅᑳᑯᐗᒃ ᑭᒋᑭᔑᑯᒃ ᐅᒋ, ᒥᓯᐌ ᑕᑐ ᓭᓭᑲᓇᓯᓂ ᐯᔭᒃ ᑖᓕᓐᑦ ᐁ ᐃᔅᐱᑎᓂᑾᒃ: ᐃᓕᓕᐗᒃ ᒫᑲ ᑮ ᐹᔅᑖᒣᐗᒃ ᑭᒋᒪᓂᑐᐗ ᐊᓂᒪ ᐁ ᐋᑯᐃᑖᔅᐱᓈᓂᐗᒃ ᐁ ᓭᓭᑲᒃ ᐅᒋ; ᐌᓴ ᐊᓂᒪ ᐋᑯᐃᑖᔅᐱᓀᐎᓐ ᓈᔅᐱᒡ ᑮ ᒫᓛᑕᓄᐸᓐ᙮
ᐊᓇ ᑭᒋ ᐱᔑᑾᑎᔅᑴᐤ
ᑮ ᐯᒋ ᐃᑐᑌᐤ ᒫᑲ ᐯᔭᒃ ᐁ ᐃᑕᓯᒋᒃ ᐊᓂᑭ ᓂᔂᔅ ᐁᓐᒐᓚᒃ ᑳ ᔮᒋᒃ ᐊᓂᐃ ᓂᔂᔅ ᐅᓛᑲᓂᔕ, ᐁ ᐎᒋᐋᔭᒥᒥᑦ ᒫᑲ ᓂ ᑮ ᐃᑎᒃ, ᐯᒋ ᐃᑐᑌ ᐅᑕ; ᑭ ᑳ ᐙᐸᑎᓕᑎᓐ ᐅ ᑎᐹᔅᑯᓂᑯᓯᐎᓐ ᐊᓇ ᑭᒋ ᐱᔑᒀᑎᔅᑴᐤ, ᑳ ᑌᑕᐱᑦ ᒥᒉᑦ ᓂᐱᔭ:
ᐊᓇ ᑳ ᑮ ᐎᒋᐱᔑᒀᑎᓯᒥᑯᑦ ᑭᒋᐅᑭᒪᐗ ᐅᑕ ᐊᔅᑮᒃ, ᓀᔥᑕ ᐊᓂᐃ ᑳ ᑕᔑᑫᓕᒋ ᐊᔅᑮᒃ ᑮ ᑮᔥᑴᐯᔅᑳᑯᓕᑭ ᔓᒥᓈᐳᓕᐤ ᐅ ᐱᔑᒀᑎᓯᐎᓂᒃ ᑳ ᐅᒋᐸᓕᓕᒃ᙮
ᐁᑯ ᐁᔑᐎᓕᑦ ᐊᒑᑯᒃ ᐸᑾᑕᔅᑲᒥᑳᒃ: ᓂ ᑮ ᐙᐸᒫᐤ ᒫᑲ ᐃᔅᑴᐤ ᐁ ᑌᑕᐱᑐᑕᐙᑦ ᐁ ᐎᓯᑯᒥᑯᓯᓕᒋ ᐊᐌᓯᓴ, ᐁ ᓵᑲᔅᑭᓀᓕᒋ ᐹᔅᑕᒧᐎ ᐃᔑᓂᑳᓱᐎᓇ, ᓂᔂᔅ ᐁ ᑕᑐᔅᑎᒀᓀᑦ ᓀᔥᑕ ᐁ ᒥᑖᑐᑌᔥᑲᓄᑦ᙮
ᐃᔅᑴᐤ ᒫᑲ ᑮ ᑭᑭᔥᑲᒻ ᒥᑴᑭᓂᓕᐤ ᓀᔥᑕ ᐎᓯᑯᒥᑾᑭᓂᓕᐤ, ᓀᔥᑕ ᑮ ᐙᐌᔑᐅ ᐅᓵᐎᔓᓕᐋᓈᐱᔅᑯᓕᐤ ᓀᔥᑕ ᒣᓗᔑᔑᓕᒋ ᐊᓯᓂᔭ, ᓀᔥᑕ ᐁᓴ, ᐁ ᑕᑯᓇᒃ ᐅᓵᐎᔔᓕᐊᓈᐱᔉ ᒥᓂᒀᑲᓂᓕᐤ, ᐁ ᓵᑲᔅᑭᓀᓕᒃ ᑳ ᓂᐹᓯᓈᑾᑭ ᓀᔥᑕ ᐁ ᐃᔑ ᐎᓇᓂᓕᒃ ᐅ ᐱᔑᒀᑎᓯᐎᓐ:
ᐅᔅᑲᑎᑯᒃ ᒫᑲ ᐎᓗᐎᓐ ᑮ ᒪᓯᓇᐃᑳᑌᓕᐤ, ᒥᐹᒥᔅᑳᒋᐃᑎᑦ, ᐹᐱᓚᓐ ᑳ ᑭᒋᐃᑌᓂᑖᑯᓯᑦ, ᐅᑳᐎᐙᐗ ᐅᐱᔑᒀᑎᓯᐗᒃ, ᓀᔥᑕ ᑳ ᓂᐹᓯᓈᑾᑭ ᐅᑕ ᐊᔅᑮᒃ᙮
ᓂ ᑮ ᐙᐸᒪᐤ ᒫᑲ ᐃᔅᑴᐤ ᐁ ᑮᔥᑴᐯᔅᑳᑯᓕᒋ ᐅ ᒥᑯᓕᐤ ᐅᐸᓓᑫᓴ ᓀᔥᑕ ᐅᒥᑯᓕᐤ ᐅ ᒫᕐᑕᓕᒪ ᒋᓴᔅ:ᐃᔅᐱ ᒫᑲ ᐎᐋᐸᒪᒃ, ᓂ ᑮ ᒫᒪᔅᑳᑌᓐ ᓈᔅᐱᒡ ᐁ ᒫᒪᔅᑳᑌᓕᑕᒫᓐ᙮
ᐁᓐᒐᓪ ᒫᑲ ᓂ ᑮ ᐃᑎᒃ, ᑖᓀᑭ ᐌᒋ ᒫᒪᔅᑳᑕᒪᓐ? ᑭ ᑳ ᐎᑕᒫᑎᓐ ᐅ ᒫᒪᔅᑳᑌᓕᑖᑯᓯᐎᓐ ᐊᓇ ᐃᔅᑴᐤ, ᓀᔥᑕ ᐊᓇ ᐊᐌᓯᔅ ᑳ ᑌᑕᐱᑐᑕᐙᑦ, ᐊᓇ ᓃᔀᔅ ᑳ ᑕᑐᔅᑎᒀᓀᑦ, ᓀᔥᑕ ᑳ ᒥᑕᑌᔥᑲᓄᑦ᙮
ᐊᓇ ᐊᐌᓯᔅ ᑳ ᑮ ᐙᐸᒪᑦ ᑮ ᐃᑖᐤ, ᓇᒪ ᐃᑖᐤ ᒫᑲ; ᐁᑳ ᑳ ᒥᓴᔅᑫᔮᒃ ᐙᑎᑳᓂᒃ ᒫᑲ ᑲᑕ ᐅᒋ ᐅᐱᔅᑲᐤ, ᑲᑕ ᐃᑐᑌᐤ ᒫᑲ ᓂᔑᐗᓈᑎᓯᐎᓂᒃ: ᐊᓂᑭ ᒫᑲ ᐊᔅᑮᒃ ᑳ ᑕᔑᑫᒋᒃ ᑲᑕ ᒫᒫᔅᑳᑕᒶᒃ, (ᐊᓂᑭ ᐅᑦ ᐃᔑᓂᑳᓱᐎᓂᐙᐗ ᐁᑳ ᑳ ᑮ ᒪᓯᓇᐃᑳᑌᓕᑭ ᐱᒫᑎᓯᐎᓂ ᒪᓯᓇᐃᑲᓂᒃ ᐊᔅᐱᓐ ᑳ ᒫᒋ ᐊᔅᑮᐗᒃ,) ᐃᔅᐱ ᐙᐸᒫᑡᐌ ᐊᓂᐃ ᐊᐌᓯᓴ ᑳ ᑮ ᐃᑖᓕᒋ, ᐁᑳ ᒫᑲ ᐁ ᐃᑖᓕᒋ, ᐁᓕᐌᒃ ᒫᑲ ᐁ ᐃᑕᓕᒋ᙮
ᐅᑕ ᐃᑕᑾᓐ ᒥᑐᓀᓕᒋᑲᓐ ᑳ ᑲᑫᑕᐌᓕᑕᒧᒪᑲᒃ᙮ ᐊᓂᐃ ᓃᔀᔅ ᒥᔅᑎᑾᓇ ᐁᐗᒀᓂᐃ ᓂᔂᔅ ᐗᒋᔭ, ᐊᓂᐃ ᑳ ᑌᑕᐱᑦ ᐃᔅᑴᐤ᙮
ᐅᐅ ᐁᐗᒀᓂᑭ ᓂᔂᔅ ᑭᒋᐅᑭᒫᐗᒃ: ᓂᓵᓕᓪ ᑮ ᐸᑭᔑᓋᒃ, ᐯᔭᒃ ᒫᑲ ᐃᑕᐤ, ᑯᑕᔅ ᒫᑲ ᓇᒪᐎᓚ ᐁᔥᑾ ᑕᑯᔑᓐ; ᐃᔅᐱ ᒫᑲ ᑕᑯᔑᑫ, ᑲᑕ ᐃᑖᐤ ᐊᒋᓚᐤ ᐱᑯ᙮
ᐊᓇ ᐊᐌᓯᔅ ᒫᑲ ᑳ ᑮ ᐃᑖᑦ, ᐁᑳ ᒫᑲ ᑳ ᐃᑖᑦ, ᐁᐗᒀᓇ ᔭᓈᓀᐤ ᑳ ᐃᑕᑭᓱᑦ, ᓀᔥᑕ ᐊᓯᒋᐸᓕᐤ ᐊᓂᐃ ᓂᔂᔅ, ᐃᑐᑌᐤ ᒫᑲ ᓂᔑᐗᓈᑎᓯᐎᓂᒃ᙮
ᐊᓂᑭ ᓀᔥᑕ ᒥᑖᑦ ᐁᔥᑲᓇᒃ ᑳ ᐙᐸᒪᒋᒃ, ᐁᐗᒀᓂᑭ ᒥᑖᑦ ᑭᒋᐅᑭᒫᐗᒃ, ᐁᑳ ᐁᔥᑾ ᑳ ᒥᓛᑲᓂᐎᒋᒃ ᐅᑭᒫᐎᐎᓂᓕᐤ; ᒫᑲ ᒥᓛᐗᒃ ᑲᔥᑭᐅᐎᓂᓕᐤ ᑖᐱᔅᑯᒡ ᑭᒋᐅᑭᒫᐗᒃ ᐃᔥᐱᔥ ᐯᔭᒃ ᑎᐸᔨᑲᓐ ᐱᓯᒧᑳᓂᒃ ᐊᓯᒋ ᐊᓂᐃ ᐊᐌᓯᓴ᙮
ᐅᑯ ᐯᔭᑾᓂᓕᐤ ᐅ ᒥᑐᓀᓕᒋᑲᓂᐗᐤ, ᐅ ᑲᔥᑭᐅᐎᓂᐗᐤ ᒫᑲ ᓀᔥᑕ ᐅ ᒪᔥᑲᐎᓯᐎᓂᐗᐤ ᑲᑕ ᒥᓓᐗᒃ ᐊᓂᐃ ᐊᐌᓯᓴ᙮
ᐅᑯ ᑲᑕ ᓇᑐᐸᓖᔅᑕᐌᐗᒃ ᒫᓂᔥᒑᓂᔑᔕ, ᑲᑕ ᔖᑯᒋᐃᑯᐗᒃ ᒫᑲ ᒫᓂᔥᒑᓂᔑᔕ; ᐌᓴ ᐎᓚ ᑎᐯᓕᒣᐤ ᐅᑎᐯᓕᒋᑫᐗ, ᓀᔥᑕ ᐅ ᑭᒋᐅᑭᒫᒥᐙᐗ ᑭᒋᐅᑭᒫᐗᒃ:
ᓂ ᑮ ᐃᑎᒃ ᒫᑲ, ᐊᓂᐃ ᓂᐱᔭ ᑳ ᐙᐸᑕᒪᓐ, ᐃᑕ ᑳ ᐊᐱᑦ ᐱᔑᒀᑎᔅᑴᐤ, ᐁᐗᒀᓂᑭ ᐹᐱᑐᔥ ᐃᓕᓕᐗᒃ, ᓀᔥᑕ ᑳ ᒫᒪᐎ ᒥᒉᑎᒋᒃ, ᓀᔥᑕ ᑳ ᑕᑐᔅᑳᓀᓯᒋᒃ ᐃᓕᓕᐗᒃ, ᓀᔥᑕ ᓇᓈᑲᐤ ᐁ ᐃᔑᑭᔗᒋᒃ᙮
ᐊᓂᑭ ᒫᑲ ᒥᑖᑦ ᐁᔥᑲᓇᒃ ᑳ ᐗᐸᒪᒋᒃ ᐁᐗᑯ ᑭᔥᑲᐙᑦ ᐊᓇ ᐊᐌᓯᔅ, ᐅᑯ ᑲᑕ ᐸᒀᑌᐗᒃ ᐊᓂᐃ ᐱᔑᒀᑎᔅᑴᐗ, ᑲᑕ ᑭᑎᑳᑭᐁᐗᒃ ᒫᑲ, ᓀᔥᑕ ᑲᑕ ᒧᔐᔥᑲᑌᐁᐗᒃ, ᓀᔥᑕ ᑲᑕ ᒥᒋᐌᐗᒃ ᐅ ᐎᔮᓯᓕᐤ, ᓀᔥᑕ ᐃᔥᑯᑌᓕᐤ ᑲᑕ ᐅᒋ ᐃᔅᒀᓶᐗᒃ᙮
ᐌᓴ ᑭᒋᒪᓂᑐ ᑮ ᐊᔅᑖᐌᐤ ᐅᑌᐃᓕᒃ ᑭᒋ ᑎᐱᑐᑕᒥᓕᒋ ᐅᑦ ᐃᑌᓕᑕᒧᐎᓐ, ᓀᔥᑕ ᑖᐱᔅᑯᒡ ᑭᒋ ᐃᑌᓕᑕᒥᓕᒋ ᑭᒋ ᒥᓛᓕᒋ ᐊᓂᐃ ᐊᐌᓯᓴ ᐅᑦ ᐅᑭᒫᐎᐎᓂᐗᐤ, ᐹᑎᒫ ᑎᐱᐸᓕᓕᑳᐌ ᐅᑦ ᐋᔭᒥᐎᓇ ᑭᒋᒪᓂᑐ᙮
ᐊᓇ ᐃᔅᑴᐤ ᒫᑲ ᑳ ᐙᐸᒪᑦ ᐁᐗᒀᓂᒪ ᑭᒋ ᐃᑖᐎᓐ ᑳ ᑎᐯᓕᒥᑯᒋᒃ ᑭᒋᐅᑭᒪᐗᒃ ᐅᑕ ᐊᔅᑮᒃ᙮
ᐁ ᐸᑭᑎᒃ ᐹᐱᓚᓐ
ᑳ ᐳᓂᐸᓕᑭ ᒫᑲ ᐅᐅ, ᓂ ᑮ ᐙᐸᒫᐤ ᑯᑕᒃ ᐁᓐᒐᓪ ᑭᒋᑭᔑᑯᒃ ᐁ ᐅᒋ ᐯᒋ ᓛᔑᑦ, ᐁ ᐋᔮᑦ ᑭᒋ ᑲᔥᑭᐅᐎᓂᓕᐤ; ᐊᔅᑭ ᒫᑲ ᑮ ᐙᔅᑌᓂᑳᑌᐤ ᐁ ᐃᔅᐱᒋ ᐙᓯᓱᑦ᙮
ᐁᓕᑯᒃ ᒫᑲ ᑮ ᑌᐺᐤ ᐁ ᑭᔗᐌᑦ, ᐁ ᐃᑗᑦ, ᐹᐱᓚᓐ ᑳ ᑭᒋᐃᑌᓕᑖᑾᒃ ᐸᑭᑎᓐ, ᐸᑭᑎᓐ, ᐁᑯᑕ ᒫᑲ ᐅᑦ ᐃᑖᐎᓂᐙᒃ ᒪᒋᒪᓂᑐᐗᒃ, ᓀᔥᑕ ᐃᑕ ᐁ ᑕᔑᑫᑦ ᒥᓯᐌ ᑕᑐ ᒪᒋ ᐊᒑᒃ, ᓀᔥᑕ ᐁ ᐃᔑ ᐎᑭᑦ ᒥᓯᐌ ᑕᑐ ᑳ ᐎᓂᓯᑦ ᓀᔥᑕ ᑳ ᐸᒀᑎᑯᓯᑦ ᐱᓓᔑᔥ᙮
ᓂ ᑮ ᐯᑌᓐ ᒫᑲ ᑯᑕᒃ ᐯᑖᑯᓯᐎᓐ ᑭᒋᑭᔑᑯᒃ ᐅᒋ, ᐁ ᐃᑗᒪᑲᒃ, ᐯᒋ ᓇᑲᑎᒃ ᓂᑦ ᐃᓕᓕᒥᑐᒃ, ᐁᑳ ᑭᒋ ᐎᒋᐃᐌᔦᒃ ᐅ ᒪᒋᑐᑕᒧᐎᓇ, ᐁᑳ ᓀᔥᑕ ᑭᒋ ᐅᑎᓇᒬᒃ ᐅᑦ ᐋᑯᐃᑖᔅᐱᓀᐎᓇ:
ᐌᓴ ᐅ ᒪᒋᑐᑕᒧᐎᓇ ᑭᒋᑭᔑᑲᒃ ᑮ ᐅᑎᒋᐸᓕᓕᐗ, ᑭᒋᒪᓂᑐ ᒫᑲ ᑮ ᑭᔅᑭᓯᑐᑕᒬᐤ ᐅ ᒪᒑᑎᓯᐎᓂᓕᐗ᙮
ᑎᐸᐊᒫᒃ ᒬᒋ ᑳ ᑮ ᐃᔑ ᑎᐸᐊᒫᑖᒃ, ᓀᔥᑕ ᓂᔂᔅ ᐃᓕᑯᒃ ᒥᓕᒃ ᐊᓂᒪ ᓂᔂᐤ ᐃᓕᑯᒃ ᑳ ᑮ ᐃᔑ ᐊᑑᔅᑫᑦ: ᐊᓂᒪ ᒥᓂᒀᑲᓂᒃ ᑳ ᑮ ᓵᑲᔅᑭᓇᑖᑦ, ᓂᔂᐤ ᐃᓕᑯᒃ ᓵᑲᔅᑭᓇᒫᒃ᙮
ᐃᓕᑯᒃ ᑳ ᑮ ᑭᔅᑌᓕᑖᑯᐃᑎᓱᑦ, ᓀᔥᑕ ᒥᓗᐳᑦ, ᐁᑯ ᐃᔥᐱᔥ ᑲᒀᑕᑭᓯᐎᐤ ᓀᔥᑕ ᒥᔕᒣᓕᑕᒧᐎᓐ ᒥᓕᒃ; ᐌᓴ ᐃᑗᐤ ᐅᑌᐃᒃ, ᓂᑦ ᐊᐱᓐ ᐁ ᑭᒋᐅᑭᒫᔅᑴᐎᔮᓐ, ᐁᑳ ᓀᔥᑕ ᐁ ᑭᑎᒫᑭᔅᑴᐎᔮᓐ, ᓇᒪ ᓀᔥᑕ ᓂ ᑳ ᐙᐸᑌᓐ ᒥᔕᒣᓕᑕᒧᐎᓐ᙮
ᐁᐗᑯ ᐅᒋ ᐅᑦ ᐋᑯᐃᑖᔅᐱᓀᐎᓇ ᒣᒀᒡ ᐯᔭᑾᐤ ᐁ ᑭᔑᑳᒃ ᑲᑕ ᐅᑎᒋᐸᓕᓕᐗ, ᓂᐱᐎᓐ, ᓀᔥᑕ ᒫᑐᐎᓐ, ᓀᔥᑕ ᑲᐗᑲᑌᐎᓐ, ᒥᑐᓂ ᒫᑲ ᑲᑕ ᒑᑳᔅᑭᓱ ᐃᔥᑯᑌᓕᐤ ᐅᒋ: ᐌᓴ ᒪᔥᑲᐃᓯᐤ ᐅᑎᐯᓕᒋᑫᐤ ᑭᒋᒪᓂᑐ ᑳ ᑎᐹᔅᑯᓈᑦ᙮
ᓀᔥᑕ ᑭᒋᐅᑭᒫᐗᒃ ᐅᑕ ᐊᔅᑮᒃ ᑳ ᑮ ᐎᒋᐱᔑᒀᑎᓯᒫᒋᒃ, ᓀᔥᑕ ᑳ ᑮ ᐎᒋᒥᓗᐳᒫᒋᒃ, ᑲᑕ ᐎᑳᑌᐗᒃ ᓀᔥᑕ ᑲᑕ ᒫᑐᑐᑕᐌᐗᒃ, ᐃᔅᐱ ᐗᐸᑕᑾᐌ ᐁ ᑲᔥᑳᐸᑌᓕᒃ ᐁ ᐃᔅᒀᓱᓕᒋ,
ᐗᓚᐤ ᐁ ᓂᐸᐎᒋᒃ, ᐁ ᐃᔅᐱᒋ ᑯᔅᑕᒸᒋᒃ ᐅ ᑲᒀᑕᑭᓯᐎᓂᓕᐤ, ᐁ ᐃᑗᒋᒃ, ᒀᒋᔅᑕᒃ, ᒀᒋᔅᑕᒃ, ᐊᓂᒪ ᑭᒋ ᐃᑖᐎᓐ ᐹᐱᓚᓐ, ᐊᓂᒪ ᑭᒋᐃᑌᓕᑖᑾᒃ ᐃᑖᐎᓐ! ᐌᓴ ᒣᒀᒡ ᐯᔭᒃ ᑎᐸᐃᑲᓐ ᐱᓯᒧᑳᓂᒃ ᐅᑎᒋᐸᓕᐤ ᑭ ᑎᐹᔅᑯᓂᑯᓯᐎᓐ᙮
ᐊᑖᐌᐎᓕᓕᐗᒃ ᒫᑲ ᐅᑕ ᐊᔅᑮᒃ ᑲᑕ ᒫᑐᑐᑕᐌᐒᒃ ᓀᔥᑕ ᑲᑕ ᒪᐎᑲᑌᐗᒃ, ᐌᓴ ᓇᒪᐎᓚ ᐊᐌᓇ ᐊᑖᐌᐤ ᐅᑦ ᐊᑖᐙᑲᓂᓕᐗ:
ᐁ ᑮ ᐊᑖᐙᑫᔭᓈ ᐅᓵᐎᔔᓕᐋᓈᐱᔉ, ᓀᔥᑕ ᔔᓕᐋᓈᐱᔉ, ᓀᔥᑕ ᒣᓗᔑᔑᒋᒃ ᐊᓯᓂᔭᒃ, ᓀᔥᑕ ᐁᓴᒃ, ᓀᔥᑕ ᑳ ᒥᓨᔑᒃ ᐙᐱᔅᑫᑭᓐ, ᓀᔥᑕ ᒥᑴᑭᓐ, ᓀᔥᑕ ᔑᓂᐹᓐ, ᓀᔥᑕ ᐎᓯᓱᒥᑴᑭᓐ, ᓀᔥᑕ ᒥᓯᐌ ᔑᐙᑎᒃ, ᓀᔥᑕ ᒥᓯᐌ ᑐᐎ ᒥᐱᑖᐱᔉ ᐊᓱᐗᒋᑲᓇ, ᓀᔥᑕ ᒥᓯᐌ ᑐᐎ ᐁ ᒪᐗᒋ ᒥᓨᔑᒃ ᒥᔅᑎᒃ ᐊᓱᐗᒋᑲᓇ, ᓀᔥᑕ ᐅᓵᐙᐱᔉ, ᓀᔥᑕ ᐱᐙᐱᔉ, ᓀᔥᑕ ᑳ ᐯᐯᓯᓯᑦ ᐊᓯᓂ,
ᓀᔥᑕ ᓯᓂᒪᓐ, ᓀᔥᑕ ᒥᓛᒋᑲᓇ, ᓀᔥᑕ ᑕᒪᔅᑯᐎᓇ, ᓀᔥᑕ ᑳ ᐎᑭᒫᑯᓯᓕᒋ ᐱᑭᐗ, ᓀᔥᑕ ᔓᒥᓈᐳ, ᓀᔥᑕ ᒥᔅᑎᑯᐱᒥ, ᓀᔥᑕ ᒣᓗᔑᔑᑦ ᐸᑴᔑᑲᓐ, ᓀᔥᑕ ᐸᑴᔑᑲᓂᒥᓇ ᓀᔥᑕ ᐊᐌᓯᓴᒃ, ᓀᔥᑕ ᒫᓂᔥᒑᓂᔕᒃ, ᓀᔥᑕ ᒥᔅᑕᑎᒶᒃ, ᓀᑦ ᑎᑎᐱᑖᐸᓈᔅᑾᒃ, ᓀᔥᑕ ᐎᔭᐙᐗ ᓀᔥᑕ ᐅᑦ ᐊᒑᑯᐗ ᐊ ᐃᓕᓕᐗᒃ᙮
ᓀᔥᑕ ᐊᓂᐃ ᒥᓂᔕ ᑭᑦ ᐊᒑᒃ ᑳ ᐊᑲᐙᑕᒃ ᑭ ᑮ ᓇᑲᑎᑯᓐ, ᓀᔥᑕ ᒥᓯᐌ ᑫᒀᓇ ᑳ ᐎᑭᔅᒋᑳᑌᑭ ᓀᔥᑕ ᑳ ᒥᓨᔑᑭ ᑭ ᑮ ᓇᑲᑎᑯᓐ, ᓇᒪᐎᔅᑳᑦ ᒥᓇ ᑭ ᑳ ᒥᔅᑫᓐ ᒫᑲ᙮
ᐊᓂᑭ ᒫᑲ ᑳ ᐊᑖᐌᒋᒃ ᐅᐅ ᑫᒀᓇ, ᑳ ᑮ ᒥᔕᑭᐃᑯᒋᒃ, ᐗᓚᐤ ᑲᑕ ᓂᐸᐎᐗᒃ ᐁ ᑯᔅᑕᒸᒋᒃ ᐅ ᑲᒀᑕᑭᓯᐎᓂᓕᐤ, ᐁ ᒫᑐᒋᒃ ᓀᔥᑕ ᐁ ᑲᒀᑕᑭᑗᒧᒋᒃ᙮
ᐁ ᐃᑗᒋᒃ ᒫᑲ, ᒀᒋᔅᑕᒃ, ᒀᒋᔅᑕᒃ, ᐊᓂᒪ ᑭᒋ ᐃᑖᐎᓐ, ᑳ ᑮ ᑭᑭᔥᑲᒃ ᑳ ᒥᓨᔑᓂᓕᒃ ᐙᐱᔅᑫᑭᓂᓕᐤ, ᓀᔥᑕ ᒥᑴᑭᓂᓕᐤ, ᓀᔥᑕ ᐎᓯᓱᒥᑴᑭᓂᓕᐤ, ᓀᔥᑕ ᑳ ᑮ ᐙᐌᔑᐅᑦ ᐅᓵᐎᔔᓕᐋᓈᐱᔉ ᐅᒋ ᓀᔥᑕ ᒣᓗᔑᔑᒋᒃ ᐊᓯᓂᔭᒃ ᓀᔥᑕ ᐁᓴᒃ!
ᐌᓴ ᐯᔭᒃ ᑎᐹᔨᑲᓐ ᐱᓯᒧᑳᓂᒃ ᐃᔥᐱᔥ ᐁᔅᐱᒋ ᑭᒋ ᒥᔕᑭᓯᐎᓇ ᑮ ᒫᒑᒪᑲᓋ᙮ᓂᔥᑕ ᒥᓯᐌ ᑕᑐ ᓈᐱᒀᓄᑭᒪᐤ, ᓀᔥᑕ ᒥᓯᐌ ᑳ ᐎᒋᐃᐌᒋᒃ ᓈᐱᒀᓂᒃ, ᓀᔥᑕ ᐅᐹᐸᒫᔑᐗᒃ, ᓀᔥᑕ ᒥᓯᐌ ᑳ ᐊᑖᐌᒋᒃ ᑭᒋᑲᒦᒃ, ᐗᓚᐤ ᑮ ᓂᐸᐎᐙᒃ᙮
ᑮ ᑌᐺᐗᒃ ᒫᑲ ᐃᔅᐱ ᐎᐋᐸᑕᑭᒃ ᐁ ᑲᔥᑳᐸᑌᓕᒃ ᐁ ᐃᔥᒀᓱᓕᒋ, ᐁ ᐃᑗᒋᒃ, ᑫᑯ ᐃᑖᐎᓐ ᐁᑌᓕᑖᑾᒃ ᑖᐱᔅᑯᒡ ᐅᒪ ᑭᒋ ᐃᑖᐎᓐ!
ᒪᒋᑾᓛᔕ ᒫᑲ ᑮ ᐃᔑ ᐌᐱᓇᒶᔉ ᐅᔅᑎᒀᓂᐙᑳ, ᑮ ᑌᐺᐗᒃ ᒪᑲ, ᐁ ᒫᑐᒋᒃ ᓀᔥᑕ ᐁ ᑲᒀᑕᑭᑗᒧᒋᒃ, ᐁ ᐃᑗᒋᒃ, ᒀᒋᔅᑕᒃ, ᒀᒋᔅᑕᒃ, ᐊᓂᒪ ᑭᒋ ᐃᑖᐎᓐ, ᐁᑯᑕ ᑳ ᐃᔑ ᒥᔕᑭᐋᑲᓂᐎᒋᒃ ᒥᓯᐌ ᐊᓂᑭ ᑳ ᑮ ᐅᓈᐱᒀᓂᒋᒃ ᑭᒋᑲᒦᒃ, ᐁ ᐃᔅᐱᒋ ᐌᓗᑎᓯᓕᒋ ᐅᒋ! ᐌᓴ ᒣᒀᒡ ᐯᔭᒃ ᑎᐹᔨᑲᓐ ᐱᓯᒧᑳᓂᒃ ᑭᐗᔑᐊᐤ᙮
ᒥᓚᐙᑎᒃ, ᑭᓚᐗᐤ ᑭᒋᑭᔑᑯᒃ, ᓀᔥᑕ ᐯᓓᑭᓯᔦᒃ ᐊᐸᔅᑕᓕᑐᒃ ᓀᔥᑕ ᐅᑭᔅᑭᐙᐃᑫᑐᒃ; ᐌᓴ ᑭᒋᒪᓂᑐ ᑮ ᐋᔅᑯᒋᐁᐤ ᑳ ᑮ ᑐᑕᒫᑲᐎᔦᒃ᙮
ᓯᔪᑳᑎᓰᑦ ᐁᓐᒐᓪ ᒫᑲ ᑮ ᐅᑎᓀᐤ ᐊᓯᓂᔭ ᑖᐱᔅᑯᒡ ᑭᒋ ᐱᓂᐳᒋᑲᓇᓯᓂᒃ ᐁ ᐃᔑᓈᑯᓯᓕᒋ, ᑭᒋᑲᒥᒃ ᒫᑲ ᑮ ᐃᔑ ᐌᐱᓀᐤ, ᐁ ᐃᑗᑦ, ᐅᒪ ᐃᔑ ᑭᒋᑭᓯᐙᓯᐎᓂᒃ ᐊᓂᒪ ᑭᒋ ᐃᑖᐎᓐ ᐹᐱᓚᓐ ᑲᑕ ᓂᒋᐌᐱᓂᑲᑎᐤ, ᓇᒪᐙᔅᑳᑦ ᒥᓇ ᑲᑕ ᒥᔅᑭᑳᑌᐤ ᒫᑲ᙮
ᓀᔥᑕ ᐁ ᐃᑎᑖᑯᓯᒋᒃ ᐅᑭᑐᒋᑫᐗᒃ ᓀᔥᑕ ᐅᓂᑲᒧᐗᒃ, ᓀᔥᑕ ᐅᐱᐱᑴᐗᒃ ᓀᔥᑕ ᐅᐳᑖᒋᑫᐗᒃ, ᓇᒪᐐᔅᑳᑦ ᒥᓇ ᑲᑕ ᐯᑖᑯᓯᐗᒃ ᐃᑕ ᐁ ᐃᑖᔭᓐ; ᓇᒪ ᓀᔥᑕ ᐊᐌᓇ ᐁ ᐅᔑᒋᑫᑦ ᐱᑯ ᑐᐎ ᐁ ᐃᑖᐸᑎᓯᑦ, ᑲᑕ ᒥᔅᑲᐗᐤ ᐃᑕ ᐁ ᐃᑖᔭᓐ; ᓀᔥᑕ ᐁ ᐃᑎᑖᑯᓯᑦ ᐱᓂᐳᒋᑲᓇᓯᓂ ᓇᒪᐐᔅᑳᑦ ᑲᑕ ᐯᑖᑯᓯᐤ ᐃᑕ ᐁ ᐃᑖᔭᓐ;
ᓀᔥᑕ ᐁ ᐙᔅᑌᒃ ᐙᔅᑌᓇᒫᑲᓐ ᓇᒪᐎᔅᑳᑦ ᒥᓇ ᐙᔅᑌᐤ ᐃᑕ ᐁ ᐃᑖᔭᓐ; ᓀᔥᑕ ᐅ ᐯᑖᑯᓯᐎᓐ ᐅᔥᑭᓈᐯᐙᓐ ᓀᔥᑕ ᐅᔥᑭᔅᑴᐙᓐ ᓇᒪᐐᔅᑳᑦ ᒥᓇ ᑲᑕ ᓄᑖᑾᓂᓕᐤ ᐃᑕ ᐁ ᐃᑖᔭᓐ; ᐌᓴ ᑭᑦ ᐊᑖᐌᐎᓕᓕᒪᒃ ᑭ ᑭᒋᐃᓕᓕᐎᐗᒃ ᐅᑕ ᐊᔅᑮᒃ; ᐌᓴ ᑭ ᒥᑌᐃᐎᓇ ᑮ ᐅᒋ ᐙᔦᔑᐋᐗᒃ ᒥᓯᐌ ᑳ ᑕᑐᔅᑳᓀᓯᒋᒃ ᐃᓕᓕᐗᒃ᙮
ᐱᒋ ᒫᑲ ᐁ ᐃᑖᑦ ᑮ ᒥᔅᑭᑳᑌᓕᐤ ᐅᒥᑯᐗᐤ ᐅᑭᔅᑭᐙᐃᑫᐗᒃ, ᓀᔥᑕ ᐅᐸᓓᑭᓴᒃ, ᓀᔥᑕ ᒥᓯᐌ ᐊᓂᑭ ᐅᑦ ᐊᔅᑮᒃ ᑳ ᑮ ᓂᐸᐋᑲᓂᐎᒋᒃ᙮
ᑳ ᐳᓂᐸᓕᑭ ᐅᐅ, ᓂ ᑮ ᐯᑌᓐ ᐁ ᑭᒋ ᐯᑖᑯᓯᒋᒃ ᒥᒉᑦ ᐃᓕᓕᐗᒃ ᑭᒋᑭᔑᑯᒃ, ᐁ ᐃᑗᒋᒃ, ᐋᓕᓘᔭ; ᐱᒫᒋᐃᐌᐎᓐ, ᓀᔥᑕ ᑭᔅᑌᓕᑖᑯᓯᐎᓐ, ᓀᔥᑕ ᑭᔅᑎᓯᐎᓐ, ᓀᔥᑕ ᑲᔥᑭᐅᐎᓐ ᑲᑕ ᐎ ᐋᔭᐤ ᐅᑎᐯᓕᒋᑫᐤ ᑭ ᑭᒋᒪᓂᑐᒥᓇᐤ:
ᐌᓴ ᑖᐺᒪᑲᓂᓕᐗ ᓀᔥᑕ ᒀᔭᔅᑭᑖᑎᓯᒪᑲᓂᓕᐗ ᐅ ᑎᐹᔅᑯᓂᑫᐎᓇ: ᐌᓴ ᑭ ᑎᐹᔅᑯᓀᐤ ᑭᒋ ᐱᔑᒀᑎᓰᔅᑴᐗ, ᐊᓂᐃ ᑳ ᑮ ᒪᒉᓕᑖᑯᑖᓕᑭ ᐊᔅᑭᓕᐤ ᐅ ᐱᔑᒀᑎᓯᐎᓐ ᐅᒋ, ᓀᔥᑕ ᑭ ᐋᔅᑯᒋᐁᐤ ᐅ ᒥᑯᓕᐤ ᐅᒋ ᐅᑦ ᐊᑑᔅᑫᓛᑲᓂᒪ᙮
ᒥᓇ ᒫᑲ ᑮ ᐃᑗᐗᒃ, ᐋᓕᓘᔭ᙮ ᐅ ᑲᔥᑳᐸᓼᐎᓐ ᒫᑲ ᑭ ᐅᐱᐸᓕᓕᐤ ᑳᑭᑫ ᓀᔥᑕ ᑲᑭᑫ᙮
ᐊᓂᑭ ᒫᑲ ᓂᔑᑕᓇᐤ ᓀᔥᑕ ᓀᐅᔕᑉ ᑳ ᓂᑲᓀᓕᑖᑯᓯᒋᒃ, ᐊᓂᑭ ᓀᔥᑕ ᓀᐤ ᐊᐌᓯᓴᒃ, ᐁ ᐸᑭᔑᑭᒃ ᑭ ᓇᐗᑮᔅᑕᐌᐗᒃ ᑭᒋᒪᓂᑐᐗ ᐁ ᐊᐱᓕᒋ ᐅᑭᒫᐗᐱᐎᓂᒃ, ᐁ ᐃᑗᒋᒃ, ᐁᒣᓐ; ᐋᓕᓘᔭ᙮ᐊᓂᒪ ᒫᓂᔥᒑᓂᔥ ᐅᐎᑭᑐ ᒪᑯᔐᐎᓐ
ᐯᑖᑯᓯᐎᓐ ᒫᑲ ᐅᑭᒫᐗᐱᐎᓂᒃ, ᑭ ᐅᒋᐸᓕᐤ, ᐁ ᐃᑗᒪᑲᒃ, ᒫᒥᒋᒥᒃ ᑭ ᑭᒋᒪᓂᑐᒥᓇᐤ ᒥᓯᐌ ᑭᓚᐗᐤ ᐅᑦ ᐊᑑᔅᑫᓛᑲᓇ, ᑭᓚᐗᐤ ᓀᔥᑕ ᑳ ᓇᓂᒌᔅᑕᐌᒃ, ᑳ ᐋᐱᔑᔑᔑᔦᒃ ᓀᔥᑕ ᑳ ᒥᔑᑭᑎᔦᒃ᙮
ᓂ ᑮ ᐯᑌᓐ ᒫᑲ, ᒫᓇ ᐱᑯ ᐁ ᐯᑖᑯᓯᒋᒃ ᐁ ᒫᒪᐎᒥᒉᑎᒋᒃ, ᓀᔥᑕ ᑖᐱᔅᑯᒡ ᐁ ᐃᑎᑖᑾᑭ ᒥᒉᑦ ᓂᐱᔭ, ᓀᔥᑕ ᐁ ᐯᑖᑯᓯᒋᒃ ᑭᒋ ᐅᓂᒥᔅᑭᐗᒃ, ᐁ ᐃᑗᒋᒃ, ᐋᓕᓘᔭ: ᐌᓴ ᐅᑎᐯᓕᒋᑫᐤ ᑭᒋᒪᓂᑐ ᒥᓯᐌ ᓯᔪᑳᑎᓯᑦ ᑎᐯᓕᒋᑫᐤ᙮
ᐁᑯᔑ ᓯᑭᓓᓯᑕᐤ ᓀᔥᑕ ᒧᒋᑫᓕᑖᑕᐤ, ᓀᔥᑕ ᑭᔅᑌᓕᒫᑕᐤ: ᐌᓴ ᐅ ᐎᑭᑐᐎᓐ ᒫᓂᔥᒑᓂᔑᔥ ᐅᑎᒋᐸᓕᓕᐤ, ᐎᐗ ᓀᔥᑕ ᐊᔕᔾ ᑭ ᐙᐌᔑᐅᓕᐗ᙮
ᐎᓚ ᒫᑲ ᑭ ᒥᓚᐤ, ᑭᒋ ᑭᑭᔥᑲᒃ ᒣᓨᔑᓂᓕᒃ ᐙᐱᔅᑫᑭᓂᓕᐤ, ᐁ ᐸᓓᑲᓂᓕᑳ ᓀᔥᑕ ᐁ ᐙᐹᓕᒃ: ᐌᓴ ᒣᓨᔑᒃ ᐙᐱᔅᑫᑭᓐ ᐁᐗᑯ ᐅ ᒀᔭᔅᑭᑖᑎᓯᐎᓂᐗᐤ ᐅᐸᓓᑭᓴᒃ᙮
ᓂ ᑮ ᐸᑭᔑᓂᓐ ᒫᑲ ᐅᓯᑎᒃ ᑭᒋ ᓇᐗᑮᔅᑕᐗᒃ᙮ ᓂ ᑮ ᐃᑎᒃ, ᔮᑾ ᐁᑳ ᑐᑖ: ᓂᓚ ᑮᒋᐋᑑᔅᑫᓛᑲᓐ, ᓀᔥᑕ ᓂᑦ ᐊᔑᑕᑭᒥᑲᐎᓐ ᑭᒋᔖᓇᒃ ᑳ ᐋᔭᐙᒋᒃ ᐅ ᑎᐹᒋᒧᐎᓂᓕᐤ ᒋᓴᓴ: ᓇᐗᑮᔅᑕᐤ ᑭᒋᒪᓂᑐ:ᐌᓴ ᐅ ᑎᐹᒋᒧᐎᓐ ᒋᓴᔅ ᐁᐗᑯ ᑳ ᐊᒑᑯᐗᒃ ᑭᔅᑭᐙᐃᑫᐎᓐ᙮ᐊᓇ ᑳ ᑌᑕᐱᑦ ᑳ ᐗᐱᓯᓕᒋ ᒥᔅᑕᑎᒧ
ᓂ ᑮ ᐙᐸᑌᓐ ᒫᑲ ᑭᒋᑭᔑᒃ ᐁ ᐋᐸᐋᔅᑌᒃ, ᒫᑎᑲ, ᒫᑲ, ᐁ ᐙᐱᓯᑦ ᒥᔅᑕᑎᒻ; ᐊᓇ ᒫᑲ ᑳ ᑌᑕᐱᑐᑕᐙᑦ ᑮ ᐃᔑᓂᑳᑕᐤ, ᐅᒀᔭᔅᑭᑎᐤ ᓀᔥᑕ ᐅᑖᐺᐎᐤ, ᒀᔭᔅᑭᑖᑎᓯᐎᓂᒃ ᒫᑲ ᑎᐹᔅᑯᓂᑫᐤ ᓀᔥᑕ ᓇᑐᐸᓕᐤ᙮
ᐅᔅᑭᔑᑾ ᑖᐱᔅᑯᒡ ᐁ ᐗᓚᑌᒃ ᐃᔥᑯᑌᐤ ᑭ ᐃᔑᓈᑾᓂᓕᐗ, ᓀᔥᑕ ᐅᔅᑎᒀᓂᒃ ᑭ ᑭᑭᔥᑲᒻ ᒥᒋᑦ ᐅᑭᒪᐗᔅᑐᑎᓋ; ᑭ ᐋᔭᐤ ᒫᑲ ᐎᓗᐎᓂᓕᐤ ᐁ ᒪᓯᓇᐃᑳᑌᓕᒃ, ᐁᑳ ᐊᐌᓇ ᑳ ᑭᔅᑫᓕᑕᒃ, ᐎᓚ ᑫᒋᐙᒃ ᐱᑯ᙮
ᑭ ᑭᑭᔥᑲᒻ ᒫᑲ ᐊᑯᐅᓂᓕᐤ ᐁ ᑮ ᑭᑖᓂᑳᑌᓕᒃ ᒥᑯᒃ: ᐅᑦ ᐃᔑᓂᑳᓱᐎᓐ ᒫᑲ ᐃᔑᓂᑳᑌᓕᐤ, ᐅᑦ ᐋᔭᒥᐎᓐ ᑭᒋᒪᓂᑐ᙮
ᐊᓂᑭ ᐅᒫᒪᐎᓄᑎᓂᑫᐗᒃ ᒫᑲ ᑭᒋᑭᔑᑯᒃ ᑳ ᐃᑖᒋᒃ ᑭ ᓄᔅᐱᓇᑌᐗᒃ ᐁ ᑌᑕᐱᑐᑕᐙᒋᒃ ᑳ ᐙᐱᓯᓕᒋ ᒥᔅᑕᑎᒶ, ᐁ ᑭᑭᔥᑲᑭᒃ ᑳ ᒥᓨᔑᓂᓕᒃ ᐙᐱᔅᑫᑭᓂᓕᐤ, ᐁ ᐙᐹᓕᒃ ᓀᔥᑕ ᐁ ᐸᓓᑲᓂᓕᒃ᙮
ᐅᑐᓂᒃ ᒫᑲ ᐅᒋᐸᓕᐤ ᐁ ᑳᔖᒃ ᔑᒫᑲᓐ, ᐁᐗᑴᓕᐤ ᑭᒋ ᐅᒋ ᓂᐸᐋᑦ ᑳ ᑕᑐᔅᑳᓀᓯᓕᒋ ᐃᓕᓕᐗ: ᐱᐙᐱᔅᑯᓕᐤ ᒫᑲ ᑲᑕ ᐅᒋ ᑎᐯᓕᒣᐤ: ᑕᑕᑯᔅᑳᑕᒻ ᒫᑲ ᔓᒥᓈᐳ ᒫᑾᐃᑲᓂᓕᐤ ᑳ ᐅᒋᒪᑲᓂᓕᒃ ᐅᑦ ᐊᒀᑎᓯᐎᓂᒃ ᓀᔥᑕ ᐅᑦ ᐋᑯᓚᐌᓯᐎᓂᒃ ᑭᒋᒪᓂᑐ᙮
ᐋᔭᐤ ᓀᔥᑕ ᐅᑦ ᐊᑯᐅᓂᒃ ᓀᔥᑕ ᐅᑆᒥᒃ ᐎᓗᐎᓂᓂᐤ ᐁ ᒪᓯᓇᐃᑳᑌᓕᒃ, ᐅ ᑭᒋᐅᑭᒫᒥᐙᐗ ᑭᒋᐅᑭᒫᐗᒃ, ᓀᔥᑕ ᐅ ᑎᐯᓕᒋᑫᒥᐙᐗ ᐅᑎᐯᓕᒋᑫᐗᒃ᙮
ᓂ ᑮ ᐙᐸᒪᐤ ᒫᑲ ᐁᓐᒐᓪ ᐁ ᓂᐹᐎᑦ ᐱᓯᒧᒃ, ᑭ ᑌᐺᐤ ᒫᑲ ᐁ ᑭᔗᐌᑦ, ᐁ ᐃᑖᑦ ᒥᓯᐌ ᐱᓓᔑᔕ ᑳ ᐸᐸᒥᓛᓕᒋ ᒧᔐᑭᔑᑯᒃ, ᐋᔅᑕᒥᑐᒃ ᒫᒪᐎ ᒫᐗᒋᐃᑐᒃ ᐅ ᓂᐯᑴᐎᓂᒃ ᑫᔅᑎᓯᑦ ᑭᒋᒪᓂᑐ;
ᑭᒋ ᒥᒋᐌᒃ ᐅ ᐎᔮᓯᐗᐤ ᑭᒋᐅᑭᒪᐗᒃ, ᓀᔥᑕ ᐅ ᐎᔮᓯᐗᐤ ᓇᑐᐸᓕᐎᑭᒫᐗᒃ, ᓀᔥᑕ ᐅ ᐎᔮᓯᐗᐤ ᓯᔪᑳᑎᓯᒋᒃ ᐃᓕᓕᐗᒃ, ᓀᔥᑕ ᐅ ᐎᔮᓯᐗᐤ ᒥᔅᑕᑎᒶᒃ, ᐊᓂᑭ ᓀᔥᑕ ᑳ ᑌᑕᐱᑐᑕᐙᒋᒃ, ᓀᔥᑕ ᐅ ᐎᔮᓯᐗᐤ ᒥᓯᐌ ᐃᓕᓕᐗᒃ, ᑳ ᑎᐯᓕᒥᑎᓱᒋᒃ ᓀᔥᑕ ᐊᐗᑳᓇᒃ, ᑳ ᐋᐱᔑᔑᒋᒃ ᓀᔥᑕ ᑳ ᒥᔑᑭᑎᒋᒃ᙮
ᓂ ᑮ ᐙᐸᒪᐤ ᒫᑲ ᐊᓇ ᐊᐌᓯᔅ, ᓀᔥᑕ ᑭᒋᐅᑭᒫᐗᒃ ᐊᔅᑮᒃ, ᓀᔥᑕ ᐅ ᒫᒪᐎᓄᑎᓂᑫᒥᐙᐗ ᐁ ᒫᐗᒋᐃᑐᒋᒃ ᑭᒋ ᓇᑐᐸᓖᔅᑕᐙᒋᒃ ᐊᓂᐃ ᑳ ᑌᑕᐱᑐᑕᐙᓕᒋ ᒥᔅᑕᑎᒶ, ᓀᔥᑕ ᐅ ᒫᒪᐎᓄᑎᓂᑫᒥᓕᐗ᙮
ᐊᓇ ᐊᐌᓯᔅ ᒫᑲ ᑭ ᐅᑎᓇᐤ, ᐊᓯᒋ ᐊᓇ ᓀᔥᑕ ᓇᔅᐹᒡ ᐅᑭᔅᑭᐙᐃᑫᐗ ᑳ ᒫᒪᑖᐎ ᐃᔑᒋᑫᔅᑖᑯᑦ, ᐊᓂᐃ ᑳ ᐅᒋ ᐙᔦᔑᐋᑦ ᑳ ᑮ ᐅᑎᓇᒥᓕᒋ ᐅ ᑭᔅᑭᓄᐙᒋᒋᑲᓂᓕᐤ ᐊᐌᓯᓴ, ᓀᔥᑕ ᐊᓂᑭ ᑳ ᓇᐗᑭᔅᑕᐅᒫᒋᒃ ᐅ ᒪᓯᓕᓕᒪ᙮ ᐅᑯ ᒫᑲ ᒫᒪᐤ ᐁ ᐱᒫᑎᓯᒋᒃ ᑮ ᐃᔑᐌᐱᓇᐗᒃ ᐃᔥᑯᑌᐎ ᓵᑲᐃᑲᓂᒃ ᐁ ᐗᓚᑌᒃ ᐅᓵᐙᐱᔅᑯᓯᓂ᙮
ᐊᓂᑭ ᒫᑲ ᑳ ᐃᔥᑯᐸᓕᒋᒃ ᑮ ᓂᐸᐋᐗᒃ ᐅ ᔑᒫᑲᓐ ᐅᒋ ᐊᓇ ᑳ ᑌᑕᐱᑐᑕᐙᑦ ᒥᔅᑕᑎᒶ, ᐊᓂᒪ ᔑᒫᑲᓐ ᐅᑐᓂᒃ ᑳ ᐅᒋᐸᓕᓕᒃ: ᒥᓯᐌ ᓀᔥᑕ ᐱᓓᔑᔕᒃ ᑮ ᑭᔥᐳᐋᐗᒃ ᐅ ᐎᔮᓯᓕᐤ ᐅᒋ᙮
ᐅ ᑭᔅᑫᓕᑖᑯᑖᑫᐎᓐ ᒋᓴᔅ ᙭, ᑳ ᑮ ᒥᓕᑯᑦ ᑭᒋᒪᓂᑐᐗ, ᑭᒋ ᐙᐸᑎᓛᑦ ᐅᑦ ᐊᑑᔅᑫᓛᑲᓂᒪ ᑫᒀᓇ ᐎᐸᒡ ᑫ ᐯᒋ ᐅᑎᒋᐸᓕᑭ; ᑮ ᐃᔑᑎᔕᐊᒪᐌᐤ ᒫᑲ, ᓀᔥᑕ ᑮ ᐋᓕᒧᑕᒪᐌᐤ ᐅᑦ ᐊᑑᔅᑫᓚᑲᓂᒪ ᒑᓇ, ᐅᑦ ᐁᓐᒐᓕᒪ ᐅᒋ;
ᐊᓇ ᑳ ᑮ ᑎᐹᑐᑕᒸᑦ ᑭᒋᒪᓂᑐᐗ ᐅᑦ ᐋᔭᒥᐎᓂᓕᐤ, ᓀᔥᑕ ᐅ ᑎᐹᒋᒧᐎᓂᓕᐤ ᒋᓴᔅ ᙭ᑕ, ᓀᔥᑕ ᒥᓯᐌ ᑫᒀᓇ ᑳ ᑮ ᐙᐸᑕᒃ᙮
ᔕᐌᓕᑖᑯᓯᐤ ᐊᓇ ᑳ ᐋᔭᒥᑖᑦ, ᐊᓂᑭ ᓀᔥᑕ ᑳ ᓇᑐᑕᑭᒃ ᐊᓂᐃ ᐃᑗᐎᓇ ᐅᒪ ᑭᔅᑭᐙᐃᑫᐎᓂᒃ, ᓀᔥᑕ ᑳ ᑲᓇᐌᓕᑕᑭᒃ ᐊᓂᐃ ᐁᑯᑕ ᑳ ᒪᓯᓇᐃᑳᑌᓕᑭ: ᐌᓴ ᐯᔓᓈᑾᓐ ᑭᒋ ᐅᑎᒋᐸᓕᒃ᙮ᐙᒉᒫᑲᓂᐎᐗᒃ ᐊᓂᑭ ᓂᔂᔅ ᐋᔭᒥᐁᐎᑲᒥᑯ
ᒑᓐ ᐁ ᒪᓯᓇᐊᒪᐙᑦ ᐊᓂᐃ ᓂᔂᔅ ᒫᒪᐎᐋᔭᒥᐋᐗ ᐁᔕᐃᒃ ᑳ ᐃᑖᓕᒋ:ᔕᐌᓕᒋᑫᐎᓐ ᑭ ᑳ ᐎ ᐋᔮᓇᐗᐤ, ᓀᔥᑕ ᑳᔮᒣᓕᑕᒧᐎᓐ, ᐊᓇ ᐅᒋ ᑳ ᐃᑖᑦ, ᓀᔥᑕ ᑳ ᑮ ᐃᑖᑦ, ᓀᔥᑕ ᑫ ᑕᑯᔑᒃ; ᓀᔥᑕ ᐊᓂᑭ ᓂᔂᔅ ᐊᒑᑾᒃ ᐅᒋ ᐅᑎᔥᑲᐤ ᐅᑦ ᐅᑭᒪᐗᐱᐎᓂᒃ ᑳ ᐃᑖᒋᒃ;
ᓀᔥᑕ ᒋᓴᔅ ᙭ ᐅᒋ, ᑳ ᒀᔭᔅᑭᑎᑦ ᐅᑎᐹᒋᒧ, ᓀᔥᑕ ᑳ ᓃᔥᑕᒧᔖᓂᐎᑦ ᐅᓂᐱᐗ ᐅᒋ, ᓀᔥᑕ ᑳ ᑭᒋᐅᑭᒫᑳᑕᐙᑦ ᑭᒋᐅᑭᒪᐗ ᐅᑕ ᐊᔅᑮᒃ᙮ᐎᓚ ᑳ ᑭ ᓵᑭᐃᑕᒃ, ᓀᔥᑕ ᑎᐱᓚᐌ ᐅ ᒥᑯᒃ ᑳ ᑮ ᑭᒋᔅᑖᐸᐗᓕᑕᒃ ᑭ ᒪᒋᑡᐎᓂᓇᐗ ᐅᒋ,
ᓀᔥᑕ ᑳ ᑮ ᐃᑐᑖᑕᒃ ᑭᒋ ᑭᒋᐅᑭᒫᐎᔭᒃ ᓀᔥᑕ ᓵᓵᑭᐎᓕᐌᐎᓕᓕᐎᔭᒃ ᐅᑎᔥᑲᐤ ᑭᒋᒪᓂᑐ ᓀᔥᑕ ᐅᑖᐃᔭ; ᐎᓚ ᑲᑕ ᐎ ᐋᔭᐤ ᑭᔅᑌᓕᑖᑯᓯᐎᓂᓕᐤ ᓀᔥᑕ ᑎᐯᓕᒥᐌᐎᓂᓕᐤ ᑳᑭᑫ ᓀᔥᑕ ᑳᑭᑫ᙮ ᐁᒣᓐ᙮
ᒫᑎᑲ, ᐯᒋ ᐃᑐᑌᐤ ᐗᔅᑯᒃ; ᓀᔥᑕ ᑲᑕ ᐙᐸᒥᑯ ᒥᓯᐌ ᒥᔅᑭᔑᑾ, ᐊᓂᐃ ᓀᔥᑕ ᑳ ᑮ ᑕᑲᒥᑯᑦ: ᓀᔥᑕ ᒥᓯᐌ ᑳ ᑕᑐᔅᑳᓀᓯᒋᒃ ᐃᓕᓕᐗᒃ ᑲᑕ ᒫᑐᐗᒃ ᐎᓚ ᐅᒋ᙮ ᐁᑯ ᑫ ᐃᑭᒃ᙮ ᐁᒣᓐ᙮
ᓂᓚ ᐁᐗᑯ ᐋᓪᐸ ᓀᔥᑕ ᐅᒣᑲ, ᓃᔥᑕᒻ ᓀᔥᑕ ᒫᒋᒡ, ᐃᑗᐤ ᐅᑎᐯᓕᒋᑫᐤ, ᑳ ᐃᑖᑦ, ᓀᔥᑕ ᑳ ᑭ ᐃᑖᑦ, ᓀᔥᑕ ᑫ ᑕᑯᔑᒃ, ᒥᓯᐌ ᓯᔪᑳᑎᓰᑦ᙮ᒑᓐ ᐙᐸᒣᐤ ᙭ᑕ ᐃᔑᓇᒧᐎᓂᒃ
ᓂᓚ ᒑᓐ, ᑳ ᐎᒋᔖᓂᐎᔦᒃ ᓀᔥᑕ ᑭ ᐎᒉᐙᑲᓂᐗᐤ ᐊᓕᒥᓯᐎᓂᒃ, ᓀᔥᑕ ᐅᑦ ᐅᑭᒫᐎᐎᓂᒃ ᓀᔥᑕ ᐅ ᔑᐱᓚᐌᓯᐎᓂᒃ ᒋᓴᔅ ᙭, ᓂ ᑮ ᐃᑖᓐ ᒥᓂᔅᑎᑯᒃ ᐹᑦᒪᔅ ᑳ ᐃᔑᓂᑳᑌᒃ, ᑭᒋᒪᓂᑐ ᐅᑦ ᐋᔭᒥᐎᓐ ᐅᒋ, ᓀᔥᑕ ᐅ ᑎᐹᒋᒧᐎᓐ ᒋᓴᔅ ᙭ ᐅᒋ᙮
ᐊᒑᑯᒃ ᓂ ᑮ ᐃᑖᓐ ᐅᑎᐯᓕᒋᑫᐤ ᐅ ᑭᔑᑳᒥᒃ, ᓀᔥᑕ ᓂᔅᐱᔅᑾᓂᒃ ᓂ ᑮ ᐯᑌᓐ ᑭᒋ ᐯᑖᑯᓯᐎᓐ, ᑖᐱᔅᑯᒡ ᐳᑖᒋᑲᓐ,
ᐁ ᐃᑗᒪᑲᒃ, ᓂᓚ ᐁᐗᑯ ᐋᓪᐸ ᓀᔥᑕ ᐅᒣᑲ, ᓃᔥᑕᒻ ᓀᔥᑕ ᒫᒋᒡ: ᓀᔥᑕ, ᑫᒀᓐ ᑳ ᐋᐸᑕᒪᓐ, ᒪᓯᓇᐊ ᒪᓯᓇᐃᑲᓂᒃ, ᐃᔑᑎᔕᐊᒪᐎᒃ ᒫᑲ ᐊᓂᑭ ᓂᔂᔅ ᒫᒪᐎᐋᔭᒥᐋᐗᒃ ᐁᔕᐃᒃ ᑳ ᐃᑖᒋᒃ; ᐊᓐᑕ ᐁᐱᓴᓯᒃ, ᓀᔥᑕ ᐊᓐᑕ ᔅᒪᕐᓇᐃᒃ, ᓀᔥᑕ ᐊᓐᑕ ᐸᕐᑲᒪᓯᒃ, ᓀᔥᑕ ᐊᓐᑕ ᑕᐃᔭᑖᕋᐃᒃ, ᓀᔥᑕ ᐊᓐᑕ ᓵᕐᑎᓯᒃ, ᓀᔥᑕ ᐊᓐᑕ ᐱᓕᑌᓪᐱᔭᐃᒃ, ᓀᔥᑕ ᐊᓐᑕ ᓓᐅᑕᓯᔭᐃᒃ᙮
ᓂ ᑮ ᑴᔅᑭᑳᐸᐎᓐ ᒫᑲ ᑭᒋ ᐙᐸᒪᒃ ᐊᐌᓇ ᐅ ᐯᑖᑯᓯᐎᓐ ᑳ ᑭ ᐋᔭᒥᐃᑯᐗᒃ᙮ ᐁ ᑮ ᑴᔅᑭᑳᐸᐎᔮᓐ ᒫᑲ, ᓂ ᑮ ᐙᐸᑌᓐ ᓂᔂᔅ ᐅᓵᐎᔔᓕᐋᓈᐱᔉ ᐙᔅᑌᓇᒫᑲᓈᑎᑾ;
ᒣᑴᔭᔥ ᒫᑲ ᐊᓂᐃ ᓂᔂᔅ ᐅᓵᐎᔔᓕᐋᓈᐱᔉ ᐙᔅᑌᓇᒫᑲᓈᑎᑾ, ᐯᔭᒃ ᑖᐱᔅᑯᒡ ᐃᓕᓕᐎᑯᓯᓵᓐ, ᐁ ᐎᓛᑕᒃ ᐊᑯᐅᓂᓕᐤ ᐅᓯᑎᒃ ᐁ ᐃᔅᑴᑲᓂᓕᒃ, ᓀᔥᑕ ᐁ ᐸᑾᑌᐅᑦ ᐅ ᐙᔅᑭᑲᓂᒃ ᐅᓵᐎᔔᓕᐊᓈᐱᔉ ᐸᑾᑌᐅᓂᓕᐤ ᐅᒋ᙮
ᐅᔅᑎᒀᓐ ᓀᔥᑕ ᐅᔅᑎᒀᓂᐱᐌᔭ ᑮ ᐙᐹᓕᐤ ᑖᐱᔅᑯᒡ ᒫᓂᔥᒑᓂᔥ ᐅᐱᐙᔭ, ᐁ ᐙᐹᓕᒃ ᐃᔥᐱᔥ ᑰᓇ: ᐅᔅᑭᔑᑾ ᓀᔥᑕ ᑖᐱᔅᑯᒡ ᐁ ᐗᓚᑌᒃ ᐃᔥᑯᑌᐤ;
ᐅᓯᑕ ᓀᔥᑕ ᑖᐱᔅᑯᒡ ᐁ ᒥᓨᔑᒃ ᐅᓵᐙᐱᔉ, ᒫᓇ ᐱᑯ ᐁ ᐃᔅᒀᓯᑳᑌᓕᑭ ᑎᑳᐱᔅᑭᓯᑲᓂᒃ; ᓀᔥᑕ ᐅ ᐯᑖᑯᓯᐎᓐ ᑖᐱᔅᑯᒡ ᐁ ᐃᑎᑖᑯᓯᒪᑲᑭ ᒥᒉᑦ ᓂᐱᔭ᙮
ᑮ ᐋᔭᐌᐤ ᐅ ᑭᒋᓂᔅᑮᒃ ᓂᔂᔅ ᐊᒑᑾ: ᐅᑐᓂᒃ ᓀᔥᑕ ᑮ ᐅᒋᐸᓕᓕᐤ ᐁ ᐃᑕᐎ ᑳᔖᒃ ᔑᒫᑲᓂᓕᐤ: ᓀᔥᑕ ᑮ ᐃᔑᓈᑯᑴᐤ ᑖᐱᔅᑯᒡ ᐱᓯᒻ ᐁ ᒪᔥᑲᐙᓯᑫᑦ᙮
ᐃᔅᐱ ᒫᑲ ᐎᐋᐸᒪᒃ, ᓂ ᑮ ᐸᑭᔑᓂᓐ ᐅᓯᑎᒃ ᑖᐱᔅᑯᒡ ᐁ ᓂᐱᔮᓐ᙮ ᓀᔥᑕ ᒫᑲ ᐅ ᑭᒋᓂᔉ ᓂ ᑮ ᐅᒋ ᓵᒥᓂᒃ, ᐁ ᐃᔑᑦ, ᐁᑳᐎᓚ ᑯᔅᑖᒋ: ᓂᓚ ᐁᐗᑯ ᓂᔥᑕᒻ ᓀᔥᑕ ᒫᒋᒡ:
ᒪᓯᓇᐊ ᐊᓂᐃ ᑳ ᑮ ᐙᐸᑕᒪᓐ, ᓀᔥᑕ ᐊᓂᐃ ᑳ ᐃᑕᑾᑭ, ᓀᔥᑕ ᐊᓂᐃ ᐁᔥᑾ ᑫ ᐃᑕᑾᑭ;
ᐁ ᐃᔑ ᒫᒪᔅᑳᑌᓕᑖᑯᓯᒋᒃ ᐊᓂᑭ ᓂᔂᔅ ᐊᒐᑾᒃ ᑳ ᑭ ᐙᐸᒪᒋᒃ ᓂ ᑭᒋᓂᔅᑮᒃ, ᓀᔥᑕ ᐊᓂᐃ ᓂᔂᔅ ᐅᓵᐎᔔᓕᐊᓈᐱᔉ ᐙᔅᑌᓇᒫᑲᓈᑎᑾ᙮ ᐊᓂᑭ ᓂᔂᔅ ᐊᒐᑾᒃ ᐁᐗᒀᓂᑭ ᓂᔀ ᐁᓐᒐᓚᒃ ᑳ ᑎᐯᓕᒫᒋᒃ ᐊᓂᐃ ᓂᔂᔅ ᒫᒪᐎᐋᔭᒥᐊᐗ: ᓀᔥᑕ ᐊᓂᐃ ᓂᔂᔅ ᐙᔅᑌᓇᒫᑲᓈᑎᑾ ᐁᐗᒀᓂᐃ ᓂᔂᔅ ᒫᒪᐎᐋᔭᒥᐋᐗᐤ᙮
ᐊᓂᐃ ᑭᒋᒥᑖᑐᒥᑕᓇᐤ ᐱᐳᓇ
ᓂ ᑮ ᐙᐸᒪᐤ ᒫᑲ ᐁᓐᒐᓪ ᑭᒋᑭᔑᑯᒃ ᐁ ᐅᒋ ᐯᒋ ᓛᔑᑦ ᐁ ᐋᔮᑦ ᐎᑯᑕᐃᑲᓐ ᐁᑳ ᑳ ᒥᓴᔅᑫᔮᓕᒃ ᐙᑎᑳᓂᓕᐤ, ᓀᔥᑕ ᐱᐙᐱᔅᑴᔭᐱ ᐅᒌᒌᒃ;
ᑮ ᐅᑎᑎᓀᐤ ᒫᑲ ᒥᔑᑭᓀᐱᑾ, ᐊᓂᐃ ᑭᔐ ᒥᔑᑭᓀᐱᑾ, ᐁᐗᑯ ᒪᒋᒪᓂᑐ ᓀᔥᑕ ᓭᑖᓐ, ᑮ ᒫᒫᒋᒀᐱᑌᐤ ᒫᑲ ᐃᔥᐱᔥ ᑭᒋᒥᑖᑐᒥᑕᓇᐤ ᐱᐴᓋ,
ᑮ ᐌᐱᓀᐤ ᒫᑲ ᐊᓐᑕ ᐁᑳ ᐁ ᒥᓴᔅᑫᔮᒃ ᐙᑎᑳᓂᒃ, ᑮ ᑭᐸᐌᐤ ᒫᑲ, ᓀᔥᑕ ᑮ ᐊᑯᔅᑭᐙᓶᐤ, ᐁᑳᐎᔅᑳᑦ ᒥᓇ ᑭᒋ ᐙᔦᔑᐋᓕᒋ ᑳ ᑕᑐᔅᑳᓀᓱᓕᒋ ᐃᓕᓕᐗ, ᐹᑎᒫ ᑮ ᑎᐱᐸᓕᑾᐌ ᑭᒋᒥᑖᑐᒥᑕᓇᐤ ᐱᐴᓋ: ᐁᑯᔅᐱ ᒫᑲ ᐊᒋᓚᐤ ᑭᒋ ᐋᐸᐙᑲᓂᐎᓕᒋ᙮
ᓂ ᑮ ᐙᐸᑌᓐ ᒫᑲ ᐅᑭᒪᐗᐱᐎᓇ, ᐊᓂᑭ ᓀᔥᑕ ᑳ ᑌᑕᐱᒋᒃ, ᑮ ᒥᓛᐗᒃ ᒫᑲ ᑭᒋ ᑎᐹᔅᑯᓂᑫᒋᒃ: ᓂ ᑮ ᐙᐸᒥᒫᐗ ᒫᑲ ᐅᑦ ᐊᒑᑯᐙᐗ ᐊᓂᑭ ᑳ ᑮ ᑮᔥᑭᑴᐙᑲᓂᐎᒋᒃ ᐅ ᑎᐹᒋᒧᐎᓐ ᒋᓴᔅ ᐅᒋ, ᓀᔥᑕ ᐅᑦ ᐋᔭᒥᐎᓐ ᑭᒋᒪᓂᑐ, ᐁᑳ ᓀᔥᑕ ᑳ ᑮ ᓇᐗᑮᔅᑕᐙᒋᒃ ᐊᓂᐃ ᐊᐌᓯᓴ, ᐁᑳ ᓀᔥᑕ ᐅ ᒪᓯᓕᓕᒥᓕᐗ, ᐁᑳ ᓀᔥᑕ ᑳ ᑮ ᐅᑎᓇᒸᒋᒃ ᐅ ᑭᔅᑭᓄᐙᒋᒋᑲᓂᓕᐤ ᐅᔅᑲᑎᑯᐙᒃ, ᓀᔥᑕᐱᑯ ᐅᒋᒋᐙᒃ; ᑮ ᐎᒋᐱᒫᑎᓯᒣᐗᒃ ᓀᔥᑕ ᑮ ᐎᒋᑎᐯᓕᒋᑫᒣᐗᒃ ᙭ᑕ ᐃᔥᐱᔥ ᑭᒋᒥᑖᑐᒥᑕᓇᐤ ᐱᐴᓋ᙮
ᒫᑲ ᒥᓯᐌ ᑯᑕᑭᔭᒃ ᑳ ᓂᐱᒋᒃ ᓇᒪᐎᓚ ᒥᓇ ᑮ ᐱᒫᑎᓯᐗᒃ ᐹᑎᒫ ᑮ ᐳᓂᐸᓕᑭ ᐊᓂᐃ ᑭᒋᒥᑖᑐᒥᑕᓇᐤ ᐱᐴᓋ᙮ ᐅᒪ ᐁᐗᑯ ᓃᔥᑕᒻ ᐗᓂᔥᑲᐎᓐ᙮
ᔕᐌᓕᑖᑯᓯᐤ ᓀᔥᑕ ᐸᓓᑭᓯᐤ ᐊᓇ ᑳ ᐎᒋᐃᐌᑦ ᓂᔥᑕᒻ ᐗᓂᔥᑲᐎᓂᒃ: ᐅᑯ ᑐᐎ ᓂᔓ ᓂᐱᐎᓂᓕᐤ ᓇᒪᐎᓚ ᑎᐯᓕᒥᑯᐗᒃ, ᒫᑲ ᑲᑕ ᐋᐎᐗᒃ ᑭᒋᒪᓂᑐ ᐅ ᓵᓵᑭᐎᓕᐌᐎᓕᓕᒪ, ᓀᔥᑕ ᙭, ᓀᔥᑕ ᑲᑕ ᐎᒋᑎᐯᓕᒋᑫᒣᐗᒃ ᐃᔥᐱᔥ ᑭᒋᒥᑖᑐᒥᑕᓇᐤ ᐱᐴᓋ᙮ᑳ ᐸᔅᑭᓚᐙᑲᓂᐎᑦ ᓭᑕᓐ
ᐃᔅᐱ ᒫᑲ ᑮ ᑎᐱᐸᓕᑾᐌ ᑭᒋᒥᑖᑐᒥᑕᓇᐤ ᐱᐴᓋ, ᓭᑕᓐ ᑲᑕ ᐋᐸᐗᐤ ᐅ ᑭᐸᐅᑐᐎᑲᒥᑯᒃ ᐅᒋ,
ᑲᑕ ᐗᓚᐎᐤ ᒫᑲ ᑭᒋ ᐙᔦᔑᐋᑦ ᑳ ᑕᑐᔅᑳᓀᓯᓕᒋ ᐃᓕᓕᐗ ᐁ ᓀᐗᐤ ᑭᑫᔮᑭ ᐊᔅᑮᒃ, ᑲᒃ ᓀᔥᑕ ᒣᑲᒃ, ᑭᒋ ᒪᐗᒋᐋᑦ ᑭᒋ ᓇᑐᐸᓕᓕᒋ; ᐃᑕᓯᓕᐗ ᒫᑲ ᐃᔥᐱᔥ ᓓᑲᐤ ᑭᒋᑲᒦᒃ᙮
ᑮ ᐃᑐᑌᐗᒃ ᒫᑲ ᐁᔅᐱᒋ ᐋᓚᑲᔥᑳᒃ ᐊᔅᑭᒃ, ᑮ ᐙᔅᑳᔅᑲᐊᒬᐗᒃ ᒫᑲ ᐅ ᑲᐯᔑᐎᓂᓕᐤ ᐅᐸᓓᑭᓴ, ᓀᔥᑕ ᑳ ᓵᑭᑖᓂᐗᓂᓕᒃ ᐃᑖᐎᓂᓕᐤ: ᐃᔥᑯᑌᓕᐤ ᒫᑲ ᑮ ᐯᒋ ᓈᔑᐸᓕᓕᐤ ᑭᒋᒪᓂᑐ ᐅᒋ ᑭᒋᑭᔑᑯᒃ, ᑳ ᓂᔑᐗᓈᒋᐃᑯᒋᒃ᙮
ᒪᒋᒪᓂᑐ ᒫᑲ ᑳ ᑮ ᐙᔦᔑᐋᑦ ᐃᔥᑯᑌᐎ ᓀᔥᑕ ᐅᓵᐙᐱᔅᑯᓯᓂ ᓵᑲᐃᑲᓂᒃ ᑮ ᐃᔑ ᐌᐱᓇᐤ, ᐁᑯᑕ ᐁ ᐃᑖᒋᒃ ᐊᓇ ᐊᐌᓯᔅ ᓀᔥᑕ ᐊᓇ ᓇᔅᐹᒡ ᐅᑭᔅᑭᐙᐃᑫᐤ, ᓀᔥᑕ ᑲᑕ ᑲᒀᑕᑭᐊᐤ ᐁ ᑭᔑᑳᓕᒃ ᓀᔥᑕ ᐁ ᑎᐱᔅᑳᓕᒃ, ᑳᑭᑫ ᓀᔥᑕ ᑳᑭᑫ᙮ᐊᓂᒪ ᒫᒋᒡ ᑎᐹᔅᑯᓂᑫᐎᓐ
ᓂ ᑮ ᐙᐸᑌᓐ ᒫᑲ ᑭᒋ ᐙᐱᔅᑭ ᐅᑭᒪᐗᐱᐎᓐ, ᐊᓇ ᓀᔥᑕ ᑳ ᑌᑕᐱᑦ, ᐊᓇ ᐁ ᑲᓇᐙᐸᑕᒃ ᐊᔅᑭ ᓀᔥᑕ ᑭᔑᒃ ᑮ ᐅᔑᒧᒪᑲᓋ; ᓇᒪ ᒫᑲ ᑮ ᒥᔅᑭᑳᑌᐤ ᐃᑕ ᑫ ᐃᑕᑾᑭ᙮
ᓂ ᑮ ᐙᐸᒫᐗᒃ ᒫᑲ ᑳ ᓂᐱᒋᒃ, ᐁ ᐋᐱᔑᔑᔑᒋᒃ ᓀᔥᑕ ᐁ ᒥᔑᑭᑎᒋᒃ, ᐁ ᐅᑎᔥᑲᐎᑳᐸᐐᔅᑕᐙᒋᒃ ᑭᒋᒪᓂᑐᐗ: ᒪᓯᓇᐃᑲᓇ ᒫᑲ ᑮ ᐋᐸᐃᑳᑌᐗ; ᑯᑕᒃ ᒪᓯᓇᐃᑲᓐ ᓀᔥᑕ ᑮ ᐋᐸᐃᑳᑌᐤ, ᐁᐗᑯ ᐱᒫᑎᓯᐎᓂ ᒪᓯᓇᐃᑲᓐ; ᑳ ᓂᐱᒋᒃ ᒫᑲ ᑮ ᐅᒋ ᑎᐹᔅᑯᓇᐗᒃ ᐊᓂᐃ ᒪᓯᓇᐃᑲᓂᒃ ᑳ ᒪᓯᓇᐃᑳᑌᓕᑭ, ᒬᒋ ᑳ ᑮ ᐃᔑ ᐊᑑᔅᑫᒋᒃ᙮
ᑭᒋᑲᒥ ᓀᔥᑕ ᑮ ᐸᑭᑎᓀᐤ ᑳ ᓂᐱᓕᒋ ᐁᑯᑕ ᑳ ᐃᑖᓕᒋ; ᓀᔥᑕ ᓂᐱᐎᓐ ᓀᔥᑕ ᒋᐸᐃᐊᔅᑭ ᑮ ᐸᑭᑎᓀᐗᒃ ᑳ ᓂᐱᓕᒋ ᐁᑯᑕ ᑳ ᐃᑖᓕᒋ: ᑮ ᑎᐹᔅᑯᓇᐗᒃ ᒫᑲ ᒥᓯᐌ ᐊᐌᓂᑭ ᒬᒋ ᑳ ᑮ ᐃᔑ ᐊᑑᔅᑫᒋᒃ᙮
ᓂᐱᐎᓐ ᒫᑲ ᓀᔥᑕ ᒋᐸᐃᐊᔅᑭ ᑮ ᐃᔑ ᐌᐱᓂᑳᑌᐗ ᐃᔥᑯᑌᐎ ᓵᑲᐃᑲᓂᒃ᙮ ᐁᐗᒀᓂᒪ ᓂᔓ ᓂᐱᐎᓐ᙮
ᒥᓯᐌ ᑕᑐ ᐊᐌᓇ ᒫᑲ ᐁᑳ ᑳ ᒥᔅᑲᐙᑲᓂᐎᑦ ᐁ ᒪᓯᓇᐃᑳᓱᑦ ᐱᒫᑎᓯᐎᓂ ᒪᓯᓇᐃᑲᓂᒃ ᐃᔥᑯᑌᐎ ᓵᑲᐃᑲᓂᒃ ᑮ ᐃᔑ ᐌᐱᓇᐤ᙮
ᐊᓂᒪ ᐅᔥᑭ ᑭᒋᑭᔑᑯᒃ ᓀᔥᑕ ᐊᓂᒪ ᐅᔥᑭ ᐊᔅᑭ
ᓂ ᑮ ᐙᐸᑌᓐ ᒫᑲ ᐅᔥᑭ ᑭᔑᒃ ᓀᔥᑕ ᐅᔥᑭ ᐊᔅᑭ: ᐌᓴ ᓃᔥᑕᒻ ᑭᔑᒃ ᓀᔥᑕ ᐊᔅᑭ ᑮ ᐌᐱᐸᓕᐗ; ᓇᒪ ᓀᔥᑕ ᑫᔮᐸᒡ ᑮ ᐃᑕᑾᓐ ᑭᒋᑲᒥ᙮
ᓂᓚ ᒑᓐ ᒫᑲ ᓂ ᑮ ᐙᐸᑌᓐ ᐸᓓᑭ ᐃᑖᐎᓐ, ᐅᔥᑭ ᒋᕉᓴᓚᒻ, ᐁ ᐯᒋ ᐅᒋ ᓛᔑᐸᓕᒃ ᑭᒋᒪᓂᑐ ᑭᒋᑭᔑᑯᒃ, ᐁ ᐋᔦᔅᑲᐎᑖᓂᐗᒃ ᑖᐱᔅᑯᒡ ᐅᔥᑭᔅᑴᐙᓐ ᐁ ᐙᐌᔑᐅᑦ ᐅ ᓈᐯᒪ ᐅᒋ᙮
ᓂ ᑮ ᐯᑌᓐ ᒫᑲ ᑭᒋ ᐯᑖᑯᓯᐎᓐ ᑭᒋᑭᔑᑯᒃ ᐅᒋ ᐁ ᐃᑗᒪᑲᒃ, ᒫᑎᑲ ᑭᒋᒪᓂᑐ ᐎᑭ ᐃᑕᑾᓂᓕᐤ ᐃᑕ ᐁ ᐃᑖᓕᒋ ᐃᓕᓕᐗ, ᑲᑕ ᐎᒋᑕᔑᑫᒣᐤ ᒫᑲ, ᑲᑕ ᐅᑦ ᐃᓕᓕᒥᐤ ᒫᑲ, ᑭᒋᒪᓂᑐ ᑫᒋᐙᒃ ᓀᔥᑕ ᑲᑕ ᐎᒉᐌᐤ, ᓀᔥᑕ ᑲᑕ ᐅ ᑭᒋᒪᓂᑐᒥᒥᑯᐗᒃ᙮
ᑭᒋᒪᓂᑐ ᒫᑲ ᑲᑕ ᑳᓯᐊᒬᐤ ᒥᓯᐌ ᑳ ᐅᒋᑲᐙᐱᓕᒋ ᐅᔅᑭᔑᑯᓕᒃ; ᓇᒪᐎᔅᑳᑦ ᒥᓇ ᒫᑲ ᑲᑕ ᐃᑕᑾᓐ ᓂᐱᐎᓐ, ᓇᒪ ᓀᔥᑕ ᒥᔕᒣᓕᑕᒧᐎᓐ, ᓇᒪ ᓀᔥᑕ ᒫᑐᐎᓐ, ᓇᒪ ᓀᔥᑕ ᒥᓇ ᑲᑕ ᐃᑕᑾᓐ ᐎᓴᑫᓕᑕᒧᐎᓐ: ᐌᓴ ᑳᔮᔥ ᑫᒀᓇ ᑮ ᐌᐱᐸᓕᐗ᙮
ᐊᓇ ᒫᑲ ᑳ ᐊᐱᑦ ᐅᑭᒪᐗᐱᐎᓂᒃ ᑮ ᐃᑗᐤ, ᒫᑎᑲ, ᒥᓯᐌ ᑫᒀᓇ ᓂᑦ ᐅᔥᑭᑖᓐ᙮ ᓂ ᑮ ᐃᑎᒃ ᒫᑲ, ᒪᓯᓇᐊ; ᐌᓴ ᐅᐅ ᐋᔭᒥᐎᓇ ᑖᐺᒪᑲᓋ ᓀᔥᑕ ᑾᔹᔅᑭᑎᒪᑲᓋ᙮
ᓂ ᑮ ᐃᑎᒃ ᒫᑲ, ᑭᔑᒋᑳᑌᐤ᙮ ᓂᓚ ᐁᐗᑯ ᐋᓪᐸ ᓀᔥᑕ ᐅᒣᑲ, ᐊᓇ ᒫᐗᒋ ᓃᔥᑕᒻ ᓀᔥᑕ ᒫᒋᒡ᙮ ᓂ ᑳ ᒥᓇᐊᐤ ᒧᔐ ᐊᓇ ᑳ ᓄᑌᔮᐸᑴᑦ ᐁ ᐃᔑ ᒧᔅᑭᒋᐗᓂᓕᒃ ᐱᒫᑎᓯᐎᓂ ᓂᐱᓕᐤ᙮
ᐊᓇ ᑳ ᔖᑯᒋᐃᐌᑦ ᑲᑕ ᐊᑎ ᐋᔭᐤ ᐅᐅ ᑫᒀᓇ; ᓂ ᑳ ᐅ ᑭᒋᒪᓂᑐᒥᒥᒃ ᒫᑲ, ᓂᓚ ᓀᔥᑕ ᓂ ᑳ ᐅᑯᓯᓯᒪᐤ᙮
ᒫᑲ ᑳ ᓭᑭᓯᒋᒃ, ᓀᔥᑕ ᐁᑳ ᑳ ᑖᐺᑕᑭᒃ, ᓀᔥᑕ ᑳ ᓂᐹᓯᓈᑯᓯᒋᒃ, ᓀᔥᑕ ᑳ ᐱᔑᒀᑎᓯᒋᒃ, ᓀᔥᑕ ᒥᑌᐗᒃ, ᓀᔥᑕ ᑳ ᓇᐗᑮᔅᑕᐙᒋᒃ ᒪᓂᑐᑳᓇ, ᓀᔥᑕ ᒥᓯᐌ ᐅᑭᓛᔅᑭᔅᑲᒃ, ᑲᑕ ᐋᔮᐗᒃ ᐅ ᑎᐸᐊᒫᑯᓯᐎᓂᐗᐤ ᐊᓂᒪ ᓵᑲᐃᑲᓂᒃ ᐃᑕ ᐁ ᐗᓚᑌᒃ ᐃᔥᑯᑌᐤ ᓀᔥᑕ ᐅᓵᐙᐱᔅᑯᓯᓂ; ᐁᐗᒀᓂᒪ ᓂᔓ ᓂᐱᐎᓐ᙮ᐅᔥᑭ ᒋᕉᓴᓚᒻ
ᓂ ᑮ ᐯᒋ ᓈᑎᒃ ᒫᑲ ᐯᔭᒃ ᐁ ᐃᑕᓯᒋᒃ ᐊᓂᑭ ᓂᔂᔅ ᐁᓐᒐᓚᒃ, ᑳ ᑮ ᐋᔮᒋᒃ ᐊᓂᐃ ᓂᔂᔅ ᐅᓛᑲᓂᔕ ᐁ ᓵᑲᔅᑭᓀᓕᑭ ᐊᓂᐃ ᓂᔂᔅ ᒫᒋᒡ ᐋᑯᐃᑖᔅᐱᓀᐎᓇ, ᐁ ᐃᑗᑦ, ᐅᑕ ᐯᒋ ᐃᑐᑌ, ᑭ ᑳ ᐙᐸᑎᓕᑎᓐ ᒫᑲ ᐅᔥᑭᔅᑴᐙᓐ, ᒫᓂᔥᒑᓂᔑᔥ ᐎᐗ᙮
ᓂ ᑮ ᐃᑐᑕᐃᒃ ᒫᑲ ᐊᒑᑯᒃ ᑭᒋ ᓀᔥᑕ ᐁ ᐃᔅᐸᑎᓈᒃ ᐗᒌᒃ, ᐁᑯ ᐎᐋᐸᑎᓕᑦ ᐊᓂᒪ ᑭᒋ ᐃᑖᐎᓐ, ᐸᓓᑭ ᒋᕉᓴᓚᒻ, ᐁ ᐅᒋ ᓛᔑᐸᓕᒃ ᑭᒋᒪᓂᑐ ᑭᒋᑭᔑᑯᒃ;
ᑮ ᐋᔮᒪᑲᓐ ᒫᑲ ᑭᒋ ᓀᔥᑕ ᐁ ᐃᔥᐹᒃ ᒣᓂᑲᓐ, ᓀᔥᑕ ᓂᔓᔖᑉ ᑭᒋᐃᔥᒀᑌᒪ, ᓀᔥᑕ ᐊᓐᑕ ᐃᔥᒀᑌᒥᒃ ᓂᔓᔖᑉ ᐁᓐᒐᓚᒃ, ᐁᑯᑕ ᓀᔥᑕ ᐎᓗᐎᓇ ᐁ ᒪᓯᓇᐃᑳᑌᑭ, ᐁᐗᒀᓂᐃ ᐅᑦ ᐃᔑᓂᑳᓱᐎᓂᐙᐗ ᐊᓂᑭ ᓂᔓᔖᑉ ᑳ ᑕᑐᑌᐎᓯᒋᒃ ᐃᔅᕃᐃᓪ ᐅᑦ ᐊᐙᔑᒥᔕ᙮
ᐙᐸᓄᑖᒃ ᐃᑌᑫ ᓂᔅᑐ ᑭᒋᐃᔥᒀᑌᒪ; ᑭᐌᑎᓄᑖᒃ ᐃᑌᑫ ᓂᔅᑐ ᑭᒋᐃᔥᒀᑌᒪ; ᔖᐗᓄᑖᒃ ᐃᑌᑫ ᓂᔅᑐ ᑭᒋᐃᔥᒀᑌᒪ; ᓀᔥᑕ ᓂᑳᐯᐊᓄᑖᒃ ᐃᑌᑫ ᓂᔅᑐ ᑭᒋᐃᔥᒀᑌᒪ᙮
ᐊᓂᒪ ᐃᑖᐎᓂ ᒣᓂᑲᓐ ᒫᑲ ᑮ ᐋᔮᒪᑲᓐ ᓂᔓᔖᑉ ᐅᓚᔅᑕᒋᑫᐎᓇ, ᐁᑯᑕ ᒫᑳ ᐁᑕᑾᓂᓕᑭ ᐅᑦ ᐃᔑᓂᑳᓱᐎᓂᐙᐗ ᓂᔓᔖᑉ ᐅᑦ ᐊᐸᔅᑕᓕᒪ ᒫᓂᔥᒑᓂᔑᔥ᙮
ᐊᓇ ᒫᑲ ᑳ ᐋᔭᒥᐃᑦ ᑮ ᐋᔭᐤ ᐅᓵᐎᔔᓕᐊᓈᐱᔉ ᐎᐹᔅᑯᓕᐤ ᑭᒋ ᑎᐸᐊᒃ ᐃᑖᐎᓂᓂᐤ, ᓀᔥᑕ ᐃᔥᒀᑌᒪ ᓀᔥᑕ ᒣᓂᑲᓂᓕᐤ᙮
ᐃᑖᐎᓐ ᒫᑲ ᓀᐗᔭᒃ ᑮ ᐃᔑᐌᔭᐤ, ᐁ ᐃᔅᒀᒃ ᐁᑯ ᓀᔥᑕ ᐁ ᐃᔅᐱᒋ ᐋᓚᑲᔥᑳᒃ᙮ ᓀᔥᑕ ᐎᐹᔅᑯᓕᐤ ᑮ ᐅᒋ ᑎᐸᐊᒡ ᐃᑖᐎᓂᓕᐤ, ᓂᔓᔖᑄᐤ ᑭᒋᒥᑖᑐᒥᑕᓇᐤ ᑎᐹᐹᓇ᙮ ᐁ ᐃᔅᒀᒃ, ᓀᔥᑕ ᐁ ᐃᔅᐱᒋ ᐋᓚᑲᔥᑳᒃ ᓀᔥᑕ ᐃᔥᐹᒃ ᑖᐱᔅᑯᒡ᙮
ᑮ ᑎᐸᐊᒻ ᓀᔥᑕ ᒣᓂᑲᓂᓕᐤ, ᒥᑖᑐᒥᑕᓇᐤ ᓀᒥᑕᓈᐤ ᓀᔥᑕ ᓀᐅᔖᑉ ᑭᐤᐱᑕ, ᐅ ᑎᐹᔨᑲᓂᒃ ᐃᓕᓕᐤ ᐃᔑ ᐁᐗᒀᓇ ᐁᓐᒐᓪ᙮
ᒣᓂᑲᓐ ᒫᑲ ᒑᔅᐸᑦ ᑮ ᐅᒋ ᐅᔑᑖᓂᐗᓐ: ᐃᑖᐎᓐ ᒫᑲ ᑮ ᒣᒧᒋ ᐅᓵᐎᔔᓕᐋᓈᐱᔅᑯᐗᓐ, ᑖᐱᔅᑯᒡ ᐁ ᔖᐳᐙᓱᒃ ᐙᓭᓂᑖᑲᓐ᙮
ᓀᔥᑕ ᒣᓂᑲᓂ ᐅᓚᔅᑕᒋᑫᐎᓇ ᒥᓯᐌ ᑐᐎ ᒣᓗᔑᔑᒋᒃ ᐊᓯᓂᔭᒃ ᑮ ᐅᒋ ᐙᐌᔑᒋᑳᑌᐤ᙮ ᐊᓂᒪ ᓃᔅᑕᒻ ᐅᓚᔅᑕᒋᑫᐎᓐ ᐁᐗᑯ ᒑᔅᐸᕐ; ᐊᓂᒪ ᓂᔓ, ᓵᐸᐃᕐ; ᐊᓂᒪ ᓂᔅᑐ, ᑳᓪᓯᑐᓂ; ᐊᓂᒪ ᓀᐤ, ᐁᒥᕋᓪᑦ;
ᐊᓂᒪ ᓃᔮᓕᓪ, ᓴᕐᑕᓂᒃᔅ; ᐊᓂᒪ ᓂᑯᑣᔅ, ᔮᕐᑎᔭᔅ; ᐊᓂᒪ ᓂᔂᔅ, ᒃᕆᓱᓚᐃᑦ; ᐊᓂᒪ ᔭᓈᓀᐤ, ᐯᕋᓪ; ᐊᓂᒪ ᔖᑭᑖᑦ, ᑐᐹᔅ; ᐊᓂᒪ ᒥᑖᑦ, ᒃᕌᓱᑉᕌᓴᔅ; ᐊᓂᒪ ᐯᔭᑯᔖᑉ, ᒑᓯᓐᑦ; ᐊᓂᒪ ᓂᔓᔖᑉ ᐋᒥᑎᔅᑦ᙮
ᐊᓂᐃ ᓂᔓᔖᑉ ᑭᒋᐃᔥᒀᑌᒪ ᐁᐗᒀᓂᑭ ᓂᔓᔖᑦ ᐁᓴᒃ; ᒥᓯᐌ ᑕᑐ ᑭᒋᐃᔥᒀᑌᒻ ᐯᔭᒃ ᐁᔅ: ᐱᒥᑌᔅᑲᓇᐤ ᒫᑲ ᐃᑖᐎᓂᒃ ᒣᒧᒋ ᑭ ᐅᓴᐎᔔᓕᐋᓈᐱᔅᑯᐗᓐ, ᑖᐱᑺᒡ ᑳ ᔖᐳᐙᓱᒃ ᐙᓭᓂᑖᑲᓐ᙮
ᓇᒪᐎᓚ ᒫᑲ ᓂ ᑮ ᐙᐸᑌᓐ ᑭᒋᐋᔭᒥᐁᐎᑲᒥᒃ ᐊᓐᑕ; ᐌᓴ ᐅᑎᐯᓕᒋᑫᐤ ᑭᒋᒪᓂᑐ ᒥᓯᐌ ᓯᔪᑳᑎᓰᑦ ᓀᔥᑕ ᒫᓂᔥᒑᓂᔑᔥ ᑭᒋᐋᔭᒥᐁᐎᑲᒥᑯᐎᐗᒃ ᐁᑯᑕ᙮
ᐊᓐᑕ ᒫᑲ ᐃᑖᐎᓂᒃ ᐱᓯᒻ ᓇᒪᐎᓚ ᑭ ᓇᑕᐌᓕᒪᐤ, ᓇᒪ ᓀᔥᑕ ᑎᐱᔅᑭᐱᓯᒻ ᑭᒋ ᒐᑳᓯᑫᒋᒃ; ᐌᓴ ᑮ ᐅᒋ ᐙᔅᑌᓂᑳᑌᐤ ᑭᒋᒪᓂᑐ ᐅ ᑭᔅᑌᓕᑖᑯᓯᐎᓐ, ᓀᔥᑕ ᒫᓂᔥᒑᓂᔑᔥ ᐙᓭᔮᓯᐎᓂᐎᐤ ᐁᑯᑕ᙮
ᐊᓂᑭ ᒫᑲ ᑳ ᑕᑐᔅᑳᓀᓯᒋᒃ ᐃᓕᓕᐗᒃ ᑳ ᐱᒫᒋᐋᑲᓂᐎᒋᒃ ᑲᑕ ᐱᒧᑖᑕᒶᒃ ᐁ ᐃᔑ ᐙᓯᓱᓕᒃ: ᐁᑯᑕ ᒫᑲ ᑭᒋᐅᑭᒪᐗᒃ ᐅᑕ ᐊᔅᑮᒃ ᐱᐁᑖᒋᒃ ᐅ ᑭᔅᑌᓕᑖᑯᓯᐎᓂᐗᐤ ᓀᔥᑕ ᐅ ᑭᔅᑎᓯᐎᓂᐗᐤ᙮
ᐊᓂᐃ ᒫᑲ ᑭᒋᐃᔥᒀᑌᒪ ᓇᒪᐎᔅᑲᑦ ᑭᐸᐃᑳᑌᐗ ᒣᒀᒡ ᐁ ᑭᔑᑳᒃ; ᐌᓴ ᓇᒪᐎᓚ ᑲᑕ ᑎᐱᔅᑲᐤ ᐊᓐᑕ᙮
ᐁᑯᑕ ᒫᑲ ᑫ ᐯᑖᒋᒃ ᑳ ᑕᑐᔅᑳᓀᓯᓕᒋ ᐃᓕᓕᐗ ᐅ ᑭᔅᑌᓕᑖᑯᓯᐎᓂᓕᐤ ᓀᔥᑕ ᐅ ᑭᔅᑎᓯᐎᓂᓂᐤ᙮
ᓇᒪᐎᓚ ᒥᑐᓂ ᒫᑲ ᐊᓐᑕ ᑲᑕ ᐱᑐᑫᒪᑲᓐ ᑫᒀᓇ ᑳ ᐎᓂᐃᐌᒪᑲᒃ, ᓇᒪ ᓀᔥᑕ ᑫᒀᓐ ᑳ ᓂᐹᓯᓈᑯᐃᐌᒪᑲᒃ, ᓀᔥᑕ ᐱᑯ ᑳ ᑭᓛᔅᑭᒪᑲᒃ; ᐊᓂᑭ ᐱᑯ ᑳ ᒪᓯᓇᐃᑳᓱᒋᒃ ᒫᓂᔥᒑᓂᔑᔥ ᐅ ᐱᒫᑎᓯᐎᓂ ᒫᓯᓇᐃᑲᓂᒃ᙮
ᓂ ᑮ ᐙᐸᑎᓕᒃ ᒫᑲ ᐁ ᐸᓓᑲᒃ ᓯᐱ ᐁ ᐱᒫᑎᓯᐎᓂ ᓂᐱᐗᒃ, ᐁ ᐙᓭᑲᒥᒃ ᑖᐱᔅᑯᒡ ᒪᔅᑾᒥ, ᐁ ᐅᒋᐸᓕᒃ ᑭᒋᒪᓂᑐ ᐅᑦ ᐅᑭᒪᐗᐱᐎᓂᒃ ᓀᔥᑕ ᒫᓂᔥᒑᓂᔑᔥ᙮
ᑌᑖᐎᒡ ᐱᒧᑌᔅᑲᓈᒃ ᐊᓐᑕ, ᓀᔥᑕ ᐊᔨᑕᐗᑳᒻ ᓯᐱᒃ, ᑮ ᐃᑕᐤ ᐱᒫᑎᓯᐎᓂ ᒥᔅᑎᒃ, ᑳ ᓂᑖᐎᑭᑖᑦ ᓂᔓᔖᑉ ᑐᐎ ᒥᓂᔕ, ᓀᔥᑕ ᑳ ᒥᓂᔑᐎᑦ ᒥᓯᐌ ᑕᑐ ᐱᓯᒧᒃ: ᒥᔅᑎᒃ ᒫᑲ ᐅ ᓂᐱᔑᒪ ᑲᑕ ᐅᒋ ᒥᓇᐗᒋᐊᐗᒃ ᑳ ᑕᑐᔅᑳᓀᓯᒋᒃ ᐃᓕᓕᐗᒃ᙮
ᓇᒪᐎᔅᑳᑦ ᒫᑲ ᒥᓇ ᑲᑕ ᐃᑕᑾᓐ ᒪᒐᑭᒥᐌᐎᓐ:ᒫᑲ ᐅᑦ ᐅᑭᒪᐗᐱᐎᓐ ᑭᒋᒪᓂᑐ ᓀᔥᑕ ᒫᓂᔥᒑᓂᔑᔥ ᐁᑯᑕ ᑫ ᐃᑕᑾᓂᓕᒃ; ᑲᑕ ᐊᑑᔅᑫᔅᑖᑯ ᒫᑲ ᐅᑦ ᐊᑑᔅᑫᓛᑲᓇ:
ᑲᑕ ᐙᐸᑕᒬᐗᒃ ᒫᑲ ᐅᑖᔅᑕᒥᑯᓕᐤ; ᓀᔥᑕ ᐅᑦ ᐃᔑᓂᑳᓱᐎᓐ ᑲᑕ ᐃᑕᑾᓂᓕᐤ ᐅᔅᑲᑎᑯᐙᒃ᙮
ᓇᒪᐎᓚ ᒫᑲ ᐊᓐᑕ ᑲᑕ ᑎᐱᔅᑲᐤ; ᓇᒪ ᓀᔥᑕ ᓇᑕᐌᓕᑕᒶᒃ ᐙᔅᑌᓇᒫᑲᓂᓕᐤ, ᓇᒪ ᓀᔥᑕ ᐱᓯᒻ ᐅ ᐙᔅᑌᐎᓐ; ᐌᓴ ᐙᔅᑌᓇᒫᑯᐗᒃ ᑭᒋᒪᓂᑐᐗ: ᑲᑕ ᑎᐯᓕᒋᑫᐗᒃ ᒫᑲ ᑳᑭᑫ ᓀᔥᑕ ᑳᑭᑫ᙮ᑫ ᑕᑯᔑᒃ ᒋᓴᔅ
ᓂ ᑮ ᐃᑎᒃ ᒫᑲ, ᐅᐅ ᐃᑗᐎᓇ ᒀᔭᔅᑭᑎᒪᑲᓋ ᓀᔥᑕ ᑖᐺᒪᑲᓋ: ᐅᑎᐯᓕᒋᑫᐤ ᒫᑲ ᐅ ᑭᒋᒪᓂᑐᒥᐙᐗ ᐸᓓᑭ ᐅᑭᔅᑭᐙᐃᑫᐗᒃ ᑮ ᐯᒋᑎᔕᐌᐤ ᐅᑦ ᐁᓐᒐᓕᒪ ᑭᒋ ᐙᐸᑎᓛᓕᒋ ᐅᑦ ᐊᑑᔅᑫᓛᑲᓇ ᐊᓂᐃ ᐎᐸᒡ ᑫ ᐃᑭᓂᓕᑭ᙮
ᒫᑎᑲ, ᐎᐸᒡ ᓂ ᑕᑯᔑᓂᓐ: ᔕᐌᓕᑖᑯᓯᐤ ᐊᓇ ᑳ ᑲᓇᐌᓕᑕᒃ ᑳ ᐃᑗᒫᑲᓂᓕᒃ ᑫᔅᑭᐙᐃᑫᐎᓐ ᐅᑕ ᒪᓯᓇᐃᑲᓂᒃ᙮
ᓂᓚ ᒑᓐ ᒫᑲ ᓂ ᑮ ᐙᐸᑌᓐ ᐅᐅ ᑫᒀᓇ, ᓀᔥᑕ ᓂ ᑮ ᐯᑌᓐ᙮ ᐃᔅᐱ ᒫᑲ ᑳ ᑮ ᐯᑕᒫᓐ ᓀᔥᑕ ᐙᐸᑕᒪᓐ, ᓂ ᑮ ᐸᑭᔑᓂᓐ ᑭᒋ ᓇᐗᑭᔅᑖᑫᐗᒃ ᐅᓯᑎᒃ ᐊᓇ ᐁᓐᒐᓪ ᑳ ᑮ ᐙᐸᑎᓕ ᐅᐅ ᑫᒀᓇ᙮
ᐁᑯ ᐁᔑᑦ, ᔮᑾ ᐁᑳ ᑐᑕ: ᐌᓴ ᓂᓚ ᑮᒋᐊᑑᔅᑫᓛᑲᓐ, ᓀᔥᑕ ᓂᑦ ᐊᔑᑕᑭᒥᑲᐎᓐ ᑭᒋᔖᓇᒃ ᐅᑭᔅᑭᐙᐃᑫᐗᒃ, ᓀᔥᑕ ᐊᓂᑭ ᑳ ᑲᓇᐌᓕᑕᑭᒃ ᐃᑗᐎᓇ ᐅᒪ ᒪᓯᓇᐃᑲᓂᒃ ᑳ ᐃᑕᑾᓂᓕᑭ; ᓇᐗᑮᔅᑕᐤ ᑭ ᒪᓂᑐ᙮
ᓂᑎᒃ ᓀᔥᑕ, ᐁᑳᐎᓚ ᐊᑯᔅᑭᐗᓴ ᑳ ᐃᑗᒪᑲᒃ ᑭᔅᑭᓄᐙᒋ ᐋᔭᒥᐎᓐ ᐅᑕ ᒪᓯᓇᐃᑲᓂᒃ; ᐌᓴ ᑫᑳᑦ ᐅᑎᒋᐸᓕᐤ᙮
ᐊᓇ ᑳ ᒪᒑᑎᓰᑦ, ᐁᑯᔑ ᑫᔮᐸᒡ ᑲᑕ ᒪᒑᑎᓯᐤ; ᐊᓇ ᓀᔥᑕ ᑳ ᐎᓂᓯᑦ, ᐁᑯᔑ ᑫᔮᐸᒡ ᑲᑕ ᐎᓂᓯᐤ; ᐊᓇ ᓀᔥᑕ ᑳ ᒀᔭᔅᑭᑖᑎᓰᑦ ᐁᑯᔑ ᑫᔮᐸᒡ ᑲᑕ ᒀᔭᔅᑭᑖᑎᓯᐤ; ᐊᓇ ᓀᔥᑕ ᑳ ᐸᓓᑭᓯᑦ ᐁᑯᔑ ᑫᔮᐸᒡ ᑲᑕ ᐸᓓᑭᓯᐤ᙮
ᒫᑎᑲ, ᒫᑲ, ᐎᐸᒡ ᓂ ᑕᑯᔑᓂᓐ; ᓂ ᑎᐸᐊᒫᑫᐎᓐ ᓀᔥᑕ ᓂ ᐎᒉᐎᑯᓐ, ᑭᒋ ᒥᓚᒃ ᒥᓯᐌ ᑕᑐ ᐃᓕᓕᐤ ᑫ ᐃᔑᓈᑾᓂᓕᒃ ᐅᑦ ᐊᑑᔅᑫᐎᓐ᙮
ᓂᓚ ᐁᐗᑯ ᐋᓪᐸ ᓀᔥᑕ ᐅᒥᑲ, ᒪᐗᒋ ᓃᔥᑕᒻ ᓀᔥᑕ ᐃᔅᒀᔮᒡ, ᓃᔥᑕᒻ ᓀᔥᑕ ᒫᒋᒡ᙮
ᐌᓴ ᐗᓚᐎᑎᒥᒃ ᐃᑕᐗᒃ ᐊᑎᒶᒃ, ᓀᔥᑕ ᒥᑌᐗᒃ, ᓀᔥᑕ ᐅᐱᔑᒀᑎᓴᒃ, ᓀᔥᑕ ᐅᓂᐹᔨᐌᔅᑲᒃ, ᓀᔥᑕ ᑳ ᓇᐗᑮᔅᑕᐙᒋᒃ ᒪᓂᑐᑳᓇ, ᓀᔥᑕ ᒥᓯᐌ ᑕᑐ ᐊᐌᓇ ᐁ ᓵᑭᑖᑦ ᓀᔥᑕ ᐁ ᐅᔑᑖᑦ ᑭᓛᔅᑭᐎᓂᓕᐤ᙮
ᓂᓚ ᒋᓴᔅ, ᓂ ᑮ ᐃᔑᑎᔕᐗᐤ ᓂᑦ ᐁᓐᒐᓕᒻ ᑭᒋ ᐋᓕᒧᑕᒫᑖᒃ ᐅᐅ ᑫᒀᓇ ᐃᑕ ᐁ ᐃᑖᒋᒃ ᒫᒪᐎᐋᔭᒥᐋᐗᒃ᙮ ᓂᓚ ᐁᐗᑯ ᐅᒉᐱᑯᒻ ᓀᔥᑕ ᐅᑦ ᐊᐙᔑᒥᔕ ᑌᐱᑦ, ᓀᔥᑕ ᑳ ᐙᓯᓱᑦ ᓀᔥᑕ ᐙᐸᓇᒐᒃ᙮
ᐊᒑᒃ ᒫᑲ ᓀᔥᑕ ᐅᔥᑭᑴᐙᓐ ᐃᑗᐗᒃ, ᐋᔅᑕᒻ᙮ᐊᓇ ᒫᑲ ᑳ ᐯᑕᒃ ᐁᑯᔑ ᑲᑕ ᐃᑗᐤ, ᐋᔅᑕᒻ᙮ᐊᓇ ᓀᔥᑕ ᑳ ᓄᑌᔮᐸᑴᑦ ᐁᑯᔑ ᑲᑕ ᐯᒋ ᐃᑐᑌᐤ: ᐊᐌᓇ ᒫᑲ ᐁᑌᓕᑕᒧᑴ, ᐁᑯᔑ ᒧᔐ ᑲᑕ ᐅᑎᓇᒻ ᐱᒫᑎᓯᐎᓂ ᓂᐱᓕᐤ᙮ᐁ ᑭᔑᐱᐸᓂᒃ
ᐌᓴ ᓂᑦ ᐃᑖᒋᒧᔅᑕᐗᐤ ᒥᓯᐌ ᑕᑐ ᐃᓕᓕᐤ ᑳ ᐯᑕᒃ ᑳ ᐃᑗᒪᑲᓂᓕᒃ ᑭᔅᑭᐙᐃᑫᐎ ᐋᔮᒥᐎᓂᓕᐤ ᐅᑕ ᒪᓯᓇᐃᑲᓂᒃ, ᑮᔥᐱᓐ ᐊᐌᓇ ᐃᓕᓕᐤ ᑫ ᓚᑭᑖᑴ ᐅᐅ ᑫᒀᓇ, ᑭᒋᒪᓂᑐ ᑲᑕ ᓚᑭᑕᒪᐌᐤ ᐊᓂᐃ ᐋᑯᐃᑖᔅᐱᓀᐎᓇ ᑳ ᒪᓯᓇᐃᑳᑌᓕᑭ ᐅᒪ ᒪᓯᓇᐃᑲᓂᒃ:
ᑮᔥᐱᓐ ᒫᑲ ᐊᐌᓇ ᐃᓕᓕᐤ ᑫ ᐃᑲᑌᓇᒧᑴ ᑳ ᐃᑗᒪᑲᓂᓕᒃ ᐅᒪ ᑭᔅᑭᐙᐃᑫᐎ ᐋᔭᒥᐎᓐ ᒪᓯᓇᐃᑲᓂᒃ, ᑭᒋᒪᓂᑐ ᑲᑕ ᐃᑲᑌᓇᒬᐤ ᐅ ᑎᐯᓕᑖᑯᓯᐎᓂᓕᐤ ᐱᒫᑎᓯᐎᓂ ᒪᓯᓇᐃᑲᓂᒃ ᐅᒋ, ᓀᔥᑕ ᐸᓓᑭ ᐃᑖᐎᓂᒃ ᐅᒋ, ᓀᔥᑕ ᐊᓂᐃ ᑫᒀᓇ ᐅᒋ ᑳ ᒪᓯᓇᐃᑳᑌᑭ ᐅᒪ ᒪᓯᓇᐃᑲᓂᒃ᙮
ᐊᓇ ᑳ ᑎᐹᑐᑕᒃ ᐅᐅ ᑫᒀᓇ ᐃᑗᐤ, ᑫᒋᓈᔥ ᐎᐸᒡ ᓂ ᑕᑯᔑᓂᓐ᙮ ᐁᒣᓐ:ᐁᑯᔑ ᐃᔑ ᑕᑯᔑᓐ, ᑌᐯᓕᒋᑫᔭᓐ ᒋᓴᔅ᙮
ᐅ ᔕᐌᓕᒋᑫᐎᓐ ᑭ ᑎᐯᓕᒋᑫᒥᓇᐤ ᒋᓴᔅ ᙭ ᑭ ᑳ ᐎ ᐎᒉᐎᑯᐙᓇᐗᐤ ᒥᓯᐌ ᐁ ᐃᑕᔑᔦᒃ᙮ ᐁᒣᓐ᙮
ᐊᓂᑭ ᑖᐺᑕᒧᐗᒃ ᐁᐱᓯᒃ ᒥᓛᑲᓂᐙᓄᒃ ᑎᐹᒋᒧᐎᓂᓕᐤ
ᐊᓇ ᐁᓐᒐᓪ ᑳ ᑎᐯᓕᒫᑦ ᒫᒪᐎᐋᔭᒥᐋᐗ ᐁᐱᓴᓯᒃ ᒪᓯᓇᐊᒪᐤ:ᐅᐅ ᑫᒀᓇ ᐃᑗᐤ ᐊᓇ ᑳ ᒥᒋᒥᓈᑦ ᐊᓂᐃ ᓂᔂᔅ ᐊᒐᑾ ᐅ ᑭᒋᓂᔅᑮᒃ, ᑳ ᐱᒧᑌᑦ ᒣᑴᔭᔥ ᐊᓂᐃ ᓂᔂᔅ ᐅᓵᐎᔔᓕᐋᓈᐱᔉ ᐙᔅᑌᓇᒫᑲᓈᑎᑾ;
ᓂ ᑭᔅᑫᓕᑌᓐ ᑭᑦ ᐊᑑᔅᑫᐎᓇ, ᓀᔥᑕ ᑭᑦ ᐋᐸᑎᓯᐎᓐ, ᓀᔥᑕ ᑭ ᔑᐱᓚᐌᓯᐎᓐ, ᓀᔥᑕ ᐁᑳ ᐁ ᑮ ᔑᐯᓕᒪᒋᒃ ᐊᓂᑭ ᑳ ᒪᒋᑣᒋᒃ: ᑭ ᑮ ᑲᑴᒋᐋᐗᒃ ᒫᑲ ᐊᓂᑭ ᓂᑦ ᐊᐸᔅᑕᓕᐎᓂᓈᓐ ᑳ ᐃᑗᒋᒃ, ᐁᑳ ᒫᑲ ᐁᐗᑯ ᑳ ᑐᐎᑳᓂᐎᒋᒃ, ᑭ ᑮ ᒥᔅᑲᐙᐗᒃ ᒫᑲ ᐁ ᑭᓛᔅᑭᔅᑭᒋᒃ:
ᑭ ᑮ ᔑᐯᓕᑌᓐ ᒫᑲ, ᓀᔥᑕ ᑭ ᔑᐱᓚᐌᓯᓐ, ᓀᔥᑕ ᓂᑦ ᐃᔑᓂᑳᓱᐎᓐ ᐅᒋ ᑭ ᑮ ᐊᑑᔅᑳᓐ, ᓇᒪ ᓀᔥᑕ ᑭ ᑮ ᓄᑌᔑᓐ᙮
ᐁᓕᐌᒃ ᒫᑲ ᓂᑦ ᐋᔮᓐ ᑫᒀᓐ ᑭᒋ ᒫᒥᔑᒥᑖᑦ, ᐁ ᑮ ᓇᑲᑕᒪᓐ ᑭ ᓃᔥᑕᒻ ᓵᑭᐃᐌᐎᓐ᙮
ᐁᐗᑯ ᐅᒋ ᑭᔅᑭᓯ, ᑖᓐᑌ ᑳ ᑭ ᐅᒋ ᐸᑭᔑᓂᔭᓐ, ᓀᔥᑕ ᒥᒋᓚᐌᔦᓕᑕ, ᑐᑕ ᒫᑲ ᐊᓂᐃ ᓃᔥᑕᒻ ᐊᑑᔅᑫᐎᓇ; ᑮᔥᐱᓐ ᒫᑲ ᐁᑳ ᐎᐸᒡ ᑭ ᑳ ᐯᒋ ᓈᑎᑎᓐ, ᓂ ᑳ ᐃᑲᑌᓀᓐ ᒫᑲ ᑭ ᐙᔅᑌᓇᒫᑲᓈᑎᒃ ᐃᑕ ᑳ ᐋᔮᒃ ᐅᒋ, ᑮᔥᐱᓐ ᐁᑳ ᒥᒋᓚᐌᔦᓕᑕᒪᓀ᙮
ᒫᑲ ᐅᒪ ᑭᑦ ᐋᔮᓐ, ᐁ ᐸᒀᑕᒶᒋᒃ ᐅᑦ ᐃᓯᒋᑫᐎᓂᐙᐗ ᐊᓂᑭ ᓂᑯᓚᐃᑖᓇᒃ, ᓂᓚ ᐊᓯᒋ ᑳ ᐸᒀᑕᒫᓐ᙮
ᐊᓇ ᑳ ᐅᑖᐗᑳᑦ, ᐁᑯᔑ ᑲᑕ ᐯᑕᒻ ᐋᒑᒃ ᑳ ᐃᑖᑦ ᒫᒪᐎᐋᔭᒥᐋᐗ;ᐊᓇ ᑳ ᔖᑯᒋᐃᐌᑦ, ᓂ ᑳ ᒥᓚᐤ ᐱᒫᑎᓯᐎᓂ ᒥᔅᑎᑯᒃ ᑭᒋ ᐅᒋ ᒥᒋᓱᑦ, ᑳ ᐃᑖᓕᒋ ᑌᑖᐎᒡ ᐅ ᐹᕋᑕᐃᓯᒥᒃ ᑭᒋᒪᓂᑐ᙮ᐊᓂᑭ ᑖᐺᑕᒧᐗᒃ ᔅᒪᕐᓇᐃᒃ ᒥᓛᑲᓂᐗᓄᒃ ᑎᐹᒋᒧᐎᓂᓕᐤ
ᐊᓇ ᐁᓐᒐᓪ ᒫᑲ ᑳ ᑎᐯᓕᒫᑦ ᒫᒪᐎᐋᔭᒥᐋᐗ ᔅᒪᕐᓇᐃᒃ ᒪᓯᓇᐊᒪᐤ;ᐅᐅ ᑫᒀᓇ ᐃᑗᐤ ᐊᓇ ᓃᔥᑕᒻ ᓀᔥᑕ ᒫᒋᒡ, ᐊᓇ ᑳ ᑮ ᓂᐱᑦ, ᓀᔥᑕ ᑳ ᐱᒫᑎᓰᑦ:
ᓂ ᑭᔅᑫᓕᑌᓐ ᑭᑦ ᐊᑑᔅᑫᐎᓇ, ᓀᔥᑕ ᑭᑦ ᐊᓕᒥᓯᐎᓐ, ᓀᔥᑕ ᑭ ᒪᓀᓯᐎᓐ, (ᒫᑲ ᑮ ᒥᔕᑭᓯᓐ,) ᓂ ᑭᔅᑫᓕᑕᒸᓐ ᐅ ᐹᔅᑕᒧᐎᓂᐙᐗ ᐊᓂᑭ ᓂ ᒎᐎᓈᓐ ᑳ ᐃᑗᒋᒃ ᐁᑳ ᒫᑲ ᐁᐗᑯ ᑳ ᑐᐎᑳᓂᐎᒋᒃ, ᒫᑲ ᑳ ᐅᑦ ᐋᔭᒥᐁᐎᑲᒥᒥᑯᒋᒃ ᓭᑕᓇ᙮
ᐁᑳᐎᓚ ᑯᔅᑕ ᐊᓂᐃ ᑫᒀᓇ ᑫ ᐃᔑ ᑲᒀᑕᑭᑖᔭᓐ: ᒫᑎᑲ, ᒪᒋᒪᓂᑐ ᐋᑎᑦ ᑭᐸᐅᑐᐎᑲᒥᑯᒃ ᑭ ᑳ ᐃᔑ ᐌᐱᓂᑯᐗᐤ, ᑭᒋ ᑲᑴᒋᐃᑲᐎᔦᒃ; ᓀᔥᑕ ᑭ ᑳ ᐋᔮᓇᐗᐤ ᐊᓕᒥᓯᐎᓐ ᒥᑖᑐ ᑭᔑᑳᐗ: ᒀᔭᔅᑭᑎ ᓂᐱᐎᓂᒃ ᐃᔅᑯ, ᑭ ᑳ ᒥᓕᑎᓐ ᒫᑲ ᐱᒫᑎᓯᐎᓂ ᐅᑭᒪᐗᔅᑐᑎᓐ᙮
ᐊᓇ ᑳ ᐅᑖᐗᑳᑦ, ᐁᑯᔑ ᑲᑕ ᐯᑕᒻ ᐊᒑᒃ ᑳ ᐃᑖᑦ ᒫᒪᐎᐋᔭᒥᐊᐗ;ᐊᓇ ᑳ ᔖᑯᒋᐃᐌᑦ ᓇᒪᐎᓚ ᑲᑕ ᐊᑯᐃᑯ ᐊᓂᐁᓕᐤ ᓂᔓ ᓂᐱᐎᓂᓕᐤ᙮ᐊᓂᑭ ᑖᐺᑕᒧᐗᒃ ᐸᕐᑲᒪᓐ ᒥᓛᑲᓂᐎᐗᒃ ᑎᐹᒋᒧᐎᓂᓕᐤ
ᐊᓇ ᐁᓐᒐᓪ ᓀᔥᑕ ᑳ ᑎᐯᓕᒫᑦ ᒫᒪᐎᐙᔭᒥᐋᐙ ᐸᕐᑲᒪᓯᒃ ᒪᓯᓇᐊᒪᐤ:ᐅᐅ ᑫᒀᓇ ᐃᑗᐤ ᐊᓇ ᑳ ᐋᔮᑦ ᑳ ᐃᑕᐎ ᑳᔖᓕᒃ ᔑᒫᑲᓂᓕᐤ;
ᓂ ᑭᔅᑫᓕᑌᓐ ᑭᑦ ᐊᑑᔅᑫᐎᓇ, ᓀᔥᑕ ᐃᑕ ᑳ ᐎᑭᔭᓐ, ᐊᓐᑕ ᐅᑎ ᐁ ᐃᑕᑾᓂᓕᒃ ᓭᑕᓐ ᐅᑦ ᐊᐱᐎᓐ: ᑭ ᒪᔥᑲᐎ ᒥᒋᒥᓀᓐ ᒫᑲ ᓂᑦ ᐃᔑᓂᑳᓱᐎᓐ, ᓇᒪ ᓀᔥᑕ ᑭ ᑮ ᐋᓉᑌᓐ ᓂ ᑖᐺᔦᓕᑕᒧᐎᓐ, ᐊᐳᒋᑲ ᒣᒀᒡ ᐊᓂᐃ ᐁ ᑭᔑᑳᑭ ᐃᔅᐱ ᐋᓐᑎᐹᔅ ᑳ ᒀᔭᔅᑭᑎᑦ ᓂ ᒫᕐᑕᐱᒻ, ᑳ ᑭ ᓂᐸᐋᑲᓂᐎᑦ ᐃᑕ ᐁ ᐃᑖᔦᒃ, ᐃᑕ ᓭᑖᓐ ᑳ ᐎᑭᑦ᙮
ᒫᑲ ᐋᑎᑦ ᑫᒀᓇ ᓂᑦ ᐋᔮᓐ ᑭᒋ ᒫᒥᔑᒥᑖᓐ, ᐊᓐᑕ ᐁ ᐋᔭᐗᒋᒃ ᐊᓂᑭ ᑳ ᑲᓇᐌᓕᑕᒸᒋᒃ ᐅ ᑭᔅᑭᓄᐊᒫᑫᐎᓂᓕᐤ ᐯᓚᒪ, ᐊᓇ ᑳ ᑮ ᑭᔅᑭᓄᐊᒪᐙᑦ ᐊᓂᐃ ᐯᓛᒃ ᑭᒋ ᐃᔑ ᐌᐱᓇᒥᓕᒋ ᑫ ᐅᒋ ᐱᓱᔑᓂᓕᒋ ᐅᑦ ᐊᐙᔑᒥᔕ ᐃᔅᕃᐃᓪ, ᑭᒋ ᒥᒋᓕᒋ ᐊᓂᐃ ᑫᒀᓇ ᑳ ᐸᑭᑎᓇᒫᒥᑦ ᒪᓂᑐᑳᓇ, ᓀᔥᑕ ᑭᒋ ᐱᔑᒀᒋ ᐃᓯᒋᑫᓕᒋ᙮
ᐊᓯᒋ ᓀᔥᑕ ᑭᑦ ᐋᔭᐙᐗᒃ ᐊᓂᑭ ᑳ ᑲᓇᐌᓕᑕᒸᒋᒃ ᐊᓂᐃ ᓂᑯᓛᐃᑌᓈ ᐅ ᑭᔅᑭᓄᐊᒫᑫᐎᓂᓕᐗ, ᐊᓂᒪ ᑳ ᐸᒀᑕᒫᓐ᙮
ᒥᒋᓚᐌᔦᓕᑕ; ᑮᔥᐱᓐ ᒫᑲ ᐁᑳ ᐎᐸᒡ ᑭ ᑳ ᐯᒋ ᓈᑎᑎᓐ, ᐁᑯ ᒫᑲ ᑫ ᓄᑎᓇᑭᒃ ᐁ ᐋᐸᒋᑖᔮᓐ ᐊᓂᒪ ᔑᒫᑲᓐ ᓂᑐᓂᒃ ᑳ ᐅᒋᐸᓕᒃ᙮
ᐊᓇ ᑳ ᐅᑖᐗᑳᑦ ᐁᑯᔑ ᑲᑕ ᐯᑕᒻ ᐊᒑᒃ ᑳ ᐃᑖᑦ ᒫᒪᐎᐋᔭᒥᐊᐗ!ᐊᓇ ᑳ ᔖᑯᒋᐃᐌᑦ ᓂ ᑳ ᒥᓚᐤ ᑭᒋ ᒥᒋᑦ ᑳ ᑳᒋᑳᑌᓕᒃ ᒫᓇ, ᓂ ᑳ ᒥᓚᐤ ᓀᔥᑕ ᐙᐸᓯᓂᔭ, ᓀᔥᑕ ᐊᓯᓂᒃ ᐅᔥᑭ ᐃᔑᓂᑳᓱᐎᓐ ᐁ ᒪᓯᓇᐃᑳᑌᒃ, ᐁᑳ ᐊᐌᓇ ᐃᓕᓕᐤ ᑳ ᑭᔅᑫᓕᑕᒃ, ᐊᓇ ᐱᑯ ᑳ ᐅᑎᓇᒃ᙮ᐊᓂᑭ ᑖᐺᑕᒧᐗᒃ ᑖᐃᕋᑖᕋᐃᒃ ᒥᓛᑲᓂᐎᐗᒃ ᑎᐹᒋᒧᐎᓂᓕᐤ
ᐊᓇ ᐁᓐᒐᓪ ᓀᔥᑕ ᑳ ᑎᐯᓕᒫᑦ ᒫᒪᐎᐋᔭᒥᐋᐗ ᑕᐃᔭᑖᐃᕋᐃᒃ ᒪᓯᓇᐊᒪᐤ:ᐅᐅ ᑫᒀᓇ ᐃᑗᓕᐗ ᑭᒋᒪᓂᑐ ᐅᑯᓯᓴ, ᐊᓇ ᑖᐱᔅᑯᒡ ᐁ ᐗᓚᑌᒃ ᐃᔥᑯᑌᐤ ᑳ ᐃᔑᓈᑾᓂᓕᑭ ᐅᔅᑭᔑᑾ, ᓀᔥᑕ ᐅᓯᑕ ᑖᐱᔅᑯᒡ ᑳ ᒥᓨᔑᒃ ᐅᓵᐙᐱᔉ;
ᓂ ᑭᔅᑫᓕᑌᓐ ᑭᑦ ᐊᑑᔅᑫᐎᓇ, ᓀᔥᑕ ᑭ ᓵᑭᐃᐌᐎᓐ, ᓀᔥᑕ ᑭᑦ ᐋᐸᑎᓯᐎᓐ, ᓀᔥᑕ ᑭ ᑖᐺᔦᓕᑕᒧᐎᓐ, ᓀᔥᑕ ᑭ ᔑᐱᓚᐌᓯᐎᓐ, ᓀᔥᑕ ᑭᑦ ᐊᑑᔅᑫᐎᓇ; ᓀᔥᑕ ᐊᓂᐃ ᒫᒋᒡ ᐊᐙᓯᑌ ᐁ ᑭᔅᑕᑭᑖᑾᑭ ᐃᔥᐱᔥ ᐊᓂᐃ ᓃᔥᑕᒻ᙮
ᐁᓕᐌᒃ ᒫᑲ, ᓂᑦ ᐋᔮᓐ ᐋᑎᑦ ᑫᒀᓇ ᑭᒋ ᒫᒥᔑᒥᑖᓐ, ᐁ ᐃᓕᓇᐗᑦ ᐊᓇ ᐎᔅᑴᐤ ᒉᓯᐸᓐ, ᐅᑭᔅᑭᐙᐃᑫᔅᑴᐤ ᑳ ᐃᔑᓂᑲᑎᑎᓱᑦ, ᑭᒋ ᑭᔅᑭᓄᐊᒪᐙᑦ, ᓀᔥᑕ ᑭᒋ ᐙᔦᔑᒫᑦ ᓂᑦ ᐊᑑᔅᑫᓛᑲᓂᒪ ᑭᒋ ᐱᔑᑾᒋ ᐃᓯᒋᑫᓕᒋ, ᓀᔥᑕ ᑭᒋ ᒥᒋᓕᒋ ᑫᒀᓇ ᑳ ᐸᑭᑎᓇᒫᒥᑦ ᒪᓂᑐᑲᓇ᙮
ᓂ ᑮ ᑕᐎᓇᒪᐗᐤ ᒫᑲ ᑭᒋ ᒥᒋᓚᐌᔦᓕᑕᒃ ᐅ ᐱᔑᑾᑎᓯᐎᓐ; ᓇᒪᐎᓚ ᒫᑲ ᑮ ᐅᒋ ᒥᒋᓚᐌᔦᓕᑕᒻ᙮
ᓂ ᑳ ᓂᐹᐃᒫᐗ ᒫᑲ ᐅᑦ ᐊᐙᔑᒥᔕ ᓂᐱᐎᓐ ᐅᒋ; ᓀᔥᑕ ᒥᓯᐌ ᒫᒪᐎᐋᔭᒥᐋᐗᒃ ᑲᑕ ᑭᔅᑫᓕᑕᒶᒃ ᓂᓚ ᐁ ᐋᐎᔮᓐ ᐊᓇ ᑳ ᑲᑴᒋᑖᑦ ᐱᒋᓚᐗ ᓀᔥᑕ ᒥᑌᐊ: ᑭ ᑳ ᒥᓕᑎᓇᐗᐤ ᒫᑲ ᒥᓯᐌ ᐁ ᐃᑕᔑᔦᒃ ᑳ ᑭ ᐃᔑ ᐊᔭᑑᔅᑫᔦᒃ᙮
ᒫᑲ ᑭᓚᐗᐤ ᑭᑦ ᐃᑎᓈᐗᐤ, ᓀᔥᑕ ᒥᓯᐌ ᐊᓂᑭ ᑕᐃᔭᑖᐃᕋᐃᒃ ᑳ ᐃᑖᒋᒃ, ᒥᓯᐌ ᐊᓂᑭ ᐁᑳ ᑳ ᐋᔮᒋᒃ ᐅᒣᓕᐤ ᑭᔅᑭᓄᐊᒫᑫᐎᓂᓕᐤ, ᐁᑳ ᓀᔥᑕ ᑳ ᑭᔅᑫᓕᑕᒸᒋᒃ ᓭᑕᓇ ᐅ ᑎᒥᐋᒥᓕᐗ, ᐁ ᐃᔑᓂᑳᑕᑭᒃ; ᓇᒪᐎᓚ ᑯᑕᒃ ᓇᔭᒋᑲᓐ ᑭ ᑳ ᐸᑭᑎᓇᒫᑎᓈᐗᐤ:
ᒫᑲ ᐊᓂᒪ ᐋᔕᔾ ᑳ ᐋᔮᔦᒃ, ᒪᔥᑲᐎ ᒥᒋᒥᓇᒧᒃ ᐃᓕᑯᒃ ᑫ ᐯᒋ ᑕᑯᔑᓈᓐ᙮
ᐊᓇ ᒫᑲ ᑳ ᔖᑯᒋᐃᐌᑦ, ᓀᔥᑕ ᐃᔅᒀᔮᒡ ᐃᔅᑯ ᑫ ᑲᓇᐌᓕᑕᒃ ᓂᑦ ᐋᔭᒥᐎᓇ, ᓂ ᑳ ᒥᓚᐤ ᑭᒋ ᑎᐯᓕᒫᑦ ᒥᓯᐌ ᑳ ᑕᑐᔅᑳᓀᓯᓕᒋ ᐃᓕᓕᐗ:
ᑲᑕ ᑎᐯᓕᒣᐤ ᒫᑲ ᐱᐙᐱᔅᑯᓕᐤ ᐅᒋ; ᑖᐱᔅᑯᒡ ᐅᑦ ᐊᓱᐗᒋᑲᓇ ᐊᔑᔥᑭᐅᓛᑲᓂᑫᐤ ᑲᑕ ᐱᓯᐸᓕᐋᐗᒃ: ᑖᐱᔅᑯᒡ ᑳ ᑭ ᐃᔑ ᐸᑭᑎᓇᒪᐎᑦ ᓄᑖᐎ᙮
ᓂ ᑳ ᒥᓚᐤ ᒫᑲ ᐙᐸᓐ ᐊᒐᑯᔕ᙮
ᐊᓇ ᑳ ᐅᑖᐗᑳᑦ, ᐁᑯᔑ ᑲᑕ ᐯᑕᒻ ᐊᒑᒃ ᑳ ᐃᑖᑦ ᒫᒪᐎᐋᔭᒥᐋᐗ᙮
ᐊᓂᑭ ᑖᐺᑕᒧᐗᒃ ᓵᕐᑎᓯᒃ ᒥᓛᑲᓂᐎᐗᒃ ᑎᐹᒋᒧᐎᓂᓕᐤ
ᐊᓇ ᐁᓐᒐᓪ ᓀᔥᑕ ᑳ ᑎᐯᓕᒫᑦ ᒫᒪᐎᐋᔭᒥᐋᐗ ᓵᕐᑎᓯᒃ ᒪᓯᓇᐊᒪᐤ:ᐅᐅ ᑫᒀᓇ ᐃᑗᐤ ᐊᓇ ᑳ ᐋᔮᐎᒫᑦ ᑭᒋᒪᓂᑐ ᓂᔂᔅ ᐅᑦ ᐊᒑᑯᒪ, ᓀᔥᑕ ᐊᓂᐃ ᓂᔂᔅ ᐊᒐᑾ: ᓂ ᑭᔅᑫᓕᑌᓐ ᑭᑦ ᐊᑑᔅᑫᐎᓇ, ᐁ ᐋᔮᔭᓐ ᐃᔑᓂᑳᓱᐎᓐ ᐁ ᐱᒫᑎᓯᔭᓐ, ᒫᑲ ᐁ ᓂᐱᔭᓐ᙮
ᐊᔕᐙᐱ, ᐋᔨᒋᑕ ᒫᑲ ᐊᓂᐃ ᑫᒀᓇ ᑳ ᐃᔥᑯᐸᓕᑭ, ᐋᔕᔾ ᑫᑳᑦ ᑳ ᓂᐱᒪᑲᑭ: ᐌᓴ ᓇᒪᐎᓚ ᓂ ᑮ ᒥᔅᑫᓐ ᑭᑦ ᐊᑑᔅᑫᐎᓇ ᒥᑐᓂ ᐁ ᒀᔭᔅᑾᑭ ᐅᑎᔥᑲᐤ ᑭᒋᒪᓂᑐ᙮
ᑭᔅᑭᓯ ᒫᑲ ᑳ ᑭ ᐃᔑ ᐅᑎᓇᒪᓐ ᓀᔥᑕ ᐯᑕᒪᓐ, ᒪᔥᑲᐎ ᒥᒋᒥᓇ ᒫᑲ ᓀᔥᑕ ᒥᒋᓚᐌᔦᓕᑕ᙮ ᑭᔥᐱᓐ ᒫᑲ ᐁᑳ ᐊᔕᐙᐱᔭᓀ, ᑭ ᑳ ᐯᒋ ᓈᑎᑎᓐ ᑖᐱᔅᑯᒡ ᑭᒧᑎᔉ, ᓇᒪᐎᓚ ᒫᑲ ᑭ ᑳ ᑭᔅᑫᓕᑌᓐ ᑫᑯ ᑎᐹᔨᑲᓂᒃ ᐃᔅᐱ ᑫ ᐯᒋ ᓈᑎᑖᓐ᙮
ᑭᑦ ᐋᔮᓐ ᐋᑎᑦ ᐃᔑᓂᑳᓱᐎᓇ ᐊᐳᒋᑲ ᓵᕐᑎᓯᒃ, ᐁᑳ ᑳ ᑭ ᐎᓕᐱᑖᒋᒃ ᐅ ᐎᓛᒋᑲᓂᐙᐗ: ᓂ ᑳ ᐎᒋᐱᒧᑌᒥᑾᒃ ᒫᑲ ᐁ ᐙᐱᐅᒋᒃ; ᐌᓴ ᑌᐸᑫᓕᑖᑯᓯᐗᒃ᙮
ᐊᓇ ᑳ ᔖᑯᒋᐃᐌᑦ, ᐁᐗᒀᓇ ᑫ ᐙᐱᐅᑦ: ᓇᒪᐎᓚ ᒫᑲ ᓂ ᑳ ᑳᓯᐊᒸᓐ ᐅᑦ ᐃᔑᓂᑳᓱᐎᓐ ᐱᒫᑎᓯᐎᓂ ᒪᓯᓇᐃᑲᓂᒃ ᐅᒋ, ᒫᑲ ᓂ ᑳ ᐎᑕᒸᓐ ᐅᑦ ᐃᔑᓂᑳᓱᐎᓐ ᐅᑎᔥᑲᐤ ᓄᑖᐎ, ᓀᔥᑕ ᐅᑎᔥᑲᐤ ᐅᑦ ᐁᓐᒐᓕᒪ᙮
ᐊᓇ ᑳ ᐅᑖᐗᑳᑦ, ᐁᑯᔑ ᑲᑕ ᐯᑕᒻ ᐊᒑᒃ ᑳ ᐃᑖᑦ ᒫᒪᐎᐋᔭᒥᐋᐗ᙮ᐊᓂᑭ ᑖᐺᑕᒧᐗᒃ ᐱᓚᑌᓪᐱᔭᐃᒃ  ᒥᓛᑲᓂᐎᐗᒃ ᑎᐹᒋᒧᐎᓂᓕᐤ
ᐊᓇ ᐁᓐᒐᓪ ᓀᔥᑕ ᑳ ᑎᐯᓕᒫᑦ ᒫᒪᐎᐋᔭᒥᐋᐗ ᐱᓚᑌᓪᐱᔭᐃᒃ ᒪᓯᓇᐊᒪᐤ:ᐅᐅ ᑫᒀᓇ ᐃᑗᐤ ᐊᓇ ᑳ ᐸᓓᑭᓯᑦ, ᐊᓇ ᑳ ᑖᐺᐎᑦ, ᐊᓇ ᑳ ᐊᔮᐙᑦ ᑌᐱᑕ ᐅ ᐎᑯᑕᐃᑲᓂᓕᐤ, ᐊᓇ ᑳ ᐹᔅᑭᑌᓇᒃ, ᐁᑳ ᒫᑲ ᐊᐌᓇ ᐃᓕᓕᐤ ᑳ ᑭᐸᐊᒃ; ᓀᔥᑕ ᑳ ᑭᐸᐊᒃ, ᐁᑳ ᒫᑲ ᐊᐌᓇ ᐃᓕᓕᐤ ᑳ ᐹᔅᑭᑌᓇᒃ:
ᓂ ᑭᔅᑫᓕᑌᓐ ᑭᑦ ᐊᑑᔅᑫᐎᓇ: ᒫᑎᑲ, ᑭ ᑮ ᓂᑳᓃᔅᑕᒫᑎᓐ ᐁ ᐋᐸᐋᔅᑌᒃ ᐃᔥᒀᑌᒻ, ᓇᒪᐎᓚ ᐊᐌᓇ ᐃᓕᓕᐤ ᑲᑕ ᑮ ᑭᐸᐊᒻ: ᐌᓴ ᐋᐱᔒᔥ ᑭᑦ ᐋᔮᓐ ᒪᔥᑲᐎᓯᐎᓐ, ᓀᔥᑕ ᑭ ᑮ ᑲᓇᐌᓕᑌᓐ ᓂᑦ ᐋᔭᒥᐎᓐ, ᓇᒪ ᒫᑲ ᑭ ᑮ ᐋᓉᑌᓐ ᓂᑦ ᐃᔑᓂᑳᓱᐎᓐ᙮
ᒫᑎᑲ, ᓂ ᑳ ᐃᔑᐋᐗᒃ ᑭᒋ ᐅᑖᔭᒥᐁᐎᑲᒥᒥᑯᒋᒃ ᓭᑕᓇ, ᓂ ᒎᐎᓈᓐ ᑳ ᐃᑗᒋᒃ, ᒫᑲ ᐁᑳ ᐁᐗᑯ ᑳ ᑐᐎᑳᓂᐎᒋᒃ, ᒫᑲ ᑳ ᑭᓛᔅᑭᒋᒃ; ᒫᑎᑲ, ᓂ ᑳ ᑐᑕᐙᐗᒃ ᑭᒋ ᐯᒋ ᓇᐗᑮᔅᑖᑫᒋᒃ ᑭᓯᑎᒃ, ᓀᔥᑕ ᑭᒋ ᑭᔅᑫᓕᑕᑭᒃ ᐁ ᑮ ᓵᑭᐃᑖᓐ᙮
ᐁ ᑮ ᑲᓇᐌᓕᑕᒪᓐ ᓂ ᔑᐱᓚᐌᓯᐎᓂ ᐋᔭᒥᐎᓐ, ᓂᓚ ᓀᔥᑕ ᑭ ᑳ ᑲᓇᐌᓕᒥᑎᓐ ᐃᔅᐱ ᐅᑎᒋᐸᓕᑫ ᑭᒋ ᑲᑴᒋᐃᐌᐎᓂᐗᒃ, ᑫ ᐯᒋ ᐱᒥᐸᓕᒃ ᒥᓯᐌ ᐊᔅᑮᒃ, ᑭᒋ ᑲᑴᒋᐃᑯᒋᒃ ᐊᓂᑭ ᐊᔅᑮᒃ ᑳ ᑕᔑᑫᒋᒃ᙮
ᒫᑎᑲ, ᐎᐸᒡ ᓂ ᑕᑯᔑᓂᓐ: ᐊᓂᒪ ᑳ ᐋᔮᔭᓐ ᒪᔥᑲᐎ ᒥᒋᒥᓇ, ᐁᑳ ᐊᐌᓇ ᐃᓕᓕᐤ ᑭᒋ ᐅᑌᓇᒃ ᑭᑦ ᐅᑭᒪᐗᔅᑐᑎᓂᓕᐤ᙮
ᐊᓇ ᑳ ᔖᑯᒋᐃᐌᑦ, ᓯᑣᔅᑯᐃᑲᓐ ᓂ ᑳ ᐃᔑᐊᐤ ᐁ ᑭᒋᐋᔭᒥᐁᐎᑲᒥᑯᒃ ᓂ ᑭᒋᒪᓂᑐᒻ, ᓇᒪᐎᔅᑳᑦ ᒥᓇ ᒫᑲ ᑲᑕ ᐗᓚᐎᐤ: ᓂ ᑳ ᒪᓯᓇᐗᐤ ᒫᑲ ᐅᑦ ᐃᔑᓂᑳᓱᐎᓐ ᓂ ᑭᒋᒪᓂᑐᒻ, ᓀᔥᑕ ᐁ ᐃᔑᓂᑳᑌᓕᒃ ᐅᑦ ᐃᑖᐎᓐ ᓂ ᑭᒋᒪᓂᑐᒻ, ᐁᐗᑯ ᐅᔥᑭ ᒋᕉᓴᓚᒻ ᑭᒋᑭᔑᑯᒃ ᑳ ᐅᒋ ᓛᔑᐸᓕᑖᑦ ᓂ ᑭᒋᒪᓂᑐᒻ: ᓂ ᑳ ᒪᓯᓇᐗᐤ ᒫᑲ ᓂᑦ ᐅᔥᑭ ᐃᔑᓂᑳᓱᐎᓐ᙮
ᐊᓇ ᑳ ᐅᑖᐗᑳᑦ ᐁᑯᔑ ᑲᑕ ᐯᑕᒻ ᐊᒑᒃ ᑳ ᐃᑖᑦ ᒫᒪᐎᐋᔭᒥᐊᐗ᙮ᐊᓂᑭ ᑖᐺᑕᒧᐗᒃ ᓓᐅᑎᓯᔭᐃᒃ ᒥᓛᑲᓂᐌᐗᒃ ᑎᐹᒋᒧᐎᓂᓕᐤ
ᐊᓇ ᐁᓐᒐᓪ ᓀᔥᑕ ᑳ ᑎᐯᓕᒫᑦ ᒫᒪᐎᐋᔭᒥᐊᐗ ᓓᐅᑕᓯᔭᐃᒃ ᒪᓯᓇᐊᒪᐤ:ᐅᐅ ᑫᒀᓇ ᐃᑗᐤ ᐊᓇ ᐁᒣᓐ, ᐊᓇ ᑳ ᒀᔭᔅᑭᑎᑦ ᓀᔥᑕ ᑳ ᑖᐺᐎᑦ ᐅᑎᐹᒋᒧ, ᐊᓇ ᒫᐗᒋ ᓃᔥᑕᒻ ᑳ ᑮ ᐃᑖᑦ ᐁ ᑮ ᒫᒋ ᐅᔑᒋᑫᑦ ᑭᒋᒪᓂᑐ;
ᓂ ᑭᔅᑫᓕᑌᓐ ᑭᑦ ᐊᑑᔅᑫᐎᓇ, ᐁᑳ ᐁ ᑕᑭᓯᔭᓐ ᐁᑳ ᓀᔥᑕ ᐁ ᑭᓯᓱᔭᓐ; ᓇᑕᒫᑕ ᑕᑭᓯᔭᓐ ᓀᔥᑕᐱᑯ ᑭᓯᓱᔭᓐ᙮
ᐁᑯᔑ ᒫᑲ ᐁ ᑭᔓᔭᒥᓯᔭᓐ, ᐁᑳ ᒫᑲ ᐁ ᑕᑭᓯᔭᓐ ᐁᑳ ᓀᔥᑕ ᐁ ᑭᓯᓱᔭᓐ, ᑭ ᑳ ᐹᑯᒧᑐᑖᑎᓐ ᓂᑐᓂᒃ ᐅᒋ᙮
ᐌᓴ ᑭᑦ ᐃᑣᓐ, ᓂ ᒥᔕᑭᓰᓐ, ᓀᔥᑕ ᓂ ᐌᓗᑎᓰᓐ, ᓇᒪ ᓀᔥᑕ ᑫᒀᓐ ᓂ ᒪᓀᓯᓐ; ᓇᒪ ᒫᑲ ᑭ ᑭᔅᑫᓕᑌᓐ ᐁ ᑲᒀᑕᑭᓯᔭᓐ, ᓀᔥᑕ ᐁ ᑭᑎᒫᑭᓈᑯᓯᔭᓐ, ᓀᔥᑕ ᐁ ᑭᑎᒫᑭᓯᔭᓐ, ᓀᔥᑕ ᐁᑳ ᐁ ᐙᐱᔭᓐ, ᓀᔥᑕ ᐁ ᒧᔑᔥᑲᑌᔭᓐ:
ᑭ ᔑᑭᒥᑎᓐ ᑭᒋ ᐊᑖᒥᔭᓐ ᐅᓵᐎᔔᓕᐊᓈᐱᔉ ᐃᔥᑯᑌᒃ ᑳ ᑲᑴᒋᑖᓂᐗᒃ, ᑭᒋ ᒥᔕᑭᓯᔭᓐ; ᓀᔥᑕ ᑳ ᐙᐹᑭ ᐎᓛᒋᑲᓇ, ᐁᑳ ᑭᒋ ᓄᑾᒃ ᑭ ᓇᓀᐯᐎᓯᐎᓐ ᐁ ᒧᔐᔥᑲᑌᔭᓐ; ᓀᔥᑕ ᑭᒋ ᑐᒥᓇᒪᓐ ᑭᔅᑭᔑᑾ ᒥᔅᑭᔑᑯᑐᒥᓂᑲᓐ ᐅᒋ, ᑭᒋ ᑮ ᐙᐱᔭᓐ᙮
ᒥᓯᐌ ᑕᑐ ᑳ ᓵᑭᐊᑭᒃ, ᓂ ᑭᑕᐊᒪᐙᐗᒃ ᓀᔥᑕ ᓂ ᐸᐸᓴᔅᑕᐙᐗᒃ: ᒪᔥᑲᐌᓕᑕ ᒫᑲ ᓀᔥᑕ ᒥᒋᓚᐌᔦᓕᑕ᙮
ᒫᑎᑲ, ᓂ ᓂᐸᐎᓐ ᐃᔥᒀᑌᒥᒃ ᓂ ᐹᐸᐙᐃᑳᓐ ᒫᑲ: ᑮᔥᐱᓐ ᐊᐌᓇ ᐃᓕᓕᐤ ᐯᑕᑫ ᓂ ᐯᑖᑯᓯᐎᓐ, ᐹᔅᑭᑎᓇᑫ ᒫᑲ, ᓂ ᑳ ᐱᑐᑲᐗᐤ, ᓂ ᑳ ᐎᒋᒥᒋᓱᒪᐤ ᒫᑲ, ᐎᓚ ᓀᔥᑕ ᓂ ᑳ ᐎᒋᒥᒋᓱᒥᒃ᙮
ᐊᓇ ᑳ ᔖᑯᒋᐃᐌᑦ ᓂ ᑳ ᒥᓚᐤ ᑭᒋ ᐎᑕᐱᒥᑦ ᓂᑦ ᐅᑭᒪᐗᐱᐎᓂᒃ, ᑖᐱᔅᑯᒡ ᓂᓚ ᓀᔥᑕ ᐁ ᑮ ᔖᑯᒋᐃᐌᔮᓐ, ᓀᔥᑕ ᐁ ᐎᑕᐱᒪᒃ ᓄᑖᐎ ᐅᑦ ᐅᑭᒪᐗᐱᐎᓂᒃ᙮
ᐊᓂᑭ ᑭᒋᑭᔑᑯᒃ ᐊᔭᒥᐁᔅᑕᐌᐗᒃ ᑭᒋᒪᓂᑐᐗ
ᑳ ᐳᓂᐸᓕᒃ ᐅᒪ ᓂ ᑮ ᐃᑖᐱᓐ, ᒫᑎᑲ, ᒫᑲ, ᐃᔥᒀᑌᒻ ᑮ ᐹᔅᑭᑌᓂᑳᑌᐤ ᑭᒋᑭᔑᑯᒃ: ᓃᔥᑕᒻ ᒫᑲ ᐯᑖᑯᓯᐎᓐ ᑳ ᑮ ᐯᑕᒫᓐ ᑮ ᐃᑎᑖᑾᓐ ᑖᐱᔅᑯᒡ ᐳᑖᒋᑲᓐ ᐁ ᐋᔭᒥᐃᑯᔮᓐ, ᑳ ᐃᑗᒪᑲᒃ, ᐯᒋ ᓵᑲᒋᐌ ᐅᑕ, ᑭ ᑳ ᐙᐸᑎᓕᑎᓐ ᒫᑲ ᑫᒀᓇ ᐹᑎᒫ ᑫ ᐃᑭᑭ᙮
ᑣᔦᒃ ᒫᑲ ᐊᒑᑯᒃ ᓂ ᑮ ᐃᑖᓐ: ᒫᑎᑲ, ᒫᑲ, ᐅᑭᒪᐗᐱᐎᓐ ᑮ ᐅᓚᔅᑖᓂᐗᓐ ᑭᒋᑭᔑᑯᒃ, ᐯᔭᒃ ᒫᑲ ᑮ ᐊᐱᐤ ᐅᑭᒪᐗᐱᐎᓂᒃ᙮
ᐊᓇ ᒫᑲ ᑳ ᐊᐱᑦ ᑮ ᐃᔑᓈᑯᓯᐤ ᑖᐱᔅᑯᒡ ᒑᔅᐸᕐ ᓀᔥᑕ ᓵᕐᑕᐃᓐ ᐊᓯᓂᔭ: ᐎᑯᐯᓵᑲᓐ ᒫᑲ ᑮ ᐃᑕᑾᓐ ᐙᔅᑲ ᐅᑭᒪᐗᐱᐎᓂᒃ, ᐁ ᐃᔑᓈᑾᒃ ᑖᐱᔅᑯᒡ ᐁᒥᕋᓪᑦ ᐊᓯᓂ᙮
ᐙᔅᑲ ᒫᑲ ᐅᑭᒪᐗᐱᐎᓂᒃ ᑮ ᐃᑕᑾᓋ ᓂᔑᑕᓇ ᓀᐊᔖᑉ ᓀᔥᑕ ᑌᑕᐱᐎᓇ; ᐊᓂᐃ ᒫᑲ ᑌᑕᐱᐎᓇ ᓂ ᑮ ᐙᐸᒪᐗᒃ ᐁ ᑌᑕᐱᒋᒃ ᓂᔑᑕᓇ ᓀᐊᔖᑉ ᓀᔥᑕ ᑳ ᓂᑳᓀᓕᑖᑯᓯᒋᒃ, ᐁ ᐙᐱᐅᒋᒃ, ᑮ ᑭᑭᔥᑲᒶᒃ ᒫᑲ ᐅᔅᑎᒀᓂᐙᒃ ᐅᓵᐎᔔᓕᐊᓈᐱᔉ ᐅᑭᒪᐗᔅᑐᑎᓋ᙮
ᐅᑭᒪᐗᐱᐎᓂᒃ ᒫᑲ ᑮ ᐅᒋᐸᓕᐗ ᐁ ᐙᔅᑌᐸᓕᑭ, ᓀᔥᑕ ᐅᓂᒥᔅᑭᐗᒃ, ᓀᔥᑕ ᐯᑖᑯᓯᐎᓇ: ᑮ ᐃᑕᑾᓋ ᓀᔥᑕ ᓂᔂᔅ ᐃᔥᑯᑌᐎ ᐙᔅᑌᓇᒫᑲᓇ ᐁ ᐸᓯᑌᑭ ᐅᑎᔥᑲᐤ ᐅᑭᒪᐗᐱᐎᓂᒃ, ᐁᐗᒀᓂᐃ ᑭ ᒪᓂᑐ ᐅᑦ ᐊᒑᑾ ᑳ ᓂᔂᓯᓕᒋ᙮
ᐅᑎᔥᑲᐤ ᒫᑲ ᐅᑭᒪᐗᐱᐎᓂᒃ ᑮ ᐃᑕᑾᓐ ᐙᓭᓂᑖᑲᓂᐎ ᑭᒋᑲᒥ ᑖᐱᔅᑯᒡ ᒪᔅᑾᒥ:ᑌᑖᐎᒡ ᒫᑲ ᐅᑭᒪᐗᐱᐎᓂᒃ, ᓀᔥᑕ ᐙᔅᑲ ᐅᑭᒪᐗᐱᐎᓂᒃ ᑮ ᐃᑖᐗᒃ ᓀᐤ ᐅᐱᒫᑎᓴᒃ, ᒥᓯᐌ ᐁ ᐅᔅᑭᔑᑯᒋᒃ ᓃᔅᑖᒥᒃ ᓀᔥᑕ ᐅᑖᓈᒃ᙮
ᐊᓇ ᓃᔥᑕᒻ ᐅᐱᒫᑎᔅ ᑮ ᓇᔅᐱᑕᐌᐤ ᒥᔑᐱᔑᐗ, ᐊᓇ ᓂᔓ ᐅᐱᒫᑎᔅ ᒫᑲ ᑮ ᓇᔅᐱᑕᐌᐤ ᒥᑐᔑᔕ, ᐊᓇ ᓂᔅᑐ ᐅᐱᒫᑎᔅ ᒫᑲ ᑮ ᐅᑖᔅᑕᒥᑯ ᑖᐱᔅᑯᒡ ᓈᐯᐗ, ᐊᓇ ᓀᐤ ᐅᐱᒫᑎᔅ ᒫᑲ ᑮ ᓇᔅᐱᑕᐌᐤ ᐁ ᐱᒥᓛᓕᒋ ᒥᑭᓯᐗ᙮
ᐊᓂᑭ ᓀᐤ ᐅᐱᒫᑎᓴᒃ ᒫᑲ ᑕᑐ ᐁ ᐃᑕᓯᒋᒃ ᓂᑯᑣᔅ ᑮ ᑕᑎᓂᓕᐗ ᐅ ᑕᑲᑾᓇ; ᐱᒋ ᒫᑲ ᒥᓯᐌ ᑮ ᐅᔅᑭᔑᑯᐗᒃ: ᓇᒪᐎᓚ ᒫᑲ ᐋᓜᓯᐗᒃ ᐁ ᑭᔑᑳᓕᒃ ᓀᔥᑕ ᐁ ᑎᐱᔅᑳᓕᒃ, ᐁ ᐃᑗᒋᒃ, ᐯᓓᑭᓯᑦ, ᐯᓓᑭᓯᑦ, ᐯᓓᑭᓯᑦ, ᐅᑎᐯᓕᒋᑫᐤ ᑭᒋᒪᓂᑐ ᒥᓯᐌ ᓯᔪᑳᑎᓰᑦ, ᑳ ᑮ ᐃᑖᑦ, ᑳ ᐃᑖᑦ, ᓀᔥᑕ ᑫ ᐃᑖᑦ᙮
ᐃᔅᐱ ᒫᑲ ᐅᑯ ᐅᐱᒫᑎᓴᒃ ᑮ ᒫᒥᒋᒫᒋᒃ ᓀᔥᑕ ᑭᔅᑖᒋᒫᒋᒃ ᓀᔥᑕ ᓇᓈᔅᑯᒫᒋᒃ ᐊᓂᐃ ᑳ ᐊᐱᓕᒋ ᐅᑭᒪᐗᐱᐎᓂᒃ, ᑳ ᐱᒫᑎᓯᓕᒋ ᑳᑭᑫ ᓀᔥᑕ ᑳᑭᑫ;
ᐊᓂᑭ ᓂᔑᑕᓇ ᓀᐅᔖᑉ ᓀᔥᑕ ᑳ ᓂᑳᓀᓕᑖᑯᓯᒋᒃ ᐸᑭᔑᓃᔅᑕᐌᐗᒃ ᐊᓂᐃ ᑳ ᐊᐱᓕᒋ ᐅᑭᒪᐗᐱᐎᓂᒃ, ᓇᐗᑮᔅᑕᐌᐗᑳ ᒫᑲ ᐊᓂᐃ ᑳ ᐱᒫᑎᓯᓕᒋ ᑳᑭᑫ ᓀᔥᑕ ᑳᑭᑫ, ᐌᐱᓇᒶᒃ ᒫᑲ ᐅᑦ ᐅᑭᒪᐗᔅᑐᑎᓂᐙᐗ ᐅᑎᔥᑲᐤ ᐅᑭᒫᐗᐱᐎᓂᒃ, ᐁ ᐃᑗᒋᒃ,
ᑮ ᑌᐸᑫᓕᑖᑯᓯᓐ, ᐅ ᑌᐯᓕᒋᑫᔭᓐ, ᑭᒋ ᒥᓕᑲᐎᔭᓐ ᒫᒥᒋᒥᑯᓯᐎᓈ ᓀᔥᑕ ᑭᔅᑖᒋᒥᑯᓯᐎᐤ ᓀᔥᑕ ᑲᔥᑭᐅᐎᓐ: ᐌᓴ ᑭ ᑮ ᐅᔑᑖᓐ ᒥᓯᐌ ᑫᒀᓇ, ᓀᔥᑕ ᐁ ᐃᔑ ᒥᓜᓕᑕᒪᓐ ᐅᒋ ᐃᑕᑾᓋ ᓀᔥᑕ ᑮ ᐅᔑᒋᑳᑌᐗ᙮
ᐊᓂᑭ ᑎᑎᐱᔦᑭᓂᑲᓐ ᓀᔥᑕ ᐊᓇ ᒫᓂᔥᒑᓂᔥ
ᓂ ᑮ ᐙᐸᑌᓐ ᒫᑲ ᐅ ᑭᒋᓂᔅᑮᒃ ᐊᓇ ᐅᑭᒪᐗᐱᐎᓂᒃ ᑳ ᐊᐱᑦ, ᒪᓯᓇᐃᑲᓐ ᐁ ᒪᓯᓇᐃᑳᑌᒃ ᐱᒋ ᓀᔥᑕ ᐁ ᐅᔅᐱᔅᑾᓂᒪᑲᒃ, ᐁ ᐊᑯᔅᑭᐗᓯᑳᑌᒃ ᓂᔂᔅ ᐊᑯᔅᑭᐗᓯᑲᓇᒃ ᐅᒋ᙮
ᓂ ᑮ ᐙᐸᒪᐤ ᒫᑲ ᐁ ᒪᔥᑲᐎᓰᑦ ᐁᓐᒐᓪ ᐁ ᐃᑗᑦ ᐁ ᑭᔗᐌᑦ, ᐊᐌᓇ ᑎᐁᐸᑌᓕᑖᑯᓯᑦ ᑭᒋ ᐋᐸᐊᒃ ᒪᓯᓇᐃᑲᓂᓕᐤ, ᓀᔥᑕ ᑭᒋ ᐋᐸᐙᑦ ᐊᑯᔅᑭᐗᓯᑲᓇ?
ᓇᒪᐎᓚ ᐊᐌᓇ ᐃᓕᓕᐤ ᒫᑲ ᑭᒋᑭᔑᑯᒃ, ᓇᒪ ᓀᔥᑕ ᐊᔅᑮᒃ, ᓇᒪ ᓀᔥᑕ ᐊᑖᒪᔅᑲᒥᒃ ᑮ ᑲᔥᑭᑕᐤ ᑭᒋ ᐋᐸᐊᒃ ᒪᓯᓇᐃᑲᓂᓕᐤ, ᓇᒪ ᓀᔥᑕ ᑭᒋ ᑲᓇᐙᐸᑕᒃ᙮
ᒥᔅᑕᐃ ᒫᑲ ᓂ ᑮ ᒫᑐᓐ, ᐁᑳ ᐊᐌᓇ ᐃᓕᓕᐤ ᐁ ᑮ ᒥᔅᑲᐙᑲᓂᐎᑦ ᑭᒋ ᐋᐸᐊᒃ ᓀᔥᑕ ᑭᒋ ᐋᔭᒥᑖᑦ ᒪᓯᓇᐃᑲᓂᓕᐤ, ᐁᑳ ᓀᔥᑕ ᑭᒋ ᑲᓇᐙᐸᑕᒃ᙮
ᐯᔭᒃ ᒫᑲ ᐁ ᐃᑕᓯᒋᒃ ᑳ ᓂᑳᓀᓕᑖᑯᓯᒋᒃ ᓂ ᑮ ᐃᑎᒃ, ᐁᑳᐎᓚ ᒫᑐ: ᒫᑎᑲ, ᐊᓇ ᒥᔑᐱᔑᐤ ᐅ ᐯᔭᑯᑌᒥᒃ ᒎᑕ ᑳ ᐅᒌᑦ, ᐁ ᐅᒉᐱᑭᐎ ᑌᐱᑦ, ᑮ ᐸᔅᑭᓛᑫᐤ ᑭᒋ ᐋᐸᐊᒃ ᒪᓯᓇᐃᑲᓂᓕᐤ, ᓀᔥᑕ ᑭᒋ ᐋᐸᐙᑦ ᐊᓂᐃ ᓂᔂᔅ ᐊᑯᔅᑭᐗᓯᑲᓇ᙮
ᓂ ᑮ ᐃᑖᐱᓐ ᒫᑲ, ᒫᑎᑲ, ᒫᑲ, ᒣᑴᔭᔥ ᐅᑭᒪᐗᐱᐎᓐ, ᓀᔥᑕ ᐊᓂᑭ ᓀᐤ ᐅᐱᒫᑎᓴᒃ, ᒣᑴᔭᔥ ᒫᑲ ᐊᓂᑭ ᑳ ᓂᑳᓀᓕᑖᑯᓯᒋᒃ, ᑮ ᓂᐸᐎᐤ ᒫᓂᔥᒑᓂᔥ ᑖᐱᔅᑯᒡ ᐁ ᑮ ᓂᐸᐋᑲᓂᐎ ᓂᔂᔅ ᐁ ᐅᑦ ᐁᔥᑲᓄᑦ, ᓀᔥᑕ ᓂᔂᔅ ᐁ ᐅᔅᑭᔑᑯᑦ, ᐁᐗᒀᓂᐃ ᓃᔂᔅ ᐅᑦ ᐊᒑᑾ ᑭᒋᒪᓂᑐ ᐁ ᐃᔑᑎᔕᐙᑲᓂᐎᓕᒋ ᒥᓯᐌ ᐊᔅᑮᒃ᙮
ᑮ ᐯᒋ ᐃᑐᑌᐤ ᒫᑲ, ᓀᔥᑕ ᑮ ᐅᑎᓇᒻ ᒪᓯᓇᐃᑲᓂᓕᐤ ᐅ ᑭᒋᓂᔅᑭᓕᒃ ᐅᒋ ᐊᓂᐃ ᐅᑭᒪᐗᐱᐎᓂᒃ ᑳ ᐊᐱᓕᒋ᙮
ᐃᔅᐱ ᒫᑲ ᐌᑎᓇᒃ ᒪᓯᓇᐃᑲᓂᓕᐤ, ᐊᓂᑭ ᓀᐤ ᐅᐱᒫᑎᓴᒃ ᓀᔥᑕ ᐊᓂᑭ ᓂᔑᑕᓇ ᓀᔥᑕ ᓀᐅᔖᑉ ᑳ ᓂᑲᓀᓕᑖᑯᓯᒋᒃ ᑮ ᐸᑭᔑᓂᔅᑕᐌᐗᒃ ᒫᓂᔥᒑᓂᔑᔕ, ᑕᑐ ᐁ ᐃᑕᓯᒋᒃ ᐁ ᐋᔭᐙᒋᒃ ᔖᑲᓈᐱᑭᑐᒋᑲᓇ, ᓀᔥᑕ ᐅᓴᐎᔔᓕᐋᓈᐱᔉ ᐊᓱᐗᒋᑲᓇ ᐁ ᓵᑲᔅᑭᓀᑭ ᐎᑭᒫᓯᑲᓐ, ᐁᐗᒀᓂᒪ ᐅᑦ ᐋᔭᒥᐋᐎᓂᐗᐗ ᐅᐸᓓᑭᓴᒃ᙮
ᑮ ᓂᑲᒧᐗᒃ ᒫᑲ ᐅᔥᑭ ᓂᑲᒧᐎᓂᓕᐤ, ᐁ ᐃᑗᒋᒃ, ᑮ ᑌᐸᑫᓕᑖᑯᓯᓐ ᑭᒋ ᐅᑎᓇᒪᐤ ᒪᓯᓇᐃᑲᓐ, ᓀᔥᑕ ᑭᒋ ᐋᐸᐗᒋᒃ ᐊᑯᔅᑭᐗᓯᑲᓇᒃ: ᐌᓴ ᑭ ᑮ ᓂᐹᐃᑲᐎᓐ, ᓀᔥᑕ ᑭ ᑮ ᐱᒫᒋᐃᓈᓐ ᑭᒋᒪᓂᑐ ᐅᒋ ᑭᒥᑯᒻ ᐅᒋ, ᓇᓈᑲᐤ ᐁ ᐅᑕᔅᑳᓀᓯᔮᒃ, ᓀᔥᑕ ᓇᓇᑲᐤ ᐁ ᐃᔑ ᑭᔗᔮᒃ, ᓀᔥᑕ ᐁ ᐃᓕᓕᐎᔮᒃ, ᓀᔥᑕ ᐁ ᐃᑕᔅᑳᓀᓯᔮᒃ;
ᓀᔥᑕ ᑭ ᑮ ᐃᔑᐃᓈᓐ ᑭᒋ ᑭᒋᐅᑭᒪᐎᔮᒃ ᓀᔥᑕ ᓵᓵᑭᐎᓕᐌᐎᓕᓕᐎᔮᒃ ᐅᑎᔥᑲᐤ ᓂ ᑭᒋᒪᓂᑐᒥᓈᓐ: ᓂ ᑳ ᑎᐯᓕᒋᑳᓈᓐ ᒫᑲ ᐊᔅᑮᒃ᙮
ᓂ ᑮ ᐃᑖᐱᓐ ᒫᑲ, ᓂ ᑮ ᐯᑕᒸᓐ ᒫᑲ ᐅ ᐯᑖᑯᓯᐎᓂᐗᐤ ᒥᒉᑦ ᐁᓐᒐᓚᒃ ᐙᔅᑲ ᐅᑭᒪᐗᐱᐎᓂᒃ, ᓀᔥᑕ ᐊᓂᑭ ᐅᐱᒫᑎᓴᒃ, ᓀᔥᑕ ᐊᓂᑭ ᑳ ᓂᑳᓀᓕᑖᑯᓯᒋᒃ: ᑮ ᐃᑕᔑᐗᒃ ᒫᑲ ᒥᑖᑦ ᑭᒋᒥᑕᑐᒥᑕᓇᐗᐤ ᒥᑖᑦ ᑭᒋᒥᑖᑐᒥᑕᓇᐤ, ᓀᔥᑕ ᑭᒋᒥᑖᑐᒥᑕᓇᐗᐤ ᑭᒋᒥᑖᑐᒥᑕᓇᐤ;
ᐁ ᐃᑗᒋᒃ ᐁ ᑭᔗᐌᒋᒃ, ᑌᐸᑫᓕᑖᑯᓯᐤ ᒫᓂᔥᒑᓂᔑᔥ ᑳ ᑭ ᓂᐸᐋᑲᓂᐎᑦ ᑭᒋ ᒥᓛᑲᓂᐎᑦ ᑲᔥᑭᐅᐎᓂᓕᐤ, ᓀᔥᑕ ᒥᔕᑭᓯᐎᓇ, ᓀᔥᑕ ᑲᑫᑕᐌᓕᑕᒧᐎᓂᓕᐤ, ᓀᔥᑕ ᒪᔥᑲᐎᓯᐎᓂᓕᐤ, ᓀᔥᑕ ᑭᔅᑎᓯᐎᓂᓕᐤ, ᓀᔥᑕ ᑭᔅᑌᓕᑖᑯᓯᐎᓂᓕᐤ, ᓀᔥᑕ ᒥᓦᑭᒥᐌᐎᓂᓕᐤ᙮
ᒥᓯᐌ ᑕᑐ ᐊᐌᓇ ᑳ ᐃᑖᑦ ᑭᒋᑭᔑᑯᒃ, ᓀᔥᑕ ᐊᔅᑮᒃ, ᓀᔥᑕ ᐊᑖᒪᔅᑲᒥᒃ, ᓀᔥᑕ ᐊᓂᑭ ᑭᒋᑲᒦᒃ ᑳ ᐃᑖᒋᒃ, ᓀᔥᑕ ᒥᓯᐌ ᐁᑯᑕ ᑳ ᐃᑖᒋᒃ, ᓂ ᑮ ᐯᑕᐙᐗᒃ ᐁ ᐃᑗᒋᒃ, ᒥᓦᑭᒥᐌᐎᓐ, ᓀᔥᑕ ᑭᔅᑎᓯᐎᓐ, ᓀᔥᑕ ᑭᔅᑌᓕᑖᑯᓯᐎᓐ, ᓀᔥᑕ ᑲᔥᑭᐅᐎᓐ, ᑲᑕ ᐎ ᐋᔭᐤ ᐊᓇ ᑳ ᐊᐱᑦ ᐅᑭᒪᐗᐱᐎᓂᒃ, ᓀᔥᑕ ᒫᓂᔥᒑᓂᔑᔥ ᑳᑭᑫ ᓀᔥᑕ ᑳᑭᑫ᙮
ᐊᓂᑭ ᓀᐤ ᐅᐱᒫᑎᓴᒃ ᒫᑲ ᑮ ᐃᑗᐗᒃ, ᐁᒣᓐ᙮ ᐊᓂᑭ ᓂᔑᑕᓇᐤ ᓀᔥᑕ ᓀᐅᔖᑉ ᑳ ᓂᑳᓀᓕᑖᑯᓯᒋᒃ ᒫᑲ ᑮ ᐸᑭᔑᓋᒃ ᓀᔥᑕ ᑮ ᓇᐗᑭᔅᑕᐌᐗᒃ ᐊᓂᐃ ᑳ ᐱᒫᑎᓯᓕᒋ ᑳᑭᑫ ᓀᔥᑕ ᑳᑭᑫ᙮
ᐊᓂᐃ ᐸᓴᑯᐃᑲᓇ
ᓂ ᑮ ᐙᐸᑌᓐ ᒫᑲ ᐃᔅᐱ ᒫᓂᔥᒑᓂᔑᔥ ᐃᐋᐸᐊᒃ ᐯᔭᒃ ᐊᑯᔅᑭᐗᓯᑲᓂᓕᐤ, ᓂ ᑮ ᐯᑌᓐ ᒫᑲ ᑖᐱᔅᑯᒡ ᐁ ᐅᓂᒥᔅᑭᑦ ᐁ ᓄᑖᑯᓯᑦ, ᐯᔭᒃ ᐁ ᐃᑕᓯᑭᒃ ᐅᐱᒫᑎᓴᒃ ᐁ ᐃᑗᑦ, ᐯᒋ ᐙᐸᑕ᙮
ᐃᔅᐱ ᒫᑲ ᑳ ᑮ ᐋᐸᐊᒃ ᓂᔓ ᐊᑯᔅᑭᐗᓯᑲᓂᓕᐤ, ᓂ ᑮ ᐯᑕᐗᐤ ᐊᓇ ᓂᔓ ᐅᐱᒫᑎᔅ ᐁ ᐃᑗᑦ, ᐯᒋ ᐙᐸᑕ᙮
ᑮ ᐯᒋ ᐃᑐᑌᐤ ᒫᑲ ᑯᑕᒃ ᒥᔅᑕᑎᒻ ᐁ ᒥᑯᓯᑦ: ᑲᔥᑭᐅᐎᓂᓕᐤ ᒫᑲ ᑮ ᒥᓚᐤ ᐊᓇ ᑳ ᑌᑕᐱᑐᑕᐙᑦ, ᐊᔅᑮᒃ ᑭᒋ ᐅᒋ ᐅᑎᓇᒃ ᑳᔭᒣᓕᑕᒧᐎᓂᓕᐤ, ᓀᔥᑕ ᑭᒋ ᓂᐹᐃᑐᓈᓂᐗᒃ: ᑮ ᒥᓚᐤ ᒫᑲ ᑭᒋ ᔑᒫᑲᓂᓕᐤ᙮
ᐃᔅᐱ ᒫᑲ ᑳ ᑭ ᐋᐸᐊᒃ ᓂᔅᑐ ᐊᑯᔅᑭᐗᓯᑲᓂᓕᐤ, ᓂ ᑮ ᐯᑕᐗᐤ ᐊᓇ ᓂᔅᑐ ᐅᐱᒫᑎᔅ ᐁ ᐃᑗᑦ, ᐯᒋ ᐙᐸᑕ᙮ ᓂ ᑮ ᑲᓇᐙᐸᑌᓐ ᒫᑲ, ᒫᑎᑲ ᒫᑲ ᐁ ᒪᑲᑌᐎᓯᑦ ᒥᔅᑕᑎᒻ; ᐊᓇ ᒫᑲ ᑳ ᑌᑕᐱᑐᑕᐙᑦ ᑮ ᑕᑯᓇᒻ ᐅᒋᒋᒃ ᓂᔓ ᑎᐹᐯᔅᑯᒋᑲᓇ᙮
ᓂ ᑮ ᐯᑌᓐ ᒫᑲ ᐯᑖᑯᓯᐎᓐ ᒣᑴᔭᔥ ᐊᓂᑭ ᓀᐤ ᐅᐱᒫᑎᓴᒃ ᐁ ᐃᑗᒪᑲᒃ, ᐯᔭᒃ ᒀᐸᐃᑲᓐ ᐸᑴᔑᑲᓂᒥᓇ ᒦᔅᑯᒡ ᐯᔭᒃ ᔔᓕᐊᐙᐱᔅᑯᔥ, ᓀᔥᑕ ᓂᔅᑐ ᑾᐸᐃᑲᓇ ᐙᐸᓘᒥᓇ ᒥᔅᑯᒡ ᐯᔭᒃ ᔔᓕᐊᐙᐱᔅᑯᔥ; ᐁᑳᐎᓚ ᓀᔥᑕ ᐋᑯᑕ ᒥᔅᑎᑯᐱᒥ ᓀᔥᑕ ᔓᒥᓈᐳ᙮
ᐃᔅᐱ ᒫᑲ ᑳ ᑮ ᐋᐸᐊᒃ ᓀᐤ ᐊᔅᑯᔅᑭᐗᓯᑲᓂᓕᐤ, ᓂ ᑮ ᐯᑕᒶᓐ ᐅ ᐯᑖᑯᓯᐎᓐ ᐊᓇ ᓀᐤ ᐅᐱᒫᑎᔅ ᐁ ᐃᑗᑦ, ᐯᒋ ᐙᐸᑕ᙮
ᓂ ᑮ ᐃᑖᐱᓐ ᒫᑲ, ᒫᑎᑲ ᒫᑲ, ᐁ ᐙᐱᓀᐎᓯᑦ ᒥᔅᑕᑎᒻ: ᐊᓇ ᒫᑲ ᑳ ᑌᑕᐱᑐᑕᐙᑦ ᓂᐱᐎᓐ ᑮ ᐃᔑᓂᑳᑕᐤ, ᑮ ᐱᒥᐎᒉᐅᑯ ᒫᑲ ᒋᐸᐃᐊᔅᑭᓕᐤ᙮ ᑲᔥᑭᐅᐎᓂᓕᐤ ᒫᑲ ᑮ ᒥᓛᐗᒃ ᑭᒋ ᑎᐯᓕᑕᑭᒃ ᓀᐗᔭᒃ ᐃᓕᑯᒃ ᐊᔅᑭᓕᐤ, ᔑᒫᑲᓐ ᑭᒋ ᐅᒋ ᓂᐹᔨᐌᒋᒃ, ᓀᔥᑕ ᑲᐗᑲᑌᐎᓐ ᐅᒋ, ᓀᔥᑕ ᓂᐱᐎᓐ ᐅᒋ, ᓀᔥᑕ ᐊᐌᓯᓴ ᐅᒋ ᐊᔅᑮᒃ ᑳ ᐃᑖᓕᒋ᙮
ᐃᔅᐱ ᒫᑲ ᑳ ᑭ ᐋᐸᐊᒃ ᓂᔮᓕᓐ ᐊᔅᑯᔅᑭᐗᓯᑲᓂᓕᐤ, ᓂ ᑮ ᐙᐸᒥᒪᐗ ᔑᐹ ᐸᑭᒋᑲᓈᐱᔅᑯᒃ ᐅᑦ ᐊᒑᑯᐙᐗ ᐊᓂᑭ ᑭᒋᒪᓂᑐ ᐅᑦ ᐋᔭᒥᐎᓐ ᑳ ᑭ ᐅᒋ ᓂᐸᐋᑲᓂᐎᒋᒃ, ᓀᔥᑕ ᐊᓂᒪ ᑎᐹᒋᒧᐎᓐ ᐅᒋ ᑳ ᑮ ᒥᒋᒥᓇᑭᒃ:
ᑮ ᑌᐺᐗᒃ ᒫᑲ ᐁ ᑭᔗᐌᒋᒃ, ᐁ ᐃᑗᒋᒃ, ᑖᓀᓕᑯᒃ, ᐅ ᑌᐯᓕᒋᑫᔭᓐ, ᑳ ᐸᓓᑭᓯᔭᓐ ᓀᔥᑕ ᑳ ᑖᐺᐎᔭᓐ, ᓇᒪ ᓈ ᑮ ᑎᐹᔅᑯᓇᐗᒃ ᓀᔥᑕ ᑭᑦ ᐋᔅᑯᒋᐋᐗᒃ ᓂ ᒥᑯᒥᓈᓐ ᐅᒋ ᐊᓂᑭ ᑳ ᑕᔑᑫᒋᒃ ᐊᔅᑮᒃ?
ᐙᐱᔅᑭ ᐊᑯᐅᓇ ᒫᑲ ᑮ ᒥᓛᐗᒃ ᒥᓯᐌ ᐁ ᐃᑕᓯᒋᒃ; ᑮ ᐃᑖᑲᓂᐎᐗᒃ ᒫᑲ ᐱᑕᒪ ᑭᒋ ᐋᓜᓯᒋᒃ, ᐃᓕᑯᒃ ᐊᓂᐃ ᐎᒋᐊᑑᔅᑫᓛᑲᓂᐗᐗ ᐊᓯᒋ, ᓀᔥᑕ ᐎᒋᔖᓂᐗᐗ ᑭᒋ ᓂᐹᐃᒥᒋ ᑖᐱᔅᑯᒡ ᐎᓚᐗᐤ ᑫᒋᐙᒃ, ᑭᒋ ᑎᐱᐸᓕᓕᒃ᙮
ᓂ ᑮ ᐙᐸᑌᓐ ᒫᑲ ᐃᔅᐱ ᑳ ᑭ ᐋᐸᐊᒃ ᓂᑯᑣᔅ ᐊᔅᑯᔅᑭᐗᓯᑲᓂᓕᐤ, ᒫᑎᑲ, ᒫᑲ ᑮ ᑭᒋ ᑶᑾᓐ; ᐱᓯᒻ ᒫᑲ ᑖᐱᔅᑯᒡ ᒫᑲᑌᐎᐱᐌ ᓱᑫᑭᓐ ᑮ ᐊᑎ ᐃᔑᓈᑯᓯᐤ, ᓀᔥᑕ ᑖᐱᔅᑯᒡ ᒥᑯ ᑮ ᐊᑎ ᐃᔑᓈᑯᓯᐤ ᑎᐱᔅᑭᐱᓯᒻ;
ᐊᒐᑯᔕᒃ ᒫᑲ ᑭᔑᑯᒃ ᑮ ᐸᑭᔑᓋᒃ ᒧᔅᑕᔅᑲᒥᒃ, ᑖᐱᔅᑯᒡ ᔓᒥᓈᑎᒃ ᑳ ᐃᔑ ᐸᑭᑎᑖᑦ ᐅ ᒥᓂᔕ ᐁᑳ ᑳ ᐊᑎᑌᓕᑭ, ᐃᔅᐱ ᐌᐌᐹᔑᑦ ᐁ ᓱᑭᓚᐌᓕᒃ;
ᑭᔑᒃ ᒫᑲ ᑮ ᑭᑐᑌᐸᓕᐤ ᑖᐱᔅᑯᒡ ᑎᑎᐯᑭᓂᑲᓐ ᐃᔅᐱ ᒥᐋᒪᐎᑎᑎᐃᓂᑳᑌᑭ; ᓀᔥᑕ ᒥᓯᐌ ᑕᑐ ᐗᒋ ᓀᔥᑕ ᒥᓂᔅᑎᒃ ᑮ ᐋᔮᒋᐸᓕᑖᓂᐗᓐ ᐃᑕ ᑳ ᑮ ᐃᑕᔅᑌᑭ ᐅᒋ᙮
ᑭᒋᐅᑭᒪᐗᒃ ᒫᑲ ᐊᓐᑕ ᐊᔅᑮᒃ, ᓀᔥᑕ ᑭᒋ ᐃᓕᓕᐗᒃ, ᓀᔥᑕ ᒥᔕᑭᓯᐎᓕᓕᐗᒃ, ᓀᔥᑕ ᑭᒋ ᓇᑐᐸᓕᐎᑭᒪᐗᒃ, ᓀᔥᑕ ᓯᑳᔪᑎᓯᒋᒃ ᐃᓕᓕᐗᒃ, ᓀᔥᑕ ᒥᓯᐌ ᑕᑐ ᐊᐙᑲᓂᐎᓕᓕᐤ, ᓀᔥᑕ ᒥᓯᐌ ᑕᑐ ᑎᐯᓕᒥᑎᓱᐎᓕᓕᐤ, ᑮ ᑳᓱᐗᒃ ᐙᑎᒃ, ᓀᔥᑕ ᐁ ᑲᑭᔅᑖᐱᔅᑳᓕᒃ ᐗᒌᒃ;
ᑮ ᐃᑕᒶᒃ ᓀᔥᑕ ᐙᒋᔭ ᓀᔥᑕ ᑭᔅᑖᐱᔅᑾ ᐸᑕᑯᔅᑲᐎᓈᓐ ᓀᔥᑕ ᓀᔑᓈᓐ ᐁᑳ ᑭᒋ ᐙᐸᒥᑕᒃ ᐊᓇ ᑳ ᐊᐱᑦ ᐅᑭᒪᐗᐱᐎᓂᒃ, ᓀᔥᑕ ᐅᑦ ᐊᑯᓚᐌᓯᐎᓂᒃ ᐅᒋ ᒫᓂᔥᒑᓂᔑᔥ:
ᐌᓴ ᐅ ᑭᒋ ᐋᑯᓚᐌᓯᐎᓂ ᑯᔑᑳᒻ ᐋᔕᔾ ᐅᑎᒋᐸᓕᓕᐤ; ᐊᐌᓇ ᒫᑲ ᑫ ᑲᔥᑭᑖᑦ ᑭᒋ ᓂᐸᐎᑦ?
ᐊᓂᑭ ᒥᑖᑐᒥᑕᓇ ᓀᒥᑕᓇᓇᐤ ᑭᒋᒥᑖᑐᒥᑕᓇᐤ ᐃᔅᕃᐃᓪ ᐃᓕᓕᐗᒃ
ᑳ ᐳᓂᐸᓕᑭ ᒫᑲ ᐅᐅ, ᓂ ᑮ ᐙᐸᒪᐗᒃ ᓀᐤ ᐁᓐᒐᓚᒃ ᐁ ᓂᐸᐎᒋᒃ ᓀᐗᐤ ᐁ ᑳᑭᑫᔮᓕᒃ ᐊᔅᑮᒃ, ᐁ ᒥᒋᒥᓇᑭᒃ ᐊᓂᐃ ᓀᐤ ᓗᑎᓋ ᐅᑕ ᐊᔅᑮᒃ, ᓗᑎᓐ ᐁᑳ ᑭᒋ ᓗᑎᒃ ᐊᔅᑮᒃ, ᓇᒪ ᓀᔥᑕ ᑭᒋᑲᒦᒃ, ᓇᒪ ᓀᔥᑕ ᒥᔅᑎᑯᒃ᙮
ᓂ ᑮ ᐙᐸᒪᐤ ᒫᑲ ᑯᑕᒃ ᐁᓐᒐᓪ ᐙᐸᓄᑖᒃ ᐁ ᐅᒋ ᐅᐱᔅᑳᑦ ᐁ ᐋᔭᐙᑦ ᑭᒋᒪᓂᑐᐗ ᐅᑦ ᐊᑯᔅᑭᐗᓯᑲᓂᓕᐤ: ᑮ ᑌᑆᑌᐤ ᒫᑲ ᐁ ᑭᔗᐌᑦ ᐊᓂᐃ ᓀᐤ ᐁᓐᒐᓚ, ᐊᓂᐃ ᑳ ᑮ ᒥᓛᑲᓂᐎᓕᒋ ᑭᒋ ᐅᔑᑯᑖᓕᒋ ᐊᔅᑭᓕᐤ ᓀᔥᑕ ᑭᒋᑲᒥᓕᐤ,
ᐁ ᐃᑗᑦ, ᐁᑳᐎᓚ ᐅᔑᑯᑖᒃ ᐊᔅᑭ, ᐁᑳ ᓀᔥᑕ ᑭᒋᑲᒥ, ᐁᑳ ᓀᔥᑕ ᒥᔅᑎᑾᒃ, ᐹᑎᒫ ᑮ ᑭᔅᑭᓄᐙᒋᐃᒪᑭᑡᐌ ᓂ ᑭᒋᒪᓂᑐᒥᓈᓐ ᐅᑦ ᐊᑑᔅᑫᓛᑲᓂᒪ ᐅᔅᑲᑎᑯᐙᒃ᙮
ᓂ ᑮ ᐯᑌᓐ ᐁ ᐃᑕᓯᒋᒃ ᐊᓂᑭ ᑳ ᑭ ᑭᔅᑭᓄᐙᒋᐋᑲᓂᐎᒋᒃ: ᑮ ᑭᔅᑭᓄᐙᒋᐋᐗᒃ ᒫᑲ ᒥᑖᑐᒥᑕᓇᐗᐤ ᓀᔥᑕ ᓀᒥᑕᓇ ᓀᐅᔖᑄᐤ ᑭᒋᒥᑖᑐᒥᑕᓇᐤ ᑳ ᐅᒌᒌᒃ ᒥᓯᐌ ᐁ ᐃᑕᑐᑌᐎᓯᓕᒋ ᐃᔅᕃᐃᓪ ᐅᑦ ᐊᐙᔑᒥᔕ᙮
ᒎᑕ ᐅ ᐯᔭᑯᑌᒥᒃ ᐅᒋ ᓂᔓᔖᑄᐤ ᑭᒋᒥᑖᑐᒥᑕᓇᐤ ᑮ ᑭᔅᑭᓄᐙᒋᐋᐗᒃ᙮ ᕉᐱᓐ ᐅ ᐯᔭᑯᑌᒥᒃ ᐅᒋ ᓂᔓᔖᑄᐤ ᑭᒋᒥᑖᑐᒥᑕᓇᐤ ᑮ ᑭᔅᑭᓄᐙᒋᐊᐗᒃ᙮ ᑳᑦ ᐅ ᐯᔭᑯᑌᒥᒃ ᐅᒋ ᓂᔓᔖᑄᐤ ᑭᒋᒥᑖᑐᒥᑕᓇᐤ ᑮ ᑭᔅᑭᓄᐙᒋᐋᐗᒃ᙮
ᐁᓴᕐ ᐅ ᐯᔭᑯᑌᒥᒃ ᐅᒋ ᓂᔓᔖᑄᐤ ᑭᒋᒥᑖᑐᒥᑕᓇᐤ ᑮ ᑭᔅᑭᓄᐙᒋᐋᐗᒃ᙮ ᓀᑉᑕᓕᒻ ᐅ ᐯᔭᑯᑌᒥᒃ ᐅᒋ ᓂᔓᔖᑄᐤ ᑭᒋᒥᑖᑐᒥᑕᓇᐤ ᑮ ᑭᔅᑭᓄᐙᒋᐋᐗᒃ᙮ ᒪᓈᓯᔅ ᐅ ᐯᔭᑯᑌᒥᒃ ᐅᒋ ᓂᔓᔖᑄᐤ ᑭᒋᒥᑖᑐᒥᑕᓇᐤ ᑮ ᑭᔅᑭᓄᐙᒋᐋᐗᒃ᙮
ᓯᒥᔭᓐ ᐅ ᐯᔭᑯᑌᒥᒃ ᐅᒋ ᓂᔓᔖᑄᐤ ᑭᒋᒥᑖᑐᒥᑕᓇᐤ ᑮ ᑭᔅᑭᓄᐙᒋᐋᐗᒃ᙮ ᓕᐹᐃ ᐅ ᐯᔭᑯᑌᒥᒃ ᐅᒋ ᓂᔓᔖᑄᐤ ᑭᒋᒥᑖᑐᒥᑕᓇᐤ ᑮ ᑭᔅᑭᓄᐙᒋᐋᐗᒃ᙮ ᐃᓯᑲᕐ ᐅ ᐯᔭᑯᑌᒥᒃ ᐅᒋ ᓂᔓᔖᑄᐤ ᑭᒋᒥᑖᑐᒥᑕᓇᐤ ᑮ ᑭᔅᑭᓄᐙᒋᐋᐗᒃ᙮
ᓵᐱᐤᓚᓐ ᐅ ᐯᔭᑯᑌᒥᒃ ᐅᒋ ᓂᔓᔖᑄᐤ ᑭᒋᒥᑖᑐᒥᑕᓇᐤ ᑮ ᑭᔅᑭᓄᐙᒋᐋᐗᒃ᙮ ᒍᓯᑉ ᐅ ᐯᔭᑯᑌᒥᒃ ᐅᒋ ᓂᔓᔖᑄᐤ ᑭᒋᒥᑖᑐᒥᑕᓇᐤ ᑮ ᑭᔅᑭᓄᐙᒋᐋᐗᒃ᙮ ᐯᓐᒉᒥᓐ ᐅ ᐯᔭᑯᑌᒥᒃ ᐅᒋ ᓂᔓᔖᑄᐤ ᑭᒋᒥᑖᑐᒥᑕᓇᐤ ᑮ ᑭᔅᑭᓄᐙᒋᐋᐗᒃ᙮ᑳ ᑭᒋ ᒥᒉᑎᒋᒃ
ᑳ ᐳᓂᐸᓕᒃ ᐅᒪ ᓂ ᑮ ᐙᐸᑌᓐ, ᒫᑎᑲ ᒫᑲ ᓈᔅᐱᒡ ᐁ ᒥᒉᑎᒋᒃ ᐃᓕᓕᐗᒃ ᐁᑳ ᑳ ᑮ ᐊᑭᒥᑯᒋᒃ ᐊᓂᐁᓕᐗ, ᒥᓯᐌ ᐁ ᐃᑕᑐᔅᑳᓀᓯᒋᒃ ᐃᓕᓕᐗᒃ ᐅᒋ, ᓀᔥᑕ ᐁ ᐃᑕᑐᑌᐎᓯᒋᒃ ᐃᓕᓕᐗᒃ, ᓀᔥᑕ ᐹᐱᑐᔥ ᐃᓕᓕᐗᒃ, ᓀᔥᑕ ᐹᐱᑐᔥ ᐁ ᐃᔑᑭᔗᒋᒃ, ᑮ ᓂᐸᐎᐗᒃ ᐅᑎᔥᑲᐤ ᐅᑭᒪᐗᐱᐎᓂᓕᐤ, ᓀᔥᑕ ᐅᑎᔥᑲᐤ ᒫᓂᔥᒑᓂᔑᔕ, ᐁ ᑭᑭᔥᑲᑭᒃ ᐙᐱ ᐊᑲᐅᓇ, ᓀᔥᑕ ᐁ ᑕᑯᓇᑭᒃ ᐹᒻ ᐗᑎᑾᓇ;
ᑮ ᑌᐺᐗᒃ ᒫᑲ ᐁ ᑭᔗᐌᒋᒃ, ᐁ ᐃᑗᒋᒃ, ᐱᒫᒋᐃᐌᐎᓂᓕᐤ ᐋᔭᐤ ᑭ ᑭᒋᒪᓂᑐᒥᓇᐤ ᑳ ᐊᐱᑦ ᐅᑭᒪᐗᐱᐎᓂᒃ, ᓀᔥᑕ ᒫᓂᔥᒑᓂᔑᔥ᙮
ᒥᓯᐌ ᐁᓐᒐᓚᒃ ᒫᑲ ᑮ ᐙᔅᑲᑳᐸᐎᔅᑕᒶᒃ ᐅᑭᒪᐗᐱᐎᓂᓕᐤ, ᓀᔥᑕ ᑳ ᓂᑳᓀᓕᑖᑯᓯᓕᒋ, ᓀᔥᑕ ᐊᓂᐃ ᓀᐤ ᐅᐱᒫᑎᓴ, ᑮ ᐅᑎᑕᐱᐸᓕᐗᒃ ᒫᑲ ᐅᑎᔥᑲᐤ ᐅᑭᒪᐗᐱᐎᓂᓕᐤ, ᑮ ᓇᐗᑮᔅᑕᐌᐗᒃ ᒫᑲ ᑭᒋᒪᓂᑐᐗ,
ᐁ ᐃᑗᒋᒃ, ᐁᒣᓐ: ᒫᒥᒋᒥᑯᓯᐎᓐ, ᓀᔥᑕ ᑭᔅᑌᓕᑖᑯᓯᐎᓐ, ᓀᔥᑕ ᑲᑫᑕᐌᓕᑕᒧᐎᓐ, ᓀᔥᑕ ᓈᓈᔅᑯᒥᑯᓯᐎᓐ, ᓀᔥᑕ ᑭᔅᑖᒋᒥᓯᑯᐎᓐ, ᓀᔥᑕ ᑳᔥᑭᐅᐎᓐ, ᓀᔥᑕ ᓱᑳᑎᓯᐎᓐ ᑲᑕ ᐎ ᐋᔭᐤ ᓂ ᑭᒋᒪᓂᑐᒥᓇᓐ ᑳᑭᑫ ᓀᔥᑕ ᑳᑭᑫ᙮ ᐁᒣᓐ᙮
ᐯᔭᒃ ᒫᑲ ᐁ ᐃᑕᓯᒋᒃ ᑳ ᓂᑳᓀᓕᑖᑯᓯᒋᒃ ᐁ ᓇᔥᑴᐗᔑᐃᐌᑦ ᓂ ᑮ ᐃᑎᒃ, ᐊᐌᓂᑭ ᐅᑯ ᑳ ᑭᑭᔥᑲᑭᒃ ᐙᐱ ᐊᑯᐅᓇ? ᑖᓐᑌ ᒫᑲ ᐌᑐᑌᒋᒃ?
ᐁᐗᑯ ᐌᒋ ᐃᑖᒋᒃ ᐅᑎᔥᑲᐤ ᑭᒋᒪᓂᑐ ᐅᑦ ᐊᑭᒪᐗᐱᐎᓂᒃ, ᓀᔥᑕ ᐊᑑᔅᑫᔅᑕᐙᒋᒃ ᐁ ᑭᔑᑳᓕᒃ ᓀᔥᑕ ᐁ ᑎᐱᔅᑳᓕᒃ ᐅ ᑭᒋᐋᔭᒥᐁᐎᑲᒥᑯᒃ; ᐊᓇ ᒫᑲ ᑳ ᐊᐱᑦ ᐅᑭᒪᐗᐱᐎᓂᒃ ᑲᑕ ᐎᒋᑕᔑᑫᒣᐤ᙮
ᓇᒪᐎᔅᑳᑦ ᒥᓇ ᑲᑕ ᓄᑌᑲᑌᐗᒃ, ᓇᒪᐎᔅᑳᑦ ᓀᔥᑕ ᑲᑕ ᓄᑌᔮᐸᑴᐗᒃ; ᓇᒪ ᓀᔥᑕ ᑲᑕ ᐋᓭᔅᑲᒪᑯᐗᒃ ᐱᓯᒶ, ᓇᒪ ᓀᔥᑕ ᐁ ᑭᔑᑌᓕᒃ;
ᐌᓴ ᒫᓂᔥᒑᓂᔑᔥ ᑌᑖᐎᒡ ᐅᑭᒪᐗᐱᐎᓂᒃ ᑳ ᐃᑖᑦ ᑲᑕ ᐊᔕᒣᐤ, ᑲᑕ ᐃᑐᑕᐁᐤ ᒫᑲ ᐱᒫᑎᓯᐎ ᒧᔅᑭᒋᐗᓂᐯᑯᒃ: ᑭᒋᒪᓂᑐ ᒫᑲ ᐅᔅᑭᔑᑯᓕᒃ ᑲᑕ ᐅᒋ ᑳᓯᐊᒬᐤ ᒥᓯᐌ ᑳ ᐅᒋᑲᐙᐱᓕᒋ᙮
ᐊᓂᒪ ᓂᔂᔅ ᐸᓱᑯᐃᑲᓐ
ᐃᔅᐱ ᒫᑲ ᑳ ᑭ ᐋᐸᐊᒃ ᓂᔂᔅ ᐊᑯᔅᑭᐗᓯᑲᓂᓕᐤ, ᑮ ᑭᐱᑐᐙᓂᐗᓐ ᑭᒋᑭᔑᑯᒃ ᓈᓐᑕᐤ ᐋᐱᑕᐤ ᑎᐹᔨᑲᓐ ᐱᓯᒧᑲᓂᒃ᙮
ᓂ ᑮ ᐙᐸᒪᐗᒃ ᒫᑲ ᐊᓂᑭ ᓂᔂᔅ ᐁᓐᒐᓚᒃ ᑳ ᐅᑎᔥᑲᐎᑳᐸᐎᔅᑕᐙᒋᒃ ᑭᒋᒪᓂᑐᐗ; ᑮ ᒥᓛᐗᒃ ᒫᑲ ᓂᔂᔅ ᐳᑖᒋᑲᓇ᙮
ᑯᑕᒃ ᐁᓐᒐᓪ ᒫᑲ ᑮ ᐯᒋ ᐃᑐᑌᐤ ᑮ ᓂᐸᐎᐤ ᒫᑲ ᐸᑭᒋᑲᓈᐱᔅᑯᒃ, ᐁ ᐋᔮᑦ ᐅᓵᐎᔓᓕᐊᓈᐱᔉ ᐸᑭᒋᑫᐎᓛᑲᓐ; ᑮ ᒥᓚᐤ ᒫᑲ ᒥᔅᑕᐃ ᐎᑭᒫᓯᑲᓂᓕᐤ, ᑭᒋ ᐸᑭᑎᓂᑫᑦ ᐊᓯᒋ ᐅᑦ ᐋᔭᒥᐋᐎᓂᓕᐗ ᒥᓯᐌ ᐅᐸᓓᑭᓴ ᐅᓵᐎᔔᓕᐊᓈᐱᔉ ᐸᑭᒋᑲᓈᐱᔅᑯᒃ ᐅᑎᔥᑲᐤ ᐅᑭᒪᐗᐱᐎᓂᒃ ᑳ ᐎᑕᑾᒃ᙮
ᐊᓂᒪ ᒫᑲ ᐁ ᐱᐳᑌᒃ ᐎᑭᒫᓯᑲᓐ ᑳ ᐯᒋ ᐊᓯᒋᐸᓕᒃ ᐅᑦ ᐋᔭᒥᐋᐎᓂᐙᐗ ᐅᐸᓓᑭᓴᒃ, ᑮ ᐅᐱᐸᓕᐤ ᐅᑎᔥᑲᐤ ᑭᒋᒪᓂᑐᐗ ᐁᓐᒐᓪ ᐅᒋᒋᒃ ᐅᒋ᙮
ᐊᓇ ᐁᓐᒐᓪ ᒫᑲ ᑮ ᐅᑎᓇᒻ ᐸᑭᒋᑫᐎᓛᑲᓂᓕᐤ, ᑮ ᓵᑲᔅᑭᓇᑕᐤ ᒫᑲ ᐃᔥᑯᑌᓕᐤ ᐸᑭᒋᑲᓈᐱᔅᑯᒃ ᐅᒋ, ᐊᔅᑮᒃ ᒫᑲ ᑮ ᐃᔑ ᐌᐱᓇᒻ: ᑮ ᐯᑖᑯᓯᓈᓂᐗᓐ ᒫᑲ, ᓀᔥᑕ ᐅᓂᒥᔅᑭᐗᒃ, ᓀᔥᑕ ᐁ ᐙᐙᔅᑌᐸᓕᒃ, ᓀᔥᑕ ᑮ ᑶᑾᓐ᙮ᐊᓂᐃ ᐳᑖᒋᑲᓇ
ᐊᓂᑭ ᓂᔂᔅ ᐁᓐᒐᓚᒃ ᒫᑲ, ᑳ ᐋᔮᒋᒃ ᐊᓂᐃ ᓂᔂᔅ ᐳᑖᒋᑲᓇ, ᑮ ᐙᐌᓕᐗᒃ ᑭᒋ ᑭᑐᑖᒋᒃ᙮
ᐊᓇ ᓃᔥᑕᒻ ᐁᓐᒐᓐ ᒫᑲ ᑮ ᑭᑐᑕᐤ, ᐁᑯ ᒫᑲ ᐱᐁᒋᐸᓕᒃ ᓭᓭᑲᓐ ᓀᔥᑕ ᐃᔥᑯᑌᐤ ᑭᓕᑲᐤ ᒥᑯᒃ, ᐊᔅᑮᒃ ᒫᑲ ᑮ ᐃᔑ ᐌᐱᓂᑳᑌᐗ: ᓂᔅᑡᐤ ᐃᓕᑯᒃ ᒫᑲ ᒥᔅᑎᑾᒃ ᑮ ᒑᑳᔅᑭᓱᐗᒃ, ᓀᔥᑕ ᒥᓯᐌ ᐅᓵᐗᔅᑯᔑᔭ ᑮ ᒑᑳᔅᑭᑌᐗ᙮
ᐊᓇ ᓂᔓ ᐁᓐᒐᓪ ᒫᑲ ᑮ ᑭᑐᑕᐤ, ᐁᑯ ᒫᑲ ᑖᐱᔅᑯᒡ ᑭᒋ ᐗᒋ ᐁ ᐸᓯᑌᒃ ᐎᐁᐱᓂᑳᑌᒃ ᑭᒋᑲᒦᒃ; ᓂᔅᑡᐤ ᐃᓕᑯᒃ ᒫᑲ ᑭᒋᑲᒥ ᑮ ᐊᑎ ᒥᑯᐗᓐ᙮
ᓀᔥᑕ ᓂᔅᑡᐤ ᐃᓕᑯᒃ ᐊᓂᑭ ᐅᔑᐋᑲᓇᒃ ᑭᒋᑲᒥᒃ ᑳ ᐃᑖᒋᒃ, ᓀᔥᑕ ᑳ ᐱᒫᑎᓯᒋᐤ ᑮ ᓂᐱᐗᒃ; ᓂᔅᑡᐤ ᐃᓕᑯᒃ ᓀᔥᑕ ᓈᐱᒀᓇ ᑮ ᓂᔑᐗᓈᑕᓋ᙮
ᐊᓇ ᓂᔅᑐ ᐁᓐᒐᓪ ᒫᑲ ᑮ ᑭᑐᑕᐤ, ᑭᒋ ᐊᒐᒃ ᒫᑲ ᑭᔑᑯᒃ ᑮ ᐅᒋ ᐸᑭᔑᓐ, ᐁ ᐸᓯᓱᑦ ᑖᐱᔅᑯᒡ ᐙᔅᑌᓇᒫᑲᓐ, ᑮ ᐸᑭᔑᓐ ᒫᑲ ᓂᔅᑡᐤ ᐃᓕᑯᒃ ᓯᐱᔭ, ᓀᔥᑕ ᐁ ᒫᒧᔅᑭᒋᐗᑭ ᓂᐱᔭ᙮
ᐊᓇ ᐊᒐᒃ ᒫᑲ ᒧᑌᐤ ᑮ ᐃᔑᓂᑳᓱ: ᓂᔅᑡᐤ ᐃᓕᑯᒃ ᒫᑲ ᓂᐱᔭ ᑮ ᐊᑎ ᒧᑌᐗᓋ ᒥᒉᑦ ᐃᓕᓕᐗᒃ ᒫᑲ ᓂᐱᔭ ᑮ ᐅᒋ ᓂᐱᐗᒃ, ᐁ ᐎᓴᑳᑲᒥᑭ᙮
ᐊᓇ ᓀᐤ ᐁᓐᒐᓚ ᒫᑲ ᑮ ᑭᑐᑕᐤ, ᓂᔅᑡᐤ ᐃᓕᑯᒃ ᐱᓯᒻ ᒫᑲ ᑮ ᐸᑲᒪᐗᐤ, ᓀᔥᑕ ᓂᔅᑡᐤ ᐃᓕᑯᒃ ᑎᐱᔅᑭᐱᓯᒻ, ᓀᔥᑕ ᓂᔅᑡᐤ ᐃᓕᑯᒃ ᐁ ᐃᑕᓯᒋᒃ ᐊᒐᑯᔑᒃ; ᓂᔅᑡᐤ ᐃᓕᑯᒃ ᒫᑳ ᑮ ᐗᓂᑎᐱᔅᑭᓯᐗᒃ; ᐁ ᑭᔑᑳᒃ ᒫᑲ ᓂᔅᑡᐤ ᐃᓕᑯᒃ ᓇᒪᐎᓚ ᑮ ᐙᔅᑌᐤ, ᐁᑯ ᑖᐱᔅᑯᒡ ᓀᔥᑕ ᑳ ᐃᔑᓈᑾᒃ ᐁ ᑎᐱᔅᑳᒃ᙮
ᓂ ᑮ ᐙᐸᑌᓐ ᒫᑲ, ᓂ ᑮ ᐯᑕᐗᐤ ᒫᑲ ᐯᔭᒃ ᐁᓐᒐᓪ ᐁ ᔖᐳᓛᑦ ᑭᔑᑯᒃ, ᐁ ᐃᑗᑦ, ᐁ ᑭᔗᐌᑦ, ᑲᒀᑕᑭᓯᐗᒃ, ᑲᒀᑕᑭᓯᐗᒃ, ᑲᒀᑕᑭᓯᐗᒃ ᐊᓂᑭ ᑳ ᑕᔑᑫᒋᒃ ᐊᔅᑮᒃ, ᐊᓂᐃ ᐅᒋ ᑫ ᐃᔑ ᓄᑖᑾᓂᓕᑭ ᐅ ᐳᑖᒋᑲᓂᐙᐗ ᐊᓂᑭ ᓂᔅᑐ ᐁᓐᒐᓚᒃ ᐁᔥᑾ ᑫ ᑭᑐᑖᒋᒃ!
ᐊᓇ ᒫᑲ ᓂᔮᓕᓪ ᐁᓐᒐᓪ ᑮ ᑭᑐᑕᐤ, ᓂ ᑮ ᐙᐸᒪᐤ ᒫᑲ ᐊᒐᑯᔥ ᑭᔑᑯᒃ ᐁ ᐅᒋ ᐸᑭᔑᒃ ᐊᔅᑮᒃ ᐃᔑ: ᐊᐗ ᒫᑲ ᑮ ᒥᓚᐤ ᐎᑯᑕᐃᑲᓂᓕᐤ ᐁᑳ ᑳ ᒥᓴᔅᑫᔮᒃ ᐙᑎᑳᓐ᙮
ᑮ ᐹᔅᑭᑌᓇᒻ ᒫᑲ ᐁᑳ ᑳ ᒥᓴᔅᑫᔮᓕᒃ ᐙᑎᑳᓂᓕᐤ; ᐙᑎᑳᓂᒃ ᒫᑲ ᑮ ᐅᒋ ᐅᐱᐸᓕᐤ ᐁ ᐱᐳᑌᒃ, ᑖᐱᔅᑯᒡ ᐁ ᐃᔑ ᐱᐳᑌᒃ ᑭᒋ ᐃᔥᑯᑌᐎᑲᒥᒃ; ᐱᓯᒻ ᒫᑲ ᓀᔥᑕ ᒧᔐᑭᔑᑯᒃ ᑮ ᐗᓂᑎᐱᔅᑲᐤ, ᐁ ᐃᔅᐱᒋ ᑲᔥᑳᐸᑌᒃ ᐙᑎᑳᓐ ᐅᒋ᙮
ᐁ ᑲᔥᑳᐸᑌᒃ ᒫᑲ ᑮ ᐯᒋ ᐅᒋᐗᒃ ᒀᒀᐱᔑᔕᒃ ᐊᔅᑮᒃ ᐃᔑ; ᑮ ᒥᓚᐗᒃ ᒫᑲ ᑲᔥᑭᐅᐎᓂᓕᐤ, ᑖᐱᔅᑯᒡᔕ ᓯᓯᑴᐗᒃ ᐊᔅᑭᒃ ᐁ ᐃᔑ ᐋᔮᒋᒃ ᑲᔥᑭᐅᐎᓂᓕᐤ᙮
ᑮ ᐃᑕᔓᐙᐗᒃ ᒫᑲ ᐁᑳ ᑭᒋ ᐅᔑᑯᑖᒋᒃ ᒪᔅᑯᔑᔭ ᐊᔅᑮᒃ, ᐁᑳ ᓀᔥᑕ ᑫᒀᓐ ᑳ ᐅᓵᐗᔅᑳᓕᒃ, ᐁᑳ ᓀᔥᑕ ᒥᔅᑎᑾ: ᒫᑲ ᐊᓂᐃ ᐃᓕᓕᐗ ᐱᑯ ᐁᑳ ᑳ ᐋᔮᓕᒋ ᑭᒋᒪᓂᑐ ᐅ ᑭᔅᑭᓄᐙᒋᒋᑲᓐ ᐅᔅᑲᑎᑯᐙᒃ᙮
ᐅᑯ ᒫᑲ ᑮ ᒥᓛᐗᒃ ᐁᑳ ᑭᒋ ᓂᐸᐋᒋᒃ, ᒫᑲ ᐃᔥᐱᔥ ᓂᔮᓕᓐ ᐱᓯᒶ ᑭᒋ ᑲᒀᑕᑭᐋᑲᓂᐎᓕᒋ: ᐅ ᑲᒀᑕᑭᐃᐌᐎᓂᐗᐤ ᒫᑲ ᑖᐱᔅᑯᒡ ᐅ ᑲᒀᑕᑭᐃᐌᐎᓐ ᓯᓯᑴᐤ ᐃᔅᐱ ᐯᑲᒥᔅᑲᐙᒋ ᐃᓕᓕᐗ᙮
ᒣᒀᒡ ᒫᑲ ᐅᐅ ᐁ ᑭᔑᑳᑭ ᐃᓕᓕᐗᒃ ᑲᑕ ᓈᓇᑕᐌᓕᑕᒶᒃ ᓂᐱᐎᓂᓕᐤ, ᓇᒪ ᒫᑲ ᑲᑕ ᒥᔅᑲᒶᒃ; ᓀᔥᑕ ᑲᑕ ᐎ ᓂᐱᐗᒃ, ᓂᐱᐎᓂᓕᐤ ᒫᑲ ᑲᑕ ᐅᔑᒥᑯᐗᒃ᙮
ᐊᓂᑭ ᒀᒀᐱᔑᔕᒃ ᒫᑲ ᑮ ᐃᔑᓈᑯᓯᐗᒃ ᑖᐱᔅᑯᒡ ᒥᔅᑕᑎᒶᒃ ᐁ ᐋᔦᔅᑲᐎᓯᒋᒃ ᒫᒪᐎᓄᑎᓂᑐᐎᓐ ᐅᒋ; ᓀᔥᑕ ᐅᔅᑎᒀᓂᐙᒃ ᑮ ᐃᑕᑾᓋ ᑖᐱᔅᑯᒡ ᐅᓵᐎᔔᓕᐊᓈᐱᔉ ᐅᑭᒪᐗᔅᑐᑎᓋ, ᓀᔥᑕ ᐅᑖᔅᑕᒥᑯᐙᐗ ᑖᐱᔅᑯᒡ ᐃᓕᓕᐗᒃ ᐅᑖᔅᑕᒥᑯᐙᐗ ᑮ ᐃᔑᓈᑾᓂᓕᐗ᙮
ᑮ ᐅᐱᐙᐎᐗᒃ ᑖᐱᔅᑯᒡ ᐅᐱᐙᐎᐙᐗ ᐃᔅᑴᐗᒃ, ᓀᔥᑕ ᐎᐱᑎᐙᐗ ᑖᐱᔅᑯᒡ ᒥᔑᐱᔑᐗᒃ ᐎᐱᑎᐙᐗ᙮
ᑮ ᐅᒥᔅᑳᔅᑭᑲᓈᐱᔅᑯᐗᒃ ᒫᑲ ᑖᐱᔅᑯᒡ ᐱᐙᐱᔉ ᒥᔅᑳᔅᑭᑲᓈᐱᔅᑾ; ᓀᔥᑕ ᐁ ᓄᑖᑾᓂᓕᑭ ᐅ ᑕᑲᑾᓂᐗᐗ ᑮ ᐃᑎᑖᑾᓐ ᑖᐱᔅᑯᒡ ᐁ ᐃᑎᑖᑯᓯᒋᒃ ᒥᒉᑦ ᑎᑎᐱᑖᐸᓈᔅᑾᒃ ᐊᓯᒋ ᒥᔅᑕᑎᒶᒃ ᐁ ᐃᔅᐸᓕᒋᒃ ᒫᒪᐎᓄᑎᓂᑐᐎᓂᒃ ᐃᔑ᙮
ᑮ ᐅᓱᐗᒃ ᒫᑲ ᑖᐱᔅᑯᒡ ᓯᓯᑫᐗᒃ, ᑮ ᑕᑾᑫᐗᒃ ᒫᑲ ᐅᓱᐙᒃ; ᓀᔥᑕ ᐅ ᑲᔥᑭᐅᐎᓂᐗᐤ ᐁᐗᑯ ᑭᒋ ᐋᑯᐋᒋᒃ ᐃᓕᓕᐗ ᐃᔥᐱᔥ ᓂᔮᓕᓪ ᐱᓯᒶ᙮
ᑮ ᐋᔭᐌᐗᒃ ᒫᑲ ᑭᒋᐅᑭᒪᐗ ᐁ ᑎᐯᓕᒥᑯᒋᒃ ᐊᓂᐃ ᐁᓐᒐᓚ ᐁᑳ ᑳ ᒥᓴᔅᑫᔮᒃ ᐙᑎᑳᓂᒃ ᑳ ᐅᒋᓕᒋ, ᑳ ᐃᔑᓂᑳᓱᓕᒋ ᐦᐃᑉᕉ ᐃᔑ ᑭᔗᐎᓂᒃ ᐊᐹᑕᓐ, ᒫᑲ ᒃᕆᒃ ᐃᔑᑭᔗᐎᓂᒃ ᐊᐸᓕᔭᓐ ᐃᔑᓂᑳᓱᓕᐗ᙮
ᐯᔭᒃ ᑲᒀᑕᑭᓯᐎᓐ ᒫᔭᐎᐸᓕᐤ; ᒫᑎᑲ ᒪᑲ, ᑫᔮᐸᒡ ᓂᔔᑲᒀᑕᑭᓯᐎᓇ ᐹᐸᓕᐗ᙮
ᐁ ᐃᑎᑯᑦ ᐊᓇ ᓂᑯᑣᔅ ᐁᓐᒐᓪ ᑳ ᐋᔮᑦ ᐳᑖᒋᑲᓂᓕᐤ, ᐋᐸᐅᒃ ᐊᓂᑭ ᓀᐤ ᐁᓐᒐᓚᒃ ᑳ ᒫᑯᐱᓱᒋᒃ ᑭᒋ ᓯᐲᒃ ᔫᑉᕃᑏᔅ᙮
ᑮ ᐋᐸᐙᐗᒃ ᒫᑲ ᐊᓂᑭ ᐁᓐᒐᓚᒃ, ᑳ ᑮ ᐋᔦᔅᑲᐎᐋᑲᓂᐎᒋᒃ ᐃᔥᐱᔥ ᐯᔭᒃ ᑎᐹᔨᑲᓐ ᐱᓯᒧᑳᓂᐤ, ᓀᔥᑕ ᐯᔭᑾᐤ ᐁ ᑭᔑᑳᒃ, ᓀᔥᑕ ᐯᔭᒃ ᐱᓯᒻ, ᓀᔥᑕ ᐯᔭᑾᐤ ᐁ ᐱᐴᒃ, ᓂᔅᑡᐤ ᐃᓕᑯᒃ ᑭᒋ ᓂᐸᐋᒋᒃ ᐃᓕᓕᐗ᙮
ᑮ ᐃᑕᓯᐗᒃ ᒫᑲ ᐊᓂᑭ ᐅᓄᑎᓂᑫᐗᒃ ᒥᔅᑕᑎᒥᓕᓕᐗᒃ ᓂᔡᐤ ᒥᑕᑐᒦᑕᓇᐤ ᑭᒋᒥᑖᑐᒥᑕᓇᐗᐤ ᑭᒋᒥᑖᑐᒥᑕᓇᐤ: ᓂ ᑮ ᐯᑌᓐ ᒫᑲ ᐁ ᐃᑕᓯᒋᒃ᙮
ᐅᒪ ᐃᔑ ᒫᑲ ᓂ ᑮ ᐙᐸᒪᐗᒃ ᒥᔅᑕᑎᒶᒃ ᐃᔑᓇᒧᐎᓂᒃ, ᐊᓂᑭ ᓀᔥᑕ ᑳ ᑌᑕᐱᑐᑕᐙᒋᒃ ᐁ ᐋᔮᒋᒃ ᐃᔥᑯᑌᐎ ᓀᔥᑕ ᒑᓯᓐᑦ, ᓀᔥᑕ ᐅᓵᐙᐱᔅᑯᓯᓂᐎ ᒥᔅᑳᔅᑭᑲᓈᐱᔅᑾ: ᐅᔅᑎᒀᓂᐙᐗ ᒫᑲ ᒥᔅᑕᑎᒶᒃ ᑮ ᐃᔑᓈᑾᓂᓕᐗ ᑖᐱᔅᑯᒡ ᒥᔑᐱᔑᐗᒃ ᐅᔅᑎᒀᓂᐙᐗ: ᐅᑐᓂᐙᒃ ᒫᑲ ᑮ ᐅᒋᐸᓕᐤ ᐃᔥᑯᑌᐤ ᓀᔥᑕ ᑲᔥᑳᐸᑌᐤ ᓀᔥᑕ ᐅᓵᐙᐱᔅᑯᓯᓂ᙮
ᐅᑯ ᓂᔅᑐ ᒫᑲ ᓂᔅᑡᐤ ᐃᓕᓕᐗᒃ ᑮ ᐅᒋ ᓂᐸᐋᐗᒃ, ᐃᔥᑯᑌᐤ ᐅᒋ, ᓀᔥᑕ ᐁ ᑲᔥᑳᐸᑌᒃ ᐅᒋ, ᓀᔥᑕ ᐅᓵᐙᐱᔅᑯᓯᓂ ᐅᒋ, ᑳ ᐅᒋᐸᓕᓕᒃ ᐅᑐᓂᐙᒃ᙮
ᐌᓴ ᐅ ᑲᔥᑭᐅᐎᓂᐗᐤ ᐅᑐᓂᐙᒃ ᐃᑕᑾᓂᓕᐤ, ᓀᔥᑕ ᐅᓱᐙᒃ: ᐌᓴ ᐅᓱᐙᐗ ᑮ ᐃᔑᓈᑾᓂᓕᐗ ᑖᐱᔅᑯᒡ ᒥᔑᑭᓀᐱᑾᒃ, ᑮ ᐅᔅᑎᒀᓂᐗᒃ, ᐁᐗᒀᓂᐃ ᓀᔥᑕ ᐌᒋ ᐎᓴᑫᓕᑕᒥᐃᐌᒋᒃ᙮
ᒥᓯᐌ ᒫᑲ ᐃᓕᓕᐗᒃ ᐁᑳ ᑳ ᑮ ᓂᐹᐃᑯᒋᒃ ᐅᐅ ᐋᑯᐃᑖᔅᐱᓀᐎᓇ, ᐁᓕᐌᒃ ᒫᑲ ᑫᔮᐸᒡ ᓇᒪᐎᓚ ᑮ ᒥᒋᓚᐌᔦᓕᑕᒶᒃ ᑳ ᑭ ᐊᔨᐊᑑᔅᑫᒋᒃ ᐅᒋᒋᐙᒃ, ᐁᑳ ᑭᒋ ᓇᐙᑭᔅᑕᐙᒋᒃ ᒪᒋᒪᓂᑐᐗ, ᓀᔥᑕ ᐅᓵᐎᔔᓕᐋᓇᐱᔉ, ᒪᓂᑐᑳᓇ, ᓀᔥᑕ ᔔᓕᐊᓈᐱᔉ, ᓀᔥᑕ ᐅᓵᐙᐱᔉ, ᓀᔥᑕ ᐊᓯᓂ, ᓀᔥᑕ ᒥᔅᑎᒃ, ᐊᓂᐃ ᐁᑳ ᑳ ᐙᐱᓕᒋ, ᓀᔥᑕ ᐅᓯᑌᓕᒋ, ᓀᔥᑕ ᐱᒧᑌᓕᒋ,
ᓇᒪ ᓀᔥᑕ ᑮ ᒥᒋᓚᐌᔦᓕᑕᒶᒃ ᐅ ᓂᐹᔨᐌᐎᓂᐙᐗ, ᓀᔥᑕ ᐅ ᒥᑌᐃᐎᓂᐙᐗ, ᓀᔥᑕ ᐅ ᐱᔑᒀᑎᓯᐎᓂᐙᐗ, ᓀᔥᑕ ᐅ ᑭᒧᑎᔅᑭᐎᓂᐙᐗ᙮
