Abraam a ngá byéñ Isaak, Isaak ñí ya Jakob, Jakob ñí ya Judá ya Judá bɔbéñaŋ.
Judá bá Tamar bá byéñ Fares ya Zara, Fares ñí aá byéñ Esrom, Esrom ñí ya Aram.
Aram ñí a ngá byéñ Aminadab, Aminadab ñí ya byéñ Naasón, Naasón ñí ya Salmón.
Salmón bá Raab bá bá byéñ Booz, Booz bá Rut bá bá byéñ Obed, Obed aá byéñ Esaí.
Éde, Esaí a ngá byéñ kéza David.
David bá é miningá a mbé ngéá Urias, bé ngá byéñ Salomón.
Éde, Salomón a ngá byéñ Roboam, Roboam ñí ya Abías, Abías ñí ya byéñ Asa.
Éde, Asa a ngá byéñ Yosafat, Yosafat ñí ya Yoram, Yoram ñí aá byéñ Uzías.
Éde, Uzías a ngá byéñ Yotam, Yotam ñí ya Akas, Akas ñí ya Ezekías.
Éde, Ezekías a ngá byéñ Manasés, Manasés ñí ya Amón, Amón ñí ya Yosías.
Éde, Yosías a ngá byéñ Yekonías ya Yekonías bɔbéñaŋ é tám bé ngá ke ya bɔ́ mikómm á Babilonia.
Éde, bé tɔɔ́ míkómm á Babilonia, Yekonías a ngá byéñ Salatiel, Salatiel ñí ya Zorobabel.
Ané Zorobabel ñí a ngá byéñ Abiud, Abiud ñí ya Eliakim, Eliakim ñí ya Asor.
Éde, Asor a ngá byéñ Zadok, Zadok ñí ya Akim, Akim ñí ya Eliud.
Éde, Eliud a ngá byéñ Eleazar, Eleazar ñí ya Matán, Matán ñí ya Jakob.
Éde, Jakob a ngá byéñ José, María nnóm, María te éñe a ngá byéñ Yesus éñí bá lwée ná Kristo.
Édɔ ná, mimyee mí bot míse atéé ye ébe Abraam akekwíñ ébe David, mí ne awóm ya mí nii; atéé ye ébe David akekwíñ é tám bé ngá ke ya bɔ́ á Babilonia, myá mí ne fe awóm ya mí nii; atéé ye é tám bé ngá ke ya bɔ́ á Babilonia akekwíñ ébe Kristo, myá mí ne fe awóm ya mí nii.
Ábyálá Yesukristo é ngá bɔban aaná: É tɔɔ́ ná ñiá María bá José bé belé atsiŋŋ álúk, ve kaa ná bé yemán ané fám ya miningá, éde bé ngá koan ná a ntɔɔ́ abum amú é nguu Mfúfúp Nsísim.
Ve, nnóm José, ñí a tɔɔ́ nzósoó mot, kaa ki ñí ákómo álére osoán á bot été, ané a ngá kík ná aa lík ñí ásweññ.
Ve ñí eé tém mam méte, véa, ángel Ntí a ngá yéne ébe éñe á biyéyemm, eé dzó ñí ná, “Á José, é mwán David, o táa kɔ wɔŋŋ ná o ñɔŋ ñu ngéá María, amú ná ábum a ne dí, á ñɔŋ dɔ ya é nguu Mfúfúp Nsísim.
Éde, aa ye byéñ mwán fám, wa ye fe ñí yo eyola ná Yesus, amú ná aa ye koro é bot béñ ébe mísémm myeba.”
Dzam te áse é ngá bɔban á mfá ye ná é dzálában édí Ntí a ngá dzó ébe nkúlu medzó ná,
“Dággán, endúnn ngwan dá ye ñɔŋ abum,
é byéñ fe mwán;
bá ye fe ñí álwée eyola ná Emanuel,”
Dá yíli ná, “Nzamá a ne ya bía.”
Véa, niané José a ngá vee óyó, éde a ngá bɔ amvála ané ángel Ntí a ngá mánan ñí, á ñɔŋ é miningá weñ.
Ve, eé ndzí ñí áyem ané miningá akekwíñ ané a ngá byéñ mwán fám, éde a ngá yo ñí eyola ná Yesus.
béé síli ná,
“É kéza bejudio a ngá byála a ne ó vé? Amú ná bíá yén ótéteñ weñ é vóm nlódzóp wá kwíñ. Éde bí sɔ́ ná bía nzu ñí ákaŋ.”
Niané kéza Erodes a ngá wók dɔ, ané a ngá nzaman bábe bot bése béye á Yerusalen.
Éde a ngá kóán betébosú befára bése ya beyágale métsiŋŋ béye áyɔŋ, ané a ngá síli bɔ́ é vóm Kristo aa ye byála.
Ané bé ngá yalan ya ñí ná,
“Á Belén, dzeá ye á Judea; amú ná néa, éñe é ne ntsilann ébe nkúlu medzó ná,
‘Á wa, Belén, sí ye á Judea été,
We sés avítsaŋ amvála enziŋ énzénzaŋ
ye é meá má dzwée á Judá été.
Amú ná Ndzwée aa ye sɔ́ ébe wa,
Éñí aa ye kálá áyɔŋ dam Israel.’ ”
Éde véa, Erodes a ngá lwée befas atéteñ ásweññ, ná a túga yem é tám bé ngá yén otéteñ.
Éde a ngá lóm bɔ́ á Belén, eé dzó bɔ́ ná,
“Keŋán áfas ya nkée á mfá mwán te. Ané, niané mína koan ya ñí, míní kat ma á mfá ye ná ma me ke fe ñí ákaŋ.”
Éde niané bé ngá mana wók nkɔ́bɔ kéza, ané bé ngá ke. Véa, éñe ótéteñ bé ngá yén á mfá nlódzóp wá kwíñ ó ngá ke bɔ́ ósú, akekwíñ ané ó ngá ke sian ya átébe é vóm mwán a mbé á yóp.
Éyɔŋ bé ngá yén ótéteñ, ané bé ngá bíra sán ya abwiññ mesán.
Niané bé ngá ñíi á ndá, bé yén mwán bá María, ñiá mwán, éde bé ngá kútbe ó sí, bé ŋga kaŋ ñí. Éde bé ngá kúu biwála mítam byeba, bé ŋga vé ñí dás; koŋ, mbwánn enum ya mekémle mé mirra.
Ané bé ngá lére bɔ́ á biyéyemm ná bé táa bera búlán ébe Erodes, éde bé ngá búlán é sí deba nzenn fé.
Éde, niané bé ngá ke, véa éñe ángel Ntí a ngá yéne José á biyéyemm eé dzó ñí ná, “Tébegé, o ñɔŋ mwán bá ñiá, o kéñ mbíí Égipto. Tɔbɔgé ó wéñ akekwíñ ané ma ye wa kat, amú ná Erodes a nkún dzéŋ ná á ywíñ mwán.”
Véa, José a ngá tébe, a ñɔŋ mwán bá ñiá á alú, a kéñ Égipto;
éde a ngá tɔbɔ ó wéñ akekwíñ ané Erodes a ngá wú, á mfá ye ná é dzam Ntí a ngá kɔ́bɔ ébe nkúlu medzó, ná, “Me ngá lwée é mwán wɔm Égipto,” é dzálában.
Édɔ ná, Erodes eé yén ná befas atéteñ bé kpógo yaá ñí, ané a ngá bíra yéá. Éde, a ngá mánan ná bé ywíñ é bwán bése bé mbé á Belén ya mévóm má boman ya ñí, atéé ye á míbú mí beáñ ye ásigi ásí, amvála ané é tám a ngá mana fas ébe befas atéteñ.
Ané édí nkúlu medzó Jeremías, é ngá dzálában, éyɔŋ a ngá dzó ná,
“Kíŋŋ e ngá wógó á Ramá,
Ebi ya abwiññ miyónn.
Rakel aa yi é bwán béñ,
Ĕé ngá kómo ki ná bé vwála ñí á nlém,
Amú ná bé sés fe.”
eé dzó ñí ná, “Tébegé, ñɔŋŋe mwán bá ñiá, o kéñ á sí ye Israel, amú ná é bot bé ngá dzéŋ éniŋ mwán, bé mana yaá wú.”
Ané a ngá tébe, a ñɔŋ mwán bá ñiá, éde a ngá sian á sí ye Israel.
Ve, niané a ngá wók ná Arkelao á ŋga dzwée yaá á Judea éyian éséá Erodes, éde a ngá kɔ wɔŋŋ ná á ke ó wéñ. Niané bé ngá lére ñí á biyéyemm, ané a ngá ke ábeŋŋ sí ye á Galilea.
Éde, a ngá ke tɔbɔ é kísoan bá lwée ná Nasaret. Á mfá ye ná é dzam bekúlu medzó bé ngá dzó é ngá dzálában ná, “Bá ye ñí lwée ná mwann Nasareno.”
Melú méte, Juan Ndubot a ngá nzu a kat mbamba fwéñ éyáŋŋ été á Judea,
eé dzó ná, “Dzobgán, akála ná édzwée ngɔ́mán ye á dzóp é ntɔɔ́ bebeñ,”
amú ná é mot ñí éñe nkúlu medzó Esaía a ngá dzó ya ñí ná,
“Kíŋŋ mot da yón éyáŋŋ été,
‘Komŋán é nzenn Ntí,
sóŋán ménzenn meñ tételé’ ”.
Juan te émyen a mbé a baga etóp ekop kamelio ya kaná ekop tsít ángérgá; bídzí byeñ byá bí mbé bitandá ya ywíñ ye áfan.
Éde, bot béye á Yerusalen, Judea áse ya ábeŋŋ sí é ngá boman Yordán áse, bé ngá nzu ébe éñe,
á ŋga du bɔ́ óswíñ Yordán, béé mem mísémm myeba.
Ve, éyɔŋ a ngá yén abwiññ bot béye á nsámá befariseo ya besaduseo, béé nzu ná bá duuban, ané a ngá dzó bɔ́ ná,
“Á ayɔŋ beféñ! Nzá a ngá lére mína ná míní túp méyéá mé nkún sian?
Édɔ ná, wúmŋán bibumá byá yian ya ndzobán.
Kaa átém á milém myenan été ná, ‘Bí belé Abraam ané tará’; amú ma dzó mína ná, Nzamá a ne veŋan mekwá má é bwán Abraam.
Ya fe ná ovón wá ó mbóo fe ó tsín bilé; éde ná, élé ése dá bɔ kaa áwúm mbamba ebumá bá ye dɔ kík, bé wea dɔ á ndúán été.
Bébélá ma ma du mína ya mendzímm, mfá ndzobán, ve é mot a nzu ma á mvús a ne nguu á lot ma, éñí me sés nguu ye ábaga ñí mengop. Aa ye mína du ya Mfúfúp Nsísim ya ndúán.
A belé ekyeñ mí sɔŋ ó mó meñ, aa ye sigle ábana trigo, eé ñɔŋ misɔ́ mí trigo eé nii myɔ é sitúa deñ; ve aa ye dzígi mbíán ya é ndúán e ne kaa ádzím.”
Ané Yesus a ngá sian á Yordán é vóm Juan a mbé, eé sɔ́ á Galilea, á mfá ye ná Juan á du ñí.
Ve Juan a ngá kam ya ñí ya dɔ, eé dzó ná,
“Ma me ne é mot aa yian nzu ébe wa ná o du ñí. Ye wa wa víán nzu ébe ma?”
Ve Yesus a ngá yalan ya ñí ná,
“Yébegé dɔ áwola dí; amú dá yian ná bí dzálá nzósoó áse amvála te.”
Ané Juan a ngá yébe ñí dɔ.
Éde niané Yesus a ngá mana duuban, etéññ te ébyen, eé kólo méndzímm été, véa, dzóp é ngá yɔ́ŋbe, ané Yesus a ngá yén Nsísim Nzamá, weé sigi amvála ané obeŋŋ ó sɔ́ berebe ébe éñe.
Éde ó véa, bé ngá wók kíŋŋ á dzóp été, deé dzó ná, “Ndzindziŋŋ Mwán wɔm éwɔ wi, éñí aa vé ma mesán á nlém.”
Niané a ngá mana tɔbɔ táŋ mos mewóm mé nii ya fe melú mewóm mé nii, eé lot tám nkián bidzí, ásúgánn á ŋga wók nzeñ.
Éde déble a ngá yit ñí bebeñ, ané a ngá dzó ñí ná,
“Ngé o ne mwán Nzamá, dzóge mékwá má ná mé veŋan mifémm.”
Ve, ñí a ngá yalan ya ñí ná,
“É ntɔɔ́ ntsilann ná,
‘Se fáve mfémm etámm éwɔ, mot aa ye niŋ ya wɔ́,
fáve ná ya éfíá ése da kwíñ ánu Nzamá.’ ”
Ané déble a ngá ke ya ñí á Mfúfúp Kísoan, a kéñ ñí téle é vóm ó ngá daŋ ya oyaáp ó yóp á templo,
éde a ngá dzó ñí ná,
“Ngé o ne é Mwán Nzamá, yóogé o ku ásí, amú é ne ntsilann ná,
‘Aa ye mánan é baángel béñ mfá we,
bé baga wa ya é mó meba,
á mfá ye ná ábɔ dwe é nza kɔp akwá.’ ”
Éde, Yesus a ngá dzó ñí ná,
“É ntɔɔ́ fe ntsilann ná, ‘Wăá ye bóble Ntí Nzamá we.’ ”
Éde, déble a ngá bera ke ya ñí á nkoó ó tɔɔ́ ededea oyaáp ó yóp, éde a ngá mana ñí lére bidzwée bí ngɔ́mán bíse bíye é sí ñí, ya é dúmá deba,
ané a ngá dzó ñí ná,
“Ma ye wa kee ásesé ñí, ngé ó kút mebɔ́ŋŋ ó sí ná wa kaŋ ma.”
Éde ó véa, Yesus a ngá yalan ya ñí ná,
“Á Sátan, kéŋ; amú é ne ntsilann ná,
‘Wa ye kaŋ Ntí Nzamá we,
fáve éñe etámm wa ye kaŋ.’ ”
Ané déble a ngá lík ñí, véa baángel bé ngá sɔ́, bé ŋga belan ya ñí.
Ve, niané Yesus a ngá wók ná Juan a ntɔɔ́ á mbok, ané a ngá búlán á Galilea;
eé lík Nasaret, éde a ngá ke tɔbɔ á Kapernaúm kísoan ye á nsá máŋ, mefóo mé sí Zabulón ya Neftalí,
á mfá ye ná é dzam nkúlu medzó Esaía a ngá dzó é dzálában, ná,
“Á é sí Zabulón ya é sí Neftalí,
nzenn ye ó máŋ, á Yordán áyát,
Bot béye é sí é mbé é tɔɔ́ ó dzíbi ósí,
bé yén yaá bora eyéá;
ébá bé mbé bé tɔɔ́ é vóm ó ne áwú á mféŋŋ,
eyéá é feañ yaá ébe bɔ́.”
Atéé ye tám te édɔ Yesus a ngá tára ná a kat efíá Nzamá, eé dzó ná, “Dzobgán, amú ná édzwée ngɔ́mán ye á dzóp é ntɔɔ́ bebeñ.”
Éde, eé wulu á nsá máŋ méye Galilea, a ngá yén bɔbéñaŋ bé beáñ, Simón, éñí a mbé fe eyola ná Pedro bá mwanñaŋ Andrés, béé du avwát ó máŋ, amú bé mbé beyɔ́p kwaás.
Ané a ngá dzó bɔ́ ná,
“Beegán ma, ma ye mína bɔ beyɔ́p bot.”
Etéññ te ébyen, ané bé ngá lík mevwát, bé bee ñí.
Éde niané a ngá kólo ó véa, a yén bɔbéñaŋ bé beáñ befé, Jakobo, é mwán Zebedeo, bá mwanñaŋ Juan, á byéa été ya éséá weba Zebedeo, béé kom mévwát meba. Ané Yesus a ngá lwée bɔ́.
Etéññ te ébyen bé ngá lík byéa ya éséá weba, bé bee ñí.
Éde Yesus a ngá boman Galilea áse, eé yágale á besinagoga beba été, eé kat fe mbamba fwéñ ya édzwée ngɔ́mán, eé séñ akwann áse, mitéñ míse bot bé mbé belé.
Ané éwógá deñ é ngá mana ñeŋ á Siria ngúrá, éde bé ngá nzu ya ñí mikúkwann, ná mí belé akwann ya midzuúk memvála ya memvála, ébá bé belé mimbéa misísim, ébá bá belé okúbégé, ya mibóbók; ané a ngá séñ bɔ́.
Ané abwiññ míkuna mí bot mí ngá bee ñí, é mí míye á Galilea, ye á Dekapolis, ye á Yerusalen, ye á Judea, ye á Yordán áyát.
Éyɔŋ Yesus a ngá yén mikuna mí bot míte, éde a ngá bét nkoó, a tɔbɔ ósí.
Ané béyága beñ bé ngá yit ñí bebeñ.
Éde, a ngá ñɔŋ efíá, á ŋga yágale bɔ́, eé dzó ná,
“Mvɔmm ya biŋgóŋgɔ́ɔ́ bí bot á nsísim été,
ébɔ́ fá bé ne ya édzwée ngɔ́mán ye á dzóp.
Mvɔmm ya é bot bé tɔɔ́ ya meyep, bá ye fá bɔ́ vwála milém.
Mvɔmm ya é bot bé ne nsilann ósí, bá ye fá ñɔŋ sí ané tsígá.
Mvɔmm ya é bot bá wók nzeñ ya evéé á mfá nzósoó, bá ye fá dzéñ.
Mvɔmm ya é bot bá yén é bot bevɔ́ɔ́ engóngɔ́ɔ́, bá ye fá bɔ́ yén engóngɔ́ɔ́.
Mvɔmm ya é bot bé belé milém mifúbánn, bá ye fá yén Nzamá.
Mvɔmm ya é bot bá dzéŋ mvwaá, bá ye fá bɔ́ lwée ná é bwán Nzamá.
Mvɔmm ya é bot bá dzéŋ ásí akála nzósoó, ébɔ́ fá bé ne ya édzwée ngɔ́mán ye á dzóp.”
“Mvɔmm ya mína, éyɔŋ bé ne mína tea, ye ádzéŋ mína ásí, ye ákɔ́bɔ ya mína ámvála abé áse é ne bɔ, ékúkwát été ya ákála dam.”
“Vaggán, sánŋán fe, amú é máán menan á dzóp été mé ne menén; amú ná néa fe bé ngá dzéŋ bekúlu medzó bé ngá tára mína tébe ósú ásí.”
Mína míní ne eyéá ye éniŋ; é kísoan é ne nlóŋán á nkoó áyóp é sés sɔbɔ.
Băá bwaa ki láma ná bá nii ñí éwála ásí, fáve ná bá téle ñí ó yóp, á ŋga vé é bot bése bé ne á ndá eyéá.
Néa éñe éyéá denan é feañŋe á bot été, á mfá ye ná bé yén é mbamba mibɔann myenan, bé ŋga vé Ésúá wenan a ne á dzóp été dúmá.”
“Míní táa tém ná me sɔ́ yaá tsam nkɔɔ́ métsiŋŋ ngé ki Bekúlu medzó. Meé ndzí nzu tsam, fáve ná me sɔ́ yaá mfá ádzálá.
Amú ma dzó mína bébélá ná akekwíñ ané sí ya dzóp byá ye lot, atwaa ékaŋŋ dá daŋ ya avítsaŋ ngé ki ndúŋŋ ékaŋŋ ye métsiŋŋ dăá ye dzímle, akekwíñ ané mése má mana dzálában.
Éde, é mot áse aa tsam é mvéná da daŋ ya avítsaŋ mémvéná má, aa yágale fe mɔ bot néa; bá ye ñí lwée ná kaa eban édzwée ngɔ́mán ye á dzóp; ve é mot áse aa dzálá mɔ, ayágalé fe mɔ, mot te éñe bá ye lwée ná ñá mot édzwée ngɔ́mán ye á dzóp.
Amú ma dzó mína ná, ngé é nzósoó wenan ăá lot éñí beyágale métsiŋŋ ya befariseo, mínăá ye ñíi édzwée ngɔ́mán ye á dzóp tám enziŋ.”
“Mínaá wók ná bé ngá dzó é bot ókuá ná, ‘O táa ywíñ, amú é mot áse aa ywíñ mot bá ye ñí kík misaŋ.’
Ve, ma ma dzó mína ná é mot áse aa yéá ya mwanñaŋ bá ye ñí kík misaŋ. É mot áse aa dzó mwanñaŋ ná, ‘Táa ndzímán’, aa ye bɔ ntotɔ́mm ébe ású ékóánn bá kík medzó. É mot aa dzó mwanñaŋ ná, ‘Táa okúkút mot’, aa ye ke ébéññ ndúán.
Édɔ ná, ngé wa nzu ya bívévé bywe áltar, véa o síman ná mwanñɔŋ a belé dzam ya wa,
líkge bívévé bywe áltar ósú ó véa, éyɔŋ te o kéñ tára mana ákom mína mwanñɔŋ; véa o sɔ́ vé bívévé bywe.
Komŋe avóó avóó ya é mot a ne wá á ngamm áyát, ntéññ mína ñí mína ngén mína wulu ó nzenn, a nza bɔ ná é mot a ne wa á ngamm áyát á ke wa sɔ́mán ébe nkík misaŋ, nkík misaŋ ñí a ébe awasíli, véa bé fet wa á mbok.
Ma dzó wa bébélá ná wăá ye kólo ó wéñ, kaa ná o yáán é furá da súgan.”
“Míní ngá wók ná bé ngá dzó ná, ‘O táa bɔ medzíán’.
Ve ma ma dzó mína ná é mot áse a dága miningá ya mís méye ná aa kómo ñí dziŋ, á dzíi yaá éyá miningá á nlém été.
Édɔ ná, ngé é dzís meyóm dwe dá bɔ wa ná o ku á nsémm, veagé dɔ, o wea dɔ ó féñ; amú ná é ne wa mvéáñ ná asúk ñúu avɔ́ɔ́ é dzímle, ye ná é ñúu dwe ngúrá bé wea dɔ ébéññ ndúán.
Ngé é wéá meyóm we, wá wá bɔ ki wa ná o ku á nsémm, kíkge wɔ́, ó wea wɔ́ ó féñ; amú ná é ne wa mvéáñ ná asúk ñúu avɔ́ɔ́ é dzímle, ye ná é ñúu dwe ngúrá eé ke ébéññ ndúán.”
“Bé ngá dzó fe ná, ‘É mot áse aa vé ngéá mvas, á keegé ñí kálara mvas’.
Ve ma ma dzó mína ná é mot áse aa vé é miningá weñ mvas, ngé é sés akála nsémm eveák, a bɔ ñí ná a ke aa bɔ medzíán. Édɔ ná, é mot áse ñí aa lúk é miningá a vas yaá álúk aa bɔ medzíán.”
“Míní ngá bera fe wók béé dzó é bot ókuá ná, ‘O táa kan sɔŋ mineá été; fáve ná dzálágé Ntí méngaá mwe.’
Ve ma ma dzó mína ná míní táa kan sɔŋ amvála enziŋ; ngé dzóp, amú ná édɔ e ne étɔɔ́ édzwée Nzamá;
ngé ki sí, amú ná édɔ e ne étéle mebɔ deñ; ngé ki Yerusalen, amú ná éñe a ne é kísoan Bora Kéza.
O táa ki kan sɔŋ nló we, amú o sés bɔ ná atwaa nkɔ́ esií mbɔ́ɔ́ ye ésií dwe ó bɔ mfúm ngé ki nsút.
Ve nkɔ́bɔ wenan ó bɔɔ́ge; ma yébe, ma yébe; ngé ki ná, móamó, móamó. Édɔ ná é dzam dá lot véa, dá sɔ́ ébe mbéa dzam.”
“Mína ngá wók béé dzó ná, ‘Dzís dá táŋ dzís, asoŋŋ dá dá táŋ asoŋŋ.’
Ve ma ma dzó mína ná, míní táa ñím mbéa mot; fáve ná, é mot áse aa bími wa ámáŋŋ meyóm, léregé ñí ámáŋŋ avɔ́ɔ́.
É mot aa ke wa sɔ́mán á mfá áñɔŋ wa elíŋŋá, keegé fe ñí ekót.
Ngé mot aa tsíni wa ya nguu ná o ke mína ñí táŋ okaŋŋ ovɔ́ɔ́, kéŋ ya ñí táŋ akaŋŋ á beáñ.
“Míní ngá wók béé dzó ná, ‘Dziŋŋe é mot mbɔ́ɔ́, o víni é mot áse aa síŋ wa.’
Ve ma ma dzó mína ná, Dziŋŋán é bot bá síŋ mína, [váán ébá bá víni mína abwará], yaglánán fe á mfá é bot bá dzéŋ mína ásí.
Néa éñe mína ye bɔ é bwán Ésúá wenan a ne á dzóp été; éñe fá a bɔ ná nlódzóp ó féñ mfá bembéa bé bot ya fe bembamba bé bot, a ñɔŋ fe mveŋ mfá benzósoó bé bot ya fe bikúkwát bí bot.
Amú ná ngé mína dziŋ é bot bá bá dziŋ mína, nzá máán mína ye ñɔŋ? Nde beñɔŋ mfóŋsí bá băá bɔ dɔ?
Éde ngé mína bérán ki fáve ya bɔbéñɔŋ, nzá dzam mína lot ya dɔ é bot bevɔ́ɔ́? Nde bot béye meyɔŋ mefé bá băá bɔ dɔ?
Édɔ ná, bɔgán benzósoó amvála ané Ésúá wenan a ne á dzóp été a ne nzósoó.”
“Tɔbɔgán ya nkée ná míní táa bɔ é nzósoó wenan ébe ású bot ná ébɔ́ bé yén mína; ngé néa, mínăá ye ñɔŋ máán ébe Ésúá wenan ané á dzóp été.
Édɔ ná, éyɔŋ wa vé biŋgóŋgɔ́ɔ́ bí bot bivévé, o táa ke wa lɔ́ŋ metɔ́ŋ miseŋ ya miseŋ, amvála ané bot meduk bá bɔ bésinagoga été ya miseŋ á mfá ye ná bot bé vé bɔ́ dúmá. Ma dzó mína, bébélá bé mbelé é máán meba.
Ve wa, éyɔŋ wa wa vé biŋgóŋgɔ́ɔ́ bí bot bivévé, é wéá meyéá we ó táa yem é dzam é wéá meyóm we wá bɔ,
á mfá ye ná bívévé bywe wa vé biŋgóŋgɔ́ɔ́ bí bot ó bɔ ásweññ; éde Ésúá, éñí aa yén édí é ne ásweññ, aa ye wa vé meyáán.”
“Éde, éyɔŋ mína yaglan míní táa bɔ ané bot meduk; amú ná bá dziŋ bá yaglan bé téle betételé bésinagoga été ya á maagán bisala, ná bot bé yén bɔ́. Ma dzó mína bébélá ná bé ñɔŋ yaá é máán meba.
Ve wa, éyɔŋ wa wa yaglan, ñíigé édziná dwe été, niané wa dzip mbéñ, yaglánán ya Ésúá a ne ásweññ, éde Ésúá, éñí aa yén édí é ne ásweññ aa ye wa vé meyáán.
Ve, éyɔŋ mína yaglan míní táa báále nzeze bifíá, ané bot béye meyɔŋ mefé bá lópban, amú ná bá tém ná ya ábwiññ nkɔ́bɔ deba édɔ bá ye bɔ́ wók ya dɔ.
Édɔ ná, míní táa bɔ amvála ané ébɔ́; amú ná Ésúá wenan aa yem é dzóm dá dzéŋ mína, kaa ná míní dzaa ñí.
Éde mína, yaglánán ámvála dí,
Á é Tará wea a ne á dzóp été,
éyola dwe é bɔɔ́ge ya eki.
Édzwée ngɔ́mán dwe é nzá.
Nkómánn we ó bɔɔ́ge á sí,
amvála ané ó ne á dzóp été.
Vá bía émuú, bídzí byeá bíye kada mos.
Dzwiigé fe bía ya bívuzá byea,
ané bía bía dzwii fe é bot bá vus ya bía.
O táa bía téle mébóblé été.
Fáve ná korogé bía abé été.
[Amú ná wa o ne ya edzwée, ya nguu, ya dúmá,
akekwíñ kɔ́mm áse. Amén.]”
“Amú ná ngé mína dzwii bot bívuzá bá bɔ mína, Ésúá wenan a ne á dzóp été, ñí aa ye fe mína dzwii.
“Éyɔŋ mína ki bidzí, míní táa bɔ amvála ané bot méduk bá lére mesú eywiññ; amú ná bá mana tsén mésú meba á mfá álére bot ná bá ki bidzí. Ma dzó mína bébélá ná bé ñɔŋ yaá é máán meba mése.
Ve wa, éyɔŋ wa ki bidzí, wáagé mbwánn á nló, o sop fe ású dwe,
á mfá ye ná o nza álére bot ná wa ki bidzí, fáve Ésúá éñí a ne ásweññ; éde Ésúá, éñí aa yén ásweññ, aa ye wa vé meyáán.”
“Míní táa kóán ntam wenan é sí ñí é vóm sígbém ya míngéle byá ywíñ ntuk, ya é vóm midzídzíp myá túgán mí ŋga dzíp;
fáve ná, kɔ́gán ntam á dzóp été, é vóm sígbém ngé ki míngéle byăá ywíñ ntuk ya é vóm midzídzíp myăá túgán ngé ki ádzíp;
amú ná é vóm ntam we ó ne, vóm te fe nlém we wá wá ye bɔ.”
“Dzís édɔ é ne láma ye ó ñúu; éde ná, ngé é dzís dwe é ne mvéáñ, é ñúu dwe áse da ye belé eyéá.
Ve ngé é dzís dwe é ne ekúkwát, é ñúu dwe áse da ye tɔbɔ ó dzíbi ósí. Édɔ ná, ngé éyéá é ne ébe wa dá é ne dzíbi, nzá amvála abwiññ dzíbi te dá ye bɔ!”
“Mot enziŋ a sés séan ya bemása bé beáñ; amú ná aa ye víni mbɔ́ɔ́, á ŋga dziŋ éñí mbɔ́ɔ́, ngé ki ná aa ye bánbe ya mbɔ́ɔ́, á ŋga byana éñí mbɔ́ɔ́. Bé sés séan ya Nzamá ya fe akúmm eyɔŋ déá.”
“Akála te édɔ ma dzó mína ná milém mí táa mína ku ábum á mfá bíniŋ byenan, ná dzé mína ye dzí, ngé ki ná, dzé mína ye ñú; ngé ki mfá é ñúu denan ná dzé mína ye bwát. Nde eniŋ dăá daŋ ya eban ya bidzí, ngé ki ná, ñúu dá dăá daŋ bitóp?
Dággán anwann ye á dzóp, édɔ kaa ábeñ, kaa ki áyoo, ngé ki ákóán bidzí besitúa, ve Ésúá wenan a ne á dzóp été ñí a vé dɔ bidzí. Nde se mína mína daŋ ya eban?
Nzá ki ye ébe mína, ná éfáŋ ñí kpoo nlém ábum, a ne kɔgle éniŋ dzeñ áwola déá áyóp?
Éde á mfá bitóp, amú dzé milém myá ku mína ábum? Dággán amvála ané mesamm méye méfúp má vém, măá bɔ eséññ, măá vyás ki;
ve, ma ma dzó mína ná atwaa Salomon ya é dúmá deñ áse eé ndzí bwát amvála ané samm fɔ́ɔ́ ye été.
Éde, ngé Nzamá a bwára bilwá bíye méfúp amvála te, ébí bí ne émuú, ookírí bé wea byɔ á ndúán. Á mína é bot míní belé mbwínánn avítsaŋ, nde ăá ye daŋ bíra bɔ ébe mína?
Édɔ ná, milém mí táa mína ku ábum, míníí dzó ná, ‘Dzé bía ye dzí?’, ngé ki ná, ‘dzé bía ye ñú?’, ngé ki ná, ‘dzé bía ye bwát?’
Amú ná bot béye meyɔŋ mefé bá vuŋ ná bá dzéŋ mam méte mése, ve Ésúá wenan a ne á dzóp été ñí aa yem ná mína yi mam méte mése.
Ve táragán dzéŋ édzwée ngɔ́mán Nzamá ya é nzósoó weñ, véa é mam mése má bá ye mína mɔ kɔgle.
Éde, milém mí táa mína ku ábum akála ookírí. Amú ná ookírí wá ye sɔ́ ya é mam wá kpoo milém ábum. Kada mos ó mbelé mítéé myeñ.”
“Kaa kíkgán nsaŋ, bá bé nza mína kík nsaŋ.
Amú ná ámvála mína kík misaŋ, amvála te fe bá bá ye mína kík misaŋ. Ya fe ná, abímm mína vak ya dɔ, édɔ bá bá ye fe mína vak.
Édɔ ná, amú dzé wa dága é ndúŋŋ e ne mwanñɔŋ á dzís, kaa fe ábem mís nkwaá ó ne é dzís dwe wámyen?
Ngé ki ná o ne dzó mwanñɔŋ á yá ná, ‘Líkge ná me vea wa ndúŋŋ á dzís,’ éyɔŋ nkwaá wá ó ne wa á dzís?
Á mot ya méduk! Táragé vea nkwaá ó ne wa á dzís, véa éñe wa ye yem yén ná o vea é ndúŋŋ e ne mwanñɔŋ dzís.
Míní táa kee bemvú é dzóm é ne eki, ngé ki áwea bengwiññ mekwá mé perla menan, bé nza mɔ tsibi áyóp, véa bé veŋan, bé ŋga ñap mína.”
“Dzaagán, véa bá ye mína vé; dzéŋŋán, véa mína ye yén; kutgán mbéñ, véa bá bá ye fe mína kúu.
Amú ná éñí áse á dzaa, aa ñɔŋ; éñí aa dzéŋ aa yén; éñí aa kut mbéñ, bá bá ye fe ñí wɔ́ kúu.
Mot mbé ki ye ébe mína a ne bɔ ná ngé é mwán weñ aa dzaa ñí mfémm, ye ñí aa ye ñí kee akwá?
Édɔ ná, ngé mína míní tɔɔ́ bembéa bé bot, mína yem vé é bwán benan mbamba dás, ntéññ avé Ésúá wenan a ne á dzóp été, aa ye vé é bot bá dzaa ñí é mam mé ne mvéáñ!
Édɔ ná, é mam mése míní ne kómo ná bot bé bɔ mína, amvála te fe mína bɔgán bɔ́, amú ná néa éñe nkɔɔ́ métsiŋŋ ó ne ya Bekúlu medzó.”
“Ñíigán á mbéñ ó ne ofanfán; amú mbéñ ye é nzenn byá ke ya bot á ntsamann bí ne ndam, é bot bá ñíi été bé ne abwiññ;
nzá ofanfán mbéñ ya oloás nzenn byá ke ya bot éniŋ, éde é bot bá koan ya byɔ bé ne avítsaŋ.”
“Tɔbɔgán nkée ya minéneá bekúlu medzó, ébɔ́ bá nzu ébe mína bé baga bikop mítómá, ve mfá été bé ne bibyó bibibiñ.
Mína ye bɔ́ yem ya bíbumá byeba. Ye bá fwát ebumá ye á ndzík vino míséé, ngé ki ebumá igera á nlɔ́ŋŋ?
Néa, elé ése é ne mvéáñ dá wúm bembamba bibumá, elé é ne abé dá dá wúm bíbumá bí ne abé.
Elé é ne mvéáñ é sés wúm bíbumá bí ne abé, elé é ne abé dá dé sés ki wúm bíbumá bí ne mvéáñ.
Élé ése é ne kaa áwúm bembamba bibumá, bá kík dɔ, bé wea dɔ á ndúán été.
Édɔ ná, mína ye bɔ́ yem ya bibumá byeba.”
“Se é mot áse aa dzó ma ná, ‘Á Ntí, á Ntí,’ éñe aa ye ñíi édzwée ngɔ́mán ye á dzóp, fáve ná éñí aa bɔ nkómánn é Tará a ne á dzóp été.
Mos te, abwiññ bot dá ye ma dzó ná, ‘Á Ntí á Ntí, nde bĭí ngá kúlu medzó ya éyola dwe, ya éyola dwe fe bí ngá vea bembéa misísim, ya éyola dwe bí ngá bɔ abwiññ biyágán bí mam?’
Ané, ma ye bɔ́ kpéá ású ná, ‘Măá yem mína amvála enziŋ; á betsam metsiŋŋ, kólogán ma ó mís!’ ”
“Édɔ ná, é mot áse aa wók bífíá byam bí, a kéñ ya byɔ míbɔann, bá ye fonan ya ñí ya mot enziŋ, mfefák mot ó ngá lóŋ é ndá dzeñ ákwá áyóp.
Ané mveŋ e ngá nɔ́ŋ, éde ndemm a ngá dzéñ, ané bivúŋ bí ngá bɔ bíí yimi ndá te; ve ndá te deé ndzí ku, amú ná mbókga weñ ó mbé nlóŋán ákwá áyóp.
É mot áse ñí a wók bífíá byam bí, ve éñe kaa áke ya byɔ míbɔann, aa ye fonan ya mot enziŋ a tɔɔ́ akút, éñí a ngá lóŋ é ndá dzeñ á nséléga été.
Ané mveŋ e ngá nɔ́ŋ, ndemm á ŋga dzéñ, ané bivúŋ bí ngá bɔ bíí yimi ndá te; véa, e ngá ku, éde é ngá mana tsam ásesé!”
Éde, a ngá bɔ ná niané Yesus a ngá mana kɔ́bɔ bifíá bíte, mikuna mí bot mí ngá kám áyágalé deñ;
amú ná a ngá yágale bɔ́ ané é mot a belé edzwée, se ané beyágale métsiŋŋ beba.
Éde, niané a ngá sigi nkoó, míkuna mí bot mí ŋga bee ñí.
Véa, éde nzénzamm ó ngá yit ñí bebeñ, ó kútbe ó sí, weé dzó ná,
“Á Ntí, ngé wa kómo, o ne ma fúbu.”
Ané Yesus a ngá sám enam, a nama ñí, eé dzó ná,
“Ma kómo; tɔbɔgé mfúbánn!”
Éde etéññ te ébyen a ngá tɔbɔ mfúbánn ébe é nzamm deñ.
Ané Yesus a ngá dzó ñí ná,
“Yénŋe ná o táa dɔ kat mot enziŋ; fáve ná, kéŋ, o kéñ lére fára ñúu, o vé bívévé Moisés a ngá mánan, á mfá ye ná é bɔ bɔ́ ngañiá.”
Éde, niané Yesus a ngá ñíi á Kapernaúm, ané kaba enziŋ a ngá yit ñí bebeñ, eé dzaa ñí engóngɔ́ɔ́,
Ané Yesus a ngá yalan ya ñí ná,
“Ma ye ñí ke séñ.”
Ve kaba te a ngá yalan ya ñí ná, “Á Ntí me sés é mot wa yian ke ñíi é ndá dzeñ; ve, dzóge fáve efíá, éde mbɔ biséññ wɔm aa ye tɔbɔ mvwaá.”
“Amú ná ma me ne fe é mot a ne édzwée ásí, me belé benzima ná ma mánan bɔ́; ma dzó mbɔ́ɔ́ ná, ‘Kéŋ’, a kéñ; éñí mbɔ́ɔ́, ‘Nzá’, a sɔ́; óloá wɔm, ‘Bɔɔ́ge édí’, a bɔ dɔ.”
Niané Yesus a ngá wók dɔ, á ŋga bíra dɔ kám, ané a ngá dzó é bot bé ngá bee ñí ná,
“Ma dzó mína bébélá ná atwaa Israel été, măá bé koan ya mot enziŋ ye a belé ábímm mbwínánn dí.
Ma dzó mína ná abwiññ bot dá ye sɔ́ é vóm nlódzóp wá kwíñ ya é vóm wá dzím, bé kéñ tɔbɔ ósí bábe Abraam, Isaak ya Jakob, édzwée ngɔ́mán ye á dzóp;
ve bwán béye édzwée ngɔ́mán bá ye bɔ́ wea átán á edwá dzíbi été; ó wéñ éñe nyónn wá ye bɔ ya álaran mesoŋŋ.”
Ané Yesus a ngá dzó kaba te ná,
“Kéŋ; ámvála o bwíni, é bɔɔ́ge wa néa.”
Éde mbɔ biséññ a ngá tɔbɔ mvwaá áwola te ébyen.
Niané Yesus a ngá sian é ndá Pedro, éde a ngá koan ya nkiá Pedro eé wók avép, a bóo énɔŋŋ.
Ané Yesus a ngá nama ñí wéá, éde avép é ngá mana ñí; ané a ngá tébe, á ŋga belan ya ñí.
Niané ŋgɔgɔ́ e ngá kwíñ, ané bé ngá sɔ́ ya ñí é bot bé mbé bé belé bembéa misísim ó ñúu; éde a ngá vea myɔ ya éfíá deñ, á ŋga séñ é bot bése bé ngá kwan,
ná édí nkúlu medzó Esaía a ngá dzó é dzálában, éyɔŋ a ngá dzó ná,
“Émyen a ngá ñɔŋ ateák dea, a baga fe ákwann dea.”
Niané Yesus a ngá yén ná nkuna bot ó ŋga boman yaá ñí, éde a ngá mánan ná bé ke á nsá mbɔ́ɔ́.
Ané nyágale metsiŋŋ enziŋ a ngá yit ñí bebeñ, éde a ngá dzó ñí ná,
“Á Nyágale, ma ye wa bee é vóm áse wa ye ke.”
Éde Yesus a ngá yalan ya ñí ná,
“Mvaá é belé mifuu, anwann ye á dzóp dá mumá; ve é Mwán Mot ĕé belé é vóm a ne bwíi nló.”
Ve nyága mfé ye béyága beñ ñí a ngá dzó ñí ná,
“Á Ntí, líkge ma ná me tára ke dzep tará.”
Éde Yesus a ngá yalan ya ñí ná,
“Beegé ma, líkge ná mibim mí dzep míbim myeba.”
Éde niané Yesus a ngá daŋ á byéa été, béyága beñ bá bé bee fe ñí.
Véa éñe, bora okos ó ngá lot á máŋ été, mikebá myá mí ngá ñíŋ byea, ve Yesus ñí a mbé a bóo óyó.
Éde beyága bé ngá ke ñí suk óyó, béé dzó ñí ná,
Ané a ngá dzó bɔ́ ná,
“Á é bot bé belé mbwínánn avítsaŋ, amú dzé míní ne ayeña?”
Éde a ngá tébe, a báma bivúŋ ya máŋ, ané ásesé a ngá bíra tɔbɔ mvwaá.
Ané bot bé ngá ku mevoó, bé ŋga dzó ná,
“Nzá amvála mot dí, ná atwaa bivúŋ ya máŋ byá byá wók fe ñí?”
Niané a ngá sian á nsá mbɔ́ɔ́, é sí bot béye á Gadara, ané bot bé beáñ bé ngá nzu toban ya ñí, bé belé bembéa misísim ó ñúu, béé sɔ́ mésɔŋ été, bé mbé ededea bibibiñ, akekwíñ ná mot enziŋ ĕé mbé fe lot nzenn te.
Ané bé ngá yón, béé dzó ná,
“Á é Mwán Nzamá, nzá dzam bí belé bíabe mína? Ye o sɔ́ yaá ó vá ná wa ndágle bía kaa ná tám é kwíñ yaá?”
Édɔ ná, nkuna bengwiññ ó mbé bɔ́ oyaáp ó véa, weé dzí;
ané bembéa misísim mí ngá dzaa ñí engóngɔ́ɔ́, myeé dzó ná,
“Ngé wa tsílán ya bía, lómŋe bía ébe nkuna bengwiññ.”
Ané a ngá dzó myɔ ná,
“Keŋán!”
Éde mí ngá kwíñ, mí kéñ ñíi bengwiññ ó ñúu, véa nkuna bengwiññ ngúrá ó ngá sigi mbíí á nkoó ásí ó máŋ, ané ó ngá mana wú méndzímm été.
Ve, é bot bé ngá baale bengwiññ béte, bé ngá mana túp; éde bé ngá ke á kísoan bé ŋga kat bot fwéñ mam méte, ya édí é bot bé mbé bé belé bembéa misísim.
Ané kísoan áse e ngá ke koan ya Yesus; éde niané bé ngá yén ñí, bé ŋga dzaa ñí engóngɔ́ɔ́ ná á kólo áfóo sí deba.
Niané Yesus a ngá daŋ á byéa été, éde a ngá ke á nsá máŋ áyát, ané a ngá sian é kísoan deñ émyen.
Véa, bé sɔ́ ya ñí ya mbóbók ó bóo á mwann enɔŋŋ été; Yesus eé yén mbwínánn weba, ané a ngá dzó mbóbók te ná,
“Á mɔ́ŋŋ, sánŋe! Mísémm mywe mí ntɔɔ́ wa ndzámann.”
Éde véa beyágale métsiŋŋ benziŋ bé ŋga dzó bébyen ya bébyen ná, “É mot ñí aa byana Nzamá.”
Yesus, eé yem átémŋa deba, ané a ngá dzó ná,
“Amú dzé mína tém bikúkwát á mílém myenan été?
Amú ná, dzé dá daŋ ya ebúbú ye ádzó; ye ná, ‘Mísémm mywe mí ntɔɔ́ wa ndzámann;’ ye ná, ‘Tébegé, o wulu?’
Ve, á mfá ye ná míní yem ná é Mwán Mot a belé nguu é sí ñí mfá ádzáma mísémm.” Ané a ngá dzó mbóbók te ná, “Tébegé, o twáa é mwann enɔŋŋ we, o kéñ fe é ndá dzwe.”
Éde mot te a ngá tébe, a kéñ fe é ndá dzeñ.
Niané nkuna bot ó ngá yén dɔ, ané bé ngá kɔ wɔŋŋ, bé ŋga vé Nzamá dúmá, ná a vé yaá bot amvála nguu te.
Éde éyɔŋ Yesus a ngá kólo ó véa, ané a ngá yén mot enziŋ a tɔɔ́ eyola ná Mateo, a tɔɔ́ ósí é ndá biséññ bá yáán mfóŋsí. Éde a ngá dzó ñí ná, “Beegé ma!” Ané a ngá tébe, a bee ñí.
Éde a ngá bɔ ná, Yesus a tɔɔ́ ó téble á ndá; véa, abwiññ beñɔŋ mfóŋsí bábe bebɔ misémm bé ngá sian bé tɔbɔ fe ó téble bábe Yesus ya béyága beñ.
Ve, Yesus ñí eé wók dɔ, éde a ngá dzó bɔ́ ná, “É bot bé ne mvwaá băá yi dɔ́kira, fáve ébá bé ne mikúkwann.
Ve, keŋán, míní fas fe é dzam dá yíli ná, ‘Ma kómo nyénánn engóngɔ́ɔ́, se metúnŋa.’ Amú ná meé ndzí nzu álwée benzósoó bé bot, fáve bebɔ misémm.”
Éde véa béyága Juan bé ngá yit Yesus bebeñ, béé síli ñí ná, “Amú dzé bía ya fe befariseo, bía lot métám méye áki bidzí abwiññ bíyɔŋ, ve, béyága bwe bá băá lot métám méye áki bidzí?”
Ané Yesus a ngá yalan ya bɔ́ ná,
“Ye é mot aa lúkgan bemvwíññ bé ne tɔbɔ ya meyep éyɔŋ a ngén a tɔɔ́ bábe bɔ́? Ve melú má nzu, éyɔŋ é mot aa lúkgan aa ye bɔ́ kólo été, véa bá ye lot métám méye áki bidzí.
Mot enziŋ ăá kík abeét étóp é ne mfefeñ a kéñ dɔ vé á nnomm étóp; amú ná abeét dá ye líni étóp te, véa avéŋŋ dá ye súgan ábɔ abé.
Mot enziŋ ñí ăá swii ki é vino a ne mfefeñ méndák bikop bí tsít mé ne miyomm été, amú ná ngé néa, mendák méte má ye bólo, vino a mana kúbu ósí, mendák má mé mana fe wú ntuk; ve bá swii é vino a ne mfefeñ méndák bikop bí tsít mé ne mifefeñ été, véa byém bíte bí beáñ byá ye yem tɔbɔ.”
Ntéññ Yesus a ngá dzó bɔ́ mam méte, véa, ntébosú enziŋ ye á sinagoga a ngá sɔ́, éde a ngá nzu ñí kútbe mébɔ ó sí, eé dzó ná,
“Ngwan dzam é ndem wú! Ve, nzá ñí o bere é wéá we, ané aa ye niŋ.”
Ané Yesus a ngá tébe, á ŋga bee ñí bábe béyága beñ.
Véa, miningá enziŋ a mbé nkúkwann, ná mekií má kwíñ ñí ábum táŋ awóm mibú ya mibú mí beáñ a ngá sian ñí á mvús, ané a ngá nama ñí afaáp etóp,
amú a ngá dzó á nlém weñ été ná, “Ngé me tugá fá ñí nama étóp deñ, ma ye tɔbɔ mvwaá.”
Ve Yesus, a ngá veŋan, a yén ñí, éde a ngá dzó ñí ná,
“Á mwann miningá, biñŋe nguu, mbwínánn we ó nii yaá wa!”
Atéé ye áwola te miningá te a ngá tɔbɔ mvwaá.
Éde, éyɔŋ Yesus a ngá sian é ndá ntébosú te, a yén é bot bé ngá lɔ́ŋ metɔ́ŋ ya nkuna bot, béé bɔ nzɔgɔ,
ané a ngá dzó bɔ́ ná,
“Kólogán! Amú ná é mwann miningá ñí a sés nwúán, fáve ná a bóo óyó.”
Éde bé ngá kpógo ñí.
Ve niané bé ngá kúlu bot átán, a ñíi, éde a ngá biñ ñí wéá; ané mwann miningá te a ngá tébe.
Ané fwéñ te e ngá mana boman ábeŋŋ sí te áse.
Éyɔŋ Yesus a ngá kólo vóm te, midzíndzímm mí beáñ mí ŋga bee ñí, myeé yón ná,
Á é Mwán David, yénŋe bía engóngɔ́ɔ́!
Éde niané a ngá sian á ndá, midzíndzímm mí ŋga yit ñí bebeñ, ané Yesus a ngá dzó bɔ́ ná,
“Ye mína bwíni ná me ne bɔ dzam te?”
Ané bé ngá yalan ná, “Ãá, á Ntí.”
Véa éñe, a ngá nama bɔ́ mís eé dzó ná,
“Eé bɔɔ́ge mína ané mbwínánn wenan ó ne.”
“Tɔbɔgán nkée ná mot enziŋ a táa dɔ yem.”
Ve niané bá bé ngá kwíñ átán, bé ŋga mana ñeŋ éwógá deñ ábeŋŋ sí te áse.
Éde eyɔŋ bé ngá kólo, véa, bé ngá sɔ́ ya ñí ya mvúmvúk ó belé mbéa nsísim ó ñúu.
Niané a ngá tsílán ya mbéa nsísim, éde mvúmvúk te ó ngá kɔ́bɔ; ané mikuna mí bot mí ngá ku avoó, bé ŋga dzó ná,
“Băá bé tára yén ámvála dzam dí Israel.”
Ve befariseo, bá bé ngá dzó ná,
“Aa tsílán bembéa misísim ya ndzwée bembéa misísim.”
Éde Yesus a ngá ke aa boman bekísoan bése ya meá, eé yágale bésinagoga beba été, eé kat mbamba fwéñ ye édzwée ngɔ́mán Nzamá, eé séñ fe akwann áse ya mitéñ míse.
Éde éyɔŋ a ngá yén mikuna mí bot, ané a ngá yén bɔ́ engóngɔ́ɔ́, amú ná bé mbé bé belé bindáglé ya nlamann amvála ané mítómá mí ne kaa mbaale.
Éde a ngá dzó béyága beñ ná,
“Bébélá biwólo bidzí bí ntɔɔ́ abwiññ, ve bebɔ biséññ bá bé ne avítsaŋ.”
Édɔ ná, dzaagán Ntí a ne ya biwólo bidzí, ná á lóm bebɔ biséññ ná bé ñɔŋ bídzí byeñ.
Éde a ngá lwée béyága beñ awóm á yá bé beáñ ná bé ke ébe éñe, ané a ngá vé bɔ́ nguu ye ádzwée ébe misísim mí mvin; ná bé tsílán ya myɔ, béé séñ akwann áse ya mitéñ míse.
Véa, bíyola baapostol awóm ya bé beáñ bí ne ná: Ósúá, Simón, éñe fe bé ngá lwée ná Pedro bá mwanñaŋ Andrés; Jakobo éñí Zebedeo, mwanñaŋ Juan;
Felipe, Bartolomé, Tomás, Mateo ñɔŋmfóŋsí; Jakobo, éñí Alfeo; Tadeo,
Simón mwann Kananita, ya Judas Iskariote, éñí a ngá kuan fe Yesus.
É bot awóm ya bé beáñ bá, ébɔ́ Yesus a ngá lóm, eé mánan bɔ́, eé dzó ná,
“Míní táa ke ébe bot béye meyɔŋ mefé ngé ki áñíi kísoan enziŋ ye á Samaria,
ve, éñe keŋán ébe mítómá mí ngá dzími áyɔŋ Israel.
Éde keŋán, katgán fwéñ ná, édzwée ngɔ́mán ye á dzóp é ntɔɔ́ bebeñ.
Séñŋán mikúkwann, wómoŋán mibim, séñŋán mizénzamm, tsílágán ya bembéa misísim; míní ngá ñɔŋ dás, váán fe dás.
Míní táa ñɔŋ moann, ngé koŋ, ngé ki ngoós á mífák myenan été;
ngé ki mfák ékena, míní táa ñɔŋ bíwómán bí beáñ, ngé ki mengop, ngé ki ntúmm.
Amú ná mbɔ biséññ aa yian ya bídzí byeñ.
Ve, é kísoan áse ngé dzeá mína ye ñíi, túgán dága nzá a ne mot ngaŋŋ vóm te, tɔbɔgán ó véa akekwíñ ané mína kólo.
Niané mína ñíi á ndá váán mbóló.
Éde, ngé ndá te da yian ya dɔ, é mvwaá denan e tɔbɔ ndá te; ve ngé dăá yian ya dɔ, mvwaá e búlán ébe mína bébyen.
Éde fe, é mot áse aa ye bɔ kaa mína áñɔŋ ngé ki áwók bífíá byenan, kólogán ndá te, ya fe kísoan te, míníí sas mbúlgé mébɔ menan.
“Dággán, ma lóm mína ané mitómá énzénzaŋ bibyó été; éde ná, tɔbɔgán mikée ané beñó ya mikeññ ané abeŋŋ.
Ve, tɔbɔgán ya bot nkée, amú ná bá ye mína kee bíkóánn bá kík medzó, bá ye fe mína bíra yít bésinagoga beba été;
ya akála dam bá ye ke ya mína atwaa ébe bengɔ́vina ya bekéza, ya fe ébe bot béye meyɔŋ mefé, ná míní vé bɔ́ ngañiá.
Ve, éyɔŋ bá ye mína kee, milém mí táa mína ku ábum á mfá é dzam mína ye dzó, ngé ki ámvála mína ye dɔ dzó; amú ná tám te ébyen, bá ye mína vé é dzam mína yian dzó.
Amú ná se mína mína kɔ́bɔ, fáve ná Nsísim Ésúá wenan éwɔ wá kɔ́bɔ ébe mína.
Mwanñaŋ aa ye kee mwanñaŋ ná á wú, éséá ñí a mwán; bwán bá ye ke beéséá á ngamm áyát, bé ŋga bɔ ná bé ywíñ bɔ́.
Bot bése bá ye mína víni akála éyola dam, ve é mot aa ye nzomo akekwíñ asúgánn, éñe aa ye tɔbɔ koroban.
Ve, éyɔŋ bá dzéŋ mína ásí é kísoan ñí, túpgán mbíí éñí fɔ́ɔ́; amú má dzó mína bébélá ná mínăá ye mana tóban bekísoan bése béye Israel amvála enziŋ, kaa ná e Mwán Mot á sɔ́.
Nyága ăá daŋ nyágale; oloá wá wăá daŋ ki mása.
Nyága á yénŋe mvéáñ ná á bɔ ané é nyágale weñ; oloá fe ané é mása weñ. Ngé baá lwée myenn ndá ná Beelzebú, ntéññ avé bot béye é ndá dzeñ!”
“Édɔ ná, míní táa bɔ́ kɔ wɔŋŋ; amú ná dzam enziŋ é sés ná é búru áyóp ná băá ye dɔ kúlán, ngé ki nswalann ná băá ye dɔ yem.
É dzam ma dzó mína ó dzíbi ósí, kɔ́bɔgán dɔ éyéá été; é dzam mína wók bíswaáswaá, kɔ́bɔgán dɔ mídzií mí ndá áyóp.
Míní táa kɔ é bot bá ywíñ ñúu wɔŋŋ, ve bé sés ywíñ nsísim; ve déá, dá daŋ ya mvéáñ ná míní kɔ wɔŋŋ éñí a ne bɔ ná nsísim ya ñúu bí ke dzáŋ ébéññ ndúán.
Nde băá kuan bwann bé anwann bé beáñ furá fɔ́ɔ́? Ve, mbɔ́ɔ́ enziŋ ye été ñí ăá ku ósí, kaa ná Ésúá wenan ñí aa yébe dɔ.
Ve, mína atwaa míkɔ́ mí esií myenan míye nló míse, myá mí ne nláŋán.
Édɔ ná, míní táa kɔ wɔŋŋ; míní ne ya eban abwiññ álot bwann bé anwann.”
“Édɔ ná, é mot áse aa ye ma mem á bot été, ma ma ye fe ñí mem ébe ású é Tará a ne á dzóp été.
Ve, é mot aa ye ma kat á bot été, ma ma ye fe ñí kat ébe ású é Tará a ne á dzóp été.”
“Míní táa tém ná me sɔ́ yaá vé mvwaá é sí ñí; meé ndzí nzu vé mvwaá, fáve nzwaokeŋ.
Amú ná me sɔ́ yaá vé nkanann énzénzaŋ mot bá éséá, mwann miningá bá ñiá, mbɔ́m bá nkiá;
Éde, é bot bá síŋ mot bá ye bɔ bot béye é mvɔŋ bot dzeñ émyen.
É mot aa dziŋ éséá ngé ki ñiá álot ma, a sés bɔ é mot wɔm; é mot aa dziŋ é mwán fám weñ, ngé ki é mwán miningá weñ álot ma, a sés bɔ é mot wɔm.
Éñí ñí a bɔ kaa ábaga é krús deñ, a bee fe ma, a sés bɔ é mot wɔm.
É mot aa kam ya éniŋ dzeñ, aa ye dɔ dzímle, éñí ñí aa dzímle éniŋ dzeñ, ákála dam, aa ye kam ya dɔ.”
“É mot aa ñɔŋ mína, aa ñɔŋ fe ma; é mot ñí aa ñɔŋ ma, aa ñɔŋ é mot a ngá lóm ma.
É mot aa ñɔŋ nkúlu medzó; amú ná a ne nkúlu medzó, aa ye fe ñɔŋ máán mé nkúlu medzó; éñí ñí aa ñɔŋ nzósoó mot amú ná a ne nzósoó mot, aa ye fe ñɔŋ máán mé nzósoó mot.
Éde, é mot áse aa ye vé mɔ́ŋŋ mbɔ́ɔ́ ye é bɔ́ŋŋ bá é kɔ́p mendzímm é ne avwéñ ná áñú, ébe ya éyola nyága; ma dzó mína bébélá ná, mot te ăá ye dzímle é máán meñ.”
A ngá bɔ ná, niané Yesus a ngá mana vé béyága awóm ya bé beáñ béñ meyágalé, éde a ngá kólo ó véa, mfá áke aa yágale ya ákat mbamba fwéñ békísoan beba.
ná bé ke ñí síli ná, “Ye wa o ne é mot aa yian sɔ́, ye ná bía bera yana mot mfé?”
Éde, Yesus a ngá yalan ya bɔ́ ná, “Keŋán, míní kat Juan é mam mína wók ya áyén.
Midzíndzímm myá yén, mibóbók myá wulu, mizénzamm myá tɔbɔ mvwaá, mindwándwá myá wók, mibim myá wómo, bá kat biŋgóŋgɔ́ɔ́ bí bot mbamba fwéñ.
Éde mvɔmm ya é mot a bɔ kaa ákɔp obaá ákála dam.”
Éde, éyɔŋ bot béte bé ngá ke, ané Yesus a ngá tára ná aa kɔ́bɔ ya mikuna mí bot mfá Juan, ná,
“Dzé míní ngá ke yén éyáŋŋ été? Ye ékoók dá sukban ya evúŋ?
Dzé míní ngá ke yén? Ye é mot a baga mbamba bitóp? Dággán, é bot bá bwát mbamba bitóp bá tɔbɔ méndá bekéza.
Ve, dzé fá míní ngá ke yén? Nkúlu medzó enziŋ ngeá? Bébélá, ma dzó mína ná éñí a daŋ nkúlu medzó.
Mot te éñe mitsili myá dzó ya ñí ná,
‘Dággé, ma lóm nkat fwéñ wɔm ébe ású dwe,
éñe aa ye wa tébe ósú ná aa kom wa nzenn.’
Ma dzó mína bébélá ná ébe ábímm bot é byála yaá ébe biningá, mot ăá bé byála été ná aa lot Juan Ndubot; ve, éñí a daŋ ya avítsaŋ édzwée ngɔ́mán ye á dzóp aa lot ñí.
Éde, atéé ye mélú Juan Ndubot akekwíñ áwola dí, édzwée ngɔ́mán ye á dzóp dá ke ósú ya nguu, éde mingungúú fe myá biñ dɔ.
Amú ná bekúlu medzó bése ya nkɔɔ́ métsiŋŋ bé ngá kúlu medzó akekwíñ é tám Juan.
Éde ngé mína kómo yébe é dzam dí, Juan te éñe a ne Elías a mbé ná a nkún sɔ́.
É mot a belé melɔ́ méye áwók, á wókge.
Ve, ma ye kanan ya myee bot wí ya dzé? Wá fonan ya é bɔ́ŋŋ bá tɔbɔ á bora míseŋ bé ŋga yónán ya ébá bevɔ́ɔ́, ná,
‘Bí lɔ́ŋ yaá mína tɔ́ŋ,
ve mína kaa ádzém!
Bí yee yaá mína byeá bí eywiññ,
ve mína kaa áyi.’
Amú ná Juan a ngá sɔ́, éñe kaa ádzí, ngé ki añú; ve bé ngá dzó ná, ‘A belé mbéa nsísim ó ñúu.’
É Mwán Mot ñí a sɔ́ yaá fe, éñí aa dzí ya ñú; ve, bá dzó ná, ‘Dággán, a ne ndzí bidzí a ne fe ñúvino, mvwíññ beñɔŋ mfóŋsí ya bebɔ misémm.’ Éde mibɔann émyɔ myá lére ná kén édɔ ñí.”
Ané, ñí a ngá tára ná aa vé mbámm békísoan a ngá daŋ bɔ biyágán bí mam byeñ, amú ná béé ndzí dzoban ya mísémm.
“Á Korasin, ngwáa ya wa! Á Betsaida, ngwáa ya wa! Biyágán bí mam byá bɔban ébe mína, ngé bé bɔ fá byɔ á Tiro ya Sidón, ngé é ntɔɔ́ abwiññ tám avé baá dzoban ya misémm, béé bwát meyep ya áwóbán ásuúp.
Édɔ fá, ma dzó mína ná, é mos bá ye kík misaŋ, ákira Sidón ya Tiro dá ye bɔ mvéáñ álot ákira denan.
Á wa Kapernaúm, ye bá ye wa bére akekwíñ a dzóp? Bá ye wa sili akekwíñ á sí békónn! Amú ná biyágán bí mam byá bɔban ébe wa, ngé bé bɔ byɔ á Sodoma, ngé a ngén anzukwíñ é mos wí.
Ve déá, ma dzó mína ná é mos bá ye kík misaŋ, ákira é sí Sodoma dá ye bɔ mvéáñ álot ákira dwe.”
“Ma vé wá akíba á Tará, Ntí ye á dzóp ya sí, amú ná o swala yaá bebelé kén ya mifefák é mam má, ve o lére yaá mɔ bwán.
Ãá, á Tará, éñe fá waá yén dɔ mvéáñ néa ébe ású dwe.
Tará a kee yaá ma mam mése; éde mot enziŋ ăá yem Mwán, fáve Éséá, mot enziŋ ăá yem ki Éséá, fáve Mwán, ya éñí Mwán émyen a kómo ñí lére.
Nzaán ébe ma mína bésesé mína é bot míní ne mivwatán, ya midzálánn, ma ma ye mína vé awaabé.
Baggán mbaga wɔm míní yága fe ébe ma, ma fá me ne evwévwé mot ya nsilann nlém ósí, véa mína ye koan ya áwaabé bíniŋ byenan.
Amú ná éséññ dam é ne ebúbú, mbaga wɔm wá ó ne fe ovovos.”
Tám te Yesus a ngá lot méfúp été é mos Sátará, béyága beñ bá bé ŋga wók nzeñ. Ané bé ngá tára ná bá téñ mebáma, bé ŋga dzí.
Niané befariseo bé ngá yén dɔ, éde bé ngá dzó ñí ná, “Dággé ná, béyága bwe bá bɔ é dzam atsiŋŋ dăá yébe ná bé bɔ é mos Sátará.”
Ve, ñí a ngá dzó bɔ́ ná,
“Ye ná mínăá bé láŋ é dzam David a ngá bɔ, éyɔŋ bábe é bot bá bé bɔ́ bé mbé bé ngá wók nzeñ.
Amvála a ngá ñíi é ndá Nzamá été, bé ŋga dzí mífémm mí ne ya ntélán mam áyát, é tɔɔ́ ná atsiŋŋ dăá yébe ná bé dzí, fáve befára etámm; éñe ya é bot bábe bɔ́ bé mbé?
Ngé ki ná, ye mínăá bé láŋ nkɔɔ́ métsiŋŋ été ná é mos Sátará, befára á templo été bá séñ, ve bé lígi kaa bidzo?
Ve, ma dzó mína ná éñí aa daŋ templo a ne ó vá.
Ve, ngé míní yem é dzam dá yíli dí, ná, ‘Ma kómo nyénánn engóngɔ́ɔ́, se metúnŋa’, ngé mínăá vé é bot bé ne kaa bidzo meku.
Amú ná é Mwán Mot a ne ndzwée ye é mos Sátará.”
Niané a ngá kólo ó véa, éde a ngá ñíi á sinagoga weba été.
Ané, mot enziŋ a mbé ó véa a belé nkát enam. Éde, á mfá ye ná bé belé é dzam bá sɔ́mán ya dɔ Yesus, ané bé ngá síli Yesus ná,
“Ye atsiŋŋ dá yébe ná bé séñ mot é mos Sátará?”
Ve, ñí a ngá yalan ya bɔ́ ná, “Mot mbé ye ébe mína a ne bɔ ná, ngé a belé ntómá mbɔ́ɔ́, ngé ntómá te ó kpéñ ñí ébéññ é mos Sátará, ñí a lík wɔ́ kaa wɔ́ ábiñ ávea wɔ́?
Ye ná mot binam ñí aa daŋ fá ya eban álot ntómá? Dzam te dɔ, bá yian yébe ná bé bɔ mvéáñ é mos Sátará.”
Ané a ngá dzó mot te ná,
“Sámŋe énam dwe!”
Éde a ngá sám dɔ, ané é ngá lígi ñí mvwaá ané édí evɔ́ɔ́.
Ve, niané befariseo bé ngá kwíñ átán, éde bé ngá bɔ eswaá, á mfá ye ná bé ywíñ ñí.
Ve Yesus, eé yem dɔ, ané a ngá kólo ó véa, abwiññ bot dá é ŋga bee ñí, éde á ngá ke aa séñ bɔ́ bésesé.
Ané, a ngá báma bɔ́ ná bé táa bɔ ná bé yem ñí;
á mfá ye ná é dzam nkúlu medzó Esaía a ngá kɔ́bɔ é dzálában, ná,
“Dággán ná, mbɔ biséññ wɔm, éñe me tɔ́p yaá;
Ma ye ñí vé Nsísim wɔm,
ané, aa ye kat meyɔŋ mefé nkíkgán misaŋ.
Ăá ye dwaan ya bot, ngé ki áyón;
mot enziŋ ăá ye ki wók é kíŋŋ deñ míseŋ.
Ăá ye búk ékoók é ne mfítán;
ngé ki ádzím nsiŋa wa kwíñ otsírá,
akekwíñ ané aa bɔ ná nkíkgán misaŋ ó ñɔŋ ndaŋán.
Meyɔŋ mefé má ye tɔbɔ ya mebúnn éyola deñ.”
Ó mvús véa, éñe bé ngá sɔ́ ya ñí ya mot a belé mbéa nsísim ó ñúu a tɔɔ́ fe ndzímm ya mvúk, ané a ngá séñ ñí, akekwíñ ná mvúk te ó ŋga kɔ́bɔ ya áyén.
Éde mikuna mí bot míse mí ngá voŋbe, mií dzó ná, “Ye ná se é Mwán David éñe ñí?”
Ve, niané befariseo bé ngá wók dɔ, ané bé ngá dzó ná, “É mot ñí aa tsílán ya bembéa misísim fáve ya é nguu Beelzebú, ndzwée bembéa misísim.”
Ve Yesus, ñí eé yem átémŋa deba, éde a ngá dzó bɔ́ ná,
“Édzwée ngɔ́mán ése ébyen dá kánan énzénzaŋ dá dzáŋ; é kísoan áse, ngé ki é ndá bot da da kánan ki énzénzaŋ, dăá laŋan ayaáp.
Éde, ngé Sátan aa tsílán ya Sátan émyen a ne nkapbann énzénzaŋ; éde ná, amvála avé édzwée ngɔ́mán deñ é ne laŋan ayaáp?
Éde, ngé ma tsílán ya bembéa misísim ya é nguu Beelzebú, béyága benan bá bá tsílán ya éñí nzá? Édɔ ná, ébɔ́ bá ye bɔ békík misaŋ benan.
Ve, ngé ma tsílán ya bembéa misísim ya é nguu Nsísim Nzamá, dá yíli ná édzwée ngɔ́mán Nzamá é sian yaá ébe mína.
Éde, nzá amvála mot a ne ñíi é ndá ngunguú mot, á ŋga twáa fe ñí byém, ngé kaa ná á tára ñí áká? Véa, á ntɔɔ́ ñí twáa byém á ndá.
Éñí bía ñí bí sés ngamm, a ne ma á ngamm áyát; éñí ñí ăá kóán ki bía ñí, aa myean.
Amvála te édɔ, ma dzó mína ná, bá ye dzwii bot nsémm óse ya nkɔ́bɔ abyann óse; ve, é mot aa kɔ́bɔ Nsísim nkɔ́bɔ abyann, băá ye ñí dzwii.
Éde, é mot áse ya éfíá deñ a tɔɔ́ é Mwán Mot á ngamm áyát, bá ye ñí dzwii; ve éñí ya éfíá deñ a tɔɔ́ Mfúfúp Nsísim á ngamm áyát, băá ye ñí dzwii, ané é tám ñí, ané éñí é nkún sɔ́.”
“Ngé elé é ne mvéáñ; véa, ébumá deñ dá ye bɔ mvéáñ; ngé elé é ne ki abé; véa, ébumá deñ dá dá ye fe bɔ abé; amú ná bá yem elé ya ebumá.
Áyɔŋ beféñ! Míní tɔɔ́ mbéa bé bot, míní ne kɔ́bɔ mbamba bé mam á yá? Amú ná é dzam dá dzéñ mot á nlém, édɔ anu dá kɔ́bɔ.
Éde mbamba mot aa vea ntam ó ne mvéáñ ébe mbamba nlém weñ été; mbéa mot ñí aa vea é dzam é ne abé ébe mbéa nlém weñ été.
Ve, ma dzó mína ná, mos ye á nkíkgán misaŋ, bá ye síli bot bése eyalann ébe é nzeze efíá ése aa kwíñ bɔ́ ánu.
Amú ná bá ye wa yén nzósoó akála bífíá bywe, bá ye fe wa vé meku akála bífíá bywe.”
Véa, befariseo benziŋ bábe beyágale métsiŋŋ benziŋ bé ngá yalan ya ñí ná,
“Á Nyágale, bía kómo yén ndem enziŋ á mfá we.”
Ve, ñí a ngá dzó bɔ́ ná,
Amú ná amvála ané Jonás a ngá tɔbɔ ábum bora kwaás été táŋ melú mé léa ya fe mos mí léa, amvála te fe é Mwán Mot ñí aa ye tɔbɔ á nlém sí été táŋ melú mé léa ya fe mos mí léa.
Éde, bot béye á Nínive bá ye tébe bábe myee bot wí á nkíkgán misaŋ, bá ye wɔ́ vé meku, amú ná bot béye á Nínive bá dzoban ya é nkatann fwéñ Jonás; ve, yénŋán ná éñí aa daŋ Jonás ñí a ne ó vá.
Ya fe, kéza miningá ye á Sabá aa ye tébe á nkíkgán misaŋ bábe bot béye myee bot wí, aa ye wɔ́ vé meku; amú ná a ngá sɔ́ ó susuga sí, ná aa nzu wók é kén Salomón, ve yénŋán ná éñí aa daŋ Salomón ñí a ne ó vá.”
“Niané nsísim mvin wá kólo mot ó ñúu, wá ke wá wulu mévóm mé ne mikót, weé dzéŋ awaabé, ve kaa ákoan ya dɔ.
Véa, wá dzó ná, ‘Ma ye búlán é ndá dzam me ngá kólo.’ Éde, niané wá sian ó koan ya dɔ mvwéñánn ya nkomann, ve ó koan ya dɔ ekpékpéññ.
Véa, wá ke ñɔŋ mísísim mifé zaŋgbéá ná myá daŋ éwí te ya abé, misísim míte mí ñíi, mí tɔbɔ fe ó véa; éde étɔɔ́ mot te, dá ye súgan bɔ abé álot ómvús. Éñe fe dá dá ye bɔ néa ya myee bot wí.”
Ákoan ná a ngén aa kɔ́bɔ ya nkuna bot, véa ñiá ya bɔbéñaŋ, bá bé mbé bé téle átán ná bá kómo kɔ́bɔ ya ñí.
Éde mot enziŋ a ngá dzó ñí ná,
“Ñuá ya bɔbéñɔŋ bé téle átán, ná bá kómo kɔ́bɔ ya wa.”
Ve, eé yalan ya é mot a ngá kat ñí dɔ, ané a ngá dzó ná,
“Nzá a ne naná, benzá ki bé ne bɔbédzaŋ?”
Éde a ngá lére wéá ébe béyága beñ, ané a ngá dzó ná,
“Dággán, ébá ébɔ́ bé ne naná ya bɔbédzaŋ!
Amú ná é mot áse a bɔ nkómánn é Tará a ne á dzóp été, mot te éñe a ne mwadzaŋ, kéá dzam, ya naná.”
Éde mos te Yesus a ngá kólo á ndá a kéñ tɔbɔ á nsá máŋ.
Ané abwiññ bot é ngá ke koan ya ñí, éde a ngá daŋ á byeá a tɔbɔ été; nkuna bot óse wá ó mbé ó téle á nsá máŋ.
Éde a ngá kɔ́bɔ bɔ́ abwiññ mam ya menganán, eé dzó ná,
“Béágán! Mbeñ mvɔŋ a ngá ke beñ mvɔŋ.
Véa, eé beñ, abímm mvɔŋ enziŋ é ngá ku á nzenn áyóp, éde anwann é ngá sɔ́, é mana dɔ dzí.
Ábímm avɔ́ɔ́ dá é ngá ku mékwá été, é vóm sí dĕé mbé abwiññ; ané e ngá dzíga féá, amú ná sí e mbé avítsaŋ.
Ve, niané nlódzóp ó ngá kwíñ, éde é ngá wúlán; ya amú kaa ábelé midzi, ané é ngá kót.
Ve abímm avɔ́ɔ́ dá é ngá ku míséé été; ané miséé mí ngá vém, mí ŋga vé dɔ abúk.
Ve abímm avɔ́ɔ́ dá é ngá ku á mbamba sí; éde e ngá wúm bibumá, éñí ntet bibumá, éñí fɔ́ɔ́ bibumá mewóm mé saman, éñí fɔ́ɔ́ da bibumá mewóm mé léa.
É mot a belé melɔ́, á wókge.
Éde, beyága bé ngá yit ñí bebeñ, bé ŋga síli ñí ná, “Amú dzé wa kɔ́bɔ ya bɔ́ ya menganán?”
Éde a ngá yalan, eé dzó ná,
“Mína bé vé yaá fá ná míní yem é mam má nzaman kén mot méye édzwée ngɔ́mán ye á dzóp, ve mfá ébɔ́, béé ndzí bɔ́ dɔ vé.
Amú ná é mot a belé, éñe bá ye bera vé, véa aa ye belé abwiññ. Ve, éñí ĕé belé, atwaa édí a belé, bá ye ñí dɔ vea.
Éde nkúlánn ádzó Esaía wá dzálában ébe bɔ́, éwí wá dzó ná,
‘Ya melɔ́ mína ye wók, ve mínăá ye yem;
míníí yén, mína ye yén, ve mínăá ye ñɔŋ dzam enziŋ.
Amú ná nlém áyɔŋ dí ó ntɔɔ́ aleét,
ya ndzuúk bá béá ya melɔ́ meba.
Mís má mé dzip yaá fe bɔ́;
a nza bɔ tám enziŋ ná bé yén ya mís,
bé wók ya melɔ́, bé wórán ya nlém,
béé búlán ébe ma, ma me séñ fe bɔ́.’
Ve, abwará ya é mís menan, amú má yén; melɔ́ menan, má má wók.
Amú ma dzó mína bébélá ná, abwiññ bekúlu medzó ya benzósoó bé bot bé ngá kómo yén é mam mína yén má, ve béé ndzí mɔ yén; bé ngá kómo fe wók é mam mína wók má, ve béé ndzí mɔ wók.”
“Édɔ ná, béágán ané nganán mbeñ mvɔŋ da yíli:
É mot áse aa wók efíá ye édzwée ngɔ́mán ye á dzóp, ve kaa dɔ áyem, véa, mbéa mot aa sɔ́ aa téñ ñí é dzóm é tɔbɔ ñí mbeann á nlém weñ été. Mot te éñe a ne é mvɔŋ e ngá ku á nzenn áyóp.
Ve, éñí da e ne é mvɔŋ e ngá ku mékwá été, é mot aa wók efíá Nzamá, etéññ te ébyen aa ñɔŋ dɔ ya mesán;
ve, émyen ĕé belé midzi, a tɔbɔ fáve oyomm abɔ́ŋŋ tám; niané aa yén midzuúk akála efíá, ngé ki ná bá dzéŋ ñí ásí, etéññ te ébyen aa dzímle mbwínánn.
Ve é mvɔŋ e ngá ku míséé été, da e ne é mot aa wók efíá, ve é mam má kele bot milém ó yóp é tám ñí, ya meduk mé akúmm, má mana ñí vé efíá abúk, ané efíá dá súgan kaa fe áwúm bibumá.
Ve é mvɔŋ e ngá ku mbamba sí, édɔ e ne é mot aa wók efíá, eé yem dɔ; mot te éñe aa wúm bibumá. Éñí da wúm ntet, éñí fɔ́ɔ́ mewóm mé saman, éñí fɔ́ɔ́ da mewóm mé léa.”
Ané Yesus a ngá bera bɔ́ kan nganán fe, eé dzó ná,
“Édzwée ngɔ́mán ye á dzóp dá fonan ya é mot a ngá beñ mbamba mvɔŋ áfúp deñ;
ve, ntéññ bot bé ngá ke óyó, nsíŋ ñí a ngá sɔ́, éde a ngá beñ mbéa mvɔŋ énzénzaŋ trigo été, ané a ngá ke.
Ve éyɔŋ trigo e ngá féá, é ŋga wúm bibumá, véa, mbéa elwá ñí a ngá yéne fe.
Éde áloá myenn ndá é ngá ke ñí dzó ná, ‘A mása, nde weé ndzí beñ mbamba mvɔŋ áfúp? Amú dzé o mbelé mbéa elwá?’
Ve ñí a ngá dzó bɔ́ ná, ‘Nsíŋ éñe á sɔ́ dɔ bɔ.’ Éde aloá é ngá síli ñí ná, ‘Ye wa kómo ná bí ke dɔ téñ?’
Ve ñí a ngá dzó bɔ́ ná, ‘Kaa, a nza bɔ ná éyɔŋ mína téñ mbéa elwá míní ŋga téñ fe mbamba mvɔŋ fufúlu.
Líkgán ná bé beáñ bé vém vóm mbɔ́ɔ́ akekwíñ éyɔŋ bá ye ñɔŋ bidzí; éde ma ye dzó é bot bá ñɔŋ bidzí ná táragán téñ mbéa elwá, míní ká ma ñí mibɔm ná bé dzígi ñí, ve ñɔŋŋán trigo míní nii dɔ é sitúa dam.’ ”
Éde Yesus a ngá bera bɔ́ kan nganán fe, eé dzó ná,
“Édzwée ngɔ́mán ye á dzóp dá fonan ya nsɔ́ mostasa, éwí mot a ngá ñɔŋ aa beñ wɔ áfúp deñ.
É tɔɔ́ fe ná éwɔ wá daŋ ya avítsaŋ álot mísɔ́ míse; ve éyɔŋ ó vém yaá, ó ne éwí wá daŋ ya ndén álot bilwá bíse, ó veŋan elé, akekwíñ ané anwann ye á dzóp dá sɔ́, é ŋga lóŋ fe mumá mítem myeñ.”
“Édzwée ngɔ́mán ye á dzóp dá fonan ya é levadura miningá a ngá ñɔŋ, a nii dɔ á vuvú été, vuvú te e tɔɔ́ mivakgán mí léa, akekwíñ ané ásesé a ngá mana vús.”
Éde Yesus a ngá kɔ́bɔ ya mikuna mí bot mam méte mése ya menganán, ĕé ngá kɔ́bɔ ya bɔ́ dzam enziŋ kaa nganán.
Édɔ á mfá ye ná é dzam nkúlu medzó a ngá dzó é dzálában, ná,
“Ma ye kúu anu dam ya menganán;
ma ye kúlu é mam má tɔɔ́ miswalann
atéé ye átáraga eniŋ.”
Niané a ngá lík mikuna mí bot, a kéñ ñíi á ndá. Ané béyága beñ bé ngá yit ñí bebeñ, béé dzó ná, “Katge bía ané é nganán mbéa elwá ye áfúp da yíli.”
Éde, a ngá yalan ya bɔ́ ná,
“É mot a beñ mbamba mvɔŋ, éñí a ne é Mwán Mot;
afúp dá é ne éniŋ dzí; mbamba mvɔŋ ñí a ne bwán béye édzwée ngɔ́mán, mbéa elwá a ne é bwán mbéa mot,
nsíŋ ñí a ngá beñ dɔ éñí a ne déble. É tám bá ñɔŋ bidzí da e ne ásúgánn ye é tám ñí, é bot bá ñɔŋ bidzí bá bé ne baángel.
Édɔ ná, amvála avɔ́ɔ́ bá wɔ́gɔ mbéa elwá mibɔm bé ŋga dzígi ñí á ndúán, amvála te fe dá ye bɔ ásúgánn é tám ñí.
É Mwán Mot aa ye mánan é baángel béñ ná bé mana vea, édzwée ngɔ́mán deñ été, é bot bése bá bɔ ná bot bé dzímle mbwínánn ya betsam metsiŋŋ.
Bá ye bɔ́ wea ébéññ ndúán été; ó wéñ éñe bá ye yón ya álaran mesoŋŋ.
Véa, benzósoó be bot bá ye feañ ané nlódzóp édzwée ngɔ́mán Éséá weba. É mot a belé melɔ́, á wókge.”
“Édzwée ngɔ́mán ye á dzóp dá fonan ané ntam ó ne nswalann áfúp été, niané mot a ngá yén wɔ́, éde a ngá bera wɔ́ swala; ya mesán akála ntam te, a kéñ mana kuan é dzóm áse a belé ná aa kus afúp te.”
“Édzwée ngɔ́mán ye á dzóp dá fonan fe ya mbɔ okira aa dzéŋ mekwá mé perla mé ne mvéáñ;
niané a koan ya akwá perla e ne ya éban, a kéñ mana kuan é dzóm áse a mbé a belé, á kus dɔ.”
“Édzwée ngɔ́mán ye á dzóp dá fonan fe ya é mora avwát bá wea á máŋ été, é mana biñ kwaás memvála mése.
Niané dá dzéñ, bé sɔ́ ya dɔ á nsá máŋ, ané bot bá tɔbɔ ósí bé ŋga tɔ́p é kwaás e ne mvéáñ, béé nii dɔ mikpéñ été, ve bá wea éñí e ne abé ó féñ.
Éñe ásúgánn é tám ñí dá ye bɔ néa; baángel bá ye kólo, bé ŋga kána mbéa bé bot énzénzaŋ benzósoó bé bot été;
bé kéñ bɔ́ wea ébéññ ndúán été; ó wéñ éñe bá ye yón ya álaran mesoŋŋ.”
“Ye míní wók yaá é mam má mése?”
Ané bé ngá yalan ya ná, “Bí wók yaá.”
Éde a ngá dzó bɔ́ ná,
“Amú dzam te, nyágale metsiŋŋ áse ná á veŋan yaá nyága ye édzwée ngɔ́mán ye á dzóp, aa fonan ané é myenn ndá aa vea ébe ntam weñ mifefeñ ya miyomm.”
Éde, a ngá bɔ ná, niané Yesus a ngá mana vé menganán má, ané a ngá kólo ó véa.
Éde, niané a ngá ke sian é dzeá deñ, éde a ngá tára ná aa yágale bot á sinagoga weba été, akekwíñ ná bé ŋga ku mevoó, béé síli ná,
Nde se é mwán káfina éñe ñí? Se ñiá éñe bá lwée ná María, bɔbéñaŋ bá Jakobo, José, Simón, ya Judas?
Nde bekéá bése bé sés bíabe bɔ́ ó vá? Éñí aá ñɔŋ é mam má mése vóm mbé?”
Ané bé ngá dzímle mbwínánn ébe éñe. Ve Yesus ñí a ngá dzó bɔ́ ná,
“Nkúlu medzó a ne kaa ngaŋŋ, fáve é dzeá deñ émyen ya é ndá bot dzeñ.”
Éde, eé ndzí fe bɔ abwiññ mam méye menguu ó wéñ, akála é kaa mbwínánn weba.
Tám te Erodes, éñí a ngá dzwée á Galilea, a ngá wók éwógá Yesus;
éde, a ngá dzó bébɔ biséññ béñ ná, “Mot te a ne Juan Ndubot, a wómo yaá fe míwúán été, ya akála te édɔ a belé ya dɔ nguu mfá ábɔ biyágán bí mam.”
Amú ná Erodes a ngá biñ Juan, a mana ñí ká, a fet fe ñí á mbok, ya étɔm Erodias, é miningá mwanñaŋ Felipe.
Amú Juan a ngá dzó ñí ná, “Atsiŋŋ dăá yébe wa ná o belé miningá te.”
Éde, Erodes eé kómo ñí ywíñ, ve, a ngá kɔ ayɔŋ ngúrá wɔŋŋ, akála ná é ngá ñɔŋ Juan ané nkúlu medzó.
Ve éyɔŋ Erodes a ngá dzémle fét ndzálánn mibú, Erodias ngwan dzeñ, é ŋga dzém énzénzaŋ deba été, ané dzam te é ngá tɔbɔ Erodes mvéáñ.
Akála te édɔ a ngá kyaa ñí ya nkanann sɔŋ ná a vé ñí é dzóm áse aa ye ñí dzaa.
Ve, é tɔɔ́ ná ñiá a mana yaá ñí túm ásí, éde a ngá dzó ná,
“Vá ma, nló Juan Ndubot éfela été ó vá.”
Ané kéza a ngá tɔbɔ eywiññ, ve ákála nkanann sɔŋ weñ, ya fe akála é bot bábe bɔ́ bé mbé bé tɔɔ́ ó téble, éde a ngá mánan ná bé kee ñí wɔ́.
Véa, a ngá mánan á ndá míbok ná bé kík Juan nló.
Ané bé ngá sɔ́ ya nló Juan éfela été, éde bé ngá kee wɔ́ mwann miningá te, ñí á kee fe wɔ́ ñiá.
Éde béyága Juan bé ngá sian, bé ñɔŋ mbim, bé kéñ wɔ́ dzep; ané bé ngá ke dɔ kat Yesus.
Niané Yesus a ngá wók dɔ, éde a ngá kólo ó véa á byéa été, a kéñ vóm enziŋ évwíñ etámm. Niané mikuna mí bot mí ngá yem dɔ, éde bé ngá bee ñí ósí béé sɔ́ békísoan beba.
Niané Yesus a ngá sis ósí, ané a ngá yén mora nkuna bot, éde a ngá yén bɔ́ engóngɔ́ɔ́, véa á ŋga séñ míkúkwann myeba.
Niané ŋgɔgɔ́ e ngá kwíñ, ané béyága beñ bé ngá yit ñí bebeñ, béé dzó ná,
“É vóm wí ó ne évwíñ, ŋgɔgɔ́ da eé ntɔɔ́ fe; yáágán ya mikuna mí bot ná bé ke á meá ná bébyen bé kus bidzí.”
Ve Yesus ñí a ngá yalan ya bɔ ná,
“Băá yian ke; mína bébyen váán bɔ́ é dzóm bá dzí.”
Éde bá bé ngá dzó ñí ná,
“Bí belé ó vá fáve mifémm mí tán ya kwaás é beáñ.”
Ané ñí a ngá dzó bɔ́ ná,
“Nzaán ma ya byɔ ó vá.”
Éde bésesé bé ngá dzí, bé dzéñ. Ané bé ngá mana kóán mebukga bitun táŋ awóm mikpéñ ya mikpéñ mí beáñ ndzálánn.
É bot bé ngá dzí bé mbé befám táŋ binzuk bí tán (5,000), kaa áláŋ biningá ya bɔ́ŋŋ.
Etéññ te ébyen, éde Yesus a ngá bɔ ná beyága bé daŋ á byéa été á mfá ye ná bé tára ñí ke ósú á mfá áyát, ntéññ a ngá yáán ya mikuna mí bot.
Niané a ngá mana yáán ya mikuna mí bot, ané a ngá bét nkoó etámm, ná aa ke yaglan. Éyɔŋ alú é ngá kwíñ émyen a mbé ó véa etámm.
Ve ákoan ná byéa ó ntɔɔ́ oyaáp á máŋ été, mikebá myá mí ngá ndágle fe wɔ́, amú ná évúŋ é ngá sɔ́ wɔ́ ósú.
Éde, bebeñ ané méwola mé tán ye á alú, Yesus a ngá ke é vóm bé mbé, eé wulu á máŋ áyóp.
Niané beyága bé ngá yén ñí eé wulu á máŋ áyóp, bé ŋga ku ngom, béé dzó ná,
“A ne kónn!”
Éde ákála wɔŋŋ, bé ŋga yón.
Ve etéññ te ébyen, éde Yesus a ngá kɔ́bɔ ya bɔ́, ná,
“Yémŋán nguu, a ne ma! Míní táa kɔ wɔŋŋ!”
Véa Pedro a ngá dzó ñí ná,
“A Ntí, ngé a ne wa, mánaŋán ma ná me nzu é vóm o né, meé wulu méndzímm áyóp.”
Éde a ngá dzó ñí ná, “Nzá!”
Ané Pedro a ngá kólo á byéa été, á ŋga wulu méndzímm áyóp, eé ke é vóm Yesus a mbé.
Ve, niané a ngá yén mora évúŋ, á ŋga kɔ wɔŋŋ, ané a ngá ñáŋán, eé yón, ná,
“A Ntí korogé ma!”
Ané, etéññ te ébyen, Yesus a ngá sám wéá ná a biñ ñí, eé dzó ñí ná,
“Á é mot a belé mbwínánn avítsaŋ. Amú dzé o yep á nlém été?”
Éde, ntéññ bé ngá daŋ á byéa été, ané evúŋ é ngá sim.
Éde é bot bé mbé á byéa été bé ngá kaŋ ñí, béé dzó ná,
“Bébélá, wa o ne é Mwán Nzamá.”
Niané bé ngá kígán máŋ, ané bé ngá ke sian ábeŋŋ sí ye á Genesaret.
Éde, é bot béye vóm te béé yem ñí, ané bé ngá lóm ná bé ke bá kat dɔ vóm te áse ya mévóm má boman ñí, béé sɔ́ ya ñí é bot bése bé mbé bé belé akwann.
Ané, bé ngá dzaa ñí engóngɔ́ɔ́ ná á lík bɔ́ ná bé nama ñí atwaa afaáp etóp deñ; éde é bot bése bé ngá nama dɔ bé ngá tɔbɔ mvwaá.
Éde beyágale métsiŋŋ benziŋ bábe befariseo béye á Yerusalen bé ngá nzu koan ébe Yesus, béé dzó ná,
“Amú dzé béyága bwe bá tsam ómvúgá mikúkúmá? Amú ná băá sop mó éyɔŋ bá dzí.”
Ané, ñí a ngá yalan ya bɔ́ ná,
Amú Nzamá a ngá dzó ná, ‘Sémeŋé ésúá bá ñuá’, ya fe ná, ‘É mot aa kɔ́bɔ éséá abé, ngé ki ñiá, aa yian wú.’
Ve, mína mína dzó ná é mot aa dzó éséá ngé ki ñiá ná, ‘É dzóm áse ma tɔɔ́ wa vwála ya dɔ, é ntɔɔ́ ma bivévé á mfá Nzamá;’
a sés fe ntsinann amvála enziŋ ná á séme éséá ngá ki ñiá. Amvála te édɔ mína lík ná efíá Nzamá é bɔ kaa ábelé eban, akála ómvúgá wenan.
Á bot meduk! Nde Esaía aá yem kúlu ádzó dí á mfá wenan, éyɔŋ a ngá dzó ná,
‘Áyɔŋ dí dá vé ma esémm ya biyéá,
ve mílém myeba myá mí ne ma oyaáp.
Bá kaŋ ma á nzeze nkaŋann,
méyágalé meba mé ne fáve metsiŋŋ mé bot.’ ”
Éde eyɔŋ a ngá lwée nkuna bot, ané a ngá dzó bɔ́ ná,
“Béágán, yemŋán fe ná;
se é dzóm dá ñíi mot ánu édɔ dá vé mot mvin; fáve ná, é dzóm dá kwíñ mot ánu, édɔ dá vé mot mvin.
Eyɔŋ te, beyága bé ngá yit ñí bebeñ, béé dzó ñí ná,
“Ye wa yem fá ná, befariseo bé bábe niané bé wók bifíá bwe?”
Ané Yesus a ngá yalan ná,
“Élé ése é Tará a ne á dzóp été eé ndzí beñ, bá ye dɔ téñ.
Líkgán bɔ́; bé ne mídzíndzímm myá lére mídzíndzímm mívɔ́ɔ́ nzenn. Éde, ngé ndzíndzímm wá lére ndzíndzímm mbɔ́ɔ́ nzenn; bé beáñ bá ye ku ébéññ.”
Éde Pedro a ngá yalan ya ñí ná,
“Katge bía ané é nganán ñí da yíli.”
Ané a ngá dzó ná,
“Ye ná mína míní ngén fe kaa áyem wók?
Ye mínăá yem ná é dzóm áse dá ñíi mot ánu dá ke ósaŋŋ, véa, é kéñ fe édúk été?
Ve é dzóm dá kwíñ mot ánu dá sɔ́ á nlém, dzóm te édɔ dá vé mot mvin.
Amú ná mbéa bá atémŋa, nywíán bot, medzíán, ngé ki mísémm mí eveák, dzíp, ávé é ngañiá é ne mineá, ya nkɔ́bɔ abé; é ne mam méte má sɔ́ á nlém.
Mam méte émɔ mé ne é mam má vé mot mvin; ve ádzí kaa átára sop mó dăá vé mot mvin.
Éde, Yesus eé kólo ó véa, ané a ngá ke mébeŋŋ mésí méye á Tiro ya Sidón.
Véa, miningá enziŋ ya ábeŋŋ sí te a tɔɔ́ ngwan Kananita á ŋga yón, eé dzó ná,
“Á Ntí, é Mwán David yénŋe ma engóngɔ́ɔ́; bembéa misísim mí belé ngwan dzam abé.”
Ve Yesus ñí eé ndzí yalan ya ñí dzam enziŋ. Éde béyága beñ, béé yit ñí bebeñ, ané bé ngá dzaa ñí ná,
Éde Yesus a ngá yalan ná,
“Bá lóm ma fáve ébe mítómá mí mana yaá dzími áyɔŋ Israel été.”
Ve, miningá te, a ngá yít bebeñ a kútbe ó sí ébe ású deñ, eé dzó ná,
“Á Ntí, vwálagé ma!”
Ané Yesus a ngá yalan ná,
“É sés mvéáñ ná bé ñɔŋ mfémm bwán ná bá kee wɔ́ bemvú.”
Ve, miningá te ñí a ngá dzó ná,
“Á Ntí é ne bébélá; ve atwaa bemvú bá bá dzí fe médzá má ku é bot bé ne ya bɔ́ ó téble ásí.”
Éyɔŋ te, éde Yesus a ngá yalan ya ñí ná,
“Á miningá, mbwínánn we ó ne onén! Eé bɔɔ́ge wa amvála ané wa kómo.”
Ané ngwan deñ é ngá tɔbɔ mvwaá atéé ye áwola te.
Éde Yesus, eé kólo ó véa a ngá ke sian á nsá máŋ méye á Galilea, ané a ngá ke á nkoó óyóp, a tɔbɔ ósí ó véa.
Ané abwiññ bot é ngá yit ñí bebeñ, béé sɔ́ ya miyéyém, mibóbók, midzíndzímm, mimvúmvúk ya abwiññ mikúkwann mifé; éde bé ngá bwíi myɔ mébɔ ósí meñ. Ané a ngá séñ myɔ,
akekwíñ ná nkuna bot ó ngá kám éyɔŋ ó ngá yén ná mimvúmvúk mí ŋga kɔ́bɔ yaá, miyéyém mí ŋga tɔbɔ yaá mvwaá, mibóbók mí ŋga wulu yaá, mídzíndzímm mí ŋga yén yaá; ané bé ngá vé Nzamá ye Israel dúmá.
Ve Yesus, niané a ngá lwée béyága beñ, éde a ngá dzó bɔ́ ná,
“Ma yén nkuna bot wí engóngɔ́ɔ́, amú ná é ntɔɔ́ melú mé léa avé bíabe bɔ́ bí tɔbɔ ó vá, ébɔ́ kaa ábelé é dzóm bá dzí; măá kómo ki yáán ya bɔ́, béé wók nzeñ, bé nza ke bá kip ya nzeñ ókaŋŋ été.”
Ané, beyága bé ngá síli ñí ná,
“Vóm mbé bía ye koan ya ábímm bidzí é mora nkuna bot wí ó ne dzéñ éyáŋŋ été ó vá?”
Ané, Yesus a ngá dzó bɔ́ ná,
“Míní belé mifémm táŋ á yá?”
Éde, bé ngá yalan ná,
“Zaŋgbéá, ya ayomm akúkwaás.”
Éde, eé mánan nkuna bot ná ó mana tɔbɔ ósí metsɔɔ́;
ané, a ngá ñɔŋ mifémm zaŋgbéá ya kwaás; niané a ngá vé akíba, éde a ngá kap myɔ, á ŋga kee myɔ béyága beñ, bá bé ŋga kee nkuna bot.
Ané, bésesé bé ngá dzí, bé dzéñ; éde bé ngá kóán ábímm bítun é ngá buk táŋ mikpéñ zaŋgbéá ndzálánn.
Ábímm bot é ngá dzí é mbé befám binzuk bí nii (4,000), kaa áláŋ biningá ya bɔ́ŋŋ.
Éde, niané a ngá mana yáán ya mikuna mí bot, ané a ngá daŋ á byéa été, a kéñ ábeŋŋ sí ye á Magadán.
Éde, befariseo bábe besaduseo bé ngá ke koan ya Yesus, ná bé bóble ñí, bé ŋga dzaa ñí ná á lére bɔ́ ndem enziŋ ye á dzóp.
“Éyɔŋ ŋgɔgɔ́ da kwíñ mína dzó ná, ‘Dzóp dá ye bɔ mvéáñ, amú ná dzóp dá yéne evélé’.
Kíkírí ñá mína dzó ná, ‘Okos wá ye bɔ émuú, amú ná dzóp é belé mísínn, dá vín fe.’ Édɔ ná mína yem kelan éfonann dzóp ya ámvála dá léreban, ve míní sés kelan méndem má lére metám.
Mbéa myee bot ya bebɔ bibwan bá dzéŋ ndem, ve bá băá ye bɔ́ vé ndem, fáve éñí Jonás.”
Éde, a ngá lík bɔ́, a kéñ.
Éde éyɔŋ beyága bé ngá sian á mfá mbɔ́ɔ́ áyát, bé vwían ná bé sɔ́ ya bidzí.
Ané Yesus a ngá dzó bɔ́ ná,
“Dággán, tɔbɔgán nkée ya é levadura befariseo ya fe besaduseo.”
Ve, bá bé ngá ke bá síli ébyen ya ébyen, béé dzó ná,
“Aa dzó dɔ akála ná bĭá sɔ́ ya bidzí!”
Ve niané Yesus a ngá ñú dɔ táŋ, éde a ngá dzó bɔ́ ná,
“Á é bot bé belé avítsaŋ mbwínánn, amú dzé mína ke mína síli ná mínĭí belé bidzí?
Ye ná míní ngén kaa áwók, mínăá síman ki fe mífémm mí tán me ngá vé bot binzuk bí tán (5,000) bidzí, éde míní ngá kóán mikpéñ táŋ?
Ye mínăá síman ki fe mífémm zaŋgbéá me ngá vé bot binzuk bí nii (4,000) bidzí, mikpéñ míní ngá kóán táŋ á yá?
Amú dzé mínăá wók ná mĕé mvá kɔ́bɔ ya mína dzam mifémm, fáve ná tɔbɔgán nkée ya é levadura befariseo ya besaduseo?”
Véa, éñe bé ngá yem ná ĕé ngá dzó bɔ́ ná bé tɔbɔ nkée ya é levadura mifémm, fáve ná méyágalé befariseo ya besaduseo.
Niané Yesus a ngá sian ábeŋŋ sí ye á Sesarea ye á Filipos, éde a ngá síli béyága beñ ná,
“Bot bá dzó ná é Mwán Mot a ne nzá?”
Ané bé ngá dzó ná,
“Bot bevɔ́ɔ́ bá dzó ná Juan Ndubot, ébá bevɔ́ɔ́ bá ná Elías, ya fe ébá bevɔ́ɔ́ Jeremías ngé ki mot enziŋ ye bekúlu medzó.”
Éde a ngá síli bɔ́ ná,
“Ve mína, mína dzó ná me ne nzá?”
Ané Simón Pedro a ngá yalan ná,
“Wa o ne Kristo, é Mwán é Nzamá a ne ntétéá.”
Véa Yesus ñí a ngá yalan ya ñí ná,
“Á Simón, é mwán Jonás, abwará é bɔɔ́ge ya wa, amú ná se mison é myɔ mí lére wa dɔ, ngé ki mekií, fáve é Tará a ne á dzóp été.
Ma ma dzó fe wa ná, wa o ne Pedro, éde ébe ákwá dí áyóp ma ye lóŋ ékóánn bebwíni dam; éde mibéñ míye sí békónn myăá ye dɔ wún.
Wa ma ye kee bídzipga bíye édzwée ngɔ́mán ye á dzóp; éde édí áse wa ye tsini á sí ó vá, dá ye tɔbɔ ntsinann á dzóp; édí áse dá wa ye tsii á sí ó vá, dá ye tɔbɔ ntsiián á dzóp.”
Éde a ngá mánan beyága ná bé táa kat mot enziŋ ná éñe a ne Kristo.
Éde Pedro a ngá ke ya ñí évwíñ, á ŋga tára ná a báma ñí dɔ, eé dzó ná,
“Á Ntí, yénŋe wámyen engóngɔ́ɔ́! Dzam te dăá ye wa bɔ tám enziŋ!”
Ve Yesus, eé veŋan, éde a ngá dzó Pedro ná,
“Á Sátan, tébegé ma ómvús! O ne ma ekɔp obaá; wăá tém fá é mam Nzamá, fáve é mam bot.”
Éde Yesus a ngá dzó béyága beñ ná,
“Ngé mot enziŋ aa kómo ma bee, á ñímŋe émyen mam, á baga é krús deñ, a bee fe ma.”
Amú ná éñí áse aa kómo koro éniŋ dzeñ, aa ye dɔ dzímle. Ve éñí áse ñí aa dzímle éniŋ dzeñ, ákála dam, aa ye koan ya dɔ.
Amú ná nzá abúánn mot aa ye ñɔŋ ngé aa wún eniŋ ngúrá, ve a dzímle nsísim weñ? Ngé ki ná nzá dzóm mot a ne foan ya dɔ ya nsísim weñ?
Amú ná é Mwán Mot a nkún sɔ́ ya é dúmá Éséá été, bábe é baángel béñ, véa éñe aa ye yáán ya kada mot, amvála ané mbɔann weñ ó ne.
Ma dzó mína bébélá ná bot benziŋ bé ne ó vá ná băá ye kyak awú kaa ná bé tára yén é Mwán Mot eé sɔ́ édzwée ngɔ́mán deñ été.”
Niané melú mé saman mé ngá lot, éde Yesus a ngá ñɔŋ Pedro, bá Jakobo ya mwanñaŋ Juan, ané a ngá ke ya bɔ́ á nkoó enziŋ oyaáp ó yóp, ébɔ́ etámm.
Éde é ñúu deñ e ngá tsén ébe ású deba; ású deñ é ŋga feañ ané nlódzóp, bítóp byeñ byá bí veŋan fe mifúm, bí ŋga bíra fe feañ ané eyéá.
Éde véa, Elías bá Moisés bé ngá yéne bábe bɔ́, béé kɔ́bɔ.
Ané Pedro a ngá dzó Yesus ná,
“Á Ntí, é ne mvéáñ ná bí tɔbɔ ó vá; ngé wa kómo, ma ye lóŋ bíbemm bí léa, wa evɔ́ɔ́, Moisés evɔ́ɔ́, Elías ñí a evɔ́ɔ́ fe.”
Ákoan ná a ngén aa kɔ́bɔ, véa nkút weé feañ, ó mana bɔ́ boman; éde kíŋŋ e ngá sɔ́ á nkút été, deé dzó ná, “Ndzindziŋŋ Mwán wɔm éwɔ wi, éñí aa vé ma mesán á nlém; éñe béágán.”
Éyɔŋ beyága bé ngá wók dzam te, bé ŋga bíra kɔ wɔŋŋ, ané bé ngá ku ya mesú ósí.
Éde Yesus a ngá yit bɔ́ bebeñ, á ŋga nama bɔ́, eé dzó ná,
“Tébegán, míní táa kɔ wɔŋŋ.”
Niané bé ngá bére mís ó yóp, béé ndzí yén mot enziŋ, fáve Yesus émyen etámm.
Éde béé sigi nkoó, ané Yesus a ngá mánan bɔ́ ná,
“Míní táa kat mot enziŋ é dzam míní mvá yén dí, akekwíñ ané é Mwán Mot aa wómo míwúán été.”
Éde béyága beñ bé ngá síli ñí ná,
“Amú dzé beyágale métsiŋŋ bá dzó ná Elías éñe aa yian tára sɔ́?”
Ve, ñí a ngá yalan ná,
“É ne bébélá ná Elías éñe aa nzu, aa bera mana kom mam mése;
ve, ma dzó mína ná Elías a sɔ́ yaá, éde bot béé ndzí ñí yem; fáve ná, bé ngá bɔ ñí é mam mése bé ngá kómo. Amvála te fe, é Mwán Mot ñí a nkún yén midzuúk é mó meba.”
Ané beyága bé ngá yem ná aa kɔ́bɔ ya bɔ́ á mfá Juan Ndubot.
“Á Ntí, yénŋe é mwán wɔm engóngɔ́ɔ́, amú ná aa kwan okúbégé, aa bíra dzuk; abwiññ biyɔŋ aa ku á ndúán été, ébí bivɔ́ɔ́ byá aa ku méndzímm été.
Éde me sɔ́ ya ñí ébe béyága bwe, ve băá tɔɔ́ ñí séñ.”
Éde Yesus a ngá yalan ná,
“Á myee bot ó ne kaa ábwíni, ya ekúkwát! Ma yian tɔbɔ bíabe mína akekwíñ tám fé? Ma ye ki mína nzomo akekwíñ tám fé? Nzaán ya ma ñí ó vá.”
Ané Yesus a ngá vé mbéa nsísim te mbámm, éde ó ngá kólo ébe omɔ́mɔ́ŋŋ te, ané a ngá tɔbɔ mvwaá atéé ye áwola te.
Éde beyága bé ngá nzu koan ya Yesus ásweññ, béé síli ñí ná,
“Amú dzé bĭá belé nguu ye átsílán ya mbéa nsísim te?”
Ané a ngá dzó bɔ́ ná,
“Akála avítsaŋ mbwínánn wenan. Amú ma dzó mína bébélá ná ngé míní belé mbwínánn avé nsɔ́ mostasa, mína ye dzó nkoó wí ná, ‘Kólogé ó vá, o kéñ ólwí,’ véa, wá ye kólo; éde ná dzam enziŋ dăá ye bɔ ná míní sés dɔ bɔ.”
[Ve, ámvála dí dá kólo, fáve ya meyaglán, ya nkián bidzí.]
Éde, é tám bé mbé á Galilea, ané Yesus a ngá dzó bɔ́ ná,
“É Mwán Mot a nkún tɔbɔ nkeán é mó bot,
bá ye ñí ywíñ. Ve, álú léa aa ye wómo.”
Ané bé ngá bíra tɔbɔ eywiññ.
Niané bé ngá sian á Kapernaúm, edé é bot bé ngá ñɔŋ ntáŋ bedrakma bé beáñ, bé ngá nzu koan ya Pedro bé síli ñí ná,
“Ye nyágale wenan ăá yáán bedrakma bé beáñ?”
Éde a ngá dzó ná, “Ãá.”
Niané a ngá sian á ndá, éde Yesus a ngá tára kɔ́bɔ ya ñí ná,
“Á Simón, wa yén á yá? Békéza béye é sí ñí, bá ñɔŋ mfóŋsí ya alamán ébe benzá? Ye é bwán beba, ngé ki ébe beyéŋ?”
Niané a ngá yalan ná,
“Ébe beyéŋ.”
Éde Yesus a ngá dzó ñí ná,
“Dá yíli fá ná bwán bá tɔbɔ filí.”
Ve, á mfá ye ná bí nza bɔ́ kɔp obaá, kéŋ yɔ́p ó máŋ, véa o ñɔŋ é kwaás ósúá wa ye tára ywíñ; niané wa ye dɔ yɔ́ɔ anu, vea wa ye koan ya moann été; ñɔŋŋe ñí, o kee bɔ́ ñí, mfá wɔm ya mfá we.
Áwola te beyága bé ngá nzu koan ya Yesus, béé síli ná,
“Nzá aa daŋ ya eban édzwée ngɔ́mán ye á dzóp?”
Éde, niané a ngá lwée omómɔ́ŋŋ, a téle wɔ́ énzénzaŋ deba été.
Éde a ngá dzó ná,
Édɔ ná, éñí áse aa sili émyen ósí amvála ané ómómɔ́ŋŋ wí, mot te éñe aa daŋ ya eban édzwée ngɔ́mán ye á dzóp.
Éñí ñí aa ñɔŋ fe omómɔ́ŋŋ ovɔ́ɔ́ amvála ané éwí ya akála éyola dam, ma fe aa ñɔŋ.”
“Ve, éñí aa bɔ mɔ́ŋŋ mbɔ́ɔ́ ye abɔ́bɔ́ŋŋ dá bwíni ma dí, é dzam dá kɔp ñí obaá; éñe ñí mvéáñ ná bé kele ñí é mora ákwá edzakás dá dulu ó kíŋŋ, á wú ya abúk édwá máŋ été.
Ngwáa ya éniŋ dzí mfá é mam má kɔp bot obaá! Amú ná bikɔp obaá bí sés bɔ kaa ásɔ́. Ve, ngwáa ya é mot a bɔ ná bikɔp obaá bí sɔ́;
Ve, ngé é wéá we, ngé ki ábɔ dwe dá bɔ wa ná o bɔ nsémm, kíkge dɔ, o wea dɔ ó féñ; é ne wa mvéáñ ná o ñíi éniŋ o tɔɔ́ ya etun enam ngé ki ya etun abɔ, ye ná o belé binam bí beáñ ya mebɔ mé beáñ bá bé wea wa é ndúán e ne mbéámbéá été.
Éde ngé é dzís dwe dá bɔ wa ná o bɔ nsémm, fonŋe dɔ, o wea dɔ ó féñ. É ne wa mvéáñ ná o ñíi éniŋ ya dzís avɔ́ɔ́, ye ná o belé mís mé beáñ bá bé wea wa ébéññ ndúán été.”
“Dággán ná, míní táa byana mɔ́ŋŋ mbɔ́ɔ́ ye ábóbwán dí, amú ma dzó mína ná á dzóp été, é baángel beba, bá yén ású é Tará a ne á dzóp été eyɔŋ ése.
[Amú ná é Mwán Mot a sɔ́ yaá ná aa koro é dzóm é ngá dzími.]”
“Mína yén á yá? Ngé mot enziŋ a belé ntet mitómá, ovɔ́ɔ́ ye été wa ó lés nzenn, ye ná ăá ye lík mitómá mewóm ebuú ya ebuú (99) míkoó été, a kéñ aa dzéŋ éwí ó mvá lés nzenn?
Édɔ ná, ngé é bɔban ná a kóán ya wɔ́, ma dzó mína bébélá ná, aa ye daŋ sán ya éwí te álot mítómá mewóm ebuú ya ebuú (99) mí mvá bɔ kaa álés nzenn.
Amvála te fe, dé sés nkómánn Ésúá wenan a ne á dzóp été, ná mwán mbɔ́ɔ́ ye ábóbwán dí á dzímle.”
“Ve, ngé mwanñɔŋ a vus ya wa, kéŋ ñí bwaale ásweññ; ngé á béá wa, o wún yaá mwanñɔŋ.
Ve, ngé a bɔ kaa wa ábéá, lwéegé mot mbɔ́ɔ́, ngé bé beáñ befé, á mfá ye ná adzó áse bé yén dɔ ya béngañiá bé beáñ, ngé ki bé léa.
Ve, ngé a bɔ kaa bɔ́ ábéá, katge dɔ ékóánn bebwíni; éde ngé aa bɔ fe kaa ábéá ekóánn bebwíni, yénŋe ñí ané mot ye meyɔŋ mefé ngé ki ñɔŋmfóŋsí.”
“Ma dzó mína bébélá ná, édí áse mína tsini á sí ó vá, dá ye tɔbɔ ntsinann á dzóp; édí áse dá mína tsii á sí ó vá, dá ye tɔbɔ ntsiián á dzóp.”
“Ma bera fe mína dzó ná, ngé bot bé beáñ béye ébe mína bé kwíñ kíŋŋ ébe édí áse bá dzaa á sí ó vá, é Tará a ne á dzóp aa ye bɔ́ dɔ bɔ,
amú ná é vóm bot bé beáñ, ngé ki bé léa bá kóán akála éyola dam, me ne bɔ́ énzénzaŋ ó véa.”
Ané Pedro a ngá yit ñí bebeñ, a dzó ñí ná,
“Á Ntí, biyɔŋ táŋ á yá mwadzaŋ aa yian vus ya ma, ná ma ma yian ñí dzwii? Ye akekwíñ biyɔŋ zaŋgbéá?”
Éde Yesus a ngá dzó ñí ná,
“Măá dzó wa ná akekwíñ biyɔŋ zaŋgbéá, fáve ná akekwíñ biyɔŋ mewóm zaŋgbéá ya biyɔŋ zaŋgbéá.”
“Ya akála te, édzwée ngɔ́mán ye á dzóp dá fonan ya kéza enziŋ éñí a ngá kómo yén mémvóla áloá deñ.
Éde, niané a ngá tára ná aa bɔ dɔ, ané a ngá sɔ́ ya éñí mbɔ́ɔ́ a belé ñí mvólá táŋ abwiññ baakúru.
Ve, éñe kaa ábelé ámvála a ne yáán ya ñí dɔ, éde é mása weñ a ngá mánan ná bé kuan oloá te, fufúlu bá ngéá, ya é bwán béñ, ya é byém bíse a mbé a belé, á mfá ye ná yáán ya ñí mvólá.
Ané, oloá te ó ngá kút mebɔ́ŋŋ ó sí, weé dzó ná, ‘Belégé edzíp ya ma, ma ye mana yáán ya wa áse.’
Éde é mása oloá te a ngá yén ñí engóngɔ́ɔ́, ané a ngá lík ñí, a dzáma fe ñí ya mvólá.
“Ve, niané oloá te ó ngá kólo, ó koan ya óloá ovɔ́ɔ́ ná bá éwí te, bá béé eséññ fufúlu, ná wá ó belé ñí oyomm moann, éde a ngá biñ ñí ya mó, á ŋga fít ñí kíŋŋ, eé dzó ná, ‘Yáágán ya ma é mvólá o belé ma.’
Éde óloá te wá ó ngá ku ósí, ó ŋga dzaa ñí engóngɔ́ɔ́, ná, ‘Belégé edzíp ya ma, ma ye yáán ya wa.’
Édɔ ná, niané áloá avɔ́ɔ́ mása te é ngá yén é dzam é ngá bɔban, éde é ngá bíra tɔbɔ eywiññ, é kéñ fe kat é mása weba édí áse é ngá bɔban.
Éde, é mása weñ, a ngá lwée ñí, a dzó ñí ná, ‘Ékúkwát oloá, maá dzáma wa ya é mvólá dam ásesé, amú ná waá dzaa ma engóngɔ́ɔ́.
‘Ye ná wa wĕé mvá yian yén óloá ovɔ́ɔ́ wí engóngɔ́ɔ́, amvála ané ma me ngá yén fe wa engóngɔ́ɔ́?’
Éde ya nlém abé, é mása weñ a ngá kee ñí belére bot bíndáglé ná bé ndágle ñí akekwíñ ané aa mana yáán é mvólá áse a mbé a belé ñí.
Amvála te fe, é Tará a ne á dzóp été, aa ye bɔ ya mína, ngé kada mot ye ébe mína ăá dzáma mwanñaŋ atéé ye mílém myenan été.”
A ngá bɔ ná, niané Yesus a ngá mana kɔ́bɔ bifíá bíte, éde a ngá kólo á Galilea, a kéñ ábeŋŋ sí ye á Judea á Yordán áyát.
Éde bora mikuna mí bot mí ngá bee ñí, ané a ngá séñ bɔ́ ó véa.
Éde befariseo benziŋ bé ngá nzu koan ya ñí á mfá ye ná bé bóble ñí, ané bé ngá síli ñí ná,
“Ye atsiŋŋ dá lére ná fám eé vé ngéá mvas amú akéá áse é ne bɔ?”
Ve ñí a ngá yalan ná,
“Ye ná míníí ndzí láŋ ná éñí a ngá vele bɔ́, atéé ye átáraga aá vele bɔ́ ‘fám bá miningá?’
Éde fe a ngá dzó ná, ‘Amú dzam te, fám da ye lík éséá bá ñiá, a kéñ fulan bá ngéá, véa, bé sés fe bot bé beáñ, fáve ná bé ntɔɔ́ ñúu fɔ́ɔ́?’
Édɔ é ne ná, bé sés fe bot bé beáñ, fáve ná ñúu fɔ́ɔ́. Édɔ ná, é dzóm Nzamá á lat yaá, mot a táa dɔ kánan.”
Ané bá bé ngá síli ñí ná,
“Amú dzé Moisés a ngá mánan ná bé vé miningá kálara mvas, véa, bé suu ñí?”
Éde Yesus ñí a ngá yalan ya bɔ́ ná,
“Moisés aá lík ná míní vé é biningá benan mvas akála áleét milém denan; atéé ye átáraga dá dĕé mbé néa.
Ve, ma ma dzó mína ná, é mot áse aa vé ngéá mvas, ngé é sés akála nsémm eveák, véa a kéñ lúk miningá mfé, aa bɔ medzíán. (Éde é mot ñí aa lúk é miningá bé suu, ñí a bɔ fe medzíán).”
Ané béyága beñ bé ngá dzó ñí ná,
“Ngé élat fám bá miningá éñe é ne néa, é ne mvéáñ ná kaa fáŋ álúk.”
Ve ñí a ngá dzó bɔ́ ná,
“Se bot bése ébɔ́ bé ne yébe dzam te, fáve ébá bé vé yaá dzam te.
Amú ná bot benziŋ bé ne biyee ná bá byála dɔ atéé ye mébum beñiá été, ébá bevɔ́ɔ́ bá bé ne biyee ná bot ébɔ́ bá bɔ bɔ́ dɔ, é bot bevɔ́ɔ́ bá bé ngá bɔ bébyen biyee akála édzwée ngɔ́mán ye á dzóp. É mot a ne yébe dzam te, á yébegé dɔ.”
Ané bé ngá sɔ́ ya ñí ya bɔ́ŋŋ benziŋ mfá ábere bɔ́ mó, ya áyaglan fe. Ve, beyága bé ngá báma bɔ́.
Véa éñe Yesus a ngá dzó bɔ́ ná,
“Líkgán bɔ́ŋŋ ná bé nzu ébe ma; míní táa bɔ́ kam ya dɔ, amú ná ébɔ́ bé ne ya édzwée ngɔ́mán ye á dzóp.”
Niané a ngá mana bɔ́ bere mó, éde a ngá kólo ó véa.
Éde, mot enziŋ a ngá yit ñí bebeñ, eé síli ñí ná,
Ané Yesus a ngá yalan ya ñí ná,
“Amú dzé wa síli ma mfá é dzam é ne mvéáñ? Mbɔ́ɔ́ éñe a ne mbamba mot; ve, ngé wa kómo ñíi éniŋ é ne mbéámbéá, baalé memvéná.
Éde a ngá síli ñí ná, “Mevé?”
Ané Yesus a ngá yalan ná,
“Kaa áywíñ mot; kaa ábɔ medzíán; kaa ádzíp; kaa ávé é ngañiá é ne minéa;
sémeŋé ésúá bá ñuá; dziŋŋe fe é mot mbɔ́ɔ́ ané wa dziŋ wámyen.”
Véa ndómán te da e ngá dzó ñí ná, “Me mana baale ásesé te; dzé é ngén dá dzéŋ ma?”
Éde Yesus a ngá yalan ya ñí ná,
“Ngé wa kómo bɔ ñá nzósoó, kéŋ, o kuan fe é byém o belé, o vé byɔ biŋgóŋgɔ́ɔ́ bí bot; éde, wa ye belé ntam á dzóp été; véa, nzaá o bee ma.”
Ve, niané ndómán te e ngá wók bifíá bíte, éde a ngá ke eywiññ, amú ná a mbé a belé abwiññ akúmm.
Éde Yesus a ngá dzó béyága beñ ná,
“Bébélá ma dzó mína ná é ne ayéñ ná nkúkúmm ó ñíi édzwée ngɔ́mán ye á dzóp.
Ma bera fe mína dzó ná dá daŋ ya ebúbú ná kamelio eé túgan ávéŋŋ ondondɔɔ été, ye ná nkúkúmm mot ó ñíi édzwée ngɔ́mán Nzamá.”
Niané beyága bé ngá wók dɔ, ané bé ngá bíra voŋbe abwiññ, béé síli ná,
“Nzá fá aa ye tɔbɔ nkoránn?”
Ve Yesus, eé dága bɔ́, éde a ngá dzó bɔ́ ná,
“Mfá bot é sés bɔban, ve mfá Nzamá mam mése mé ne bɔban.”
Éde Pedro a ngá yalan, eé dzó ñí ná,
“Dággé ná, bí mana lík ásesé ná bía bee wa; dzé fá bía ye ñɔŋ?”
Ané Yesus a ngá dzó bɔ́ ná,
“Ma dzó mína bébélá ná mína é bot míní bee yaá ma, é tám éniŋ dá ye bera tɔbɔ mfefeñ, éyɔŋ é Mwán Mot aa ye tɔbɔ ósí étɔɔ́ édzwée ye á dúmá deñ, mína mína ye fe tɔbɔ bítɔɔ́ bídzwée awóm ya bí beáñ ná mína kík awóm meyɔŋ ya meyɔŋ mé beáñ méye Israel misaŋ.
Éde éñí áse a lík yaá mendá, ngé ki bɔbéñaŋ, ngé ki bekéá, ngé ki éséá, ngé ki ñiá, ngé ki bwán, ngé ki mefóo mé sí, akála éyola dam, aa ye byɔ ñɔŋ álot táŋ ntet biyɔŋ, aa ye fe ñɔŋ tsígá éniŋ é ne mbéámbéá.
Ve, abwiññ é téle ósúá dá ye súgan ó mvús, édí dá é téle ó mvús dá ósú.”
“Amú ná édzwée ngɔ́mán ye á dzóp dá fonan ya myenn afúp enziŋ a ngá kólo ekúná kírí ná aa ke aa dzéŋ bebɔ biséññ mfá áfúp midzík mí vino deñ.
Éde, a ngá kwíñ kíŋŋ bábe bebɔ biséññ ná aa ye yáán ya bɔ́ táŋ denario mbɔ́ɔ́, ané a ngá lóm bɔ́ áfúp deñ.
Ané a ngá bera ke bebeñ, ané méwola ebuú ye kíkírí, véa a ngá yén bebɔ biséññ befé bé tɔɔ́ bivovoba á nseŋ mákít.
Éde a ngá dzó bot béte ná, ‘Mína keŋán fe áfúp dam, ma ye yáán ya mína ntáŋ ó ne nzósoó.’ Véa bé kéñ.
Ané a ngá bera ke bebeñ ané amyeré, ya méwola mé léa ye ngɔgáse, eé bɔ dzam avɔ́ɔ́.
Éde bé ngá yalan ñí ná, ‘Amú ná mot enziŋ eé ndzí bía ñɔŋ éséññ.’ Ané a ngá dzó bɔ́ ná, ‘Mína, keŋán fe áfúp dam.’
Niané ŋgɔgɔ́ e ngá kwíñ, edé myenn afúp te a ngá dzó é kabatás weñ ná, ‘Lwéegé bebɔ biséññ, o kee bɔ́ ntáŋ éséññ weba, wa tára ya ébá bé mvá súgan sɔ́ akekwíñ ébá bé mvá tára sɔ́.’
Niané é bot a ngá ñɔŋ éséññ ané méwola mé tán ye ngɔgáse bé ngá sɔ́, kada mot ye ébe bɔ́ á ŋga ñɔŋ denario mbɔ́ɔ́.
Éde, éyɔŋ é bot bé ngá tára ñɔŋ éséññ bé ngá sɔ́, béé bwíni ná ébɔ́ bá ye daŋ ñɔŋ; ve, bá bé ŋga yáán fe kada mot ye ébe bɔ́ denario mbɔ́ɔ́.
Ve, niané bé ngá ñɔŋ dɔ, bé ŋga ke bá kéá ya myenn ndá,
béé dzó ná, ‘É bot bé mvá súgan sɔ́ bá, bé bɔ eséññ táŋ áwola avɔ́ɔ́, ve wa o belan yaá bɔ́ ntéññ mbɔ́ɔ́ ané bía, bía é bot bí nzomo adziít eséññ ngúrá ntéññ mos, ya fe ayóŋ.’
Ve, ñí a ngá yalan, eé dzó mbɔ́ɔ́ ye été ná, ‘Á mwíi, meé ndzí wa bɔ é dzam é ne ekúkwát; nde bía wa bĭá kwíñ kíŋŋ ná ma ye yáán ya wa denario mbɔ́ɔ́?
Ñɔŋŋe é dzóm dwe, o kéñ; ve, ma ma kómo vé é mot a mvá súgan sɔ́ ñí ábímm me mvá vé fe wa.
Ye ná ma me sés filí ye ábɔ é dzam ma kómo ya é dzóm é ne éedam? Ngé ki ná, ye wa bɔ ma evínn, amú ná me ne mbamba mot?’ ”
“Néa, éñe é bot bé téle ó mvús bá ye súgan ósú, ébá bá bé téle ósú bá ó mvús. [Amú ná abwiññ bot é ne nlwéán, ve avítsaŋ édɔ é ne ntɔ́pbán.]”
Éde Yesus eé bét ná aa ke á Yerusalen, ané a ngá ke ya awóm beyága ya beyága bé beáñ évwíñ, bé tɔɔ́ ókaŋŋ été, éde a ngá dzó bɔ́ ná,
“Dággán, bía bét ná bía ke á Yerusalen, véa é Mwán Mot bá ye ñí kee ébe betébosú befára ya beyágale métsiŋŋ, bá ye ñí kík nsaŋ ná aa yian wú;
bá ye fe ñí kee bot béye meyɔŋ mefé ná bé kpógo ñí, bé yít ñí ya áke fe ya ñí á krús, éde álú léa aa ye wómo.”
Ané ñiá é bwán Zebedeo a ngá nzu koan ya ñí bábe é bwán béñ, éde a ngá kut ñí mebɔ́ŋŋ ó sí, eé dzaa ñí dzam.
Ve Yesus a ngá síli ñí ná,
“Nzá dzam wa kómo?”
Ané ñí a ngá yalan ya ñí ná,
“Mánaŋán ná é bwán bam bé beáñ bá bé tɔbɔ ósí édzwée ngɔ́mán dwe, mbɔ́ɔ́ á mfá méyóm we, éñí mbɔ́ɔ́ ñí á mfá méyéá we.”
Ve Yesus a ngá yalan ná,
“Mínăá yem ki é dzam mína dzaa. Ye míní ne ñú é kɔ́p me nkún ñú, [ya átɔbɔ nduann ébe ámvála nduann ma me ne ya dɔ nduann]?”
Ané, bé ngá dzó ñí ná,
“Bí ne ñú.”
Éde a ngá dzó bɔ́ ná,
“Bébélá mína ye ñú é kɔ́p dam, [mína ye fe tɔbɔ nduann ámvála ma me tɔbɔ yaá fe nduann], ve átɔbɔ ósí á mfá méyóm wɔm, ngé ki á mfá méyéá wɔm, é sés é dzam ma ma vé. Fáve ná é ne á mfá ébá Tará á mana dɔ kom.”
Éde éyɔŋ beyága awóm bé ngá wók dzam te, ané bé ngá yéá ya bɔbéñaŋ bé beáñ béte.
Ve Yesus ñí a ngá lwée bɔ́, a dzóo bɔ́ ná,
“Mína yem ná bedzwée béye meyɔŋ mefé bá dzwée ya nguu, ya fe ná bora bé bot béye été bá bá dzwée fe bɔ́ ya elaŋ.
Dá dăá bɔ amvála te énzénzaŋ denan, fáve ná é mot aa kómo bɔ bora mot ébe mína, aa yian bɔ mvwála bíséññ wenan.
amvála te fe, é Mwán Mot ñí eé ndzí sɔ́ ná bot bé belan ya ñí, fáve ná éñe ábelan ya bot, ya fe ná á vé éniŋ dzeñ akála ákoroga abwiññ bot.”
Éde éyɔŋ bé ngá kólo á Yeriko, mora nkuna bot ó ngá bee ñí.
Véa, midzíndzímm mí beáñ mí mbé mí tɔɔ́ ó féñ nzenn, niané mí ngá wók ná Yesus á ŋga lot yaá, ané mí ngá yón, ná,
“Á Ntí, é Mwán David yénŋe bía engóngɔ́ɔ́!”
Éde, bot bé ngá báma bɔ́ ná bé sis evóó. Ve bá bé ngá daŋ bera yónyón abwiññ, ná,
“Á Ntí é Mwán David, yénŋe bía engóngɔ́ɔ́!”
Ané Yesus a ngá tébe, a lwée bɔ́, éde a ngá síli bɔ́ ná,
“Nzá dzam mína kómo ná me bɔ mína?”
Éde bé ngá yalan ñí ná,
“Á Ntí, bía kómo ná é mís mea mé yɔ́ŋbe.”
Véa Yesus ñí a tɔɔ́ ndzálánn ya nlém engóngɔ́ɔ́, ané a ngá nama bɔ́ mís, etéññ te ébyen bé ŋga bera yén, véa bé ŋga bee fe ñí.
Éyɔŋ bé ngá kwíñ bebeñ á Yerusalen, bé sian á Betfagé, á nkoó Álíba, ané Yesus a ngá lóm beyága bé beáñ,
a dzóo bɔ́ ná,
“Keŋán é mwann dzeá a ne mína ósú, véa, mína ye koan ya edzakás é tsini ya mwán; tsiigán dɔ, míní sɔ́ ya ma byɔ.
Éde ngé mot enziŋ a dzó mína dzam, dzógán ná, ‘Ntí aa kómo byɔ; aa ye byɔ búlán avóó.’ ”
Dzam te é ngá bɔban á mfá ye ná édí nkúlu medzó a ngá dzó é dzálában, ná,
“Dzógán ngwan ye á Sión ná,
‘Dággé, é Kéza we aa nzu ébe wa,
nsilibán ósí, a tɔɔ́ édzakás áyóp,
ya á mwann edzakás, é mwán edzakás.’ ”
Niané beyága bé ngá ke, bé bɔ fe ámvála avɔ́ɔ́ ya avɔ́ɔ́ Yesus a ngá mánan bɔ́.
Ané bé ngá sɔ́ ya edzakás ya mwán; bé teñ byɔ bítóp byeba áyóp, éde Yesus a ngá daŋ áyóp.
Éde fe abwiññ bot é ngá teñ bítóp byeba á nzenn áyóp; ébá bevɔ́ɔ́ bá bé ngá kík mítem bilé, bé ŋga bwíi myɔ á nzenn áyóp.
Ané é bot bé ngá ke ñí ósú, ya ébá bé ngá nzu á mvús, bé ngá ke bá yón ná,
“Osana ya é Mwán David!
Abwará ya éñí a nzu ya éyola Ntí!
Osana oyaáp ó yóp!’
Éde éyɔŋ a ngá ñíi á Yerusalen, nzɔgɔ é ngá bɔban á kísoan ngúrá, béé síli ná, “Éñí a ne nzá?”
Éde Yesus a ngá ñíi á templo, ané a ngá tsílán é bot bése bé ngá kuan byém ya ákus á templo átán, eé sɔ́gle bétéble betsén moann ósí ya bítɔɔ́ ébá bé ngá kuan abeŋŋ.
Éde a ngá dzó bɔ́ ná,
“É ne ntsilann ná, ‘É ndá dzam bá ye dɔ lwée ná ndá meyaglán,’ ve mína, míní veŋan ya dɔ é ndá ákwá benzeé midzɔ́ŋŋ.”
Ané midzíndzímm, ya mibóbók mí ngá nzu koan ya ñí á templo, ané a ngá séñ myɔ.
Ve, éyɔŋ betébosú befára ya beyágale métsiŋŋ bá bé ngá yén biyágán bí mam a ngá bɔ, ya fe é bɔ́ŋŋ bé ngá yón á templo, ná, “Osana ya é Mwán David!” Ané bé ngá wók abé.
Éde bé ngá síli ñí ná,
“Ye wa wók é dzam é bɔ́ŋŋ bá bá dzó?”
Ve Yesus ñí a ngá yalan ya bɔ́ ná,
“Ma wók; ve, ye ná mínăá bé láŋ? Ná,
‘Ébe ménu bwán,
ya ébá bé ngén bá ñáŋ,
waá koman olugú.’
Éde, a ngá lík bɔ́, a kólo á kísoan, a kéñ á Betania, ané a ngá bómo ó wéñ.
Éyɔŋ Yesus a ngá búlán á kísoan kíkírí, á ŋga wók nzeñ.
Niané a ngá yén elé Igera é téle ó féñ nzenn, éde a ngá ke dɔ kwíñ ásí, éñe kaa ákoan ya dzóm enziŋ été, fáve mekyéññ. Ané a ngá dzó dɔ ná,
“Ebumá é táa bera kwíñ ébe wa tám enziŋ!”
Éde elé Igera é ngá mana kót etéññ te ébyen.
Niané beyága bé ngá yén dzam te, ané bé ngá ku mevoó, béé dzó ná,
“É ne bɔ á yá ná elé Igera dá kót abímm avóó dí?”
Éde Yesus a ngá yalan ya bɔ́ ná,
“Bébélá ma dzó mína ná ngé míní belé mbwínánn kaa ki áyep á nlém, mína ye bɔ se fáve édí é bɔ elé Igera, fáve ná atwaa ngé mína dzó nkoó wí ná, ‘Kólogé ó vá, o kéñ ku á máŋ été.’ Éñe dá ye bɔ néa.”
Éde édí áse mína dzaa ya meyaglán, míníí bwíni, mína ye dɔ ñɔŋ.
Éyɔŋ a ngá ñíi á templo, éde betébosú befára ya mikúkúmá míye áyɔŋ, éde bé ngá nzu koan ya ñí éyɔŋ a ngá yágale bot, ané bé ngá dzó ná,
“Edzwée evé wa bɔ ya dɔ é mam má? Ngé ki ná nzá aá vé wa édzwée te?
Ve Yesus ñí a ngá yalan ya bɔ́ ná,
“Ma ma ye fe mína vé nsílí mbɔ́ɔ́; dzam te ngé míní yalan ma ya dɔ, véa, ma ma ye fe mína kat ya edzwée evé ma bɔ ya dɔ é mam má.
É nduann Juan, ó mbé éwí ye óvé? Ye éwí ye á dzóp, ngé ki éwí bot?”
Ané bé ngá ke bá léran benzósoó bébyen ya bébyen, béé dzó ná, “Ngé bí dzó ná éwí ye á dzóp; aa ye bía dzó ná, ‘Amú dzé míníí ndzí ñí bwíni?’
Éde bé ngá yalan ya Yesus ná,
“Bĭá yem.”
Ané ñí a ngá dzó fe bɔ́ ná,
“Ma măá ye ki mína kat ya edzwée evé ma bɔ ya dɔ é mam má.”
“Ve, mína téa é dzam dí á yá? Mot enziŋ a mbé a belé bwán bé beáñ, éde a ngá ke kwíñ ébe éñí ósúá, a dzóo ñí ná, ‘Á mwán, kéŋ bɔ eséññ áfúp émuú.’
Éde a ngá yalan ná, ‘Măá kómo dɔ bɔ!’ Ve, ñí a ngá súgan tsén osímánn, a kéñ.
Ané a ngá ke kwíñ ébe é mwán mbɔ́ɔ́, ñí aa dzó fe dzam avɔ́ɔ́ ya avɔ́ɔ́. Éde a ngá yalan ya ñí ná, ‘Á ntí, ma ke.’ Ve, ñí eé ndzí ke.
Éde bé beáñ béte nzá aá bɔ nkómánn éséá?”
Ané bé ngá yalan ná, “Éñí ósúá.”
Éde Yesus a ngá dzó bɔ́ ná,
“Ma dzó mína bébélá ná beñɔŋ mfóŋsí bábe bindendea bí biningá, ébɔ́ bá ye tára ñíi édzwée ngɔ́mán Nzamá ye mína.
Amú ná Juan a ngá sɔ́ ya mína é nzenn é ne nzósoó, mína mína kaa ñí ábwíni; ve, beñɔŋ mfóŋsí bábe bindendea bí biningá ébɔ́ bé ngá bwíni ñí. Ve, niané mína ngá yén dzam te, véa míníí ndzí ki dzoban ná míní bwíni ñí.”
“Béágán nganán fé: Mot enziŋ a mbé a tɔɔ́ myenn ndá, mot te aá beñ afúp midzík mí vino, éde a ngá boman dɔ ya ongóo; á kom ekiliga bibumá bí vino, ané a ngá lóŋ fe nkum. Éde a ngá kee dɔ ó lén ya bebeñ mefúp benziŋ, a kéñ ékena.
Niané é tám bá ñɔŋ bibumá e ngá kwíñ, véa éñe a ngá lóm áloá deñ ébe bebeñ mefúp béte, á mfá ye ná á ñɔŋ bíbumá byeñ.
Éde bebeñ mefúp béte bé ngá biñ áloá deñ, ovɔ́ɔ́ bé ŋga yít wɔ́, éwí ovɔ́ɔ́ bé ywíñ wɔ́, éwí ovɔ́ɔ́ wá bé ŋga lúm mekwá.
Ané a ngá bera lóm aloá afé álot é táŋ édí ósúá; éde bé ngá bɔ dɔ dzam avɔ́ɔ́ ya avɔ́ɔ́.”
“Ve, asúgánn ye été, éde a ngá lóm é mwán weñ ébe bɔ́, eé dzó ná, ‘É mwán wɔm éñe bá ye vé ngaŋŋ.’
Niané bebeñ mefúp bá bé ngá yén mwán te, éde bé ngá dzó bébyen ya bébyen ná, ‘É mot aa ye lígi ya afúp éñe ñí. Nzaán bí ywíñŋán ñí, véa bí dut é tsígá deñ.’
Ané bé ngá biñ ñí, bé wea ñí áfúp átán, bé ywíñ ñí.”
Édɔ ná, niané myenn afúp aa ye sɔ́, aa ye bɔ bebeñ mefúp béte á yá?
Ané bé ngá yalan ya ñí ná,
“Aa ye vé mbéa bot béte asúgánn é ne áŋgónó, véa a kee afúp ó lén ébe bebeñ mefúp befé ná bá yáán ya ñí bíbumá byeñ é tám bá fwát bibumá.”
Éde Yesus a ngá síli bɔ́ ná,
“Ye míníí ndzí láŋ eyɔŋ enziŋ Mítsili été? Ná,
‘Ákwá belóŋ bé ngá tep,
édɔ é veŋan yaá ákwá dá daŋ ya eban.
Ntí éñe a bɔ yaá dzam te,
é ne fe eyágán dzam é mís mea.’ ”
Éde é mot aa ye ku akwá te áyóp aa ye mana búgu; ve éñí dá dá ku fe áyóp dá ye ñí lík meñuŋ.”
Niané betébosú befára ya befariseo bé ngá wók ménganán meñ, éde bé ngá ñú táŋ ná ébɔ́ aa kɔ́bɔ ya bɔ́.
Éde bé ngá dzéŋ ná bé biñ ñí; ve bé ngá kɔ nkuna bot wɔŋŋ, amú ná bé ngá ñɔŋ ñí ná ané nkúlu medzó.
Véa, Yesus a ngá bera kɔ́bɔ ya bɔ́ ya menganán, eé dzó ná,
“Édzwée ngɔ́mán ye á dzóp dá fonan ya é kéza a ngá bɔ fét alúkgán mfá é mwán weñ.
Éde a ngá lóm áloá dén ná bé ke lwée é bot bé mbé mbánán á fét alúkgán, ve béé ndzí kómo sɔ́.
Ané a ngá bera lóm áloá afé, eé dzó bɔ́ ná, ‘Dzógán é bot bé mbé mbánán ná me mana yaá koman é fét dam; me ywíñ yaá beñát bam ya bétsít bé ne ya avɔ́ŋ; éde ná ásesé á ntɔɔ́ nkomann; nzaán é fét alúkgán.’
Ve, é bot béte béé ndzí dɔ bís, ané bé ngá ke, mbɔ́ɔ́ áfúp deñ, éñí mbɔ́ɔ́ ñí a ókira weñ,
éde, ébá bevɔ́ɔ́, bá bé ngá biñ áloá deñ, bé ŋga yít dɔ, bé ywíñ fe dɔ.
Ané kéza a ngá yéá, a lóm mísámá benzima myeñ, ná bé ywíñ beywíñ bot béte, bé mana fe dzígi é kísoan deba.
Véa éñe a ngá dzó áloá deñ ná, ‘Fét alúkgán é ntɔɔ́ nkomann, ve é bot bé mbé mbánán bĕé ngá yian fét te.
Édɔ ná, keŋán á maagán ménzenn, éde é bot bése mína koan ya bɔ́ bánagán bɔ́ ó fét alúkgán.’
Ané aloá te é ngá ke ménzenn ya ménzenn, bé mana kóán é bot bése bé ngá koan ya bɔ́, ané mbéa bé bot ané mbamba bé bot; véa ndá alúkgán e ngá dzéñ ya beyéŋ.
Ve éyɔŋ kéza a ngá ñíi ná a yén beyéŋ béye alúkgán, éde a ngá yén mot ó véa, kaa ábwát wun ye alúkgán.
Éde a ngá dzó ñí ná, ‘Á mwíi, o ñíi ó vá á yá, wa kaa ábwát wun ye alúkgán?’ Ve ñí a ngá sis evóó.
Éde kéza a ngá dzó bevwála bíséññ ná, ‘Kágán ñí mó ya mebɔ, míní wea ñí é dzíbi é ne átán; ó wéñ, éñe miyónn ya fe álaran mesoŋŋ byá ye bɔ.’
Amú ná abwiññ é ne ntélán, ve ayomm bot édɔ é ne mitɔ́pbán.”
Ané befariseo bé ngá ke bá dzéŋ bébyen ya bébyen ámvála bé ne ñí duk ya efíá enziŋ.
Éde bé ngá lóm ñí béyága beba fufúlu ya beerodiano, béé dzó ná,
“Á nyágale, bía yem ná o ne bébélá mot, wa yágale fe bot é nzenn Nzamá ya bébélá, wăá ke ki ya mot enziŋ ngamm, amú ná wa ñɔŋ mot áse ntéññ mbɔ́ɔ́;
Édɔ ná, dzóge bía, wa yén é dzam dí á yá? Ye dá yian, ye dăá yian ki ná bé yáán ya Sesar mfóŋsí?”
Ve Yesus, ñí eé yem ekúkwát nlém deba, éde a ngá dzó ná,
“Á bot meduk, amú dzé mína bóble ma?
Léregán ma nsaŋ moann, éwí mfóŋsí.”
Éde, bé ngá sɔ́ ya ñí denario mbɔ́ɔ́.
Ané a ngá síli bɔ́ ná,
“Nzá a ne ya ású dí ya fe ntsili wí?”
Éde bé ngá yalan ya ñí ná,
Ané a ngá dzó bɔ́ ná,
“Váán fá Sesar, édí Sesar, Nzamá ñí ya édí Nzamá.”
Niané bé ngá wók dzam te, ané bé ngá ku mevoó; éde bé ngá lík ñí, bé kéñ.
Mos te, Besaduseo bé ngá nzu koan ya ñí, ébá bá dzó ná nwómán miwúán ó sés, éde bé ngá síli ñí ná,
“Á nyágale, Moisés aá dzó ná, ‘Ngé mot enziŋ aa wú kaa bwán, mwanñaŋ aa ye lúk é miningá weñ, ná á fwiñ mwanñaŋ mvɔŋ bot.’
Éde é ne ná, bɔbéñaŋ zaŋgbéá bé mbé énzénzaŋ dea; éde éñí ósúá aá lúk miningá, aa wú kaa álík mvɔŋ, aá lík mwanñaŋ miningá te.
Amvála te fe éñí beáñ ya éñí léa, akekwíñ éñí zaŋgbéá.
Ó mvús véa, miningá ñí aa wú fe.
Édɔ ná, é tám nwómán miwúán, é bɔbéñaŋ zaŋgbéá bá, miningá aa ye bɔ éñí nzá? Amú ná bésesé bá mana ñí lúk?”
Ve Yesus a ngá yalan ya bɔ́ ná,
“Mína vus! Mínăá wók Mitsili, ngé ki é nguu Nzamá!
Amú ná á nwómán miwúán, băá lúk ngé ákee biningá mélúk, fáve ná bé ne ané é baángel Nzamá á dzóp été.
Ve mfá nwómán bewú, ye mínăá bé láŋ édí Nzamá a ngá kɔ́bɔ, eé dzó ná,
‘Ma me ne é Nzamá Abraam, ya é Nzamá Isaak, ya é Nzamá Jakob?’ Nzamá a sés Nzamá ye bewú, fáve éñí betétéá!”
Niané mikuna mí bot mí ngá wók dzam te, éde bé ngá kám ákála áyágalé deñ.
Niané befariseo bé ngá wók ná Yesus a lík yaá besaduseo bivóó, ané bé ngá kóán fufúlu;
éde mbɔ́ɔ́ ye été, nyem metsiŋŋ, eé bóble ñí, ané a ngá síli ñí ná,
“A nyágale, Mvéná fé dá daŋ ya eban á nkɔɔ́ métsiŋŋ été?”
Éde a ngá yalan ya ñí ná,
“Dziŋŋe Ntí é Nzamá we, ya nlém we óse, ya éniŋ dzwe ése, ya ósímánn we óse.
Mvéná te édɔ dá daŋ ya eban, ya éñí ósúá.
Éñí beáñ dá dá fonan fe ya éñí te, ‘Dziŋŋe é mot mbɔ́ɔ́ ané wa dziŋ wámyen.’
Atsiŋŋ áse ya bekúlu medzó éñe bé tsini mémvéná mé beáñ má.”
Ákoan ná befariseo bé ngén bé kóán, ané Yesus a ngá síli bɔ́,
ná,
“Mína síman á yá mfá Kristo? A ne é mwán nzá?”
Éde bé ngá yalan ñí ná,
“A ne é mwán David.”
“Éde, a nsísim été, amú dzé David aa lwée ñí ná ‘Ntí,’ eé dzó ná,
‘Ntí aá dzó Ntí wɔm ná,
Tɔbɔgé ósí á mfá méyóm wɔm,
akekwíñ ná ma ye bwíi bésíŋ bwe
mebɔ mwe ásí?’
Édɔ ná, ngé David a lwée ñí ná Ntí, a ne fe ñí bɔ mwán á yá?”
Éde mot enziŋ ĕé mbé fe yalan ya ñí atwaa efíá evɔ́ɔ́, atéé ye mos te mot enziŋ ĕé ngá nzomo fe ná a síli ñí dzam.
Ané Yesus a ngá kɔ́bɔ ya nkuna bot ya fe béyága beñ,
eé dzó ná,
“Beyágale métsiŋŋ ya befariseo bé mbelé ntúmm édzwée Moisés.
Édɔ ná, bɔgán, dzálágán fe édí áse bá dzó mína; ve míní táa bɔ amvála ané míbɔann myeba mí né, amú ná bá dzó, ve băá bɔ.
Bá ká míbaga mí ne adziít ya ayéñ, bé bwíi myɔ bot mébán áyóp. Ve bébyen băá kómo myɔ fógo ya ónuú weba.
Ve, bá bɔ míbɔann myeba míse á mfá ye ná bot bé yén bɔ́; amú ná bá bɔ míkɔɔ́ bífús mitsili myeba minén, bá bɔ fe méfaáp métɔ́p meba ayaáp.
Ve, bá dziŋ bá tɔbɔ bítɔɔ́ bí ngaŋŋ méfét bidzí, ya bítɔɔ́ bíye ósú á besinagoga,
ya fe mibóló mí ngaŋŋ á miseŋ mí mákít, ya fe ná bot bé lwée bɔ́ ná Rabí.
Ve mína, míní táa lík ná bot bé lwée mína ná Rabí; amú ná mbɔ́ɔ́ éñe a ne Nyágale wenan, (Kristo); mína bésesé mína míní ne bɔbéñaŋ.
Míní táa ki lwée mot enziŋ ná ésúá wenan á sí ó vá, amú ná mbɔ́ɔ́ éñe a ne Ésúá wenan, éñí a ne á dzóp été.
Míní táa ki lík ná bé lwée mína ná belére nzenn; amú ná mbɔ́ɔ́ éñe a ne nlére nzenn wenan, Kristo.
Éde é mot aa daŋ ya eban ébe mína, aa ye bɔ mvwála bíséññ wenan mína.
Ve, é mot aa bére émyen ó yóp, aa ye tɔbɔ nsilann ósí, éñí ñí aa sili émyen ósí, aa ye tɔbɔ mbélánn ó yóp.
Á beyágale métsiŋŋ ya befariseo, ngwáa ya mína, bot meduk! Mína dzip fá é bot bevɔ́ɔ́ édzwée ngɔ́mán ye á dzóp, mína bébyen kaa áñíi, kaa ki álík é bot bá ñíi ná bá bé ñíi.
[Á beyágale métsiŋŋ ya befariseo, ngwáa ya mína, bot meduk! Mína bɔ méyaglán menan ayaáp mfá ádzí mikús mí biningá byém; ya akála te, mína ye bíra ñɔŋ méku.]
Á beyágale métsiŋŋ ya befariseo, ngwáa ya mína, bot meduk! Mína boman sí ya máŋ ná míní wún mot mbɔ́ɔ́ nyébé wenan. Niané ñí a bɔ yaá fe dɔ, mína bɔ ñí mwán ye ébéññ ndúán táŋ biyɔŋ bí beáñ álot mína bébyen.
Á midzíndzímm myá lére nzenn, ngwáa ya mína! Mína é bot mína dzó ná, ‘É sés dzam enziŋ ná, ngé mot aa kan sɔŋ eé túp templo; ve, ngé aa kan sɔŋ eé túp koŋ ye á templo, aa tɔbɔ ntsinann amú nkanann sɔŋ weñ.’
Á mékút mé bot ya midzíndzímm! Amú ná, dzé dá daŋ ya eban; ye koŋ, ye é templo dá tɔɔ koŋ eki?
Mína dzó fe ná, ‘É sés dzam enziŋ ná ngé mot aa kan sɔŋ eé túp altar; ve, ngé aa kan sɔŋ eé túp bívévé bí ne áltar áyóp, aa tɔbɔ ntsinann amú nkanann sɔŋ weñ.’
Á midzíndzímm! Amú ná, dzé dá daŋ ya eban; ye bivévé, ye áltar dá tɔɔ bivévé eki?
Édɔ ná, é mot aa kan sɔŋ eé túp altar, aa kan sɔŋ amú altar ya fe é dzóm áse é ne áltar áyóp.
éñí ñí aa kan sɔŋ eé túp dzóp, aa kan sɔŋ mfá étɔɔ́ édzwée Nzamá ya fe éñí a tɔbɔ dɔ.
Á beyágale métsiŋŋ ya befariseo, ngwáa ya mína, bot meduk! Amú ná mína vé osaŋ ngap awóm, ya mesep, ya okám; ve míní lík yaá é mam má daŋ ya eban métsiŋŋ été, ané nzósoó, nyénánn engóngɔ́ɔ́, ya mbwínánn. Émɔ má mína yian bɔ, ve kaa ki álík é mam mevɔ́ɔ́ méte.
Á midzíndzímm myá lére nzenn! Mína féá eñɔ́ñɔ́ŋ, ve mína min kamelio!
Á beyágale métsiŋŋ ya befariseo, ngwáa ya mína, bot meduk! Amú ná mína sop elas átán ya fe efela; ve été, bí tɔɔ́ ndzálánn ya dzíp ya mbɔann mam tugá.
Á ndzíndzímm mwann fariseo! Táragé sop élas été ya fe éfela, á mfá ye ná átán ñí a tɔbɔ fe mfúbánn.
Á beyágale métsiŋŋ ya befariseo, ngwáa ya mína, bot meduk! Amú ná mína fonan ya mésɔŋ mé ne nwáan mfúm, bébélá má yéne mvéáñ átán, ve été mé ne ndzálánn ya bíveés mibim ya fe mvin ése.
Amvála te fe mína, bébélá mfá átán mína fonan ya benzósoó bé bot, á bot été, ve mfá été, míní tɔɔ́ ndzálánn ya meduk ya ntsamann metsiŋŋ.
Á beyágale métsiŋŋ ya befariseo, ngwáa ya mína, bot meduk! Amú ná mína lóŋ mésɔŋ bekúlu medzó, mína bwára fe mésɔŋ benzósoó bé bot.
Véa, mína dzó ná, ‘Ngé bí tɔbɔ éniŋ mélú betará bea, ngé bíí ndzí ke ya bɔ́ ngamm éyɔŋ bé ngá ywíñ bekúlu medzó.’
Amvála te édɔ, mína vé mína bébyen mbéa ngañiá, ná míní ne é bwán é bot bé ngá ywíñ bekúlu medzó.
Mína dzálá fá é mam beésúá benan bé ngá tára mbɔann!
Á beñó! Áyɔŋ beféñ! Mína ye túp nkíkgán nsaŋ ye ébéññ ndúán á yá?
Amú dzam te, dággán ná ma lóm mína bekúlu medzó, ya bebelé kén, ya beyágale métsiŋŋ; ébe ébɔ́, mína ye ywíñ bevɔ́ɔ́ benziŋ ya áke ya bɔ́ á krús, ébá bevɔ́ɔ́ bá mína ye yít bésinagoga benan été, mína ye fe bɔ́ dzéŋ ásí bekísoan ya bekísoan;
néa éñe mékií mése benzósoó bé bot, má ye nzu ébe mína, émá mé swiiban yaá ósí, atéé ye mékií nzósoó mot Abel, akekwíñ mékií Zakarías, é mwán Berekías, éñí míní ngá ywíñ énzénzaŋ templo ya altar.
Bébélá ma dzó mína ná, dzam te áse dá ye nzu ébe myee bot wí.”
“Á Yerusalen, á Yerusalen, éñí a ywíñ bekúlu medzó a lúm fe é bot bá lóm ébe éñe mekwá! Biyɔŋ táŋ á yá me kómo yaá kóán é bwán bwe amvála ané kúp dá kóán é bwán béñ méfaáp ásí, ve míníí ndzí kómo!
Dággán ná, é ndá dzenan da lígi ekuút.
Ma dzó fá mína ná, mínăá ye ma bera yén, akekwíñ tám dá ye kwíñ, éyɔŋ mína ye dzó ná,
‘Abwará ya éñí a nzu ya éyola Ntí!’ ”
Niané Yesus a ngá kólo á templo, eé ke, ané béyága beñ bé ngá yit ñí bebeñ mfá álére ñí mendá méye á yát templo.
Ve ñí a ngá yalan ya bɔ́ ná,
“Ye mínăá yén ásesé ñí? Ma dzó mína bébélá ná, ó vá, akwá dăá ye lígi é bóo ákwá avɔ́ɔ́ áyóp ná băá ye dɔ wea ósí.
Éde, Yesus a tɔɔ́ ósí á nkoó Álíba, ané béyága beñ bé ngá nzu koan ya ñí évwíñ, béé dzó ñí ná,
“Katge bía, dzam te dá ye bɔban ódén, nzá ndem ki dá ye yéne á mfá ásɔ́ɔ́ we, ya á mfá asúgánn ye é tám ñí?
Éde Yesus a ngá yalan ya bɔ́ ná,
“Dággán ná mot enziŋ a táa míní bɔ ná míní lés.
Amú ná abwiññ bot dá ye sɔ́ ya éyola dam, béé dzó ná, ‘Ma me ne Kristo.’ Édɔ ná, bá ye bɔ ná abwiññ bot é lés.
Míní nkún wók ná melúmán mé ŋga nzu yaá, ya fe meñíŋ melúmán. Ve tɔbɔgán nkée ná míní táa sigan, amú ná dá yian bɔban; ve, asúgánn dăá bé ó véa.
Ve mam méte mése mé ne fáve átáraga mitéñ mí mye.
Édɔ ná, bá ye mína kee ná míní yén midzuúk; bá ye mína ywíñ, meyɔŋ mése má ye mína víni akála éyola dam.
Édɔ ná, abwiññ bot dá ye dzímle mbwínánn, bevɔ́ɔ́ bá ye kuan ébá bevɔ́ɔ́, bevɔ́ɔ́ bá ye víni ébá bevɔ́ɔ́.
Abwiññ minéneá bekúlu medzó dá ye váma, bé ŋga duk abwiññ bot.
Édziŋŋ abwiññ bot dá ye vóbo, amú ná ntsamann metsiŋŋ wá ye vém.
Ve é mot aa ye nzomo akekwíñ asúgánn, mot te éñe aa ye tɔbɔ nkoránn.
Éde, é mbamba fwéñ ye Édzwée ngɔ́mán ñí aa ye katban eniŋ ngúrá, ané ngañiá á mfá meyɔŋ mése, véa, éñe asúgánn dá ye bɔ.
Édɔ ná, éyɔŋ mína ye yén é dzam Nzamá aa víni, édí dá sɔ́ ya ntsamann, édí Nkúlu medzó Daniel a ngá dzó ya dɔ, é ntéle é vóm ó ne eki (Wa, é mot wa láŋ, wókge),
tám te, é bot bá ye tɔbɔ á Judea, bé túpge bé kéñ míkoó.
Éde, é mot aa ye tɔbɔ á ndzií áyóp, a táa sigi ná a twáa byém é ndá dzeñ été.
Éñí aa ye tɔbɔ áfúp, a táa búlán ó mvús ná aa twáa ékót deñ.
Ve, ngwáa ya é biningá bá ye bɔ mebum, ya ébá bá ye ñéa bwán melú méte!
Ve yaglánán ná ntúpbán wenan ó táa bɔban á mbéa metám mé mveŋ ya avép, ngé mos Sátará;
amú ná tám te, midzuúk myá ye bɔ abwiññ, ámvála dăá bé tára bɔban atéé ye átáraga eniŋ anzukwíñ áwola dí, dăá ye ki bera bɔban eyɔŋ enziŋ.
Éde, ngé melú méte mé bɔ kaa ákígi, ngé mot enziŋ ăá ye tɔbɔ nkoránn; ve, ya akála é bot bé ne mitɔ́pbán, melú méte má ye kígi.
Éde ngé mot aa dzó mína ná, ‘Dággán, Kristo éñe ñí,’ ngé ki ná, ‘A ne ólwí,’ míní táa ñí yébe.
Amú ná minéneá bekristo ya minéneá bekúlu medzó myá ye váma, bé ŋga lére bora mendem ya biyágán bí mam á mfá ábɔ ná bot bé lés, atwaa ébá bé ne mitɔ́pbán, ngé dá é ne ki bɔban.
Yénŋán ná me tára yaá mína dɔ dzó.
Édɔ ná, ngé bé dzó mína ná, ‘Dággán, a ne ólwí, éyáŋŋ été,’ míní táa ke; ngé ki ná, ‘Dággán, a ne bídziná été,’ míní táa yébe.
Amú ná amvála ané vevés da tée é vóm nlódzóp wá kwíñ á ŋga yéne akekwíñ é vóm wá dzím, néa fe, ásɔ́ɔ́ é Mwán Mot wá ye bɔ.
É vóm mbim ó bóo, vóm te éñe mikúŋŋ myá ye kóán.”
“Ve, niané midzuúk míye melú méte myá ye mana, etéññ te ébyen,
‘Nlódzóp wá ye bɔ dzíbi,
ngomdan da dăá ye ki vé éyéá deñ,
atéteñ dá ye kóbo á dzóp,
ané menguu méye á dzóp má ye sukban.’
Eyɔŋ te éde é ndem é Mwán Mot dá ye yéne á dzóp; éde meyɔŋ mése méye é sí ñí má ye tɔbɔ eywiññ, véa éñe bá ye yén é Mwán Mot eé sɔ́ míkút míye á dzóp été, ya nguu ya mora dúmá.
Éde aa ye lóm é baángel béñ ya mora kíŋŋ tɔ́ŋ, bá ye kóán mítɔ́pbán mí bot myeñ ébe mifá mí sí mí nii, atéé ye é vóm dzóp dá tára akekwíñ é vóm dá mana.”
Amvála te fe mína, éyɔŋ mína ye yén é mam mése má, yemŋán ná tám é ntɔɔ́ bebeñ á míbéñ.
Ma dzó mína bébélá ná myee bot wí wăá ye lot, akekwíñ ná mam méte mése má bɔban.
Dzóp ya sí byá ye lot, ve bífíá byam byăá ye lot amvála enziŋ.”
“Ve mfá mos te ya áwola te, mot enziŋ ăá yem, atwaa baángel béye á dzóp été, [ngé ki Mwán,] fáve Éséá etámm.
“Amú ná amvála ané mélú Noé, éñe fe dá ye bɔ néa ásɔ́ɔ́ é Mwán Mot.
Amú ná mélú méte kaa ná mora mveŋ á nɔ́ŋ, bot bé ngá dzí ya ñú, béé lúk, béé kee fe bengwan mélúk, akekwíñ é mos Noé a ngá ñíi árka été.
Éde béé ndzí wók akekwíñ éyɔŋ mora mveŋ a ngá sɔ́ e mana bɔ́ vea bésesé; éñe fe dá ye bɔ néa ásɔ́ɔ́ é Mwán Mot.
Tám te bot bé beáñ bá ye tɔbɔ áfúp, bá ye ñɔŋ mbɔ́ɔ́ ye été, éñí mbɔ́ɔ́ ñá bé lígi.
Biningá bé beáñ bá ye kwa bidzí akwá avɔ́ɔ́, bá ye ñɔŋ mbɔ́ɔ́ ye été, éñí mbɔ́ɔ́ ñá bé lígi.
Édɔ ná, tɔbɔgán evévéñ, amú ná mínăá yem nzá mos Ntí wenan aa ye sɔ́.
Ve, yemŋán é dzam dí ná, ngé myenn ndá á yem tám fé ye á alú ndzídzíp wá ye sian, ngé aa ye tɔbɔ evévéñ kaa álík ná ndzídzíp ó bwíñ é ndá dzeñ.
Amú dzam te, mína tɔbɔgán fe nkomann, amú ná é Mwán Mot aa ye sɔ́ áwola mínăá yem.”
“Nzá a ne óloá wá túga dzálá ya mfefák, éñí é mása weñ a ngá téle kabatás é ndá dzeñ, á mfá ye ná á vé édí avɔ́ɔ́ ngap bidzí é tám dá yian?
Abwará ya óloá te, éwí é mása weñ aa ye koan ya wɔ́, weé bɔ amvála te, éyɔŋ aa ye sɔ́.
Ma dzó mína bébélá ná aa ye wɔ́ téle ná ó dzwée é byém byeñ bíse.
Ve, ngé mbéa oloá te ó dzó á nlém weñ été ná, ‘É mása wɔm aa bem,’
ó ŋga tára ná wá yít édí avɔ́ɔ́, ó tébe fe ná wá dzí, ya áñú bábe béfían meywa.
É mása oloá te aa ye sian é mos oloá te wăá yana; ya fe áwola ó ne kaa áyem;
aa ye wɔ́ bíra lére bindáglé aa kee fe é ngap deñ bábe bot meduk; ó weñ éñe miyónn myá ye bɔ ya fe álaran mesoŋŋ.
“Éde, édzwée ngɔ́mán ye á dzóp dá ye fonan ya awóm bindúnn bíngwan, ébyɔ bí ngá twáa béláma beba, ané bé ngá kólo ná bá ke koan ya é fám da lúk miningá.
Bé tán béye été bé mbé mekút, bé tán bevɔ́ɔ́ bá nkée.
Amú ná ébá bé mbé mekút, bá twáa beláma beba, ve bá kaa átwáa mbwánn fufúlu ya beláma;
ve, ébá bé mbé nkée bé ngá ke ya mbwánn méfon été fufúlu ya béláma beba.
Niané é fám da lúk e ngá bem, ané bésesé bé ngá wók óyó, véa bé bómo ósí.
Éde bé ngá wók kíŋŋ énzénzaŋ alú, deé yónán ná, ‘Dággán ná, é fám da lúk miningá édɔ ñí! Nzaán koan ya ñí.’
Ané bindúnn bíngwan bíte bíse bí ngá vee óyó, éde bé ngá kom béláma beba.
Éde ébá bé mbé mekút bé ngá dzó ébá bé mbé nkée ná, ‘Váán bía oyomm mbwánn wenan, amú ná béláma bea bé ŋga dzím yaá.’
Ve, ébá bé mbé nkée bá bé ngá yalan ná, ‘Kaa, ó nza bɔ kaa bía áyian bíabe mína; dá yian ná míní ke ébe é bot bá kuan mbwánn, ná míní kus á mfá wenan.’
Véa, éñe ébá bevɔ́ɔ́ bá bé ngá sian, bé ŋga dzaa ná, ‘Á Ntí! Á Ntí! Kúugé bía mbéñ!’
Ve, ñí a ngá yalan ná, ‘Ma dzó mína bébélá ná măá yem mína.’
Édɔ ná, tɔbɔgán evévéñ! Amú ná mínăá yem mos, ngé ki áwola [é Mwán Mot aa ye sɔ́].”
“Amú ná, édzwée ngɔ́mán ye á dzóp é ne amvála ané mot enziŋ, ná éyɔŋ a ngá ke ékena, aa lwée áloá deñ, éde a ngá lígi ya bɔ́ ya é byém byeñ.
Ané a ngá kee mbɔ́ɔ́ baakúru bé tán, éñí mbɔ́ɔ́ baakúru bé beáñ, éñí mbɔ́ɔ́ ñá akúru mbɔ́ɔ́, kada mot ya ábímm nguu deñ, véa a kéñ ékena.
Éyɔŋ é mot a ngá ñɔŋ baakúru bé tán a ngá kólo, éde a ngá ke bɔ ya bɔ́ okira, véa aá wún baakúru bé tán befé.
Amvála te fe, é mot a ngá ñɔŋ baakúru bé beáñ, ñí aá wún baakúru bé beáñ befé.
Ve, éñí ñí a ngá ñɔŋ akúru mbɔ́ɔ́ a ngá ke, éde a ngá fá ébéññ ósí, ané a ngá swaale é moann é mása weñ.
Niané abwiññ tám é ngá lot, ané é mása aloá te a ngá sɔ́, á ŋga bɔ bɔ́ sitwá.
Éde éñí a ngá ñɔŋ baakúru bé tán a ngá sɔ́ ya baakúru bé tán befé, eé dzó ná, ‘Á mása, waá kee ma baakúru bé tán; dággé ná me wún yaá baakúru bé tán befé.’
Ané é mása weñ a ngá dzó ñí ná, ‘Á mbamba oloá bá tɔbɔ ya wɔ mebúnn, mvéáñ! O dzálá yaá mvéáñ ébe avítsaŋ byém; ma ye wa téle ná o dzwée abwiññ. Nzaá ñíi mésán é mása we!’
Éde, éñí a ngá ñɔŋ baakúru bé beáñ ñí a ngá sɔ́ fe. Ané a ngá dzó ná, ‘Á mása, waá kee ma baakúru bé beáñ; dággé ná, me wún yaá bé beáñ befé.’
Éde é mása weñ a ngá dzó ñí ná, ‘Á mbamba ya oloá bá tɔbɔ ya wɔ mebúnn, mvéáñ! O dzálá yaá mvéáñ ébe avítsaŋ byém; ma ye wa téle ná o dzwée abwiññ. Nzaá ñíi mésán é mása we!’
Ve, niané éñí a ngá ñɔŋ akúru mbɔ́ɔ́ a ngá sɔ́, éde a ngá dzó ná, ‘Á mása, me ngá yem ná o ne aleét mot, wa yoo é vóm weé ndzí beñ, wa kóán é vóm weé ndzí myea;
éde, amú wɔŋŋ, maá ke, me swaale ákúru we á sí été; dággé ná é dzóm dwe édɔ dí.’
Ve, é mása weñ ñí a ngá yalan ya ñí ná, ‘Á mbéa oloá ya ndéndeát, o ngá yem ná ma yoo é vóm meé ndzí beñ, ma kóán fe é vóm meé ndzí myea.
Édɔ ná o ngá yian ke nii é moann wɔm é ndá bemoann, ná niané má sɔ́ ngé má ñɔŋ é moann wɔm ya miséŋŋ áyóp.
Édɔ ná, ñɔŋŋán ñí akúru, míní kee ñí é mot a belé awóm baakúru.
Amú ná é mot áse a belé, bá ye ñí bera vé, véa, aa ye belé abwiññ; ve, éñí ñí ĕé belé, atwaa édí a belé, dá bá ye ñí dɔ ñɔŋ.
Éde, weagán óloá ó ne kaa eban te é dzíbi é ne átán; ó wéñ éñe miyónn myá ye bɔ ya álaran mesoŋŋ.’ ”
“Ve, éyɔŋ é Mwán Mot aa ye sɔ́ é dúmá deñ été, ya é [mifúfúp mí] baángel bése bábe bɔ́, tám te aa ye tɔbɔ ósí étɔɔ́ édzwée ye é dúmá deñ;
ané meyɔŋ mése má ye kóán ébe ású deñ; éde aa ye kána bevɔ́ɔ́ ya ébá bevɔ́ɔ́, amvála ané nkálá mitómá aa kána mitómá békábán été.
Aa ye téle mitómá á mfá meyóm weñ; ve, bekábán bá á mfá meyéá weñ.
Véa kéza aa ye dzó ébá bé ne mfá meyóm weñ ná, ‘Nzaán, mína é bot Tará a mana yaá vé abwará ya bɔ́; ñɔŋŋán tsígá denan, édzwée ngɔ́mán é ntɔɔ́ mína nkomann atéé ye mvelann éniŋ.
Amú ná me ngá wók nzeñ, míní vé ma bidzí; me ngá wók evéé, míní ñúu ma mendzímm; me mbé nnéŋ, míní ñɔŋ ma;
me mbé swéswéññ, míní bwára ma; me mbé nkúkwann, míní sɔ́ ma fép; me mbé á mbok, míní sɔ́ ébe ma.’
Véa benzósoó bé bot bá ye ñí dzó ná, ‘Á Ntí, tám fé bí ngá yén wa wók nzeñ, bí vé wa bidzí, ngé ki weé wók evéé, bí vé wa mendzímm?
Tám fé ki bí ngá yén wa ané nnéŋ, bí ñɔŋ wa, ngé ki swéswéññ, bí bwára wa?
Kéza te aa ye yalan ya bɔ́ ná, ‘Bébélá ma dzó mína ná, é tám míní ngá bɔ dɔ mot mbɔ́ɔ́ ye é bɔbédzaŋ bam bá, atwaa ébá bá daŋ ya avítsaŋ, ma míní ngá bɔ dɔ.’
Véa, aa ye fe dzó ébá bé ne mfá méyéá weñ ná, ‘Kólogán ma ó mís, bot bí boŋle, keŋán é ndúán e ne mbéámbéá, éñí é ntɔɔ́ nkomann mfá déble ya é baángel béñ.
Amú ná me ngá wók nzeñ, mína kaa ma ávé bidzí; me ngá wók evéé, mína kaa ma ávé mendzímm;
me mbé nnéŋ, mína kaa ma áñɔŋ; me mbé swéswéññ, mína kaa ma ábwará; me mbé nkúkwann, ya á mbok, mína kaa me nzu fép.’
Éde, bá bá ye fe yalan ná, ‘Á Ntí, tám fé bí ngá yén wa weé wók nzeñ, ngé ki evéé, ngé ki ané nnéŋ, ngé swéswéññ, ngé ki nkúkwann, ngé ki á mbok; véa, bía kaa ábelan ya wa?’
Ané ñí aa ye bɔ́ dzó ná, ‘Bébélá, ma dzó mína ná é tám mína ngá bɔ dɔ kaa ábɔ mot mbɔ́ɔ́ ye ébá bá daŋ ya eban, míníí ndzí ki ma dɔ bɔ.’
Éde, ébá béte bá ye ke ákira é ne mbéámbéá, ve benzósoó bé bot bá éniŋ é ne mbéámbéá.”
A ngá bɔ ná, niané Yesus a ngá mana kɔ́bɔ mam méte mése, éde a ngá dzó béyága beñ ná,
“Mína yem ná, nia melú mé beáñ bá ye dzémle é fét Paskua, ané é Mwán Mot bá ye ñí kee ná bé ke ya ñí á krús.”
Éde betébosú befára bábe mikúkúmá míye áyɔŋ bé ngá kóán á yát ntébosú befára nnén bá lwée ná Kaifas.
Ané, bé ngá tébe enginiŋe bébyen ya bébyen ná ya meduk bé biñ Yesus bé ywíñ fe ñí.
Ve, bé ngá dzó ná,
“Se tám fét, mfá ebírán é nza bɔ á bot été.”
Éde éyɔŋ Yesus a mbé á Betania, é ndá Simón, éñí a mbé a belé okwann nzamm;
ané, miningá enziŋ a ngá sian a belé afoná mbwánn enum ó mbé mora táŋ, éde a ngá swii wɔ́ Yesus nló éyɔŋ a mbé a tɔɔ́ ó téble.
Ve, niané beyága bé ngá yén dzam te, ané bé ngá wók abé, éde bé ngá dzó ná,
“Amú dzé bá ywíñ ntuk ámvála dí?
Amú ná mbwánn enum wí bá tɔɔ́ wɔ́ kuan bora táŋ, bé vé mitétéññ moann te.”
Niané Yesus a ngá ñú dɔ táŋ, éde a ngá dzó bɔ́ ná,
“Amú dzé mína bɔ miningá te sɔ́m? A bɔ yaá ma mbamba dzam.
Amú ná mína ye belé mitétéññ tám áse énzénzaŋ denan été, ve ma mínăá ye ma belé tám áse.
Amú ná miningá te á swii ma mbwánn enum wí ó ñúu dam ná aa koman ma á mfá ndzepbann ó sɔŋ wɔm.
Éde ma dzó mína bébélá ná, é vóm áse bá ye kat é mbamba fwéñ ñí, ébe éniŋ ngúrá, bá ye fe kɔ́bɔ é dzam é miningá ñí a mvá bɔ, ná bá síman ñí.”
Éde nyága mbɔ́ɔ́ ye béyága awóm ya bé beáñ, éñí a mbé éyola ná Judas Iskariote, a ngá ke yén betébosú befára.
Ané a ngá dzó bɔ́ ná,
“Nzá dzóm mína kómo ma vé á mfá ye ná me kuan mína ya ñí?”
Éde bé ngá vak ñí moann mí ngoós táŋ mewóm mé léa.
Ané, atéé ye eyɔŋ te a ngá tára ná aa dzéŋ é tám e ne mvéáñ á mfá ye ná aa ye kee bɔ́ ñí.
“Vóm mbé wa kómo ná bí ke wa koman ná o dzí Paskua?”
Ané a ngá dzó ná,
“Keŋán á kísoan, ébe mot enziŋ, míní dzó ñí ná, ‘Nyágale aa dzó ná, “É tám dam é ntɔɔ́ bebeñ; ma ye dzémle Paskua é ndá dzwe bíabe béyága bam.”
Éde, beyága bé ngá bɔ ané Yesus a ngá mánan bɔ́, amvála ané bé ngá koman Paskua.
Niané á alú e ngá kwíñ, ané Yesus a ngá tɔbɔ ó téble bábe beyága awóm ya bé beáñ.
Éde béé dzí, á ŋga dzó bɔ́ ná,
“Bébélá ma dzó mína ná mot mbɔ́ɔ́ ye ébe mína aa ye ma kuan.”
Ané, bé ngá bíra tɔbɔ eywiññ, bé ŋga síli fe ñí mbɔ́ɔ́ ya mbɔ́ɔ́ ná,
“Á Ntí, ye ma, ngeá?”
Ve Yesus ñí a ngá yalan ná,
“É mot á nii wéá éfela été bía ñí, éñe a ne é mot aa ye ma kuan.
É ntɔɔ́ ná, é Mwán Mot aa ke amvála ané é ne ntsilann á mfá weñ; ve, ngwáa ya é mot aa ye kuan é Mwán Mot! É mbé mot te mvéáñ ná a bɔ kaa ábyálá.”
Éde Judas, éñí a mbé ná aa kuan ñí a ngá síli ná,
“Á Rabí, ye ma, ngeá?”
Éde a ngá dzó ñí ná,
“Wa o dzó yaá dɔ.”
Éyɔŋ bé ngá dzí, ané Yesus a ngá ñɔŋ mfémm, niané a ngá vé abwará ya wɔ́, a bák wɔ́, a vé fe wɔ́ béyága beñ, éde a ngá dzó ná,
“Ñɔŋŋán; dzáán, é ñúu dam édɔ ñí.”
Ané a ngá ñɔŋ kɔ́p, niané a ngá mana vé akíba, a kee bɔ́ dɔ, eé dzó ná,
“Ñáán dɔ mína bésesé,
amú ná mékií mam émɔ má, émá méye á [mfefeñ] élat, émɔ má swii ákála abwiññ bot á mfá ndzwiiann mísémm.
Ma dzó mína ná, măá ye bera ñú ebumá ye á ndzík vino, atéé ye áwola dí akekwíñ é mos ma ye dɔ ñú mfefeñ bíabe mína édzwée ngɔ́mán Tará.
Éde niané bé ngá mana yee dzeá, ané bé ngá kwíñ bé kéñ á nkoó Álíba.
Véa éñe, Yesus a ngá dzó bɔ́ ná, “Álú dí mína bésesé mína ye mana dzímle mbwínánn ákála dam, amú é ne ntsilann ná,
‘Ma ye bími nkálá mitómá,
véa mítómá myá ye mana myean.’
Ve, niané ma ye wómo, ma ye mína ke ósú á Galilea.”
Éde Pedro a ngá dzó ñí ná,
Ané Yesus a ngá dzó ñí ná,
“Bébélá ma dzó wa ná álú dí, kaa ná nnóm kúp á lɔ́ŋ, wa ye ma kat táŋ biyɔŋ bí léa.”
Éde Pedro ñí a ngá dzó ñí ná,
“Atwaa ma ke wú bía wa, me sés wa kat eyɔŋ enziŋ.”
Ané béyága bése bevɔ́ɔ́ bá bé ngá dzó fe ntéññ mbɔ́ɔ́.
Éde Yesus a ngá ke sian bábe bɔ́ é vóm bá lwée ná Getsemaní, ané a ngá dzó béyága beñ ná,
“Tɔbɔgán ósí ó vá, ntéññ ma ke yaglan ólwí.”
Éde a ngá ke bá Pedro, ya é bwán bé beáñ Zebedeo, ané a ngá tára ná aa ywian, ya áwók nlém mitéñ.
Éde a ngá dzó bɔ́ ná,
“Nsísim wɔm wá bíra wórán eywiññ áwú; líggán ó vá, tɔbɔgán fe evéveññ bíabe mína.”
Ané a ngá yit ósú avítsaŋ, a ku ású ósí, á ŋga yaglan ná, “Á Tará, ngé é ne bɔban ná é kɔ́p ñí eé lot ma áyóp; fáve ná é táa bɔ amvála ané ma ma kómo, ve amvála wa wa kómo.
Éde, a ngá búlán ébe béyága, á koan ya bɔ́ béé ke óyó. Éde a ngá dzó Pedro ná,
“Ye ná míní sés tɔbɔ evéveññ bíabe mína táŋ áwola avɔ́ɔ́?
Tɔbɔgán evéveññ, yaglánán fe á mfá ye ná míní nza ku mébóblé été; bébélá nsísim ó belé nkómánn, ve é ñúu mison da e ne ateák.”
Éde, a ngá bera kólo éyɔŋ beáñ, ané a ngá yaglan ná, “Á Tará, nde é kɔ́p ñí e sés ma lot áyóp kaa ná ma ñú dɔ, nkómánn we éwɔ ó bɔɔ́ge.”
Niané a ngá búlán, á bera koan ya bɔ́ béé ke óyó, amú ná bé ngá bíra wók óyó.
Éde, a ngá bera bɔ́ lík, a kéñ yaglan éyɔŋ léa, eé bera dzó bifíá bivɔ́ɔ́ ya bivɔ́ɔ́.
Ané, a ngá sɔ́ ébe beyága, a dzóo bɔ́ ná,
“Ye ná míní ngén míní bóo óyó ya awaabé? Dággán ná, áwola é kwíñ yaá, éde ná é Mwán Mot a ntɔɔ́ nkeán é mó bebɔ misémm.
Tébegán, bí keŋán! Dággán ná é mot aa kuan ma a ntɔɔ́ bebeñ.”
Ákoan ná Yesus a ngén aa kɔ́bɔ, ané Judas, mbɔ́ɔ́ ye béyága awóm ya bé beáñ, a ngá sian bábe nkuna bot, bé belé mibéŋŋ mílé ya nzwaakeŋ, béé sɔ́ ébe betébosú befára, beyem metsiŋŋ, ya ébe mikúkúmá míye áyɔŋ.
Éde é mot a ngá kuan ñí, aá vé bɔ́ ndem, eé dzó ná, “É mot ma ñáŋ amáŋŋ, mot te éñe ñí; biñŋán ñí.”
Etéññ te ébyen ané a ngá yit Yesus bebeñ eé dzó ñí ná,
“Á mbóló, á Rabí!”
Éde a ngá ñáŋ ñí amáŋŋ.
Ané Yesus a ngá dzó ñí ná,
“Á mwíi, bɔɔ́ge é dzam o sɔ́ bɔ.”
Éde bé ngá yit bebeñ, bé kee Yesus mó ó ñúu, béé biñ ñí.
Éde Yesus a ngá dzó ñí ná,
“Niigé nzwaokeŋ we é vóm weñ; amú ná é bot bése bá twáa nzwaokeŋ, bá ye fe wú ya nzwaokeŋ.
Ye wa tém ná me sés dzaa Tará, ñí a vé fe ma misámá binzuk mí baángel áwola dí ébyen á lot táŋ awóm ya mí beáñ?
Ve, nzá amvála fe Mitsili myá myá ye dzálában, émí myá dzó ná, néa éñe dá yian bɔ?”
Véa éñe, Yesus a ngá síli nkuna bot ná,
“Ye mína nzu ya mibéŋŋ mílé ya nzwaakeŋ ébe ma, amvála ané ngé bá biñ nzeé midzɔ́ŋŋ? Kada mos má tɔɔ́ á templo, meé yágale bot, mína kaa ma ábiñ.
Ve dzam te áse dá bɔban á mfá ye ná Mítsili bekúlu medzó mí dzálában.”
Éde beyága bése bé ngá lík ñí, bé túp.
Ané, é bot bé ngá biñ Yesus bé ngá ke ya ñí ébe ntébosú befára nnén Kaifas, é vóm beyágale métsiŋŋ ya mikúkúmá bé mbé bé kóán.
Ve Pedro a ngá ke aa bee ñí oyaáp ómvús, akekwíñ á yát ntébosú befára nnén, éde a ngá ñíi, a tɔbɔ ósí bábe mewasíli mfá áyén asúgánn ye dzam te áse.
Véa, betébosú befára ya ekóánn ése, bé ngá dzéŋ ná bé belé é ngañiá a ne minéa ébe Yesus á mfá ye ná bé ywíñ ñí,
ve bá kaa ákoan ya ñí, afáŋbɔ ná minéneá bengañiá mí mbé abwiññ. Ve ó mvús véa bot bé beáñ bé ngá sian,
bé ŋga dzó ná,
“É mot ñí a ngá dzó ná, ‘Me ne tsam é templo Nzamá, mé bera fe dɔ lóŋ táŋ melú mé léa.’ ”
Éde, ntébosú befára nnén, a ngá tébe, eé dzó ñí ná,
“Ye ná wăá yalan dzam enziŋ? Nzá dzam é bot bá, bá bwaale wa ya dɔ dí?”
Ve Yesus ñí a ngá sis evóó. Éde ntébosú befára nnén a ngá dzó ñí ná,
“Ma dzaa wa ya nkanann sɔŋ ébe éyola é Nzamá a ne ntétéá ná, o kat bía ngé wa o ne Kristo, é Mwán Nzamá.”
Ané Yesus ñí a ngá dzó ñí ná,
“Wámyen o dzó yaá dɔ; ve, ma dzó mína ná,
‘Atéé ye áwola dí mína ye yén
é Mwán Mot a tɔɔ́ á mfá méyóm
éñí a ne Nguu,
eé sɔ́ fe míkút míye á dzóp été.”
Éde ntébosú befára nnén a ngá ñap bítóp byeñ, eé dzó ná,
“Ákɔ́bɔ nkɔ́bɔ abyann! Nzá dzam fé bía bera yi ya dɔ ya bengañiá? Dággán ná, áwola dí ébyen míní wók yaá nkɔ́bɔ abyann weñ;
mína yén á yá?”
Ané bé ngá yalan ná,
Éde bé ngá túp ñí menden ású, bé ŋga bími ñí bikúrá, ébá bevɔ́ɔ́ bá bé ŋga vé ñí mebéáñ ánu,
béé dzó ná,
“Á Kristo, túpge! Nzá á bími wa?”
Ve Pedro ñí a mbé a tɔɔ́ átán, á yát été, ané mbɔ biséññ miningá enziŋ a ngá yit ñí bebeñ a dzóo ñí ná,
“Wa wa tɔɔ́ fe mínabe Yesus mwann Galileo.”
Ve ñí a ngá kat dɔ ébe ású bésesé, eé dzó ná,
“Măá yem é dzam wa dzó.”
Ve, éyɔŋ a ngá nzu kwíñ mbéñ, miningá mfé ñí a ngá yén ñí, ané a ngá dzó é bot bé mbé ó véa ná,
“E mot ñí a tɔɔ́ bábe Yesus, mwann Nasareo.”
Éde a ngá bera dɔ kat, ya nkanann sɔŋ, eé dzó ná,
“Măá yem mot te!”
Niané oyomm tám ó ngá lot, éde é bot bé mbé ó véa bé ngá nzu koan ya Pedro, ané bé ngá dzó ñí ná,
“É ne été ná o ne mot mbɔ́ɔ́ ye ébe bɔ́; amú ná atwaa ámvála wa kɔ́bɔ dá dá lére dɔ.”
Éyɔŋ te a ngá tára ná aa boŋ ya fe ákan sɔŋ, ná,
“Măá yem mot te!”
Etéññ te ébyen éde nnóm kúp a ngá lɔ́ŋ.
Ané Pedro a ngá síman é dzam Yesus a ngá dzó, ná, “Kaa ná nnóm kúp á lɔ́ŋ, wa ye ma kat táŋ bíyɔŋ bí léa.” Éde, a ngá kwíñ átán, á ŋga daŋ bíra yi.
Niané kírí e ngá léne, betébosú befára bése ya mikúkúmá míye áyɔŋ bé ngá bɔ ekóánn mfá amvála bé ne ywíñ Yesus.
Éde niané bé ngá mana ñí ká, bé kéñ ya ñí, ná bá kee ñí ŋgɔ́vina Pilato.
Éde Judas, éñí a ngá kuan Yesus, niané a ngá yén ná bé vé yaá ñí meku, á ŋga wórán bidzo á nlém weñ été, ané a ngá ke búlu betébosú befára ya mikúkúmá moann mí ngoós mewóm mé léa,
eé dzó ná,
“Me bɔ yaá nsémm, ná ma kee mékií mé ne kaa bidzo.”
Ve bá bé ngá dzó ñí ná,
“É ne bía dzé? Wámyen ó wéñ!”
Éde a ngá wea ngoós te á templo été, a kéñ; niané a ngá ke á ywíñ émyen ya nkɔɔ́ ó kíŋŋ.
Ve betébosú befára bá bé ngá twáa ngoós te, ané bé ngá dzó ná,
‘Atsiŋŋ dăá yébe ná bí nii é dzóm dí éwála moann ye á templo, amú ná a ne ntáŋ mékií.’
Éde niané bé ngá bɔ ekóánn, ané bé ngá kus áfúp é mot a ngá lwíñ byém ya sí ekwánn ya moann míte, á mfá ádzep beyéŋ.
Amvála te édɔ, édí nkúlu medzó Jeremías a ngá dzó, é ngá dzálában ná,
‘Bé ngá ñɔŋ moann mí ngoós mewóm mé léa,
é táŋ bwán béye Israel bé ngá kík.
Éde, bé ngá kus áfúp é mot a ngá bɔ byém ya sí ekwánn ya moann míte,
amvála ané Ntí a ngá mánan ma.’ ”
Éde Yesus a mbé téle ébe ású ŋgɔ́vina, ané ŋgɔ́vina te a ngá síli ñí ná,
“Ye wa o ne é kéza bejudio?”
Éde Yesus a ngá dzó ñí ná,
“Wa wa dzó dɔ.”
Éde, betébosú befára ya mikúkúmá bá béé sɔ́mán ñí, ñí kaa áyalan dzam enziŋ.
Ané Pilato a ngá dzó ñí ná,
“Ye wăá wók ábímm mam bá bwaale wa ya mɔ dí?”
Ve Yesus ñí eé ndzí yalan ya ñí atwaa ya efíá evɔ́ɔ́ ya evɔ́ɔ́; éde ŋgɔ́vina a ngá bíra voŋbe ya dɔ.
Édɔ ná, kada fét, ŋgɔ́vina a ngá bɔ eé suu áyɔŋ mbok mbɔ́ɔ́, éwí bébyen bá kómo.
Véa, bá bé mbé bé belé mbok enziŋ ó belé abwiññ éwógá, béé lwée wɔ ná [Jesús] Barrabás.
Niané bé ngá bɔ ekóánn, éde Pilato a ngá síli bɔ́ ná,
“Mína kómo ná me suu mína nzá? Ye Barrabás, ngé ki Yesus, éñí bá lwée ná Kristo?”
Amú a ngá yem ná bé ngá kee ñí Yesus ya akála evínn.
Éde Pilato ñí a tɔɔ́ étɔɔ́ bá kík misaŋ, ané ngéá a ngá lóm ná bé ke ñí dzó ná, “O táa ñíi ádzó é nzósoó mot te été, amú ná me bíra dzuk biyéyemm émuú ya ákála deñ.”
Ve, betébosú befára ya mikúkúmá bá bé ngá mana fuk mikuna mí bot ná bé dzaa Barrabás, ve Yesus ñá bé ywíñ.
Éde, ŋgɔ́vina a ngá síli bɔ́ ná,
“Mbé ye bé beáñ bá, mína kómo ná me suu mína?”
Ané bé ngá yalan ná,
“Barrabás!”
Éde Pilato a ngá síli bɔ́ ná,
“Nzá dzam ma ye bɔ Yesus, éñí bá lwée ná Kristo?
Éde bésesé bé ngá dzó ná,
“Á kéŋ á krús!”
“Amú dzé? Nzá mbéa dzam á bɔ?
Ve bá bé ngá daŋ yónyónan ná,
“Á kéŋ á krús!”
Éde Pilato eé yén ná a sés twáa dzam été, fáve ná ebírán édɔ é ngá bɔ, ané a ngá ñɔŋ mendzímm, á ŋga sop mó ébe ású nkuna bot, eé dzó ná,
“Mé ne nkeññ ébe mékií é mot ñí; mína bébyen ó wéñ.”
Éde bot bése bé ngá yalan ná,
“Mékií meñ mé kpá míló myea áyóp, ya émí é bwán bea!”
Ané a ngá kúlu bɔ́ Barrabás; ve niané bé ngá mana yít Yesus, éde a ngá kee bɔ́ ñí á mfá ye ná bé ywíñ ñí á krús.
Éde bénzima ŋgɔ́vina bé ngá ke ya Yesus á kpatéle, ané nsámá benzima te óse ó ngá mana ñí boman;
bé ŋga swala ñí bitóp bé bwára ñí mbamba étóp ó ñúu.
Véa, niané bé ngá mana tsiŋ korona kát biyɔɔ́, bé bwát ñí dɔ nló, bé kee fe ñí ntúmm é wéá meyóm weñ; bé ŋga kút ñí mebɔ́ŋŋ ébe ású deñ, bé ŋga kpógo fe ñí, béé dzó ná,
“É kéza bejudio ó yóp!”
Éde, béé túp ñí menden, bé ŋga bími ñí ntúmm nló.
Niané bé ngá mana ñí kpógo, éde bé ngá swala ñí mbamba etóp, bé bwára ñí bítóp byeñ, éde bé ngá ke ya ñí á krús.
É tám bé ngá ke ya ñí, véa bé koan ya mot enziŋ ye á Sirene, a tɔɔ́ éyola ná Simón, ané bé ngá yémle ya ñí ná á baga é krús Yesus.
Niané bé ngá kwíñ é vóm bá lwée ná Gólgota, dá yíli ná, “Vóm ye Ékpékpéññ Nló”,
éde bé ngá vé ñí é vino a mbé ayoo ná á ñú; ve niané a ngá kyak wɔ́, eé ndzí wɔ́ kómo ñú.
Ákoan ná bé dɔ́mle yaá ñí á krús, ané bé ngá kapban bítóp byeñ, béé kyak bemaa (á mfá ye ná édí nkúlu medzó a ngá dzó é dzálában ná, ‘bé ngá kapban bítóp byam, béé kyak bemaa é byém byam’).
Éde bé ngá tɔbɔ ósí ó véa, béé kálá ñí.
Éde, bé ngá kele ñí á nló áyóp ésɔ́mán deñ, é tɔɔ́ ntsilann ná, “Yesus éñe ñí, é kéza bejudio.”
Éde bé ngá dɔ́mle á krús benzeé midzɔ́ŋŋ bé beáñ bábe bɔ́, mbɔ́ɔ́ ó tɔɔ́ ñí mfá meyóm, éwí mbɔ́ɔ́ wá ó tɔɔ́ ñí mfá meyéá.
Ané é bot bé ngá lot ó véa bá bé ŋga tea ñí, béé sigle miló,
béé dzó ná,
“Wa é mot wa tsam templo, o bera fe dɔ lóŋ nia melú mé léa! Korogé wámyen ngé o ne é Mwán Nzamá, siggé fe á krús!”
Amvála te fe, betébosú befára bábe beyágale métsiŋŋ, (ya befariseo) ya mikúkúmá bá bé ŋga kpógo fe ñí, béé dzó ná,
“A ngá koro bot befé, ve a sés koro émyen! A tɔɔ́ fe kéza ye Israel! Á siggé á krús áwola dí, véa bía ye ñí bwíni.
Aá tɔbɔ ya Nzamá mebúnn; Nzamá te á korogé ñí áwola dí ngé aa kómo; amú á dzó ná, ‘Me ne é Mwán Nzamá.’ ”
Ámvála te ébyen fe benzeé midzɔ́ŋŋ bá bé mbé bé tɔɔ́ ndɔ́mlán á krús bábe bɔ́ bá bé ŋga kɔ́bɔ fe ñí abé.
Ané, bebeñ méwola mé léa, éñe Yesus a ngá yónán ya kíŋŋ oyaáp ó yóp, eé dzó ná, “Éli, Éli, lema sabaktani?” Dzam te dá yíli ná, “É Nzamá wɔm, É Nzamá wɔm, amú dzé o lama yaá ma?”
Éde, bot benziŋ béye é bot bé mbé ó véa, niané bé ngá wók dɔ, bé ŋga dzó ná,
“Éñí aa lwée Elías.”
Etéññ te ébyen, éde mot mbɔ́ɔ́ ye été a ngá ke mbíí, a ñɔŋ efús etóp, a du dɔ é vino a ne saŋŋ été, á ŋga ká dɔ á ntéŋ elé, a vé ñí dɔ ná á ñú.
Ve é bot bevɔ́ɔ́ bá bé ŋga dzó ñí ná,
“Líkgán ñí, bí ben yén ngé Elías aa nzu ñí koro.”
Ve Yesus a ngá bera yónán ya kíŋŋ oyaáp ó yóp, éde a ngá suu nsísim.
Véa mfim étóp á templo ó ngá ñaba bifas bí beáñ, atéé ye ó yóp akekwíñ ó sí, ané sí e ngá fógan, mekwá má mé ŋga bólo,
mésɔŋ mé ŋga yɔ́ŋbe; éde abwiññ mífúfúp mí bot émí mí mbé óyó [nwúán] mí ngá wómo.
Éde, niané Yesus a ngá wómo, véa bá bé ngá kólo mésɔŋ, bé ñíi á mfúfúp kísoan, bé ŋga yéne ébe abwiññ bot.
Niané kaba ye á Roma ya é bot bábe bɔ́ bé ngá kálá Yesus bé ngá yén mí sukban mí sí, ya é mam mé ngá bɔban, éde bé ngá bíra kɔ wɔŋŋ, béé dzó ná,
“Bébélá é mot ñí a tɔɔ́ é Mwán Nzamá!”
Abwiññ biningá é ngá nzu dá bee Yesus, atéé ye á Galilea béé belan ya ñí, dá é mbé fe ó véa, béé dága bé téle oyaáp;
bé mbé été ná; María Magdalena, María ñiá Jakobo bá José, ya é bwán Zebedeo ñiá.
Niané ŋgɔgɔ́ e ngá kwíñ, nkúkúmm mot enziŋ ye á Arimatea ó ngá sɔ́, béé lwée ñí ná José, ñí a mbé fe nyága Yesus;
éde mot te a ngá ke yén Pilato, aa dzaa ñí mbim Yesus. Ané Pilato a ngá mánan ná bé kee ñí wɔ́.
Véa José a ngá ñɔŋ mbim, éde a ngá vígile wɔ́ á mbamba mfúbánn etóp été.
Éde a ngá bwíi wɔ́ á mfefeñ sɔŋ weñ, éwí a ngá mana fá ákwá été, éde niané bé ngá bígle mora akwá á mbéñ sɔŋ, a kéñ.
Ve, María Magdalena a mbé ó véa, bá é María mbɔ́ɔ́, bé tɔɔ́ ósí á sɔŋ ósú.
É mos ó ngá belan véa, nia álot éwí bá koman, éde betébosú befára bábe befariseo, bé ngá ke kóán ébe Pilato.
béé dzó ñí ná,
“Á Ndzwée, bía síman ná éyɔŋ nduk bot te a mbé ntétéá, a ngá dzó ná, ‘Nia melú mé léa ma ye wómo.’
Édɔ ná, mánaŋán ná bot bé ke túga kálá sɔŋ akekwíñ álú léa, a nza bɔ ná ngé béyága beñ bé kéñ, bé dzíp mbim, véa bé dzó bot ná a wómo yaá míwúán été. Éde méduk má súgan má ye daŋdaŋ ya abé álot émá ósúá.
Ané Pilato a ngá dzó bɔ́ ná,
“Keŋán ya benzima! Míní kéñ dɔ túga kálá amvála mína yem.”
Éde, bé ngá ke túga dzip sɔŋ, béé vé sitám ákwá ya benzima.
Niané Sátará a ngá lot, ekúná kírí ye é mos ósúá ye á sóánn, ané María Magdalena bá é María mbɔ́ɔ́, bé ngá ke yén sɔŋ.
Véa éñe bora sukban sí ó ngá bɔban, amú ná ángel Ntí a ngá sigi á dzóp été, niané a ngá sian a bígle akwá, a tɔbɔ fe dɔ áyóp.
Ya é wɔŋŋ bé ngá kɔ ñí, benzima bé ŋga ku ngom, véa bé kpéñ ané mibim.
Éde ángel, eé kɔ́bɔ, a ngá dzó biningá ná,
“Míní táa kɔ wɔŋŋ; amú ma yem ná mína dzéŋ Yesus, éñí bé ngá ywíñ á krús.
A sés ó vá, amú ná a wómo yaá ámvála a ngá dzó. Nzaán áyén é vóm a mbé a bóo!
Édɔ ná, keŋán avóó, míní kat béyága beñ ná, ‘Á wómo yaá míwúán été; éde ná aa ke mína ósú á Galilea; ó wéñ éñe mína ye ñí yén.’ Dággán ná ma me dzó yaá mína dɔ.”
Éde biningá bé ngá dzíga kólo ó sɔŋ ya wɔŋŋ, béé bíra fe sán, ané bé ngá ke mbíí bé kat béyága beñ fwéñ. [Éyɔŋ bá bé ngá ke kat beyága fwéñ,]
véa éñe, Yesus a ngá toban ya bɔ́, eé dzó ná, “Á mbólán!” Éde bá bé ngá yit ñí bebeñ, bé kútbe ó sí bé ŋga kaŋ ñí, béé wúbán ñí ya mebɔ.
Ané Yesus a ngá dzó bɔ́ ná,
“Míní táa kɔ wɔŋŋ. Keŋán, katgán bɔbédzaŋ fwéñ ná bé ke á Galilea, éñe fe bá ye ma yén ó wéñ.”
Véa bá béé ke, ané benzima benziŋ béye été bé ngá ke á kísoan, bé kat betébosú befára é mam mése mé ngá bɔban.
Éde, niané bé ngá mana kóán bábe mikúkúmá, béé bu fak, ané bé ngá kee benzima béte abwiññ moann,
béé dzó ná,
“Dzógán ná, ‘Béyága béñ bé sɔ́ á alú, bé dzíp mbim weñ ntéññ bía bóo óyó.’
Éde ngé ŋgɔ́vina ñí a wók dzam te, bía bía ye ñí sili nlém ósí, véa bí kam fe ya mína ébe ntéé óse.”
Ébá bé ngá ñɔŋ moann, bá bé bɔ fe ámvála bé ngá lére bɔ́. Ané ndzóán te ó ngá mana kwíñ éndendaŋ béjudio été, anzukwíñ émuú.
Édɔ ná awóm béyága ya mbɔ́ɔ́ bá bé ngá ke a Galilea, á nkoó Yesus a ngá dzó bɔ́ ya wɔ́.
Niané bé ngá yén ñí bé kútbe ó sí bé ŋga kaŋ ñí; afáŋbɔ ná bevɔ́ɔ́ benziŋ bá bé ngá yep.
Niané Yesus a ngá ke koan ya bɔ́, ané a ngá dzó ná,
“Nguu Édzwée ése ye á dzóp, ye fe á sí ó vá, bé vé yaá ma dɔ.
Édɔ é ne ná, keŋán, bɔgán fe beyága ébe meyɔŋ mése, míníí du bɔ́ ébe éyola Éséá, ébe édí Mwán, ya ébe édí Mfúfúp Nsísim;
míní vé bɔ́ ayágalé ná bé dzálá é mam mése me mánan yaá mína. Dággán fe ná, me tɔɔ́ bíabe mína mélú mése, akekwíñ ásúgánn ye é tám ñí.”
Átáraga ye é mbamba fwéñ Yesukristo é Mwán Nzamá.
Amvála ané é ne ntsilann ábá nkúlu medzó Esaía ná,
“Dággán, ma lóm nkat fwéñ wɔm ébe ású dwe,
éñe aa ye kom é nzenn dwe.
Kíŋŋ mot da yón éyáŋŋ été, deé dzó ná,
‘Komŋán é nzenn Ntí,
sóŋán ménzenn meñ tételé.’ ”
Abeŋŋ sí ye á Judea ngúrá ya bot bése béye á Yerusalen bé ngá ke ébe éñe, éde béé mem mísémm myeba, á ŋga du bɔ́ óswíñ Yordán.
Juan a mbé a baga bitóp bikop bí kamelio, a mbé fe a baga kaná ekop tsít ángérgá, a ngá dzí bitandá ya ywíñ ye áfan.
Juan a ngá kat fwéñ eé dzó ná, “É mvús dam é mot aa daŋ ya ma ya nguu aa nzu, éñí me sés é mot a ne lúŋbe ósí ná a tsii mikɔɔ́ míye méngop meñ.
Me ngá du mína ya mendzímm, ñí aa ye mína du ya Mfúfúp Nsísim.”
A ngá bɔ ná melú méte Yesus a ngá sɔ́ á Nasaret ye á Galilea, ané Juan a ngá du ñí á Yordán.
Éde é tám a ngá kólo méndzímm été, etéññ te ébyen a ngá yén dzóp deé yɔ́ŋbe, éde Mfúfúp Nsísim a ngá sigi ébe éñe amvála ané obeŋŋ.
Ané kíŋŋ e ngá sɔ́ á dzóp été deé dzó ná, “Wa o ne ndzindziŋŋ Mwán wɔm, wa wa vé ma mesán á nlém.”
Etéññ te ébyen Mfúfúp Nsísim a ngá tsíni ñí ná a ke éyáŋŋ été.
Éde a ngá tɔbɔ éyáŋŋ été táŋ melú mewóm mé nii, Sátan eé bóble ñí; a mbé a tɔɔ́ énzénzaŋ bétsít béye áfan été, baángel béé belan ya ñí.
Niané bé ngá fet Juan á mbok, Yesus a ngá ke á Galilea eé kat é mbamba fwéñ Nzamá,
eé dzó ná, “Tám é koan yaá, édzwée ngɔ́mán Nzamá é ntɔɔ́ bebeñ, dzobgán míní bwíni fe mbamba fwéñ.”
Yesus eé lot á nsá máŋ méye á Galilea, ané a ngá yén Simón bá mwanñaŋ Andrés béé wea mevwát á máŋ été, amú ná bé mbé beyɔ́p kwaás.
Éde Yesus a ngá dzó bɔ́ ná,
“Beegán ma, ma ye mína lík ná míní bɔ beyɔ́p bot.”
Éde bé ngá lík mevwát etéññ te ébyen, ané bé ngá bee ñí.
Niané a ngá bera ke ósú avítsaŋ, ané a ngá yén Jakobo é mwán Zebedeo, ya mwanñaŋ Juan, bá bé mbé fe bé tɔɔ́ á byéa été béé kom mevwát.
Éde a ngá lwée bɔ́ etéññ te ébyen; éde béé lík éséá weba Zebedeo á byéa été ya bebɔ biséññ, ané bé ngá ke bábe Yesus.
Éde bé ngá sian á Kapernaúm; niané é mos Sátará ó ngá kwíñ, ané Yesus a ngá ñíi á sinagoga été, ané a ngá tára ná aa yágale bot.
Éde bot bé ngá kám áyágalé deñ, amú ná a ngá yágale bɔ́ amvála ané éñí a belé edzwée, se ané beyágale métsiŋŋ.
Mot enziŋ a mbé á sinagoga été ó véa a belé nsísim mvin ó ñúu, ané mot te a ngá tára ná aa yón,
eé dzó ná, “Nzá dzam bí belé ya wa, á Yesus mot ye á Nasaret? Ye o sɔ́ yaá bía tsam? Ma yem nzá o né, O ne Mfúfúp Mot Nzamá.”
Yesus a ngá vé nsísim te mbámm, eé dzó ná,
“Dzipge anu, kólogé fe ébe mot te!”
Ané nsísim mvin te ó ngá suk ñí ñúu ya nguu, éde ó ngá yón ya kíŋŋ oyaáp ó yóp, ó kwíñ.
Ané bot bése bé ngá kám, akekwíñ ané bé ngá síli bevɔ́ɔ́ ya ébá bevɔ́ɔ́ ná,
“Nzá dzam dí? Mfefeñ áyágalé ya edzwée! Aa mánan atwaa misísim mí mvin, mí ŋga wók ñí.”
Éde, etéññ te ébyen éwógá deñ é ngá mana ñeŋ mifá míse míye ábeŋŋ sí ye á Galilea.
Etéññ te ébyen, niané bé ngá kólo á sinagoga été, éde bé ngá ke é ndá Simón ya Andrés, bábe Jakobo ya Juan.
Éde Yesus a ngá yit ñí bebeñ, ané a ngá biñ ñí wéá, a téle ñí, éde avép a ngá mana ñí ó ñúu, á ŋga belan ya bɔ́.
Ngɔgáse, niané nlódzóp ó ngá dzím, éde bé ngá sɔ́ ya ñí ya é bot bése bé ngá kwan ya ébá bé mbé bé belé misísim mí mvin.
Éde kísoan ngúrá e ngá mana nzu dzéñ á mbéñ ósí.
Ané a ngá séñ abwiññ bot é mbé é belé akwann memvála ya memvála, a ngá vea fe abwiññ misísim mí mvin, ĕé ngá lík ki ná mísísim míte mí kɔ́bɔ, amú ná mí ngá yem ñí.
Ekúná kírí, ákoan ná oyomm dzíbi ó ngén, Yesus a ngá tébe a kwíñ, éde a ngá ke vóm enziŋ évwíñ, á ŋga yaglan ó véa.
Éde Simón, ya é bot bábe bɔ́ bé mbé bé ngá ke ñí dzéŋ;
Niané bé ngá koan ya ñí, ané bé ngá dzó ñí ná,
“Bot bése bá dzéŋ wa.”
Ané a ngá dzó bɔ́ ná,
“Bí keŋán mfá mbɔ́ɔ́, á meá mé ne míféŋŋ, á mfá ye ná me kat fe mbamba fwéñ ó wéñ, amú ná édɔ má sɔ́.”
Ané a ngá ke aa kat mbamba fwéñ á Galilea áse, besinagoga beba été, eé vea fe mimbéa misísim.
Éde nzénzamm enziŋ ó ngá nzu ébe éñe, o kút ñí mebɔ́ŋŋ ó sí, ó ŋga dzaa ñí engóngɔ́ɔ́, weé dzó ñí ná,
“Ngé wa kómo, o ne ma fúbu.”
Ané Yesus a ngá yén ñí engóngɔ́ɔ́, éde a ngá sám wéá a nama ñí, a dzóo fe ñí ná,
“Ma kómo. Bɔɔ́ge mfúbánn!”
Éde etéññ te ébyen nzamm é ngá mana ñí ó ñúu, ané a ngá lígi mfúbánn.
Éde Yesus a ngá vé ñí mbámm, véa, a yáán ya ñí,
ané a ngá dzó ñí ná, “Dággé, o táa kat mot enziŋ dzam; fáve ná, kéŋ, léregé fára é ñúu dwe, o vé fe metúnŋa mfá mfúbánn we, émá Moisés a ngá téle á mfá ye ná é bɔ bɔ́ ngañiá.”
Ve, éñe, niané a ngá kólo, á ŋga tára ná aa ke a kɔ́bɔ dɔ éyéá été ya ákúlán dɔ akekwíñ ná Yesus ĕé mbé fe ñíi á kísoan enziŋ éyéá été, fáve ná, a ngá bɔ eé lígi átán, mevóm bot bĕé tɔɔ́; bot bé ŋga sɔ́ ébe éñe mifá míse.
Niané ayomm melú é ngá lot, éyɔŋ Yesus a ngá bera sian á Kapernaúm, kíŋŋ é ngá mana ke ná a ntɔɔ́ á ndá.
Ané abwiññ bot é ngá mana nzu kóán, akekwíñ ná afóo dĕé mbé fe atwaa á mbéñ; ané a ngá kat bɔ́ efíá.
Éde, befám bé nii bé ngá sian bé sɔ́ ya ñí ya mbóbók.
Amú bĕé mbé kwíñ ya ñí é vóm Yesus a mbé akála nkuna bot, éde bé ngá kpéñ mfá ndzií étun Yesus a mbé, éde niané bé ngá yɔ́ɔ avéŋŋ, ané bé ngá sili é mwann enɔŋŋ mbóbók ó mbé ó bóo.
Niané Yesus a ngá yén mbwínánn weba, éde a ngá dzó mbóbók ná,
“Á mwán, mísémm mwe mí ntɔɔ́ wa ndzámann.”
Beyágale métsiŋŋ benziŋ bé mbé bé tɔɔ́ ósí ó véa, ané bé ngá dzó mílém myeba été ná,
“Amú dzé éñí aa kɔ́bɔ aaná? Aa kɔ́bɔ nkɔ́bɔ abyann! Nzá mfé a ne dzáma mísémm, ve mot mbɔ́ɔ́, fáve Nzamá?”
Etéññ te ébyen, éde Yesus a ngá ñú táŋ á nsísim weñ été ná dzam te édɔ bá tém, ané a ngá síli bɔ́ ná,
Dzé dá daŋ ya ebúbú ye ádzó mbóbók, ye ná, ‘Mísémm mwe mí ntɔɔ́ wa ndzámann’, ye ádzó ñí ná, ‘Tébegé, twáagé é mwann enɔŋŋ we, o wulu?’
Ve á mfá ye ná míní yem ná é Mwán Mot a belé nguu ye ádzáma mísémm é sí ñí.” Éde a ngá dzó mbóbók ná,
“Ma dzó wa ná, tébegé, o twáa é mwann enɔŋŋ we, o ke é ndá dzwe.”
Éde a ngá tébe, ané a ngá twáa é mwann enɔŋŋ weñ, etéññ te ébyen a kwíñ, bésesé béé yén, akekwíñ ané bésesé bé ngá voŋbe, éde bé ngá vé Nzamá dúmá, béé dzó ná,
“Bĭá bé tára yén ámvála dzam dí eyɔŋ enziŋ!”
Éde Yesus a ngá bera ke éyɔŋ efé á nsá máŋ, ané bot bése bé ngá nzu ébe éñe, éde a ngá yágale bɔ́.
Ané, eé lot a ngá yén Leví, é mwán Alfeo, a tɔɔ́ ósí é vóm bá yáán mfóŋsí, éde a ngá dzó ñí ná,
“Beegé ma.”
Ané a ngá tébe, a bee ñí.
A ngá bɔ ná Yesus a tɔɔ́ ó téble é ndá Leví, abwiññ beñɔŋ mfóŋsí ya bebɔ misémm bé ngá dzí bábe Yesus ya béyága beñ; amú ná ébá bé ngá bee ñí bé mbé abwiññ.
Niané beyágale métsiŋŋ béye nsámá befariseo bé ngá yén ná aa dzí bábe bebɔ misémm ya beñɔŋ mfóŋsí, ané bé ngá dzó béyága beñ ná,
“Amú dzé aa dzí [ya ñú] bábe beñɔŋ mfóŋsí ya bebɔ misémm?”
Niané Yesus a ngá wók dɔ, ané a ngá dzó bɔ́ ná,
“É bot bé ne mvwaá băá yi dɔ́kira, fáve ébá bé ne mikúkwann. Meé ndzí nzu lwée benzósoó bé bot, fáve bebɔ misémm.”
Befariseo ya béyága Juan bé ngá lot metám méye á nkián bidzí, ané bé ngá sɔ́. Éde bé ngá dzó ñí ná,
“Amú dzé béyága Juan ya ébá befariseo bá lot métám méye á nkián bidzí, ve béyága bwe bá băá ki bidzí?”
Éde Yesus a ngá yalan ya bɔ́ ná,
“Ye bemvwíññ é mot aa lúkgan bé ne ki bidzí, ntéññ a ngén a tɔɔ́ bábe bɔ́? Ntéññ é mot aa lúkgan a ngén bábe bɔ́, bé sés ki bidzí.
Ve, melú má nzu é tám é mot aa lúkgan aa ye bɔ́ kólo été, ané bá bá ye fe ki bidzí mos te.
Mot enziŋ ăá vé mfefeñ abeét etóp á nnomm etóp, amú ná mfefeñ abeét wá ye líni nnomm etóp, véa avéŋŋ dá ye daŋ bɔ abé.
Mot enziŋ ăá nii ki é vino a ne mfefeñ méndák bikop bí tsít mé ne miyomm été, amú ná vino aa ye bwíñ mendák méte bé dzímle vino bé dzímle fe mendák. Ve, bá nii é vino a ne mfefeñ méndák bikop bí tsít mé ne fe mifefeñ été.”
A ngá bɔ ná Yesus a ngá lot méfúp été é mos Sátará ané béyága beñ, ntéññ bé ngá lot bá bé ŋga tára ná bá téñ mebáma.
Éde befariseo bé ngá dzó ñí ná,
“Dággán, amú dzé bá bɔ é dzam atsiŋŋ dăá yébe é mos Sátará?”
Éde a ngá dzó bɔ́ ná,
“Ye ná mínăá bé láŋ é dzam David a ngá bɔ eyɔŋ enziŋ, é tám a ngá yi bidzí, á ŋga wók nzeñ, éñe ya é bot bábe bɔ́ bé mbé;
amvála avé a ngá ñíi é ndá Nzamá été, métám ntébosú befára Abiatar, ané a ngá dzí mífémm mí ne ya ntélán mam áyát, é dzóm atsiŋŋ dăá yébe ná mot mfé aa dzí, fáve befára, a vé fe é bot bábe bɔ́ bé mbé?”
Éde a ngá dzó bɔ ná,
Édɔ ná, é Mwán Mot a ne Ntí, atwaa éñí ye é mos Sátará.”
Yesus a ngá bera ñíi éyɔŋ efé á sinagoga été. Éde mot enziŋ a mbé ó véa a belé nkát enam.
Ané bé ngá tára ná bá dága Yesus mfá áyén ngé aa ye ñí séñ é mos Sátará, ya néa, bé belé é dzam bá sɔ́mán ñí ya dɔ.
Éde Yesus a ngá dzó é mot a mbé a belé nkát enam ná,
“Tébegé énzénzaŋ dea été.”
Ané a ngá dzó bɔ́ ná,
“Dzé atsiŋŋ dá yébe é mos Sátará: Ye ábɔ mvéáñ ye ábɔ abé? Ye ánii mot ye áywíñ mot?”
Ve bé ngá sis bivóó.
Éde Yesus a ngá dága bɔ́ ya meyéá, a tɔɔ́ fe eywiññ amú áleét milém deba, éde a ngá dzó mot te ná,
“Sámŋe enam dwe!”
Éde a ngá sám dɔ, ané enam deñ é ngá lígi mvwaá.
Éde niané befariseo bé ngá kwíñ átán, etéññ te ébyen ané bé ngá tára ná bá bu fak bábe Beerodiano mfá Yesus, ná bé yén amvála avé bé ne ñí ywíñ.
Yesus a ngá kólo a kéñ ó máŋ bábe béyága beñ, ané abwiññ bot béye á Galilea é ngá bee ñí, ya fe bot béye á Judea.
Abwiññ bot ye á Yerusalen, ya Edumea, ya á Yordán áyát, ya mevóm má boman Tiro ya Sidón, niané bé ngá wók é mam mése Yesus a ngá bɔ́, ané bé ngá nzu ébe éñe.
Éde a ngá dzó béyága beñ ná bé koman ñí byéa enziŋ, amú nkuna bot, á mfá ye ná ó nza ñí fít.
Amú ná a ngá séñ abwiññ bot, akekwíñ ané é bot bése bé mbé bé belé mitéñ bé ngá ku ñí ó ñúu á mfá ye ná bá nama ñí.
Éyɔŋ misísim mí mvin mí ngá bɔ myeé yén ñí, mí ngá ku ébe ású deñ, mí ŋga yón, myeé dzó ná,
“Wa o ne é Mwán Nzamá!”
Ve Yesus a ngá vé bɔ́ mbámm abwiññ, ná bé táa bɔ ná bot bé yem ñí.
Éde a ngá bét nkoó, aa lwée ébá a ngá kómo, éde bé ngá ke ébe éñe.
Éde a ngá téle awóm bot ya bot bé beáñ, ébá a ngá yo ná baapostol á mfá ye ná bé bee ñí ya fe mfá álóm bɔ́ ná bé ke bá kat mbamba fwéñ,
ya á mfá ye ná bé belé nguu ye átsílán ya mimbéa misísim.
[Awóm bot ya bot bé beáñ a ngá téle ébɔ́ bá:] Simón, éñí a ngá yo fe eyola ná Pedro;
Jakobo, é mwán Zebedeo, ya Juan mwanñaŋ Jakobo, ébá a ngá yo fe ná Beboanerge (dá yíli ná, “É Bwán Ndzaláŋ”);
Andrés, Felipe, Bartolomé, Mateo, Tomás, Jakobo é mwán Alfeo; Tadeo, Simón mwann Kananita,
ya Judas Iskariote, éñí a ngá kuan fe Yesus.
Yesus a ngá sian á ndá enziŋ, ané nkuna bot ó ngá bera mana nzu kóán, akekwíñ ané ébɔ́ bĕé mbé fe dzí.
Éyɔŋ é bot béñ bé ngá wók dɔ, bé ngá ke ná bá ke ñí ñɔŋ, amú bé ngá dzó ná, “Á ŋga kwan yaá á nlém.”
Éde Yesus a ngá lwée bɔ́, ané a ngá kɔ́bɔ ya bɔ́ ya menganán, eé dzó ná,
“Sátan a ne tsílán ya Sátan á yá?
Ngé edzwée enziŋ dá kánan ébyen ya ébyen, édzwée te é sés tɔbɔ ayaáp.
Ngé ndá bot enziŋ dá kánan ébyen ya ébyen, ndá bot te é sés tɔbɔ ayaáp.
Ya fe ná, ngé Sátan aa ke émyen á ngamm áyát, a tɔɔ́ fe nkánán, a sés tɔbɔ ayaáp, fáve ná ásúgánn deñ é kwíñ yaá.
Ve mot enziŋ a sés ñíi é ndá ngunguú mot á ŋga twáa fe ñí byém, ngé kaa ná a tára ñí ká; véa a ntɔɔ́ ñí twáa byém á ndá.
Ma dzó mína bébélá ná bá ye dzáma bwann bé bot misémm ya nkɔ́bɔ abyann óse bá kɔ́bɔ.
Ve é mot áse aa kɔ́bɔ Mfúfúp Nsísim nkɔ́bɔ abyann, ĕé belé ndzámann tám enziŋ, fáve ná a ne ntotɔ́mm ye nsémm ó ne mbéámbéá.”
Amú bé ngá dzó ná, “A belé nsísim mvin.”
Éde ñiá bábe Yesus bɔbéñaŋ bé ngá sian, ané bé ngá lígi átán, bé lóm ná bé lwée ñí.
Abwiññ bot é mbé é tɔɔ́ ñí miféŋŋ, éde bé ngá dzó ñí ná,
“Dággán, ñuá ya bɔbéñɔŋ [ya bekéá], bé ne átán, bá dzéŋ wa.”
Éde a ngá yalan ya bɔ́ ná,
“Nzá a ne naná ya bɔbédzaŋ?”
Éde, eé dága é bot bé mbé bé tɔɔ́ ñí eluŋa miféŋŋ myeñ, a ngá dzó ná,
“Dággán, naná ya bɔbédzaŋ ébɔ́ bá.
É mot áse aa bɔ nkómánn Nzamá, mot te éñe a ne mwadzaŋ, kéá dzam ya naná.”
Yesus a ngá bera tára ná aa yágale bot á nsá máŋ. Ané mora nkuna bot ó ngá nzu koan ya ñí akekwíñ ané a ngá yian daŋ é byéa ó mbé ó máŋ ó véa, ané a ngá tɔbɔ été. Éde nkuna bot óse, wá ó ngá lígi ósí á nsá máŋ.
Ané, a ngá yágale bɔ́ abwiññ mam ya menganán, éde a ngá dzó bɔ́ áyágalé deñ été ná,
“Béágán! Mbeñ mvɔŋ enziŋ a ngá ke aa beñ mvɔŋ.
Éde a ngá bɔ ná, eé myea, abímm mvɔŋ é ngá ku á nzenn áyóp, ané anwann é ngá sɔ́ é mana dɔ dzí.”
“Ábímm avɔ́ɔ́ dá é ngá ku mékwá été, é vóm wĕé mbé ó belé abwiññ sí. Éde é ngá féá etéññ te ébyen amú midzi myĕé ngá ke oyaáp á sí été.
Éde niané nlódzóp ó ngá kwíñ, é ngá mana wúlán; éde, ya amú kaa ábelé midzi, é ngá mana kót.
Ábímm avɔ́ɔ́ dá é ngá ku míséé été, ané miséé mí ngá vém, mí ŋga vé dɔ abúk, éde deé ndzí fe wúm bibumá.
Ve, ábímm avɔ́ɔ́ dá é ngá ku á mbamba sí, ané é ngá vém abwiññ, é ŋga wúm bibumá; abímm ye été, é ngá kúlu bibumá táŋ mewóm mé léa, édí avɔ́ɔ́ táŋ mewóm mé saman, édí avɔ́ɔ́ dá ntet.”
Éde Yesus a ngá dzó ná, “É mot a belé melɔ́ méye áwók, á wókge!”
Niané a ngá lígi etámm, éde beyága awóm ya bé beáñ bábe é bot mbé ó véa, bé ngá síli ñí adzó menganán.
Ané a ngá yalan ya bɔ́ ná,
á mfá ye ná,
‘béé dága bé yén, ve kaa áwórán,
béé béá bé wók, ve kaa ábiñ dzam,
á mfá ye ná bé nza dzoban,
véa bé dzáma bɔ́.’ ”
Ané a ngá dzó bɔ́ ná,
“Ye ná mínăá wók é nganán ñí? É ne mína ye wók menganán mése á yá?
Mbeñ mvɔŋ aa beñ efíá.
Ve, ébá á nzenn áyóp ébɔ́ bé né, é vóm bá beñ efíá. Niané bá wók efíá, etéññ te ébyen Sátan aa sɔ́, a mana ke ya éfíá bé beñ ébe bɔ́.
Amvála te fe, éñí bé ngá beñ mékwá été, ébɔ́ bé ne ná niané bá wók efíá, bé dzíga dɔ ñɔŋ ya mesán.
Ve, bébyen bĕé belé midzi, éde bá nzomo oyomm abɔ́ŋŋ tám. Éyɔŋ bé ŋga dzilan ya bɔ́ ó mvús, ngé ki ná midzuúk myá sɔ́ akála efíá, etéññ te ébyen bá lík efíá.
Ébá bevɔ́ɔ́ bé ne é mvɔŋ bé ngá beñ míséé été, bé ne é bot bá wók efíá;
ve é mam má kele bot milém ó yóp é tám ñí, ya meduk mé akúmm, ya mikómánn míye é mam mevɔ́ɔ́, má ñíi á nlém, mé ŋga vé efíá abúk, ané efíá dá súgan kaa áwúm bibumá.
Ébá ébɔ́ bá bé ne é mvɔŋ bé ngá beñ á mbamba sí, é bot bá wók efíá, bé ñɔŋ dɔ, bé ŋga wúm bibumá, bevɔ́ɔ́ béye été, táŋ mewóm mé léa, ébá bevɔ́ɔ́ mewóm mé saman, ébá bevɔ́ɔ́ ntet.”
Éde a ngá dzó bɔ́ ná,
“Ye bá bwaa láma ná bá téle ñí éwála ásí ngé ki énɔŋŋ ásí? Ye ná băá kele ñí ó yóp?
Amú ná dzam enziŋ é sés nswalann ná băá ye dɔ kóo, dzam enziŋ dá é sés ki ásweññ ná dăá ye kúluban eyéá.
Ngé mot enziŋ a belé melɔ́ méye áwók, á wókge.”
A ngá dzó fe bɔ́ ná,
“Tɔbɔgán ya nkée ya é mam mína wók. Ya ábímm mína vak ya dɔ, édɔ fe bá bá ye mína vak ya dɔ, bá ye fe mína kɔgle.
Amú ná, éñí a belé, bá ye ñí vé. Ve, éñí ĕé belé atwaa é dzóm a belé bá ye ñí dɔ ñɔŋ.”
A ngá dzó fe ná,
“Édzwée Nzamá é ne ané mot aa beñ feés á sí été,
aa bómo ósí á alú, kíkírí aa tébe, feés te da da é féá, é ŋga vém kaa ná émyen aa yem amvála ané dá bɔban.
Sí da kúlu bibumá amú ébyen; ósú da féá, véa mebáma, véa mebáma mé ŋga dzéñ ya mísɔ́ mí ne biwólo.
Éde, niané bidzí byá bɔ biwólo, etéññ te ébyen aa nzu byɔ vea, amú ná é tám bá yoo bidzí é kwíñ yaá.”
A ngá dzó fe ná,
“Dzé bía ye kanan ya dɔ ya édzwée ngɔ́mán Nzamá, ngé ki ná nzá nganán bí ne vé ná bí kɔ́bɔ dɔ?
Niané bé beñ yaá wɔ́, wá vém akekwíñ ané wá súgan élwá dá daŋ ya enén ya bilwá bíse, é ŋga kúlu bora mitem, akekwíñ ané anwann ye á dzóp é ne tɔbɔ ávwéñ deñ ásí.”
Ya abwiññ menganán ané émá, a ngá kat bɔ́ efíá, amvála bé mbé dɔ wók.
Éde ĕé ngá kɔ́bɔ ya bɔ́ kaa menganán, ve a ngá kat béyága beñ ásesé évwíñ.
Mos te, niané ŋgɔgɔ́ e ngá bɔ, éde a ngá dzó bɔ́ ná, “Bí keŋán á mfá áyát.”
Éde bé ngá lík nkuna bot ané bé ngá ke bábe bɔ́ á byéa a mbé été; mebyéa mefé má mé ngá bee fe bɔ́.
Ané mora okos ó ngá lot, éde mikebá mí ngá yinbe ó byéa akekwíñ ná byéa ó ŋga ñíŋ.
Yesus a mbé a bóo óyó métsínn mé byéa, nló ó bére ñí á fíla áyóp. Éde bé ngá ke ñí suk óyó, ané bé ngá dzó ñí ná,
“Á Nyágale, ye ná wăá bís ná bí ŋga dzáŋ yaá?”
Éde a ngá tébe, a báma okos, ané a ngá dzó máŋ ná, “Vóbogé, o dzagbe fe!”
Ané okos ó ngá mana, éde, máŋ mé ngá tɔbɔ mvwaá mése.
Éde a ngá dzó bɔ́ ná,
“Amú dzé míní ne ayeña? Ye ná míní ngén kaa ábelé mbwínánn?”
Éde bé ngá ku ngom ya abwiññ wɔŋŋ, bé ŋga dzó mbɔ́ɔ́ ya éñí mbɔ́ɔ́ ná,
“Nzá ñí ná, atéé ye okos akekwíñ máŋ byá byá bɔ ñí mewók?”
Éde bé ngá sian á mfá máŋ áyát, ábeŋŋ sí bot béye á Gadara.
Éde niané a ngá kólo á byéa été, etéññ te ébyen mot enziŋ a ngá nzu koan ya ñí, eé sɔ́ mésɔŋ été, a belé nsísim mvin ó ñúu,
ná étɔbɔga deñ dá é mbé fe mésɔŋ été. Mot enziŋ ĕé mbé ki fe ñí áká atwaa ya bekalamekéná.
Ákoan ná bé ká yaá ñí abwiññ biyɔŋ ya bekalamekéná ó mó ya mebɔ, ve a ngá bɔ eé téñ bekalamekéná béte, éde ná mot enziŋ ĕé mbé a belé ábímm nguu é ne ñí kɔk.
Eyɔŋ ése, a ngá wulu alú ya ó mos mésɔŋ été ya míkoó été, eé ke aa yón ya tun é ñúu deñ ya mekwá.
Éde niané a ngá yén Yesus eé nzu oyaáp, ané a ngá sɔ́ mbíí a sɔ́ ñí kútbe ó sí ású.
Ané a ngá yónán ya kíŋŋ oyaáp ó yóp, eé dzó ná,
“Nzá dzam me belé bía wa, á Yesus, é Mwán é Nzamá a ne Oyaáp Óyóp? Ma dzaa wa engóngɔ́ɔ́ mfá Nzamá ná o táa ma ndágle!”
Amú ná Yesus aá dzó ñí ná,
“Nsísim mvin, kólogé ébe mot te!”
Éde Yesus a ngá síli ñí ná,
“O ne eyola á yá?”
Ané ñí a ngá yalan ya ñí ná,
“Me ne eyola ná Enzuk (1,000), amú ná bí ne abwiññ.”
Mora nkuna bengwiññ ó mbé ó véa, weé dzí bebeñ á nkoó enziŋ.
Ané misísim míte mí ngá dzaa ñí engóngɔ́ɔ́, myeé dzó ná,
“Lómŋe bía ébe bengwiññ á mfá ye ná bí ke ñíi ébe bɔ́.”
Ané a ngá lík bɔ́ dɔ. Éde misísim mí mvin mí ngá kwíñ, mí mana ke ñíi bengwiññ ó ñúu. Ané nkuna bengwiññ óse táŋ ané bengwiññ binzuk bí beáñ (2,000) ó ngá mana tée mbíí ó ke ku ó máŋ été, atéé ye ekóndómm áyóp, bé ŋga wú abúk á máŋ été.
Éde é bot bé ngá baale bengwiññ bé ngá túp mibíí, ané bé ngá ke kat é bot á kísoan ya é bot míyéŋ fwéñ. Ané bot bé ngá nzu yén é dzam é ngá bɔban.
Éde bé ngá sian é vóm Yesus a mbé, ané bé ngá yén é mot a mbé a belé mimbéa misísim, a tɔɔ́ ósí, a baga byém ya fe ná kén é ntɔɔ́ ñí mvwaá, éñí a mbé a belé enzuk (1,000) misísim, éde bé ngá kɔ wɔŋŋ.
Ané é bot bé ngá yén dɔ bé ngá kat é bot bevɔ́ɔ́ fwéñ é dzam é ngá bɔban ébe é mot a mbé a belé mimbéa misísim, ya fe édí bengwiññ.
Éde bé ngá tára ná bá dzaa ñí engóngɔ́ɔ́ ná a kólo bɔ́ ábeŋŋ sí deba.
Niané Yesus a ngá daŋ á byéa été, éde é mot a mbé a belé mimbéa misísim a ngá dzaa ñí engóngɔ́ɔ́ ná a lík ñí ná a ke bá ñí.
Yesus eé ndzí dɔ yébe, ve a ngá dzó ñí ná,
“Kéŋ é ndá dzwe, ébe é bot bwe, o kat bɔ́ ábímm bora bé mam Ntí a bɔ yaá wa, ya amvála aá yén wa engóngɔ́ɔ́.”
Éde mot te a ngá ke, á ŋga tára ná aa ke aa kat á Dekapolis, ábímm bora bé mam Yesus a ngá bɔ ñí; éde bot bése bé ngá ku mevoó.
Niané Yesus a ngá bera búlán á mfá máŋ áyát á byéa été, mora nkuna bot ó ngá nzu ñí kóán míféŋŋ; a tɔɔ́ á nsá máŋ.
Éde ntébosú enziŋ ye á sinagoga, a tɔɔ́ eyola ná Yairo, a ngá sɔ́. Niané a ngá yén Yesus, éde a ngá ku ñí mébɔ ósí;
á ŋga dzaa ñí engóngɔ́ɔ́ abwiññ, eé dzó ná,
“Oyomm ngwan dzam ó ŋga ye yaá áwú; nzá ñí bere mó á mfá ye ná á tɔbɔ mvwaá, á niŋ fe.”
Éde Yesus a ngá ke bá ñí, mora nkuna bot ó ŋga bee ñí, weé fít fe ñí.
Miningá enziŋ a mbé ó véa á koan ná a ntɔɔ́ awóm mibú ya mibú mí beáñ, eé dzuk ná mekií má kwíñ ábum.
Ákoan ná a bíra yaá fe dzuk é mó abwiññ bedɔ́kira, a mana yaá fe dzímle é dzóm áse a mbé a belé, ve kaa áyén avwálá enziŋ. Fáve ná, eé keéke abé.
Éyɔŋ a ngá wók bá kɔ́bɔ ádzó Yesus, a tɔɔ́ á nkuna bot été, a ngá yit ñí á mvús, a nama ñí etóp,
amú ná a ngá dzó á nlém été ná, “Ngé me túga nama atwaa bítóp byeñ, ma ye tɔbɔ mvwaá.”
Etéññ te ébyen, éde mekií má kígi ñí, á ŋga wórán é ñúu deñ été ná a séñban yaá ébe ókwann weñ.
Tám te fe Yesus ñí a ngá ñú táŋ ná nguu e kólo ñí ó ñúu, éde a ngá veŋan é vóm nkuna bot ó mbé, ané a ngá síli ná,
“Nzá á nama ma bitóp?”
Éde beyága bé ngá dzó ñí ná,
“O téa ané nkuna bot wá fít wa, ve wa wa dzó ná, ‘Nzá á nama ma?’ ”
Éde a ngá ke a dága míféŋŋ myeñ mfá áyén nzá á nama ñí.
Ve miningá te, eé kɔ wɔŋŋ ya ku ngom, eé ñú fe táŋ ya é dzam é bɔ ñí, ané a ngá sɔ́, á ku ósí ébe ású Yesus, éde a ngá dzó ñí bébélá áse.
“Á mwán, mbwínánn we ó séñ yaá wa [ó koro yaá]. Kéŋ mvwaá, o ntɔɔ́ fe mvwaá ébe ókwann we.”
Ntéññ a ngá kɔ́bɔ néa, bot benziŋ bé ngá sian béé sɔ́ é ndá ntébosú ye á sinagoga, béé dzó ná,
“Ngwan dwe é wú yaá, dzé fe wa fáŋ bera ndágle Nyágale?”
Ve Yesus, eé wók é dzam bé ngá kɔ́bɔ, a ngá dzó ntébosú ye á sinagoga ná,
“O táa kɔ wɔŋŋ, síígé bwíni etámm.”
Véa, eé ndzí ki lík ná mot enziŋ á ke bá ñí, fáve Pedro ya Jakobo bá mwanñaŋ Juan.
Éde bé ngá sian é ndá ntébosú ye á sinagoga, ané Yesus a ngá yén nzɔgɔ ya é bot bé ngá yi, ya ábíra bɔ miyónn.
Niané a ngá ñíi, éde a ngá dzó bɔ́ ná,
“Amú dzé mína bɔ nzɔgɔ ya áyi? Mwann miningá a sés nwúán, fáve ná a bóo óyó.”
Ané bé ngá kpógo ñí.
Ve ñí a ngá kúlu bésesé átán, éde a ngá ñɔŋ éséá mwann miningá ya ñiá mwann miningá ya é bot bábe bɔ́ bé mbé, éde a ngá ñíi é vóm mwann miningá a mbé.
Éde a ngá biñ mwann miningá enam, a dzóo ñí ná,
“Talita kumi (édɔ bá kelan nkɔ́bɔ Arameo ná, “Á mwann miningá, ma dzó wa ná, Tébegé!”).”
Etéññ te ébyen, mwann miningá te a ngá tébe, á ŋga tára ná aa wulu, (a mbé a belé awóm mibú ya mibú mí beáñ). Véa, bé ngá bíra voŋbe.
Éde Yesus a ngá mánan bɔ́ ya bébélá áse ná mot enziŋ a táa yem dzam te; éde fe a ngá dzó ná bé vé ñí é dzóm aa dzí.
Éde a ngá kólo vóm te, a kéñ é dzeá a ngá byála, éde béyága beñ bé ngá bee ñí.
Niané mos Sátará ó ngá kwíñ, éde Yesus a ngá tára ná a yágale bot á sinagoga été. Ané abwiññ bot é ngá voŋbe éyɔŋ bé ngá wók ñí, bé ŋga dzó ná,
“É mam má má sɔ́ é mot ñí o vé? Nzá amvála kén é ne ñí mvéán dí? É báá dzé abwiññ biwólo bí mam aá bɔ ya é mó meñ?
Nde se káfina éñe ñí, é mwán María, mwanñaŋ Jakobo ya José ya Judas ya Simón? Nde bekéá bé sés ó vá bíabe bɔ́?”
Éde bé ngá dzímle mbwínánn ébe éñe.
Ané Yesus a ngá dzó bɔ́ ná,
“Nkúlu medzó a ne kaa ngaŋŋ, fáve ébe é dzeá deñ émyen ya é bot béñ été ya fe é ndá dzeñ.”
Éde ĕé mbé fe bɔ eyágán dzam enziŋ ó véa; fáve ná a ngá séñ avítsaŋ mikúkwann émí a ngá bere mó.
Éde a ngá ku avoó akála é kaa mbwínánn weba.
Ané a ngá ke aa boman meá méye méféŋŋ eé yágale.
Éde a ngá lwée béyága beñ awóm ya bé beáñ, éde a ngá tára ná a lóm bɔ́ bé beáñ ya bé beáñ, eé vé bɔ́ nguu ye ádzwée misísim mí mvin.
Éde a ngá mánan bɔ́ ná bé táa ke ya dzóm enziŋ mfá ékena deba; ngé bidzí, ngé mfák, ngé moann, fáve ntúmm,
ya mengop. “Míní táa bwát biwómán bí beáñ.”
“É vóm áse mína ye ñíi á ndá, tɔbɔgán ó véa akekwíñ ané mína kólo vóm te,
ya é vóm áse bá ye mína bɔ kaa áñɔŋ, ngé kaa ki mína ábéá, kólogán ó véa, sasgán fe mbúlgé ó ne mébɔ menan ásí, á mfá é ngañiá a ye bɔ́ bwaale. [Bébélá ma dzó mína ná á mos ye á nkíkgán misaŋ, éwí kísoan te wá ye daŋ ya mvéáñ álot éwí Sodoma ya Gomora.]”
Éde béé ke bá kat mbamba fwéñ, bé ngá dzó ná mot áse á dzoban.
Ané bé ngá vea abwiññ mimbéa misísim, bé ngá wáa fe abwiññ mikúkwann mbwánn, béé séñ myɔ.
Ané kéza Erodes a ngá wók dzam te, amú ná éyola Yesus é ngá mana belé éwógá, bot benziŋ bé ŋga dzó ná, “Juan Ndubot a wómo yaá míwúán été, ya akála te édɔ a belé ya dɔ nguu mfá ábɔ biyágán bí mam.”
Ve é bot bevɔ́ɔ́ bá bé ngá dzó ná,
“A ne Elías.” Éde, é bot bevɔ́ɔ́ bá bé ngá dzó ná, “A ne nkúlu medzó amvála ané mbɔ́ɔ́ enziŋ ye ókuá.”
Ve niané Erodes a ngá wók dɔ, ané a ngá dzó ná,
“Juan, éñí me ngá kík nló, á wómo yaá!”
Amú ná Erodes émyen éñe a ngá lóm bot ná bé ke biñ Juan, éde a ngá fet ñí á mbok ya étɔm Erodias, é miningá mwanñaŋ Felipe, ná Erodes aá lúk ñí.
Amú ná Juan a ngá bɔ, eé dzó ñí ná, “Atsiŋŋ dăá yébe wa ná o lúk é miningá mwanñɔŋ.”
Akála te édɔ Erodias a mbé a belé ya ñí ya nlém abé, eé kómo fe ñí ywíñ. Ve ĕé mbé dɔ bɔ,
amú ná Erodes a ngá kɔ Juan wɔŋŋ, eé yem ná a mbé é mot a ne nzósoó ya eki. Éde Erodes a ngá kálá ñí. Éde éyɔŋ a ngá bɔ eé wók medzó meñ, nlém weñ ó ngá bɔ weé nzaman, ve a ngá dziŋ a wók ñí.
Éyɔŋ mbamba tám e ngá kwíñ, é mos Erodes a ngá dzéa mibú, ané a ngá mana koman fét bidzí mfá békomandée béñ, ya é bora bé bot béñ, ya fe bedzwée béye á Galilea.
Éde éyɔŋ Erodias ngwan dzeñ e ngá nzu ñíi, eé ŋga dzém, dzam te é ngá tɔbɔ Erodes mvéáñ ya fe é bot bábe bɔ́ bé mbé bé tɔɔ́ ó téble; ané kéza a ngá dzó mwann miningá te ná,
“Dzaagé ma é dzóm wa kómo, ma ye wa dɔ vé.”
Éde a ngá kan ñí sɔŋ eé dzó ná, “Ma ye wa vé é dzóm wa ye ma dzaa, atwaa ma kána édzwée dam ó nzaŋŋ.”
Ané mwann miningá te a ngá kwíñ, a kéñ dzó ñiá ná,
“Nzá dzóm ma ye ñí dzaa?”
Ané ñiá a ngá yalan ya ñí ná,
“Dzaagé ñí nló Juan Ndubot.”
Etéññ te ébyen a ngá dzíga sɔ́ avóó a nzu kwíñ ébe ású kéza ya é ndzaá deñ, eé dzó ná,
“Ma kómo ná o vé ma áwola dí ébyen nló Juan Ndubot éfela été.”
Éde kéza a ngá bíra tɔbɔ eywiññ, ve ya akála nkanann sɔŋ weñ ya fe akála é bot bábe bɔ́ bé mbé bé tɔɔ́ ó téble, édɔ eé ndzí fe ñí kómo ñím é dzóm a ngá dzaa ñí.
Etéññ te ébyen éde kéza a ngá mánan mot mbɔ́ɔ́ ye ébá bé ngá kálá ndá mibok, ané a ngá mánan ñí ná a nzu ya nló Juan.
Ané a ngá ke á kík ñí nló á ndá mibok. Éde a ngá sɔ́ ya nló weñ éfela été. Ané bé ngá kee wɔ́ mwann miningá te, éde mwann miningá te a ngá kee wɔ́ ñiá.
Éyɔŋ béyága Juan bé ngá wók dzam te, éde bé ngá sɔ́, bé ñɔŋ mbim, ané bé ngá dzep wɔ́ ó sɔŋ.
Baapostol bé ngá kóán bábe Yesus, éde bé ngá kat ñí é mam mése bé ngá bɔ ya yágale.
“Nzaán évwíñ, é vóm bot bé sés, á mfá ye ná míní waabe avítsaŋ.”
Amú ná bot bé mbé abwiññ, ébá bé ngá ke ya ébá bé ngá sɔ́, akekwíñ ná bĕé mbé fe bé belé tám atwaa ná bá dzí.
Éde bé ngá ke á byéa été vóm enziŋ évwíñ.
Ve bot abwiññ bé ngá yén ané bá ke, éde bé ngá yem dɔ. Ané bé ngá ke mibíí fufúlu ó wéñ atéé ye bekísoan bése, éde bé ngá tára ke sian kaa ná bá bé sian.
Niané bé ngá kólo á byéa été, ané Yesus a ngá yén mora nkuna bot, éde a ngá yén bɔ́ engóngɔ́ɔ́, amú ná bé mbé amvála ané mítómá mí ne kaa mbaale; éde a ngá tára ná a yágale bɔ́ abwiññ mam.
É tám é ngá bɔ ná ŋgɔgɔ́ eé ntɔɔ́, béyága beñ bé ngá nzu koan ya ñí, béé dzó ná,
“É vóm wí ó ne éyáŋŋ, ŋgɔgɔ́ da eé ntɔɔ́ fe;
yáágán ya bɔ́ á mfá ye ná bé ke méfúp ya é meá mé ne méféŋŋ, bé kus é dzóm bá dzí.”
Ve ñí a ngá yalan ya bɔ́ ná,
“Mína bébyen váán bɔ́ é dzóm bá dzí.”
Éde bé ngá síli ñí ná,
“Ye wa kómo ná bí ke kus mifémm táŋ bedenario mitet mí beáñ bí sɔ́ bɔ́ vé ná bé dzí?”
Ané a ngá síli bɔ́ ná,
“Míní belé mifémm táŋ á yá? Keŋán dága.”
Éde niané bé ngá mana fas, ané bé ngá yalan ya ñí ná,
“Bí belé mifémm mí tán ya kwaás é beáñ.”
Éde Yesus a ngá mánan bɔ́ ná bé bɔ ná bot bése bé tɔbɔ mengós ósí bílwá áyóp.
Éde bé ngá tɔɔ́ bot kada angós ntet, émá mevɔ́ɔ́ má bot mewóm mé tán.
Ané a ngá ñɔŋ mifémm mí tán ya kwaás é beáñ, a bére mís á dzóp été, á ŋga vé abwará ya byɔ, éde a ngá kap mifémm, á ŋga kee myɔ beyága á mfá ye ná bá bé ke bá kap myɔ bot, ya fe kwaás é beáñ ébe mot áse.
Ané bésesé bé ngá dzí, bé dzéñ.
Éde bé ngá dzálá awóm mikpéñ ya mikpéñ mí beáñ ya bífús bí mfémm, ya fe bífús bí kwaás.
É bot bé ngá dzí mifémm míte bé mbé befám táŋ binzuk bí tán (5,000).
Etéññ te ébyen, éde Yesus a ngá bɔ béyága beñ ná bé daŋ á byéa été á mfá ye ná bé tára ñí ke ósú á mfá áyát, á Betsaida, ntéññ a ngá lígi a yáán ya nkuna bot.
Éde niané a ngá mana yáán ya bɔ́ a ngá ke á nkoó ná a ke yaglan.
Niané ŋgɔgɔ́ é ngá kwíñ, byéa ó mbé énzénzaŋ máŋ été, Yesus ñí á ósí émyen etámm.
Éyɔŋ a ngá yén ná bé teak yaá ya ndúkgán byéa, amú ná evúŋ é ngá sɔ́ bɔ́ ósú, bebeñ ané méwola mé tán ye á alú. Éde a ngá ke é vóm bé mbé eé wulu á máŋ áyóp, á ŋga kómo bɔ́ lot.
Ve, niané bé ngá yén ñí eé wulu á máŋ áyóp, ané bé ngá tém ná a ne kónn, bé ŋga yón,
amú ná bésesé bé ngá yén ñí, bé ŋga ku ngom. Ve etéññ te ébyen a ngá kɔ́bɔ ya bɔ́, eé dzó bɔ́ ná,
Éde a ngá daŋ á byéa été bábe bɔ́, évúŋ dá é sim fe; ané bé ngá bíra voŋbe,
amú ákoan ná băá bé túga wók ádzó dzam mifémm, ákoan ná milém myeba myá mí ngén fe aleét.
Niané bé ngá mana kígán, éde bé ngá sian ábeŋŋ sí ye á Genesaret, ané bé ngá tsini byéa ó véa.
Éyɔŋ bé ngá kólo á byéa été, etéññ te ébyen bot bé ngá yem Yesus.
Bé ŋga ke bá ke avóó avóó ébe efús sí te áse, ané bé ngá tára ná bá sɔ́ ya mikúkwann á bwann binɔŋŋ byeba été é vóm bé ngá wók ná Yesus á ntɔɔ́.
Éde é vóm áse a ngá ñíi, ané á meá, ané békísoan, ngé ki miyéŋ, bot bé ngá bɔ béé bwíi mikúkwann míseŋ, bé ŋga dzaa ñí engóngɔ́ɔ́ ná á lík bɔ́ ná bé nama ñí atwaa afaáp etóp deñ; éde é bot bése bé ngá nama dɔ bé ngá tɔbɔ mvwaá.
Befariseo ya beyágale métsiŋŋ benziŋ, ébá bé ngá sɔ́ á Yerusalen, bé ngá nzu kóán Yesus á mféŋŋ.
Éde, niané bé ngá yén beyága benziŋ béye béyága beñ béé dzí mfémm, mó mé tɔɔ́ bɔ́ mvin, dá yíli ná kaa mɔ ásop.
(Amú ná befariseo ya bejudio bése băá dzí ngé kaa ná bé tára sop mó mvéáñ, á mfá ábaale omvúgá míkúkúmá.
Éyɔŋ bá sɔ́ fe míseŋ mí mákít, băá dzí ngé kaa ná bé myam mendzímm. Abwiññ mam mefé má mé ne fe ná bá ñɔŋ mfá ábaale mɔ, amvála ané nsopbán mekɔ́p, nsopbán mendák, ya fe nsopbán bífela.)
Éde befariseo ya beyágale métsiŋŋ bé ngá síli ñí ná,
“Amú dzé béyága bwe băá wulu amvála ané omvúgá míkúkúmá wá dzó, fáve ná bá dzí mó mé tɔɔ́ bɔ́ mvin?”
Ané a ngá dzó bɔ́ ná,
“Á bot meduk, nde Esaía aá yem kúlu ádzó dí mfá wenan, amvála ané é ne ntsilann ná,
‘Áyɔŋ dí dá vé ma esémm ya biyéá,
ve mílém myeba myá mí ne ma oyaáp.
Bá kaŋ ma á nzeze nkaŋann, méyágalé meba mé ne fáve metsiŋŋ mé bot.’ ”
“Mína lík memvéná mé Nzamá míní ke yémbe ómvúgá bot été. [Amvála ané nsopbán mekɔ́p ya bilas, ya fe ábɔ abwiññ mam amvála ané émá].”
A ngá dzó fe bɔ́ ná,
“Mína mína tsam fe memvéná mé Nzamá á mvwaá ya mvwaá été, mfá ábaale ómvúgá wenan.
Amú ná Moisés a ngá dzó ná, ‘Sémeŋé ésúá bá ñuá’, ya fe ná, ‘É mot aa kɔ́bɔ éséá abé, ngé ki ñiá, aa yian wú.’
Ve mína mína dzó ná ngé mot aa dzó éséá ngé ki ñiá ná, ‘Amvála avwálá áse ma tɔɔ́ wa vé, me nii yaá dɔ ané Korbán’ (dá yíli ná, “bivévé mfá Nzamá”);
mínăá lík fe ñí ná á bɔ éséá ngé ki ñiá dzam.
Amvála te édɔ mína lík ná efíá Nzamá é bɔ kaa ábelé eban, akála ómvúgá wenan. Éwɔ míní mana yágale á mína ya mína été. Mína bɔ fe abwiññ mam afé amvála ané émá méte.”
Éde Yesus a ngá bera lwée nkuna bot, ané a ngá dzó bɔ́ ná, “Á bot bése, béágán ma, míní wók fe:
Dzóm enziŋ é sés mot átán ná ngé é ñíi ébe éñe é ne ñí vé mvin. Fáve ná é dzóm dá sɔ́ mot été, édɔ dá vé ñí mvin.
[Ngé mot enziŋ a belé melɔ́ méye áwók, á wókge.]”
Éde, niané a ngá lík nkuna bot, a ñíi á ndá, ané béyága beñ bé ngá síli ñí ádzó nganán te.
“Ye ná mína mínăá wók ki dɔ? Ye mínăá wók ná é dzóm áse dá ñíi ébe mot ná dá sɔ́ átán é sés ñí vé mvin,
amú ná dăá ñíi nlém weñ été, ve ósaŋŋ weñ été, é kwíñ fe mébí?”
(Eé lére ya dzam te ná bidzí bíse bí ne mfúbánn.)
Ané a ngá dzó ná,
“É dzóm dá kwíñ ébe mot, dzóm te édɔ dá vé ñí mvin.
Amú ná á mílém mí bot été, é ne mbéa bá atémŋa, nsémm eveák, dzíp, nywíán bot, má sɔ́ été.
Medzíán, onzáŋŋ akúmm, mbéa bé mam, meduk, ndzálánn bivéé, evínn, nkɔ́bɔ abyann, engúŋ, ya kaa kén.
Mebé méte mése é ne má sɔ́ mot été, émɔ fe má vé ñí mvin.”
Edé a ngá tébe, a kólo ó véa, ané a ngá ke mébeŋŋ mésí méye á Tiro ya Sidón. Éde a ngá ñíi ndá enziŋ, éñe kaa ákómo ná mot enziŋ a yem dɔ; ve, ñí a ĕé mbé sɔbɔ.
Ve etéññ te ébyen, é miningá a mbé a belé oyomm ngwan dzeñ e belé nsísim mvin ó ñúu, a ngá wók béé kɔ́bɔ ádzó Yesus, ané a ngá ke, a kútbe mébɔ ó sí Yesus.
Miningá te a mbé ngwan griega, ebíbyála ye á Sirofenisia. Éde a ngá dzaa ñí engóngɔ́ɔ́ ná a tsílán ngwan dzeñ mbéa nsísim ó mbé ñí ó ñúu.
Éde Yesus a ngá dzó ñí ná,
“Líkge ná bwán bé tára dzéñ, amú é sés mvéáñ ná bé ñɔŋ mfémm bwán ná bé kee wɔ́ bemvú.”
Ve miningá te a ngá yalan ya ñí ná,
“Á Ntí, é ne ané wa dzó, ve bemvú bá dzí atwaa médzá má ku bwán ó téble ásí.”
Ané Yesus a ngá dzó ñí ná,
“Ya amú eyalann te, kéŋ; mbéa nsísim á kólo yaá ngwan dwe ó ñúu.”
Éde éyɔŋ a ngá búlán é ndá dzeñ, a ngá koan ya ngwan dzeñ e bóo énɔŋŋ; ya fe ná mbéa nsísim á kólo yaá ñí ó ñúu.
Yesus a ngá bera kólo ábeŋŋ sí ye á Tiro, eé lot á Sidón, éde a ngá sian ó máŋ méye á Galilea, eé kíkgán ábeŋŋ sí ye á Dekapolis.
Ané bé ngá sɔ́ ya ñí mot enziŋ a tɔɔ́ ndwá, eé kɔ́bɔ fe ekágbe, éde bé ngá dzaa ñí engóngɔ́ɔ́ ná a bere ñí mó.
Éde Yesus a ngá vea ñí á nkuna bot été, a kéñ ya ñí évwíñ, ané a ngá sɔ́m ñí anu melɔ́ ósí, a túp fe ñí menden ó dém.
Éde, eé bére mís ó yóp, á ŋga kɔŋle, ané a ngá dzó ñí ná, “Efata!” (Dzam te dá yíli ná, “Yɔ́ŋbe!”)
Etéññ te ébyen melɔ́ meñ mé ngá yɔ́ŋbe, ané ékágbe deñ dá é ngá mana fe, á ŋga kɔ́bɔ mvéáñ.
Éde Yesus a ngá mánan bɔ́ ná bé táa dɔ dzó mot enziŋ; afáŋbɔ ná a ngá bíra bɔ́ dɔ mánan, ve bá bé ngá bíra dɔ daŋ kat.
Ané bé ngá bíra voŋbe abwiññ, bé ŋga dzó ná, “Aa bɔ dzam áse mvéáñ. Atwaa mindwándwá myá aa bɔ ná mí wók, mivúmvúk ná myá mí kɔ́bɔ.”
Melú méte, mora nkuna bot ó ngá bera nzu kóán, ébɔ́ kaa ábelé é dzóm bá dzí, éde Yesus a ngá lwée béyága beñ a dzóo bɔ́ ná,
“Ma yén nkuna bot wí engóngɔ́ɔ́, amú ná é ntɔɔ́ melú mé léa avé bíabe bɔ́ bí tɔbɔ ó vá, ébɔ́ kaa ábelé é dzóm bá dzí.
Ngé me dzó ki bɔ́ ná bé ke méndá meba, béé wók nzeñ, bá ye ke bá ku mibim ókaŋŋ été, amú ná bevɔ́ɔ́ béye été bá sɔ́ oyaáp.”
“Vóm mbé bé ne koan ya mifémm ná abímm bot dí é ne dzí éyáŋŋ été ó vá?”
Éde Yesus a ngá síli bɔ́ ná,
“Míní belé mifémm táŋ á yá?”
Ané bé ngá yalan ná, “Zaŋgbéá.”
Éde a ngá mánan nkuna bot ná ó mana tɔbɔ ósí; ané a ngá ñɔŋ mifémm zaŋgbéá, éde niané a ngá vé akíba, a ngá kap myɔ. Ané a ngá ke a kee myɔ beyága ná bé ke bá téle myɔ é vóm bot bé mbé bé tɔɔ́, ané bé ngá kap myɔ nkuna bot.
Bé mbé fe bé belé ayomm akúkwaás enziŋ, éde niané a ngá vé abwará ya dɔ, a mánan bɔ́ ná dá bé kap fe.
Éde bé ngá dzí, bé dzéñ; ané bé ngá kóán bítun bí ngá buk táŋ mikpéñ zaŋgbéá.
É bot bé ngá dzí bé mbé bot binzuk bí nii (4,000). Éde a ngá yáán ya bɔ́.
Etéññ te ébyen Yesus a ngá daŋ á byéa été bábe béyága beñ, éde a ngá ke ábeŋŋ sí ye á Dalmanuta.
Éde befariseo bé ngá sɔ́, bé ŋga tára bɔ bisó bábe Yesus, béé dzéŋ ndem enziŋ ye á dzóp ébe éñe, á mfá ye ná bé bóble ñí.
Éde Yesus a ngá vebe nguu á nsísim weñ été, ané a ngá dzó ná,
“Amú dzé myee bot wí wá dzaa ndem? Ma dzó mína bébélá ná băá ye lére myee bot wí ndem.”
Éde a ngá lík bɔ́, a bera daŋ á byéa été, ané a ngá ke mfá áyát.
Éde béé ke, beyága bé ngá vwían ná bé ke ya bidzí, fáve mfémm mbɔ́ɔ́ éwɔ bé mbé bé belé á byéa été.
Éde Yesus a ngá vé bɔ́ mbámm, eé dzó ná,
“Tɔbɔgán nkée ya é levadura befariseo ya éñí Erodes!”
Éde bé ngá dzó ébyen ya ébyen ná, á dzó dɔ amú ná bĭí belé mifémm.
Éde Yesus eé yem dɔ, a ngá dzó bɔ́ ná,
“Amú dzé mína ke mína dzó ná mínĭí belé mifémm? Ye ná mínăá bé wók ngé ki áyem? Ye milém mí ne mína aleét?
Ye míní belé mís, ve kaa áyén? Ye míní belé fe melɔ́, ve kaa áwók? Ye ná mínăá síman,
éyɔŋ me ngá vé bot binzuk bí tán (5,000) mifémm mí tán; mikpéñ táŋ á yá míní ngá kóán?”
Ané bé ngá yalan ya ñí ná,
“Awóm ya mí beáñ.”
“Ya éyɔŋ me ngá vé bot binzuk bí nii (4,000) mifémm zaŋgbéá, mikpéñ táŋ á yá mí ngá dzéñ ya bítun míní ngá kóán?”
Éde bé ngá yalan ya ñí ná,
“Zaŋgbéá.”
Ané a ngá síli bɔ́ ná,
“Ye ná míní ngén kaa áwók?”
Éde Yesus a ngá biñ ñí enam, a kólo ya ñí á dzeá été; éde niané a ngá túp ñí menden á mís, a bere fe ñí mó, ané a ngá síli ñí ná, “Ye wa yén dzóm?”
Éde niané a ngá bére mís, á ŋga dzó ná,
“Ma yén bot, ve ma yén bɔ́ ané bilé byee wulu.”
Ané Yesus a ngá bera ñí bere mó ó mís, éde a ngá túga dága, ané é mís meñ mé ngá tɔbɔ mvwaá; á ŋga yén dzóm áse mvéáñ.
Éde Yesus a ngá lóm ñí é ndá dzeñ eé dzó ná,
“O táa bera búlán é dzeá dí, [o táa ki dɔ dzó mot enziŋ á dzeá].”
Yesus bábe béyága beñ bé ngá ke á meá méye á Sesarea ye á Filipos; éde ókaŋŋ été Yesus a ngá síli béyága beñ ná,
“Nzá bot bá dzó ná me ne?”
Éde bé ngá yalan ya ñí ná,
“Bot bevɔ́ɔ́ bá dzó ná o ne Juan Ndubot, ébá bevɔ́ɔ́ bá ná Elías, ya fe ébá bevɔ́ɔ́ bá ná mot mbɔ́ɔ́ enziŋ ye bekúlu medzó.”
Ané a ngá síli bɔ́ ná, “ve mína, mína dzó ná me ne nzá?”
Éde Pedro eé yalan, a ngá dzó ñí ná,
“O ne Kristo.”
Ané a ngá vé bɔ́ mbámm ná bé táa dɔ kat mot enziŋ.
Éde Yesus a ngá tára ná a yágale bɔ́ ná é Mwán Mot aa yian dzuk ya abwiññ mam. Mikúkúmá bábe betébosú befára ya beyágale métsiŋŋ, bá ye ñí tep, ané aa ye wú. Ve nia melú mé léa aa ye wómo.
A ngá kɔ́bɔ mam méte éyéá été. Éde Pedro a ngá ke ya ñí évwíñ, á ŋga tára ná a báma ñí dɔ.
Ve Yesus ñí a ngá veŋan, a dága béyága beñ, éde a ngá báma Pedro, eé dzó ná,
“Á Sátan, kólogé ma ósú! Wăá tém mam ané Nzamá aa tém mɔ, fáve ané bot bá tém.”
Éde a ngá lwée nkuna bot ya béyága beñ, ané a ngá dzó bɔ́ ná,
“Ngé mot enziŋ aa kómo ma bee, a ñímŋe émyen mam, a baga é krús deñ, a bee fe ma.
Amú ná é mot aa ye kómo koro éniŋ dzeñ, aa ye dɔ dzímle; ve é mot aa ye dzímle éniŋ dzeñ ákála dam ya ákála mbamba fwéñ aa ye dɔ koro.
Amú ná, é ne ya mot ya nzá eban ná á mana wún éniŋ ngúrá, ve a dzímle nsísim weñ?
Amú ná, nzá dzóm mot a ne vé mfá ákus éniŋ dzeñ?
Amú ná é mot áse aa wók ma osoán ya fe medzó mam, á myee bot wí été ó ne bebɔ misémm ya bebɔ medzíán, é Mwán Mot ñí aa ye fe ñí wók osoán, éyɔŋ aa ye sɔ́ é dúmá Éséá weñ été bábe mífúfúp mí baángel.”
Yesus a ngá dzó fe bɔ́ ná,
“Ma dzó mína bébélá ná bot benziŋ béye bé ne ó vá, bé ne ná băá ye wú kaa ná bé yén édzwée ngɔ́mán Nzamá ané dá sian ya nguu.”
Niané melú mé saman mé ngá lot, éde Yesus a ngá ñɔŋ Pedro, Jakobo, ya Juan, ané a ngá ke ya fáve ébɔ́ etámm, á nkoó enziŋ oyaáp ó yóp, éde é ñúu deñ e ngá tsén ébe ású deba.
Ané bítóp byeñ bí ngá bíra feañ, bí ŋga yéne fe mifúm abwiññ, amvála nsop bitóp enziŋ ye é sí ñí a sés bɔ ná bí bɔ mifúm amvála te.
Ané Pedro a ngá ñɔŋ efíá, a dzóo Yesus ná,
“Á Rabí, é ne mvéáñ ná bí tɔbɔ ó vá! Bí lóŋ fe bíbemm bí léa, wa evɔ́ɔ́, Moisés evɔ́ɔ́, Elías ñí a fe evɔ́ɔ́.”
Ĕé ngá yem é dzam á dzóge, amú bé ngá kɔ wɔŋŋ.
Éde nkút ó ngá sɔ́ ó mana bɔ́ nzu boman, ané kíŋŋ e ngá sɔ́ á nkút été deé dzó ná, “Ndzindziŋŋ Mwán wɔm éwɔ wi, éñe wókgán.”
Etéññ te ébyen éde bé ngá dága méféŋŋ, ve béé ndzí fe yén mot enziŋ a tɔɔ́ bábe bɔ́, fáve Yesus etámm.
Éyɔŋ bé ngá sigi nkoó, a ngá mánan bɔ́ ná bé táa kat mot enziŋ é dzam bé mvá yén, akekwíñ ané é Mwán Mot aa wómo míwúán été.
Éde bébyen bé ngá baale dzam te, béé ke bá síli mílém myeba bébyen été ná, “áwómó míwúán été, dá yíli ná dzé?”
Éde bé ngá síli Yesus ná,
“Amú dzé beyágale métsiŋŋ bá dzó ná Elías éñe aa yian tára sɔ́?”
Yesus a ngá yalan ya bɔ́ ná,
“É ne bébélá ná Elías éñe aa yian tára sɔ́ mfá ánzu kom mam mése. Ve, nde é sés ntsilann ná é Mwán Mot aa yian dzuk abwiññ, bé byana fe ñí?
Ve ma dzó mína ná Elías a sɔ́ yaá, éde bá bɔ ñí ábímm mam mése bé ngá kómo, amvála ané é ne ntsilann mfá weñ.”
Éyɔŋ bé ngá búlán é vóm beyága bevɔ́ɔ́ bé mbé, bé ngá koan ya mora nkuna bot ó mana bɔ́ boman míféŋŋ, ya fe beyágale métsiŋŋ benziŋ béé kéá bábe beyága béte.
Niané nkuna bot óse ó ngá yén Yesus, etéññ te ébyen éde ó ngá ku avoó, ané bé ngá ke mibíí ébe éñe, bé ŋga bérán ya ñí.
Éde a ngá síli bɔ́ ná,
“Nzá dzam mína kéá mínabe bɔ́?”
Ané mot mbɔ́ɔ́ ye á nkuna bot été a ngá yalan ya ñí ná,
“Á Nyágale, me sɔ́ ya wa é mwán wɔm, ná a belé nsísim mvúk ó ñúu.
Éde éyɔŋ ése wá biñ ñí, wá wea fe ñí ósí, á ŋga kúlu avúu ánu, á ŋga laran mesoŋŋ, á ŋga yémle fe. Ané me dzó béyága bwe ná bé vea wɔ́, ve băá tɔɔ́ wɔ́ vea.”
Éde Yesus a ngá yalan ya bɔ́ ná,
“Á myee bot ó ne kaa mbwínánn! Ma ye tɔbɔ bíabe mína akekwíñ tám fé? Ma ye ki mína dzíbi akekwíñ tám fé? Nzaán ya ma omómɔ́ŋŋ te!”
Éde bé ngá sɔ́ ya wɔ́. Niané nsísim te ó ngá yén Yesus, etéññ te ébyen éde ó ngá tára ná wá suk omómɔ́ŋŋ te ya nguu, ané a ngá ku ósí, á ŋga ke aa bíŋán eé kúlu avúu ánu.
Éde Yesus a ngá síli éséá mwán ná,
“Dzam te é ntɔɔ́ táŋ á yá avé é tára ná dá bɔ ñí?”
Ané éséá mwán a ngá yalan ná,
“Atéé ye a mbé avítsaŋ.
Abwiññ biyɔŋ wá wea ñí á ndúán été, ya fe mendzímm mfá ákómo ñí ywíñ. Ve, ngé o ne bɔ dzam, yénŋe bía engóngɔ́ɔ́, o vwála fe bía.”
Éde Yesus a ngá síli éséá mwán ná,
Etéññ te ébyen, éséá omómɔ́ŋŋ te a ngá yón, ané a ngá dzó ná,
“Ma bwíni. Vwálagé ma ébe é kaa mbwínánn wɔm!”
Éyɔŋ Yesus a ngá yén ná nkuna bot óse ó ngá nzu yaá mbíí, éde a ngá vé nsísim mvin te mbámm, eé dzó wɔ́ ná,
“Nsísim mvúk ya ndwá, ma mánan wɔ́ ná, kólogé ébe éñe, ó táa ki bera búlán ébe éñe.”
Éde niané ó ngá yón, ya fógo ñí nguu, ó kólo. Éde omómɔ́ŋŋ ó ngá lígi amvála ané mbim, akekwíñ ná abwiññ bot ye ébe bɔ́ é ŋga dzó ná, “Á wú yaá!”
Ve Yesus a ngá biñ ñí enam, a téle ñí, ané omómɔ́ŋŋ ó ngá tébe.
Niané Yesus a ngá ñíi á ndá, ané béyága beñ bé ngá síli ñí ásweññ ná,
“Amú dzé bí mvá vwat tsílán ya mbéa nsísim te?”
Éde Yesus a ngá yalan ya bɔ́ ná,
“Amvála te é sés kólo ya dzam afé, fáve ya meyaglán [ya álot tám ye á nkián bidzí].”
Béé kólo ó véa, ané bé ngá ke bá lot á Galilea, Yesus kaa ákómo ná mot enziŋ á yem dɔ,
amú ná a ngá yágale béyága beñ, eé dzó bɔ́ ná,
“É Mwán Mot aa ye keeban é mó bot, bé ywíñ ñí; niané aa wú, aa ye wómo niané melú mé léa má lot.”
Ve bé ngá kɔ wɔŋŋ ná bé síli ñí, amú bĕé ngá wók é dzam a ngá dzó.
Éde bé ngá sian á Kapernaúm; Yesus a tɔɔ́ á ndá, ané a ngá síli bɔ́ ná,
“Nzá dzam míní mvá nzu mína bɔ bisó ókaŋŋ été?”
Ve bé ngá mana sis bivóó, amú ná bé ngá nzu bá ke bébyen ya bébyen ókaŋŋ été ná, nzá a daŋ ya eban.
Éde Yesus a ngá tɔbɔ ósí, a lwée beyága awóm ya bé beáñ, ané a ngá dzó bɔ́ ná,
“Ngé mot enziŋ aa kómo bɔ ntébosú, aa ye bɔ éñí aa súgan mot áse ómvús ya éñí á ne mvwála bíséññ mot áse.”
Éde a ngá ñɔŋ omómɔ́ŋŋ, a téle wɔ́ énzénzaŋ deba été; niané a ngá baga ñí, ané a ngá dzó bɔ́ ná,
“É mot aa ñɔŋ omómɔ́ŋŋ amvála ané éñí ya éyola dam, aa ñɔŋ ma; é mot ñí aa ñɔŋ ma, ăá ñɔŋ ma, fáve ná, aa ñɔŋ é mot a ngá lóm ma.”
Éde Juan a ngá dzó ñí ná,
“Á Nyágale, bí yén mot enziŋ eé tsílán ya mimbéa mísísim ya éyola dwe, éde bí kili ñí dɔ, amú ná ăá bee bía.”
Ve Yesus a ngá dzó bɔ́ ná,
“Míní táa ñí dɔ kili, amú ná mot enziŋ a sés bɔ eyágán dzam ya éyola dam, ná ó véa, á ŋga kɔ́bɔ ma abé.
É mot a sés bía á ngamm áyát, a ne bíabe bɔ́.
Amú ná é mot áse aa ye mína vé kɔ́p mendzímm ná míní ñú akála éyola dam, akála ná míní ne é bot bá bee Kristo, ma dzó mína bébélá ná, mot te ăá ye dzímle é máán meñ.”
“É mot áse a bɔ mɔ́ŋŋ mbɔ́ɔ́ ye ábóbwán dá bwíni ma dí é dzam dá kɔp ñí obaá, é ne mot te mvéáñ ná bé tsini ñí mora akwá ó kíŋŋ, bé wea ñí á máŋ été.
[é vóm nsɔ́ŋŋ weba wăá wú, ndúán da dăá dzím ki].
Ngé ábɔ dwe dá bɔ wa ná o bɔ nsémm, kíkge dɔ; é ne wa mvéáñ ná o ñíi éniŋ o belé ábɔ avɔ́ɔ́, ye ná o belé mebɔ mé beáñ bé wea wa ébéññ ndúán, [é ndúán é sés tɔbɔ ndzímán]
[é vóm nsɔ́ŋŋ weba wăá wú, ndúán da dăá dzím ki.]
Ngé é dzís dwe dá bɔ wa ná o bɔ nsémm, veagé dɔ; é ne wa mvéáñ ná o ñíi édzwée ngɔ́mán Nzamá o belé dzís avɔ́ɔ́, ye ná o belé mís mé beáñ bé wea wa ébéññ ndúán,
é vóm nsɔ́ŋŋ weba wăá wú, ndúán da dăá dzím ki.”
“Amú ná bá ye kyak bot bése ya ndúán, [metúnŋa mése má má ye fe tɔbɔ nkyakgán ya nkuú].
Nkuú ó ne mvéáñ; ve ngé nkuú ó dzímle dak, dzé dá ye wɔ bera vé dak? Belégán nkuú ébe mína, míní tɔbɔ fe mvwaá bevɔ́ɔ́ ya ébá bevɔ́ɔ́.”
Ané Yesus a ngá tébe, a kólo vóm te, éde a ngá sian ábeŋŋ sí ye á Judea á Yordán áyát; ané mikuna mí bot mí ngá nzu ñí kóán á mféŋŋ, ya amvála ané é mbé ñí fúlú, á ŋga bera bɔ́ vé ayágalé.
Éde befariseo benziŋ bé ngá nzu koan ya ñí, á mfá ye ná bé bóble ñí, ané bé ngá síli ñí ná, “Ye nkɔɔ́ métsiŋŋ wá lére ná fám eé vé é miningá weñ mvas?”
Éde a ngá yalan ya bɔ́ ná, “Moisés aa mánan mína ná dzé?”
Ané bé ngá yalan ná,
“Moisés á lík ná fám e ne tsili miningá kálara mvas, a tep ñí.”
Ve Yesus a ngá dzó bɔ́ ná,
“Moisés a ngá tsili mína mvéná te ya akála áleét milém denan.
Ve, atéé ye átáraga ye éniŋ, Nzamá a ngá vele bɔ́, fám bá miningá.
Amú dzam te, fám da ye lík éséá bá ñiá, mfá áke átɔbɔ bá é miningá weñ,
ané bé beáñ bá ye bɔ nson mbɔ́ɔ́. Édɔ ná, bé sés fe bot bé beáñ, fáve ná bé ntɔɔ́ nson mbɔ́ɔ́.
Édɔ ná é dzóm Nzamá á lat yaá, mot enziŋ a táa dɔ kánan.”
Ané beyága bé ngá bera síli Yesus adzó te á ndá.
Éde a ngá dzó bɔ́ ná,
“É mot áse aa vé ngéá mvas a lúk miningá mfé aa bɔ medzíán mfá é miningá a mvá tára belé.
Ngé miningá te ñí a vas ki ébe nnóm, a kéñ lúk fám fé, aa bɔ medzíán.”
Ané bé ngá nzu ya ñí ya bɔ́ŋŋ ná á nama bɔ́, éde beyága bé ngá yéá bɔ́ ya dɔ.
Ve niané Yesus ñí a ngá yén dɔ, ané a ngá wók abé, éde a ngá dzó bɔ́ ná,
“Líkgán bɔ́ŋŋ ná bé nzu ébe ma; míní táa bɔ́ kam ya dɔ, amú ná édzwée ngɔ́mán Nzamá é ne édí é bot bé ne amvála ané bɔ́ŋŋ.
Ma dzó mína bébélá ná, é mot aa ye bɔ kaa áñɔŋ édzwée ngɔ́mán Nzamá amvála ané mɔ́ŋŋ, ăá ye ñíi été.”
Éde a ngá baga bɔ ya é mó meñ, á ŋga bwárán ya bɔ́, eé bere bɔ́ mó.
Éyɔŋ Yesus a ngá kólo ná a bera tsíni ya é dulu deñ, éde mot enziŋ a ngá sɔ́ mbíí, a sɔ́ ñí kút mebɔ́ŋŋ ébe ású deñ, éde a ngá síli ñí ná,
Éde Yesus a ngá yalan ya ñí ná,
“Amú dzé wa lwée ma ná mbamba mot? Mot enziŋ a sés mbamba mot, fáve Nzamá etámm.
Wa yem memvéná, ‘O táa ywíñ mot, o táa bɔ medzíán, o táa dzíp, o táa vé é ngañiá a ne minéa, o táa duk mot, sémeŋé ésúá bá ñuá.’ ”
Éde mot te a ngá dzó ná,
“Á Nyágale, me dzálá yaá mam méte mése atéé ye me mbé ndómán.”
Ve Yesus a ngá dága ñí ya edziŋŋ, éde a ngá dzó ñí ná,
“Dzam avɔ́ɔ́ dá dzéŋ wa; kéŋ, o kuan é dzóm áse o belé, o vé dɔ mitétéññ, wa ye belé ntam á dzóp été, véa, nzaá [o baga é krús we], eé bee fe ma.”
Ve mot te, a ngá tɔbɔ eywiññ ya bifíá bíte, éde a ngá búlán eywiññ, amú ná a mbé a belé abwiññ akúmm.
Éde Yesus a ngá dága meféŋŋ, ané a ngá dzó béyága beñ ná,
“Nzá amvála ayéñ dá ye bɔ, ná é bot bé belé akúmm bé ñíi édzwée ngɔ́mán Nzamá.”
Ané beyága bé ngá voŋbe ya bífíá byeñ, ve Yesus a ngá bera yalan ya bɔ́ ná,
“Á bwán, é ne ayéñ ná [é bot bá tɔbɔ ya akúmm mebúnn] bé ñíi édzwée ngɔ́mán Nzamá!
Dá daŋ ya ebúbú ná kamelio eé ñíi ávéŋŋ ondondɔɔ, ye ná nkúkúmm mot ó ñíi édzwée ngɔ́mán Nzamá.”
Ve bé ngá bíra daŋ voŋbe abwiññ, bé ŋga dzó ébyen ya ébyen ná,
“Nzá fe aa ye tɔbɔ nkoránn?”
Yesus eé dága bɔ́, ané a ngá dzó ná,
“Mfá bot é sés bɔban, ve se á mfá Nzamá, amú ná mam mése mé ne bɔban á mfá Nzamá.”
Éde Pedro a ngá tára ná aa dzó ñí ná,
“Dággán, bí mana yaá lík ásesé ná bía bee wa.”
Ané Yesus a ngá dzó ná,
“Bébélá ma dzó mína ná é mot áse aa ye lík ndá, bɔbéñaŋ, bekéá, éséá, ñiá, ngé bwán, ngé mefóo mé sí, ákála dam ya édí mbamba fwéñ,
aa ye byɔ ñɔŋ álot táŋ ntet biyɔŋ é tám ñí ébyen mendá, bɔbéñaŋ, bekéá, beñiá, bwán ya mefóo mé sí, fufúlu ya ndzéŋán ásí; é tám dá nzu, dá aa ye ñɔŋ éniŋ é ne mbéámbéá.
Ve, abwiññ é téle ósúá dá ye súgan ó mvús, édí dá é téle ó mvús dá ósú.”
Bé ŋga ke ókaŋŋ été béé ke á Yerusalen, Yesus eé ke bɔ́ ósú; beyága bé mvóó, é bot bá bé ngá bee ñí ó mvús, bá bé ŋga kɔ wɔŋŋ. Éde Yesus a ngá bera lwée évwíñ awóm beyága ya beyága bé beáñ, ané a ngá tára bɔ́ dzó é mam mé nkún ñí bɔ:
“Dággán, bía kean á Yerusalen, é Mwán Mot bá ye ñí kee ébe betébosú befára ya beyágale métsiŋŋ. Bá ye ñí kík nsaŋ ná aa yian wú, bé kee fe ñí bot béye meyɔŋ mefé.
Bá ye ñí kpógo, bé ŋga túp ñí menden, bá ye ñí yít, bé ywíñ fe ñí; ve, niané melú mé léa má lot aa ye wómo.”
Ané Jakobo bá Juan, é bwán Zebedeo, bé ngá nzu ébe Yesus, béé dzó ñí ná,
“Á Nyágale, bía kómo ná o bɔ bía é dzam bía dzaa wa dí.”
“Nzá dzam mína kómo ná me bɔ mína?”
Ané bé ngá yalan ya ñí ná,
“Bɔɔ́ge bía ná, á dúmá dwe été, bí tɔbɔ ósí mot mbɔ́ɔ́ mfá meyóm mwe, éñí mbɔ́ɔ́ ñí a mfá meyéá mwe.”
Ve Yesus a ngá dzó bɔ́ ná,
“Mínăá yem é dzam mína dzaa. Ye míní ne ñú é kɔ́p ma ñú, ngé ki átɔbɔ nduubán amvála nduubán me ne nduubán ya dɔ?”
Ané bé ngá yalan ya ñí ná,
“Bí ne dɔ bɔ.”
Éde Yesus a ngá dzó bɔ́ ná,
“Mína ye ñú é kɔ́p ma ñú, mína ye fe duuban amvála nduubán me ne nduubán ya dɔ;
ve, átɔɔ mína ósí mfá meyóm wɔm ngé ki mfá meyéá wɔm, a sés é dzam ma ma vé, ve é ne fáve é bot ébyen é ntɔɔ́ nkomann.”
Niané beyága awóm bé ngá wók dzam te, ané bé ngá tára ná bá yéá ya Jakobo bá Juan.
Éde Yesus a ngá lwée bɔ́, ané ngá dzó bɔ́ ná,
“Mína yem ná é bot bá nómán bedzwée á meyɔŋ mefé été, bá dzwée bɔ́ abé, ya fe ná bora bé bot béye été bá bá dzwée fe bɔ́ ya elaŋ.
Ve ébe mína, é sés amvála te, fáve ná, é mot áse aa kómo bɔ bora mot ébe mína aa yian bɔ mvwála bíséññ wenan,
ve éñí ñí aa kómo bɔ ntébosú, aa ye bɔ óloá mot áse.
Amú ná atwaa é Mwán Mot ñí a eé ndzí ki sɔ́ á mfá ye ná bot bé belan ya ñí, fáve ná mfá ánzu belan ya bot, ya mfá ávé éniŋ dzeñ amú akoroga abwiññ bot.”
Ané bé ngá sian á Yeriko. Éde éyɔŋ Yesus a ngá kólo á Yeriko bábe béyága beñ ya fe mora nkuna bot, engóngɔ́ɔ́ mot, é tɔɔ́ ndzíndzímm, béé lwée ñí ná Bartimeo, é mwán Timeo, a mbé a tɔɔ́ á nzenn áyóp.
Éde éyɔŋ a ngá wók ná a ne Yesus mwann Nasareno, ané a ngá tára ná aa yón, eé dzó ná,
“Á Yesus é mwán David, kpeegé ma engóngɔ́ɔ́!”
Éde abwiññ bot é ngá báma ñí ná á sis evóó, ve ñí a ngá daŋ bera yónyón abwiññ, eé dzó ná,
“Á é mwán David, kpeegé ma engóngɔ́ɔ́!”
Ané Yesus a ngá tébe, a dzó ná,
“Lwéegán ñí!”
Éde bé ngá lwée ndzíndzímm te, béé dzó ñí ná,
“Sánŋe; o tébe fe, aa lwée wa.”
Ané a ngá dzíga wea etóp a mbé a baga áyóp ó sí, a tébe avóó, éde a ngá ke ébe Yesus.
Ané Yesus a ngá síli ñí ná,
“Nzá dzam wa kómo ná me bɔ wa?”
“Á Raboní, ma kómo bera yén.”
Ané Yesus a ngá dzó ñí ná,
“Kéŋ, mbwínánn we ó séñ yaá wa.”
Etéññ te ébyen, éde a ngá bera yén, á ŋga bee Yesus ó nzenn.
Éyɔŋ bé ngá nzu bá yit bebeñ á Yerusalen, á mfá Betfagé ya Betania, bebeñ á nkoó Álíba, éde Yesus a ngá lóm beyága bé beáñ béye béyága beñ,
eé dzó bɔ́ ná,
“Keŋán é mwann dzeá a ne mína ósú. Nia fá ané mína ñíi été, etéññ te ébyen, mína ye koan ya mwann edzakás á tsini, éñí mot enziŋ ăá bé tára daŋ áyóp. Tsiigán ñí, míní sɔ́ ya ñí.
Ngé mot enziŋ a síli mína ná, amú dzé mína bɔ dɔ, dzógán ná, Ntí aa kómo dɔ, aa ye fe ñí nzu búlán avóó ó vá.”
Éde bé ngá ke, bé koan ya mwann edzakás á nseŋ été, á tsini bebeñ mbéñ, ané bé ngá tsii ñí.
Éde bot benziŋ béye é bot bé mbé ó véa bé ngá síli bɔ́ ná,
“Nzá dzam mína bɔ ná mína tsii mwann edzakás?”
Éde bé ngá yalan amvála ané Yesus a ngá dzó bɔ́, ané bé ngá lík bɔ́ ná bé ke ya ñí.
Éde bé ngá sɔ́ ya Yesus mwann edzakás, bé ŋga bwíi bítóp byeba bé mbé bé baga, á mwann édzakás áyóp, ané Yesus a ngá tɔbɔ ñí áyóp.
Ané abwiññ bot é ngá bwíi á nzenn áyóp bítóp byeba bé mbé bé baga áyóp, ébá bevɔ́ɔ́ bá bé ŋga bwíi mítem bilé bé ngá mana kík méfúp.
É bot bé ngá ke ósú ya ébá bé ngá bee ñí ó mvús, bé ngá ke bá yón, béé dzó ná,
“Osana! Abwará ya éñí aa nzu ya éyola Ntí!
Abwará ya édzwée tará David édí dá nzu! Osana á yóp été!”
Éde Yesus a ngá ñíi á Yerusalen, a sian á templo. Niané a ngá mana ke a dága mifá míse, ákoan ná ŋgɔgɔ́ eé ntɔɔ́, éde a ngá kólo a kéñ á Betania bábe beyága awóm ya bé beáñ.
É mos ó ngá belan véa, é tám bé ngá kólo á Betania, éde Yesus a ngá wók nzeñ.
Ané a ngá yén elé igera ya mekyéññ é téle oyaáp, éde a ngá ke dɔ dága á mfá ye ná ngé tám enziŋ a ne koan é belé dzóm enziŋ. Ve éyɔŋ a ngá ke dɔ kwíñ ásí, a ngá koan fáve ya mekyéññ, amú ná ĕé mbé é tám bigera byá wúm.
Éde Yesus a ngá dzó dɔ ná,
“Mot enziŋ ăá ye bera dzí ébumá dwe tám enziŋ.”
Ané béyága beñ bé ngá wók ané aa dzó dɔ.
Éde bé ngá sian á Yerusalen, Yesus a ñíi á templo, ané a ngá tára ná aa tsílán ya é bot bé ngá kuan byém ya ákus á templo été, ya ásɔ́gle bétéble betsén moann ósí ya bítɔɔ́ ébá bé ngá kuan abeŋŋ;
ĕé ngá lík ki ná mot enziŋ a kígán á templo ya dzóm.
Éde a ngá a yágale bɔ́, eé dzó ná,
“Ye é sés ntsilann ná, ‘É ndá dzam, bá ye dɔ lwée ná ndá meyaglán mfá meyɔŋ mése’? Ve mína, míní veŋan ya dɔ é ndá ákwá benzeé midzɔ́ŋŋ.”
Ané betébosú befára ya beyágale métsiŋŋ bé ngá wók dɔ, bé ŋga tára ná bá dzéŋ amvála avé bé ne ñí ywíñ, akála ná bé ngá kɔ ñí wɔŋŋ, amú ná bot bése bé ngá kám áyágalé deñ.
Kíkírí, éyɔŋ bé ngá lot é vóm elé igera é mbé, bé ngá yén dɔ é mana yaá kót atéé ye á mídzi.
Éde Pedro a ngá síman, a dzó ñí ná,
“Á Rabí, dággé elé igera o ngá boŋle é mana yaá kót.”
Éde Yesus a ngá yalan ya bɔ́ ná,
“Belégán mbwínánn ébe Nzamá.
Ma dzó mína bébélá ná, éñí áse aa ye dzó nkoó wí ná, ‘Kólogé ó vá, o kéñ ku máŋ été!’, éñe kaa ábelé akɔɔ́p á nlém weñ été, ve, eé bwíni ná édí á dzó dá ye bɔ, bá ye ñí dɔ bɔ.
Amú dzam te édɔ, ma dzó mína ná é mam mése mína ye dzaa ya meyaglán, belégán mbwínánn ná míní ñɔŋ yaá mɔ, bá ye fe mína mɔ vé.
É tám da mína bɔ meyaglán, ngé míní belé dzam ya mot enziŋ, dzwiigán ñí, á mfá ye ná Ésúá a ne á dzóp été ñí a dzwii fe mína mísémm myenan.
[Ve ngé mína mínăá dzwii, Ésúá a ne á dzóp été ñí ăá ye ki mína dzwii mísémm myenan.]”
Ané bé ngá bera sian á Yerusalen, éde éyɔŋ Yesus a ngá ke aa wulu á templo, betébosú befára ya beyágale métsiŋŋ, ya fe mikúkúmá bé ngá nzu koan ya ñí,
ané bé ngá síli ñí ná,
“Edzwée evé wa bɔ ya dɔ é mam má? Ngé ki ná nzá aá vé wa edzwée á mfá ye ná o bɔ mam méte?”
Éde Yesus a ngá dzó bɔ́ ná,
“Ma ma ye fe mína vé nsílí ovɔ́ɔ́, yalagán ma ya wɔ́, véa ma ma ye mína kat ya edzwée evé ma bɔ ya dɔ é mam má.”
“Nduann Juan, ye ó mbé éwí ye á dzóp été, ye éwí bot? Yalagán ya ma.”
Éde bé ngá ke bá fas ébyen ya ébyen, béé dzó ná, “Ngé bí dzó ná éwí ye á dzóp été; aa ye dzó ná, ‘Amú dzé míníí ndzí ñí bwíni?’
Ve, ngé bí dzó ki ná; éwí bot?” Bá bé ngá kɔ bot wɔŋŋ, amú ná bot bése bé ngá ñɔŋ Juan ná a mbé ñá mfaŋ nkúlu medzó.
Éde bé ngá yalan ya Yesus, béé dzó ná, “Bĭá yem.”
Ané Yesus a ngá dzó bɔ́ ná,
“Ma măá ye ki mína kat ya edzwée evé ma bɔ ya dɔ é mam má.”
Éde Yesus a ngá tára ná aa kɔ́bɔ ya bɔ́ ya menganán, eé dzó ná, “Mot enziŋ a ngá mana beñ afúp midzík mí vino, éde a ngá nii dɔ óngóo été, a kom é vóm bá kili bibumá bí vino, a lóŋ fe nkum. Éde a ngá kee dɔ ó lén ya bebeñ mefúp benziŋ, a kéñ ékena.
Éyɔŋ é tám bá ñɔŋ bibumá é ngá kwíñ, ané a ngá lóm oloá ébe bébeñ mefúp bé mbé áfúp á mfá ye ná á ñɔŋ é ngap bibumá bíye áfúp deñ.
Ve, bé ngá biñ wɔ́, bé ŋga yít wɔ́, éde bé ngá lóm wɔ́ móamó.
Ané a ngá bera bɔ́ lóm oloá ofé, wá bé ngá mana vé mevéŋŋ á nló, bé mana fe wɔ́ lére osoán.
Éde a ngá bera lóm ofé ané wá bé ngá ywíñ. Amvála te fe ya abwiññ aloá afé, bé ŋga yít avɔ́ɔ́, édí avɔ́ɔ́ dá bé ŋga ywíñ.”
“Ákoan a ngén a belé mot mbɔ́ɔ́, ndzindziŋŋ mwán weñ; éde a ngá súgan bɔ́ lóm mwán te, eé dzó ná, ‘É mwán wɔm éñe bá ye vé ngaŋŋ.’
Ve bebeñ mefúp béte bá bé ngá dzó ébyen ya ébyen ná, ‘É mot aa ye lígi ya afúp éñe ñí. Nzaán bí ywíñŋán ñí, bía bébyen bí lígi ya afúp.’
Éde bé ngá biñ ñí, bé ywíñ ñí, bé wea ñí áfúp átán.”
“Ye atwaa ntsili wí wáa mínăá bé láŋ? Ná,
‘Ákwá belóŋ bé ngá tep
édɔ é nzu yaá á bɔ ákwá dá daŋ ya eban,’
Ntí, éñe a bɔ yaá dzam te,
é ne fe eyágán dzam é mís mea.’ ”
Éde bé ngá dzéŋ ná bé biñ ñí, amú bé ngá wórán ná ébɔ́ nganán dá kɔ́bɔ ya bɔ́. Ve bé ngá kɔ nkuna bot wɔŋŋ. Ané bé ngá lík ñí bé kéñ.
Éde bé ngá lóm Yesus bot benziŋ béye nsámá befariseo ya é bá béye nsámá beerodiano á mfá ye ná bé biñ ñí ya efíá enziŋ.
Éde éyɔŋ bé ngá sian, bé ngá dzó Yesus ná,
“Á Nyágale, bía yem ná o ne bébélá mot ya fe ná wăá ke ki ya mot enziŋ ngamm; amú ná wa ñɔŋ mot áse ntéññ mbɔ́ɔ́, ve wa lére bot é nzenn Nzamá ya bébélá. Édɔ ná, ye atsiŋŋ dá yébe ná bí yáán, ngé ki ná bí táa yáán mfóŋsí Sesar?”
Ve Yesus, eé ñú táŋ ébe méduk meba, a ngá dzó bɔ́ ná, “Amú dzé mína kyak ma? Nzaán ya ma denario mbɔ́ɔ́, ná me yén ñí.”
Ané bé ngá sɔ́ ñí ya ñí. Éde a ngá síli bɔ́ ná,
“Nzá a ne ya ású dí ya fe ntsili wí?”
Ané bé ngá yalan ná,
“Sesar!”
Éde Yesus a ngá dzó bɔ́ ná,
“Váán Sesar é dzóm é ne édí Sesar, Nzamá ñí a é dzóm é ne édí Nzamá.”
Éde bé ngá voŋbe ya éyalann deñ.
Besaduseo benziŋ, ébá bá dzó ná nwómán miwúán ó sés, bé ngá nzu koan ya Yesus, éde bé ngá vé ñí nsílí, béé dzó ná,
“Á Nyágale, Moisés aá tsili bía ná ngé mot enziŋ mwanñaŋ aa wú, a lík miningá, ve éñe kaa álík mwán, mwanñaŋ á ñɔŋŋe miningá te, a fwiñ mwanñaŋ mvɔŋ bot.
Édɔ ná bɔbéñaŋ zaŋgbéá bé mbé; éñí ósú aá lúk miningá, aa wú kaa álík mvɔŋ.
Éñí beáñ ñí a lúk miningá te, ñí aa wú fe kaa álík mvɔŋ; amvála te fe éñí léa;
amvála te édɔ bɔbéñaŋ zaŋgbéá béte bé ngá mana wú, ébɔ́ kaa álík mvɔŋ. Ó mvús véa, miningá ñí aa wú fe.
Édɔ ná é tám nwómán miwúán, éyɔŋ bot bá ye wómo, miningá aa ye bɔ éñí nzá ye ébe bɔ́? Amú ná bɔbéñaŋ zaŋgbéá béte bá mana ñí lúk.”
Yesus a ngá yalan ya bɔ́ ná,
“Nde se ya akéá te édɔ mína vus ya dɔ, ná, mínăá wók Mitsili, mínăá yem ki é nguu Nzamá?
Amú ná éyɔŋ bot bá ye wómo míwúán băá ye lúk, băá ye ki kee biningá mélúk, fáve ná bésesé bá ye bɔ amvála ané baángel béye á dzóp.
Ve mfá dzam ye ná miwúán myá ye wómo, ye mínăá bé láŋ ábá Moisés, é vóm a kɔ́bɔ adzó mwann elé, amvála ané Nzamá a ngá kɔ́bɔ ya Moisés, eé dzó ná, ‘Ma me ne é Nzamá Abraam, ya é Nzamá Isaak, ya é Nzamá Jakob?’
Éñe, a sés Nzamá bewú, fáve éñí betétéá; míní ne évuzá été abwiññ.”
“Mvéná fé dá daŋ ya eban á mémvéná mése?”
Ané Yesus a ngá yalan ya ñí ná,
“É mvéná dá daŋ ya eban é ne ná, ‘Béágé, á Israel: Ntí é Nzamá wea, éñe a ne Ntí Etámm;
éde, wa ye dziŋ Ntí, Nzamá we, ya nlém we óse, ya éniŋ dzwe áse, ya ósímánn we óse, ya é nguu dwe ése.’
Éñí beáñ éde ñí, ‘dziŋŋe é mot mbɔ́ɔ́ ané wa dziŋ wámyen.’ Mvéná fé dé sés nnén álot émá.”
Éde nyágale metsiŋŋ te a ngá dzó ñí ná,
“Mvéáñ, á Nyágale; wa dzó bébélá ná, ‘éñe etámm a ne mbɔ́ɔ́, ya fe ná mfé a sés fáve éñe’;
ya ná ‘ádziŋ ñí ya nlém óse ya ósímánn óse ya nguu ése, ya ádziŋ é mot mbɔ́ɔ́ ané wa dziŋ wámyen,’ dá lot bívévé bíse bá dzígi ya fe metúnŋa mése.”
Yesus eé yén ná a yem yaá yalan, ané a ngá dzó ñí ná,
“We sés édzwée ngɔ́mán Nzamá oyaáp.”
Éde nia édí te, mot enziŋ ĕé ngá nzomo fe ná aa bera ñí vé misílí.
Éyɔŋ a ngá yágale á templo, éde Yesus eé ñɔŋ efíá a ngá dzó ná,
“Amú dzé beyágale métsiŋŋ bá dzó ná Kristo a ne é mwán David?
David émyen a ngá dzó á Mfúfúp Nsísim été ná,
‘Ntí a ngá dzó Ntí wɔm ná,
Tɔbɔgé ósí á mfá méyóm wɔm,
akekwíñ ané ma ye bwíi bésíŋ bwe
mebɔ mwe ásí.’
David émyen aa lwée ñí ná Ntí; amvála avé fe a ne é mwán weñ?”
Ané nkuna bot ó ngá wók ñí ya mesán.
Éde a ngá dzó bɔ́ áyágalé deñ été ná, “Tɔbɔgán nkée ya beyágale métsiŋŋ, ébe bá dziŋ bá wulu ya bilíŋŋá, bá dziŋ fe mibóló mí ngaŋŋ á bora míseŋ mí mákít.
Bá dziŋ bá tɔbɔ bítɔɔ́ ósúá bíye besinagoga ya fe átɔbɔ mefóo mé ngaŋŋ á méfét bidzí.
Bá dzí mikús mí biningá byém méndá, béé swala dɔ ya mitéŋŋ meyaglán á mfá ye ná bot bé bɔ́ yén. Bot béte bá ye ñɔŋ méku má daŋ.”
Yesus a ngá ke tɔbɔ ósí é vóm bé ngá vé bivévé áyát, á ŋga dága ané bot bá wea é moann weba á báŋ été. Abwiññ mikúkúmm mí ngá wea bora metáŋ.
Éde ntétéññ nkús miningá wá ó ngá sɔ́, ané ó ngá wea bwann misaŋ mí moann mí ngoós mí beáñ, émí mí ngá daŋ kaa eban.
Éde Yesus a ngá lwée béyága beñ, a dzó bɔ́ ná,
“Ma dzó mína bébélá ná, ntétéññ nkús miningá wí éwɔ ó daŋ vé álot é bot bése bevɔ́ɔ́.
Amú ná bésesé béte bé mvá wea ábímm dá buk bɔ́, ve éñe ya atéññ deñ á wea yaá ábímm áse aá belé, ná a ne niŋ ya dɔ.”
“Á Nyágale, dággé nzá bora mekwá nzá bora melóŋ má!”
Éde Yesus a ngá dzó ñí ná,
“Ye o téa é bora melóŋ má? Akwá dăá ye lígi é bóo ákwá avɔ́ɔ́ áyóp ná băá ye dɔ wea ásí.”
Yesus a tɔɔ́ ósí á nkoó Álíba, asú ya asú templo; éde Pedro, Jakobo, Juan, ya Andrés bé ngá síli ñí évwíñ ná,
“Dzóge bía dzam te dá ye bɔban tám fé, nzá ndem ki dá ye yéne éyɔŋ mam méte mé nkún dzálában?”
Ané Yesus a ngá tára ná aa dzó bɔ́ ná, “Dággán, mot enziŋ a táa mína duk.
Abwiññ bot dá ye sɔ́ ya éyola dam, béé dzó ná, ‘Ma me ne éñe!’ Bé ŋga duk abwiññ bot.”
“Éyɔŋ mína ye wók melúmán ya meñíŋ melúmán, míní táa sigan. Dá yian ná mam méte mése mé bɔban. Ve, asúgánn dăá bé ó véa.
Amú ná ayɔŋ dá ye ke áyɔŋ avɔ́ɔ́ á ngamm áyát, édzwée dá é kéñ édzwée evɔ́ɔ́ á ngamm áyát; mifógán mí sí myá ye bɔban ébe mevóm ya mevóm, nzeñ da ye bɔ. Dzam te é ne fáve átáraga mitéñ mí mye.”
“Ve mína, tɔbɔgán ya akéŋŋ; amú ná bá ye mína kee bíkóánn bá kík medzó, bé ŋga yít mína bésinagoga été. Mína ye tébe ébe ású bengɔ́vina ya bekéza, ákála dam, á mfá ye ná míní vé bɔ́ ngañiá.
Ve ósúá, bá yian tára mana kat mbamba fwéñ ébe meyɔŋ mése.
É tám bá ye mína biñ, béé kee fe mína, míní táa tára kele milém ó yóp amú é dzam mína ye ke dzó, fáve ná, kɔ́bɔgán é dzam dá ye mína vébán áwola te; amú ná se mína bébyen mína ye ke kɔ́bɔ, ve Mfúfúp Nsísim.
Mwanñaŋ aa ye kuan é mwanñaŋ mbɔ́ɔ́ ná bé ywíñ ñí, éséá ñí é mwán weñ; bwán bá ye ke beéséá á ngamm áyát, bé ŋga bɔ ná bé ywíñ bɔ́.
Bot bése bá ye mína víni ya akála éyola dam, ve é mot aa ye nzomo akekwíñ asúgánn aa ye koroban.”
“Ve éyɔŋ mína ye yén é dzam Nzamá aa víni, édí dá sɔ́ ya ntsamann, ná é ntɔɔ́ yaá é vóm dăá yian tɔbɔ, véa, é bot bá ye bɔ á Judea bé túpge mibíí míkoó. É mot aa láŋ, a wókge!
É mot aa ye bɔ á ndzií áyóp, a táa fáŋ sigi ásí ngé áñíi á ndá dzeñ ná aa twáa dzóm enziŋ.
Éñí aa ye bɔ áfúp, a táa búlán ó mvús ná aa nzu twáa ékót deñ.
Ve, ngwáa ya é biningá bá ye bɔ mebum, ya ébá bá ye ñéa bwann melú méte!
Yaglánán ná dzam te é táa bɔban mbéa metám mé mveŋ ya avép.
Amú ná melú méte midzuúk myá ye bɔ, ámvála dăá bé tára bɔban atéé ye éyɔŋ Nzamá a ngá vele eniŋ anzukwíñ áwola dí, dăá ye ki bera bɔban eyɔŋ enziŋ.
Éde ngé é bɔ ná Ntí á bɔ kaa ákík melú méte, ngé mot enziŋ ăá ye niŋ; ve, ya akála mítɔ́pbán mí bot Ntí a ngá tɔ́p, édɔ a ngá kík ya dɔ melú méte.”
“Édɔ ná, ngé mot enziŋ a dzó mína ná, ‘Dággán, Kristo éñe ñí’, ngé ki ná ‘A ne ólwí’, míní táa ñí yébe.
Amú ná bekristo béye meduk ya bekúlu medzó béye meduk bá ye sɔ́, bé ŋga lére mendem ya biyágán bí mam mfá áduk bot, atwaa ébá bé ne mitɔ́pbán ngé dá é ne ki bɔban.
Ve mína, tɔbɔgán nkée! Yénŋán ná me tára yaá mína dɔ dzó kaa ná é bɔban.”
“Ve melú méte, niané tám midzuúk te da ye mana, nlódzóp wá ye bɔ dzíbi, ngomdan da dăá ye ki vé éyéá deñ,
atéteñ dá ye ke dá kóbo á dzóp, ménguu mé ne á dzóp été bá ye mɔ suk.
Véa éñe bá ye yén é Mwán Mot eé nzu á míkút été ya mora nguu ya dúmá.
Éde aa ye lóm baángel, a kóán fe mítɔ́pbán mí bot myeñ ébe mifá mí sí mí nii, atéé ye é vóm sí da súgu akekwíñ é vóm dzóp dá súgu.”
Amvála te fe mína, éyɔŋ mína ye yén ná mam méte mé ŋga bɔban yaá, yemŋán ná é Mwán Mot a ntɔɔ́ bebeñ á mbéñ.
Ma dzó mína bébélá ná myee bot te wăá ye lot, kaa ná mam méte mése má bɔban.
Dzóp ya sí byá ye lot, ve bífíá byam byăá ye lot eyɔŋ enziŋ.”
“Ve mos te, ngé ki áwola te, mot enziŋ ăá yem, atwaa é baángel á dzóp été, ngé ki Mwán, ve fáve Éséá.”
“Tɔbɔgán nkée, míní mɔ́mɔ, [míní yaglánán fe]; amú ná mínăá yem é tám dá ye bɔban.
É ne amvála ané mot enziŋ a ngá ke ékena, é tám a ngá tée é ndá dzeñ, a ngá vé áloá deñ edzwée, kada mot ébe éséññ deñ, ané a ngá mánan é mot aa kálá mbéñ ná á tɔbɔ evéveññ.
Éde fe ná tɔbɔgán evévéñ, amú ná mínăá yem é tám myenn ndá aa ye sɔ́, ngé ngɔgáse, ngé ki énzénzaŋ alú, ngé ki álɔ́ŋ nnóm kúp, ngé ki bíléne bí kírí;
a nza sɔ́ ásítemtem, á ŋga koan míní tɔɔ́ óyó.
Éde é dzam ma dzó mína, ma dzó fe dɔ mot áse ná, Mɔ́mɔŋán!”
Ákoan é ŋga dzéŋ yaá melú mé beáñ á mfá ye ná Paskua eé bɔ, ya é fét bá dzí mífémm mí ne kaa levadura. Éde betébosú befára ya beyágale métsiŋŋ bé ngá dzéŋ ámvála bé ne biñ Yesus ya meduk, bé ywíñ ñí.
Amú ná bé ngá dzó ná,
“Se tám fét, amú ná ebírán é nza bɔ á bot été.”
Yesus a tɔɔ́ ó téble, á Betania, é ndá Simón, éñí bé ngá lwée fe ná nzénzamm á Betania, éde miningá enziŋ a ngá sian a belé afoná mbwánn enum ó mbé mora táŋ. Éde a ngá bwíñ afoná te á ŋga swii Yesus mbwánn te á nló.
Ve bot benziŋ bé ŋga wók dɔ abé mílém, bé ŋga dzó fe bébyen ya bébyen ná,
“Amú dzé bá ywíñ mbwánn enum wí ntuk ámvála dí?
Amú ná bá tɔɔ́ kuan mbwánn enum wí táŋ bedenario mitet mí léa, moann te bé vé ñí mitétéññ.”
Éde bé ngá bíra yéá ya miningá te.
Ve Yesus a ngá dzó bɔ́ ná,
“Líkgán ñí, amú dzé mína bɔ ñí sɔ́m? A bɔ yaá ma mbamba dzam.
Amú ná mína ye belé mitétéññ eyɔŋ ése énzénzaŋ denan été, éde éyɔŋ mína kómo, míní ne bɔ́ ábɔ mbeŋ, ve ma mínăá ye ma belé eyɔŋ ése.
A bɔ yaá é dzam aá tɔɔ́ bɔ, a tára yaá ma wáa é ñúu dam mbwánn kaa ná é tám ndzepbann ó sɔŋ wɔm eé kwíñ.
Éde ma dzó mína bébélá ná, é vóm áse bá ye kat é mbamba fwéñ ñí éniŋ ngúrá, bá ye fe kɔ́bɔ é dzam é miningá ñí a mvá bɔ, ná bá síman ñí.”
Judas Iskariote, éñí á mbé mot mbɔ́ɔ́ ye béyága awóm ya bé beáñ, a ngá ke ébe betébosú befára ná aa ke bɔ́ kee Yesus.
Niané bé ngá wók dɔ, éde bé ngá sán, bé kyaa fe ná bá ye ñí kee moann. Éde ñí á ŋga dzéŋ fe é tám e ne mvéáñ á mfá ye ná a kee bɔ́ ñí.
É mos ósúá ye é fét mífémm mí ne kaa levadura, é tám bé ngá bɔ béé vé metúnŋa mwann ntómá ye ó Paskua, ané béyága beñ bé ngá síli ñí ná,
“Vóm mbé wa kómo ná bí ke bɔ nkomann á mfá ye ná o dzí Paskua?”
Éde a ngá lóm beyága bé beáñ béye béyága beñ, á dzó bɔ́ ná,
“Keŋán á kísoan, mína ye koan ya mot enziŋ ó wéñ eé ke a baga ndák mendzímm; beegán ñí,
Aa ye mína lére abéá enziŋ á ndá áyóp, é tɔɔ́ nnén, é belé fe byém bíse. Komŋán vóm te.”
Éde fá beyága bé ngá tée, bé sian á kísoan, bé koan fe ya ásesé ámvála Yesus a ngá dzó bɔ́, éde bé ngá koman bidzí bíye á Paskua.
Niané ŋgɔgɔ́ e ngá kwíñ, éde Yesus a ngá sɔ́ bábe beyága awóm ya bé beáñ.
Éde bé tɔɔ́ ósí béé dzí, Yesus a ngá dzó bɔ́ ná,
“Ma dzó mína bébélá ná mot mbɔ́ɔ́ ye ébe mína aa ye ma kuan; éñí bía ñí bía dzí.”
Éde bé ngá tára ná bá ywian, bé ŋga síli fe ñí mbɔ́ɔ́ ya mbɔ́ɔ́ ná,
“Ye a ne ma?”
Ané a ngá dzó bɔ́ ná,
“A ne mot mbɔ́ɔ́ ye béyága awóm ya bé beáñ, éñí aa du mfémm efela bía ñí.
Amú ná é Mwán Mot aa ye wú amvála ané é ne ntsilann mfá weñ; ve ngwáa ya é mot aa ye kuan é Mwán Mot! É mbé mot te mvéáñ ná a bɔ kaa ábyálá.”
Éyɔŋ bé ngá dzí, ané Yesus a ngá ñɔŋ mfémm, niané a ngá vé abwará ya wɔ́, éde a ngá bák wɔ́, a kee wɔ́ beyága, a dzó fe ná,
“Ñɔŋŋán, é ñúu dam édɔ ñí.”
Éde a ngá ñɔŋ kɔ́p, niané a ngá mana vé akíba, ané a ngá kee bɔ́ dɔ, bésesé bá bé ñú fe dɔ.
Éde a ngá dzó bɔ́ ná,
“Mékií mam émɔ má, émá méye [mfefeñ] élat, émɔ má swiiban ákála abwiññ bot.
Ma dzó mína bébélá ná, măá ye fe bera ñú ebumá ye á ndzík vino akekwíñ é mos ma ye dɔ bera ñú mfefeñ édzwée ngɔ́mán Nzamá.”
Niané bé ngá mana yee dzeá, ané bé ngá ke nkoó Álíba.
Éde Yesus a ngá dzó bɔ́ ná,
“Mína bésesé mína ye ma lama, amú ná é ne ntsilann ná, ‘Ma ye baa nkálá mitómá, mitómá myá, myá ye myaman.’
Ve niané ma ye wómo, ma ye mína ke ósú á Galilea.”
Éde Pedro a ngá dzó ñí ná,
Atwaa bésesé bá mana wa lama, ve ma, măá ye dɔ bɔ.
Éde Yesus a ngá dzó ñí ná,
“Bébélá ma dzó wa ná, wa, émuú, álú dí ébyen, kaa ná nnóm kúp á lɔ́ŋ táŋ biyɔŋ bí beáñ, wa ye ma kat táŋ biyɔŋ bí léa.”
Ve Pedro ñí á ŋga yémle eé dzó ná,
“Atwaa ma ke wú bía wa, măá ye wa kat.”
Béyága bése bevɔ́ɔ́ bá bé ŋga dzó fe dzam te avɔ́ɔ́ ya avɔ́ɔ́.
Ané bé ngá sian vóm enziŋ éwí bá lwée ná Getsemaní. Éde a ngá dzó béyága beñ ná,
Ané a ngá ke bá Pedro, ya Jakobo, ya Juan, a ngá tára ná a wók ededea nlém mitéñ ya áywian abwiññ.
Éde a ngá dzó bɔ́ ná,
“Nsísim wɔm wá bíra wórán eywiññ áwú. Líggán ó vá míní tɔbɔ fe evéveññ.”
Ané a ngá yit ósú avítsaŋ, a ku ósí, á ŋga yaglan ná ngé é ne bɔban ná áwola te é táa sian ébe éñe.
Éde a ngá dzó ná, “Ábba, Á Tará, mam mése mé ne bɔban mfá we. Veagé ma é kɔ́p ñí, ve a táa bɔ é dzam ma ma kómo, fáve édí wa wa kómo.”
Éde a ngá sɔ́, á koan ya bɔ́ bé tɔɔ́ óyó, éde a ngá dzó Pedro ná,
“Á Simón, ye wa ke óyó? Ye ná o sés tɔbɔ evéveññ atwaa táŋ áwola avɔ́ɔ́?
Tɔbɔgán evéveññ míní yaglánán fe á mfá ye ná míní nza ñíi mébóblé été. Bébélá, nsísim ó belé nkómánn, ve mison mí ne ateák.”
Éde a ngá bera ke yaglan éyɔŋ efé, eé kɔ́bɔ bifíá bivɔ́ɔ́ ya bivɔ́ɔ́.
Éde a ngá bera sɔ́ éyɔŋ efé, á koan ya bɔ́ bé tɔɔ́ óyó, amú ná é mís meba mé mbé ndzálánn ya óyó, éde kaa fe áyem é dzam bé ne yalan ya ñí.
Éde a ngá bera sɔ́ éyɔŋ léa, a síli bɔ́ ná,
“Ye ná míní ngén míní bóo óyó ya awaabé? Abímm te; áwola é kwíñ yaá. Dággán é Mwán Mot a ne nkeán é mó bebɔ misémm.
Tébegán, bí keŋán, dággán é mot aa kuan ma a ntɔɔ́ bebeñ.”
Tám te á koan ná Yesus a ngén a kɔ́bɔ, ané Judas, nyága mbɔ́ɔ́ ye béyága awóm ya bé beáñ, a ngá sian bábe nkuna bot, bé belé mibéŋŋ mílé ya nzwaakeŋ, béé sɔ́ ébe betébosú befára, beyágale métsiŋŋ, ya mikúkúmá.
É mot a ngá kuan ñí a ngá vé bɔ́ ndem, eé dzó ná, “É mot ma ye ñáŋ ámáŋŋ, mot te éñe ñí; biñŋán ñí, míní kéñ ya ñí, míní túga ñí kálá.”
Éde niané Judas a ngá sian, etéññ te ébyen a ngá yit Yesus bebeñ, a dzó ñí ná,
“Á Rabí!”
Ané a ngá ñáŋ ñí memáŋŋ.
Éde bé ngá kee ñí mó ó ñúu, bé biñ ñí.
Ve mot mbɔ́ɔ́ ye é bot bé mbé ó véa, a ngá vea nzwaokeŋ, á baa oloá ntébosú befára, a kík ñí alɔ́.
Éde Yesus a ngá dzó bɔ́ ná,
“Ye mína nzu ma biñ ya milɔ́ŋŋ ya nzwaakeŋ, amvála ané ngé bá biñ nzeé midzɔ́ŋŋ?
Me mvá bɔ meé tɔbɔ á templo kada mos bíabe mína, meé yágale, mína kaa ma ábiñ. Ve dzam te é bɔban yaá á mfá ye ná Mitsili mí dzálában.”
Éde beyága bése bé ngá mana túp, bé lík Yesus etámm.
Ndómán enziŋ e ngá bee ñí, e baga mbya etóp; ané bé ngá biñ ñí;
ve a ngá lík etóp te, a túp swéswéññ.
Éde bé ngá ke ya Yesus ébe ntébosú befára nnén; ané betébosú befára bése bé ngá mana kóán ya mikúkúmá ya fe beyágale métsiŋŋ.
Pedro a ngá nzu aa bee ñí oyaáp akekwíñ á yát ntébosú befára nnén été; éde a ngá tɔbɔ ósí bábe mewasíli, bé ŋga wók ndúán.
Amú ná abwiññ é ngá vé ñí é ngañiá a ne mineá, ve béngañiá beba bĕé ngá vakgan.
Éde bevɔ́ɔ́ benziŋ bé ngá tébe, bé ŋga vé ñí é ngañiá a ne mineá, béé dzó ná,
“Bía bí ngá wók ñí, eé dzó ná, ‘Ma ye tsam é templo e ne nlóŋán ya mó ñí, ma ye bera lóŋ fe, éñí e sés nlóŋán ya mó, táŋ melú mé léa.’ ”
Ve, atwaa ya dzam te, é ngañiá weba ĕé ngá vakgan ki.
Éde ntébosú befára nnén a ngá tébe énzénzaŋ été, éde a ngá síli Yesus ná,
“Ye ná, wăá yalan dzam enziŋ? Nzá dzam é bot bá, bá bwaale wa ya dɔ dí?”
Ve Yesus ñí a ngá sis evóó, éñe kaa áyalan dzam enziŋ. Éde ntébosú befára nnén a ngá bera ñí síli ná,
“Ye wa o ne Kristo é Mwán Nzamá a ne ya olugú?”
Éde Yesus a ngá yalan ná,
“Ma me ne ñí; éde ná ‘mína ye yén é Mwán Mot a tɔɔ́ á mfá méyóm éñí a ne Nguu, eé sɔ́ ya mikút míye á dzóp.’ ”
Éde ntébosú befára nnén a ngá ñap bítóp byeñ, a dzóo ná, “Nzá dzam fe bía bera yi ya dɔ, ya bengañiá befé?
Míní wók yaá nkɔ́bɔ abyann weñ. Mína yén á yá?”
Éde bésesé bé ngá vé ñí meku, béé dzó ná aa yian fáve wú.
Ané bevɔ́ɔ́ benziŋ béye été bé ngá tára ná bá túp ñí menden, ya ádzip ñí mís ya ábími ñí bikúrá, bé ŋga dzó fe ñí ná,
“Túpge! Nzá á bími wa?” Éde mewasíli má mé ngá ñɔŋ ñí ya mebéáñ memáŋŋ.
Pedro ñí a tɔɔ́ á yát été, ané mbɔ biséññ miningá mbɔ́ɔ́ ye ébá ntébosú befára nnén a ngá sɔ́.
Niané a ngá yén Pedro eé wók ndúán, á dága ñí, éde a ngá dzó ñí ná,
“Wa wa tɔɔ́ fe mínabe Yesus mot ye á Nasaret.”
Ve Pedro ñí a ngá kat dɔ, eé dzó ná,
“Măá yem ñí, măá yem ki é dzam wa dzó.”
Éde a ngá ke tébe áñíi mbéñ. Ané nnóm kúp a ngá lɔ́ŋ.
Niané mbɔ biséññ miningá te a ngá yén ñí, á ŋga bera tára ná aa dzó dɔ é bot bé mbé ó véa, ná,
“É mot ñí a ne mot mbɔ́ɔ́ ye été.”
Ve Pedro ñí a ngá kat dɔ éyɔŋ efé. Niané oyomm tám ó ngá lot, éde é bot bé mbé ó véa bé ngá bera dzó Pedro ná,
“É ne bébélá ná o ne mot mbɔ́ɔ́ ye été, amú ná wa o ne fe mot ye á Galilea.”
Ve Pedro, a ngá tára ná aa boŋ émyen ya ákan fe sɔŋ, ná,
“Măá yem mot te, éñí mína dzó ya ñí!”
Etéññ te ébyen, éde nnóm kúp a ngá lɔ́ŋ éyɔŋ beáñ. Ané Pedro a ngá síman é dzam Yesus a ngá dzó ñí, ná, ‘Kaa ná nnóm kúp á lɔ́ŋ bíyɔŋ bí beáñ, wa ye ma kat bíyɔŋ bí léa.’ Eé síman dzam te, á ŋga yi.
Ané Pilato a ngá síli ñí ná,
“Ye wa o ne é kéza bejudio?”
Éde Yesus a ngá yalan ya ñí ná, “Wa wa dzó dɔ.”
Éde betébosú befára bé ngá sɔ́mán ñí ya abwiññ mam.
Ané Pilato a ngá bera ñí síli, eé dzó ná,
“Ye ná wăá yalan dzam enziŋ? Dággé ábímm mam bá sɔ́mán wa ya mɔ dí.”
Ve Yesus ñí eé ndzí bera yalan dzam afé; amvála te Pilato a ngá voŋbe.
É tɔɔ́ ná kada fét Paskua, bé ngá bɔ béé kúlu bɔ́ mbok mbɔ́ɔ́, é wí ébyen bé ngá bɔ béé dzaa.
Édɔ ná mot enziŋ, béé lwée ñí ná Barrabás, a mbé a fet á mbok ya bembéa bé bot befé, ébá bé ngá ywíñ mot éyɔŋ bé ngá bɔ ná bot bé byana edzwée.
Ané nkuna bot ó ngá sɔ́, ó ŋga tára ná wá dzaa ná bé bɔ bɔ́ amvála ané a ngá bɔ eé bɔ.
Éde Pilato a ngá síli bɔ́ ná,
“Ye mína kómo ná me dzáma mína é Kéza bejudio?”
Amú a ngá yem ná betébosú befára bé sɔ́ ñí kee Yesus akála evínn.
Ve betébosú befára bá bé ngá mana fuk nkuna bot á mfá ye ná bé dzaa Pilato ná a kúlu Barrabás éyian Yesus.
Ané Pilato a ngá bera ñɔŋ efíá, éde á ŋga síli bɔ́ ná,
“Nzá dzam mína kómo ná me bɔ ya éñí mína lwée ná, ‘É Kéza bejudio?’ ”
Éde bá bé ngá yalan, béé yónán ná,
“Á ke ya ñí á krús!”
Ané Pilato a ngá síli bɔ́ ná,
“Amú dzé? Nzá mbéa dzam á bɔ?”
Ané bé ngá bera daŋ yónyónan ná,
“Á ke ya ñí á krús!”
Pilato, ñí eé kómo ná milém mí tɔbɔ bɔ́ mvéáñ, éde a ngá kúlu bɔ́ Barrabás; véa, niané a ngá mana bɔ ná bé yít Yesus, ané a ngá kee bɔ́ ñí á mfá ye ná bé ywíñ ñí á krús.
Éde benzima bé ngá ke ya ñí á kpatéle, dá yíli ná é yát ŋgɔ́vina, éde bé ngá lwée nsámá benzima óse.
Éde bé ngá bwát ñí étóp kéza, véa, niané bé ngá mana tsiŋ korona kát biyɔɔ́, bé bwát ñí dɔ á nló.
Bé ŋga tára ñí vé ŋgaŋŋ kpógo béé dzó ná,
“É Kéza bejudio ó yóp!”
Bé ngá bími fe ñí nló ya nlɔ́ŋŋ, bé ŋga túp ñí menden, ané bé ngá kut mebɔ́ŋŋ bé ŋga kaŋ ñí.
Mot enziŋ a ngá lot ó véa, eé sɔ́ á mfínn, a tɔɔ́ éyola ná Simón ye á Sirene, éséá Alejandro ya Rufo. Éde bé ngá yémle ñí ná á baga é krús Yesus.
Ané bé ngá ke ya ñí é vóm bá lwée ná Gólgota, dá yíli ná, “Vóm ye Ékpékpéññ Nló.”
Bé ŋga vak ná bá ñú ñí vino a tɔɔ́ mfulán ya mirra, ve ñí eé ndzí ñí ñú.
Niané bé ngá dɔ́mle ñí á krús, éde bé ngá kaban bítóp byeñ, béé kyak byɔ bemaa, á mfá ye ná bé yem é dzóm kada mot aa ñɔŋ.
Éyɔŋ bé ngá dɔ́mle ñí á krús, é mbé méwola ebuú ye kíkírí.
Ésɔ́mán deñ é mbé ntsilann ámvála dí, “Kéza Bejudio.”
Bé ngá kele bɔ́ á krús ná, éñe ya fe benzeé midzɔ́ŋŋ bé beáñ; mbɔ́ɔ́ ó tɔɔ́ ñí mfá meyóm, éwí mbɔ́ɔ́ wá ó tɔɔ́ ñí mfá meyéá.
[Ané Ntsili ó ngá dzálában, é wí wá dzó ná, ‘Bé ngá láŋ ñí bábe betsam metsiŋŋ.’]
É bot bá bé ngá lot ó véa bé ngá tea ñí, béé sigle miló, béé dzó ná,
“Yaá! Wa é mot wa tsam templo, o bera fe dɔ lóŋ nia melú mé léa.
Korogé wámyen, ó sigi á krús!”
Amvála te fe, betébosú befára bábe beyágale métsiŋŋ bá bé ŋga kpógo fe ñí, béé dzó bébyen ya bébyen ná,
“A ngá koro bot befé, ve a sés koro émyen.
É Kristo ñí, Kéza ye Israel, á siggé á krús áwola dí, á mfá ye ná bí yén ya bwíni!”
É bot bá bé mbé fe bé kele á krús bábe bɔ́, bá bé ŋga kɔ́bɔ fe ñí abé.
Éyɔŋ amyeré a ngá kwíñ, dzíbi é ngá ku sí ngúrá akekwíñ méwola mé léa ye ngɔgáse.
Éde, méwola mé léa, Yesus a ngá yónán ya kíŋŋ oyaáp ó yóp, eé dzó ná, “Éloi, Éloi, lema sabaktani?” Dá yíli ná, “É Nzamá wɔm, É Nzamá wɔm, amú dzé o lama yaá ma?”
Bot benziŋ béye é bot bé mbé ó véa, niané bé ngá wók dɔ, bé ŋga dzó ná,
“Dággán, aa lwée Elías.”
Éde mot mbɔ́ɔ́ a ngá ke mbíí, a du efús etóp é vino a ne saŋŋ été, a ká dɔ á ntéŋ elé, á ŋga kee ñí dɔ ná á ñú, eé dzó ná,
“Líkgán ñí, bí ben yén ngé Elías aa ye ñí nzu sili ásí.”
Éde Yesus a ngá vé mora nyónn, a sii mvebe.
Ané mfim étóp á templo ó ngá ñaba bifas bí beáñ, atéé ye ó yóp ye akekwíñ ó sí.
Niané é kaba ye á Roma a mbé a téle ébe ású Yesus, a ngá yén ámvála a ngá sii mvebe, éde a ngá dzó ná,
“Bébélá, é mot ñí a tɔɔ́ é Mwán Nzamá.”
Biningá benziŋ bá bé mbé fe ó véa, béé dága bé téle oyaáp, bé mbé ná, María Magdalena, María ñiá Jakobo éñí mɔ́ŋŋ bá José, ya Salomé.
Biningá béte bé ngá bee Yesus, ya belan ya ñí éyɔŋ a mbé á Galilea; abwiññ biningá afé dá é mbé fe ó véa ná bé ngá sɔ́ á Yerusalen bábe Yesus.
Niané ŋgɔgɔ́ é ngá kwíñ, é tɔɔ́ ná ñí a mbé é mos bá koman, é mos sóánn melú mé tán, ákoan ná Sátará á ŋga nzu yaá ásum.
Pilato ñí á ŋga yágán fe ná Yesus a wú yaá, éde a ngá lwée ndzwée benzima, ané a ngá síli ñí ngé Yesus a wú yaá.
Éde niané a ngá yem dɔ ébe ndzwée benzima, ané a ngá kee José mbim.
Éde José ñí a ngá kus mbamba etóp, niané a ngá sili wɔ́ á krús, a vígile wɔ́ á mbamba etóp te été, a bwíi wɔ́ é sɔŋ e mbé mfáán ákwá été, ané bé ngá bígle akwá á mbéñ sɔŋ.
María Magdalena bá María ñiá José bé ngá dága ná bé yem é vóm bá bwíi ñí.
Niané é mos Sátará ó ngá lot, ané María Magdalena bá María ñiá Jakobo, ya Salomé bé ngá kus mibwánn mí enum ná bá ke mí wáa Yesus.
Kíkírí, ákoan nlódzóp ó kwíñ yaá, é mos ósúá ye á sóánn, éde bé ngá ke sian á sɔŋ.
Ané bevɔ́ɔ́ bé ŋga ke bá síli ébá bevɔ́ɔ́ ná,
“Nzá aa ye bía vea ákwá é ne mbéñ sɔŋ?”
Niané bé ngá bére mís, ané bé ngá yén akwá é fógan yaá, afáŋbɔ ná dá é mbé ededea anén.
Éde niané bé ngá ñíi á sɔŋ été, ané bé ngá yén ndómán enziŋ é tɔɔ́ ósí mfá meyóm, e baga mifúm bilíŋŋá; ané bé ngá sigan.
Ve ñí a ngá dzó bɔ́ ná,
“Míní táa sigan; mína dzéŋ Yesus mot ye á Nasaret, éñí bé ngá ywíñ á krús. Á wómo yaá, a sés ó vá; dággán é vóm bé ngá bwíi ñí.
Éde keŋán, dzógán béyága beñ ya Pedro ná aa ye mína ke ósú á Galilea; ó wéñ éñe mína ye ñí yén, amvála ébyen a ngá dzó mína.”
Niané bé ngá kwíñ, ané bé ngá kólo ó sɔŋ mibíí, amú ná abwiññ ngom ya eñúñuŋŋ bí ngá biñ bɔ́; ébɔ́ kaa ki fe kat mot enziŋ dzam amú ná bé ngá kɔ wɔŋŋ.
[Kíkírí, é mos ósú ye á sóánn, niané Yesus a ngá wómo, éde a ngá tára yéne ébe María Magdalena, éñí a ngá vea mimbéa misísim zaŋgbéá.
Ané ñí a ngá ke, a kat dɔ é bot bábe Yesus bé ngá wulu, ákoan bé ngén bé tɔɔ́ ya meyep béé yi fe.
Niané bé ngá wók ná a ne ntétéá, ya fe ná á yén ñí, béé ndzí dɔ yébe.
Nia véa, éde a ngá ke yéne amvála afé, ébe bot bé beáñ béye été, béé wulu ná bá ke miyéŋ.
Ané bot béte bé ngá ke dɔ kat ébá bevɔ́ɔ́, ve bá béé ndzí ki bɔ́ yébe.
Nia véa, a ngá ke yéne ébe beyága awóm ya mbɔ́ɔ́ bébyen éyɔŋ bé mbé bé tɔɔ́ ó téble, éde a ngá vé bɔ́ mbámm ya akála é kaa mbwínánn weba ya milém áleét myeba, amú ná béé ndzí yébe é bot bé ŋga yén ñí, niané a ngá wómo.
Éde a ngá dzó bɔ́ ná, Keŋán éniŋ ngúrá míní kat fe é dzóm áse é ne mvelann mbamba fwéñ.
Éñí aa ye bwíni, aa duuban fe, éñe aa ye tɔbɔ nkoránn; ve éñí aa ye bɔ kaa ábwíni aa ye ñɔŋ meku.
Méndem má émɔ má ye bee é bot bé bwíni yaá. Ya éyola dam bá ye tsílán ya mimbéa misísim, bá ye kɔ́bɔ mifefeñ mikɔ́bɔ.
Bá ye biñ beñó ya mó, atwaa bá ñú é dzóm dá ywíñ mot, dăá ye bɔ́ dzugu; bá ye bere mikúkwann mó, mí ŋga tɔbɔ mvwaá.
Niané Ntí Yesus a ngá mana kɔ́bɔ ya bɔ́, éde bé ngá ñɔŋ ñí á dzóp été, a tɔbɔ fe ósí á mfá méyóm Nzamá.
Éde bá bé ngá kólo, bé ŋga ke bá kat mbamba fwéñ ébe mevóm mése, Ntí eé vwála bɔ́, eé bána fe éfíá deñ ya méndem mé ngá bee dɔ. Amén!]
Abwiññ bot é vak yaá ná é tsili nkanaŋa ye é mam mé ngá dzálában ya bébélá énzénzaŋ dea été,
amvála ané bé ngá yágale bía mɔ atéé ye átáraga. Ébɔ́ bé ngá yén mam méte, ébɔ́ fe bé ngá ñɔŋ mbaga ye ná bé kat fwéñ te.
á mfá ye ná o túga yem mvéáñ é mam bé ngá yága wa.
Mélú Erodes a mbé kéza ye á Judea, fára enziŋ a mbé eyola ná Zakarías, mot ye á nsámá befára Abías. Ngéá Elísabet ñí a mbé fe ngwan ye é mvɔŋ bot Aarón.
Bé beáñ béte bé mbé benzósoó ébe ású Nzamá, bé ngá dzálá fe mémvéná mése ya méyágalé mése Ntí, kaa bidzo.
Ve, bĕé mbé bé belé mwán, amú ná Elísabet a mbé ekom, ákoan fe ná bé beáñ bé ntɔɔ́ miyomm.
É mos nsámá befára Zakarías ó ngá séñ, Zakarías a ngá bɔ eséññ ébe ású Nzamá.
Amvála ané fúlú befára e né, éde bé ngá tɔ́p Zakarías mos te á mfá ye ná á ñíi á templo Ntí été, ná a dzígi mbwánn enum.
Áwola a ngá dzígi wɔ́, abwiññ bot é ngá yaglan átán.
Éde ángel Ntí a ngá léreban ébe éñe, a téle altar bá dzígi mbwánn enum mfá meyóm.
Niané Zakarías a ngá yén ñí, éde a ngá sigan, á ŋga kɔ fe wɔŋŋ.
Ve, éde ángel a ngá dzó ñí ná: “Á Zakarías, o táa kɔ wɔŋŋ, amú ná Nzamá a wók yaá é ndzaá dwe, ñí ngéá Elísabet da ye wa byéñ mwán fám, wa ye ñí lwée ná Juan.
Wa ye fe belé mesán ya mvéáñ, abwiññ bot dá ye fe sán amú ábyálá deñ.
Amú ná aa ye bɔ nnén ébe ású Nzamá. Ăá ye ñú vino ngé meywa mé kyéññ, aa ye fe bɔ ndzálánn ya Mfúfúp Nsísim atéé ye ábum ñiá.
aa ye fe bɔ ná abwiññ bwán béye Israel é búlán ébe Ntí é Nzamá weba.
Juan te aa ye ke ósú Ntí ya é nguu Elías, ya nsísim Elías, á mfá ye ná mílém beéséá mí búlán ébe bwán. Aa ye fe bɔ ná é bot bé ne melɔ́ bé búlán á nyemann benzósoó bé bot été, á mfá ye ná a koman bwann bé bot amú ásɔ́ɔ́ Ntí.”
Éde Zakarías a ngá dzó ángel ná: “Ma ye yem dzam te á yá? Amú ná bía ngéá wɔm bí ntɔɔ́ miyomm.”
Éde ángel a ngá yalan ya ñí ná: “Ma mé ne Gabriel, mbɔ biséññ Nzamá. Éñe fe á lóm ma ná me nzu kɔ́bɔ ya wa, mé kat fe wa bembamba méfwéñ má.
Ve, amú ye ná weé ndzí yébe é dzam me mvá dzó wa, éyɔŋ dí wa ye tɔbɔ mvúk, wăá ye kɔ́bɔ akekwíñ ané é dzam áse me mvá dzó wa dá ye dzálában é tám deñ.”
Tám te áse bot bé mbé átán, béé yana Zakarías, bé ngá yágán fe ámvála Zakarías a ngá bem á templo été.
Ve, niané Zakarías a ngá kwíñ á templo été ĕé mbé fe kɔ́bɔ ya bɔ́, a ngá kɔ́bɔ fáve ya mendem; amvála te édɔ bé ngá yem ná a yén nyénánn ye á nsísim á templo été, éñe a ngá tsíni néa kaa ákɔ́bɔ.
Niané melú méye éséññ fára deñ mé ngá dzálában, éde a ngá búlán é ndá dzeñ.
Niané mam méte mé ngá lot, éde ngéá weñ Elísabet a ngá ñɔŋ abum, ané a ngá tɔbɔ fe é ndá dzeñ été táŋ ngwan é tán,
eé dzó ná: “Ntí aá yén mvéáñ ná a vea ma osoán ekom á bot été.”
Niané ábum Elísabet é ngá kwíñ é ngwan saman, éde Nzamá a ngá lóm ángel Gabriel é dzeá bá lwée ná Nasaret, ábeŋŋ sí ye á Galilea;
endúnn ngwan é mbé ó wéñ, é tɔɔ́ eyola ná María; é mbé é belé atsiŋŋ álúk bá mot a tɔɔ́ eyola ná José, mot ye é mvɔŋ David.
Niané ángel a ngá ñíi é ndá á mbé a tɔɔ́, éde a ngá dzó ná: “Á mbóló, abwará ya wa, Ntí a ne ya wa. [O ne ya bibwárán ádaŋ biningá bése.]”
Ve, María a ngá sigan ya bifíá bíte, a ngá síli fe nlém weñ été ná: “Ámvála mbóló dí dá yíli á yá!”
Éde ángel a ngá dzó ná: “Á María, o táa kɔ wɔŋŋ, amú ná o wún yaá abwará ébe ású Nzamá.
Áwola dí wa ye ñɔŋ abum, o byéñ mwán fám, wa ye ñí lwée eyola ná Yesus.
Mwán te aa ye dzwée é ndá bot Jakob mbéámbéá, édzwée deñ dăá ye mana.”
Éde María a ngá dzó ángel ná: “Dzam te dá ye bɔ á yá? Ma kaa áyem fám!”
Ané ángel a ngá yalan ya ñí ná: “Mfúfúp Nsísim aa ye nzu ébe wa, é nguu éñí a ne oyaáp ó yóp aa ye wa búrbe áyóp ya nsísim weñ, éde ná Mfúfúp mwán wá ye nzu byála bá ye wá lwée ná é Mwán Nzamá.
Évúvúmán dwe Elísabet, dá é ñɔŋ yaá fe abum, a tɔɔ́ ná a ntɔɔ́ nnomm, aa ye byéñ mwán fám, é miningá bé ngá dzó ná a ne ekom, ábum deñ é ntɔɔ́ ngwan é saman.
Amú ná Nzamá ăá vwat bɔ dzam enziŋ.”
Éde María a ngá dzó ná: “Me ne óloá Ntí, á bɔɔ́ge ya ma ané o mvá dzó.” Ané ángel a ngá ke.
Melú méte éde María a ngá ke avóó dzeá enziŋ ye á Judea, ábeŋŋ sí ye míkoó été.
Ané a ngá ñíi é ndá Zakarías, éde a ngá sómo Elísabet.
Niané Elísabet a ngá wók mbóló María, ané mwán a ngá sigan ñí ábum été, éde a ngá tɔbɔ ndzálánn ya Mfúfúp Nsísim.
Ané a ngá yónán a dzóo ná: “O belé abwará ádaŋ biningá bése, é mwán a ne wa ábum ñí a ne fe ya abwará!
Me ne nzá á mfá ye ná ñiá a Ntí wɔm á nzu ma yén?
Niané me mvá wók kíŋŋ ye mbóló we, eyɔŋ te ébyen éde é mwán a ne ma ábum a mvá sigan ya mesán.
Mvɔmm ya wa amú o bwíni ná é mam mése Ntí a mvá kɔ́bɔ ya wa má ye dzálában.”
Éde María a ngá dzó ná:
“Nlém wɔm wá nén Ntí;
nsísim wɔm wá wá sán fe ébe Nzamá, Nkoro wɔm;
amú ná a dága yaá nsilann ñúu óloá weñ.
Atéé ye éyɔŋ dí myee bot óse wá ye ma dzó ná mvɔmm;
amú ná é Nzamá a ne Nguuése a bɔ yaá mam menén ébe ma.
A ne Eyola ná Mfúfúp!
Nyénánn engóngɔ́ɔ́ weñ, ó ne mbéámbéá ébe kada myee bot
ye ébá bá kɔ ñí wɔŋŋ.
A ngá bɔ é mam menén ya é nguu deñ;
a ngá myaman é bot bé ne bingúŋ ya ásímánn ye mílém myeba.
A ngá vea biwólo bí bot bítɔɔ́ bídzwée,
a ngá bére é bot bá sili méñúu meba ósí ó yóp.
Nzamá a ngá dzéa biŋgóŋgɔ́ɔ́ bí bot ya mibeŋ,
ébá bé ne mikúkúmm bá a ngá yáán ya bɔ́ móamó.
eé ndzí ki vwían ná a yén bɔ́ engóngɔ́ɔ́.
Amvála te édɔ a ngá kyaa bímvámvámm byeá,
Abraam ya é mvɔŋ dzeñ mbéámbéá.”
María a ngá bera lígi ané táŋ ngwan é léa bá Elísabet, véa, éde a ngá búlán é ndá dzeñ.
Niané é tám Elísabet a ngá yian byéñ e ngá kwíñ, éde a ngá byéñ mwán fám.
Eyɔŋ te éde é bot méféŋŋ ya bívúvúmán byeñ bé ngá ke va ya ñí, niané bé ngá wók ná Ntí aá yén ñí engóngɔ́ɔ́ enén.
Niané mwán a ngá dzálá melú mmom, éde bé ngá ke ñí kele, bé ngá kómo fe ñí áyo eyola éséá Zakarías.
Ve, éde ñiá a ngá dzó ná: “Kaa! Bá yian ñí a lwée ná Juan.”
Éde bé ngá dzó ñí ná: “Mot enziŋ ye é mvɔŋ dzwe ĕé belé eyola te.”
Eyɔŋ te éde bé ngá síli éséá mwán ya mendem ná nzá eyola aa kómo ñí yo.
Ané a ngá dzaa mwann abámm, éde a ngá tsili été a dzóo ná: “A ne eyola ná Juan.” Ané bésesé bé ngá ku avoó.
Eyɔŋ te ébyen éde ánu deñ é ngá kúuban, ané a ngá bera tára ná aa kɔ́bɔ, éde fe a ngá tára ná aa lugu Nzamá.
Ané é bot bése bé mbé bé tɔɔ́ bɔ́ méféŋŋ bé ngá kɔ wɔŋŋ, ané é mam má mése mé ngá mana fe ñeŋ ábeŋŋ sí áse é ne míkoó été á Judea.
Éde é bot bése bé ngá wók é mam má bé ngá nii mɔ mílém myeba été béé síli fe ná: “É mwán ñí aa ye bɔ nzá mot?” Amú ná, bébélá ya bébélá é wéá Nzamá ó mbé ébe éñe.
Éde Zakarías, éséá mwán, a tɔɔ́ ndzálánn ya Mfúfúp Nsísim a ngá tára ná aa kúlu medzó eé dzó ná:
“Olugú ó bɔɔ́ge ya Ntí, Nzamá ye Israel,
amú ná a nzu yaá koro é bot béñ!
A lóm yaá bía ewólo Nkoro,
mot ye é mvɔŋ bot mbɔ biséññ weñ David.
Éñe a ngá kyaa dɔ néa, atéé ye ó mvús ya mítɔ́pbán bekúlu medzó myeñ,
ná aa ye bía koro ébe é bot bá síŋ bía ya é bot bá víni bía.
A ngá dzó fe ná aa ye lére nyénánn engóngɔ́ɔ́ weñ ébe betará bea,
ya fe ná ăá ye vwían mfúfúp elat weñ,
nkanann sɔŋ a ngá kána éséá wea Abraam, éwí a ngá vé bía,
ná aa ye bía koro é mó bésíŋ bea été,
á mfá ye ná bí kaŋ ñí,
á mfúbánn ya á nzósoó été,
kaa ákɔ wɔŋŋ enziŋ ébe ású deñ ntéññ éniŋ wéá óse.
bá ye wa lwée ná nkúlu medzó é Nzamá ané oyaáp ó yóp.
Amú ná wa ye ke Ntí ósú,
mfá ye ákoman ménzenn meñ,
wa ye fe vé áyɔŋ bot dwe nyemann ye ákoroga,
á mfá ndzámann mísémm myeba.
É Nzamá wea, ya nlém engóngɔ́ɔ́ weñ,
amvála ané nlódzóp wá kwíñ bíléne bí kírí.
A sɔ́ yaá ya bía eyéá enén á dzóp été,
á mfá ye ná é feañ ébe é bot bé tɔɔ́ ó dzíbi ósí ya nkeŋ sɔŋ,
ya mfá ye álére fe bɔ́ é nzenn e ne mvwaá.”
Mwán a ngá vém, a ngá bɔ fe nguu á nsísim été. A ngá bɔ fe eé lot tám mévóm bot bĕé mbé bé tɔɔ́ ye akekwíñ ané a ngá léreban Israel été.
Melú méte, kéza Augusto a ngá mánan ná bé láŋ bot mésí meñ mése.
Nláŋán bot ósúá te ó ngá bɔban éyɔŋ Sirenio a mbé ŋgɔ́vina ye á Siria.
Bot bése bé ngá yian ke tsiliban, kada mot é kísoan deñ.
Éde José a ngá kólo á Nasaret, ábeŋŋ sí ye á Galilea, ná aa ke á Belén, é kísoan David, ábeŋŋ sí ye á Judea; amú ná David a mbé émvámvámm deñ.
Á mfá ye átsiliban bá María ngéá weñ [a belé atsiŋŋ alúk bá ñí], éñí te ñí a tɔɔ́ abum.
Éde fe a ngá bɔ ná, éyɔŋ bé mbé á Belén ó wéñ, ané é tám María a ngá yian byéñ e ngá kwíñ.
Éde a ngá byéñ ntóó mwán weñ, mwán fám, ané a ngá wɔ́gɔ ñí bítóp été, a bwíi fe ñí á mbak biyémm byá dzí été, amú ná bĕé mbé bé belé afóo á ndá beyéŋ.
Bekálá mitómá benziŋ bé mbé bebeñ á Belén béé kálá mítómá myeba éyáŋŋ été alú.
Éde ángel Nzamá a ngá nzu léreban ébe ébɔ́, ané é dúmá Nzamá e ngá boman bɔ́ ya abwiññ eyéá. Éde bé ngá sigan ya ákɔ wɔŋŋ.
Véa, éde ángel a ngá dzó bɔ́ ná: “Míní táa kɔ wɔŋŋ, amú ná me sɔ́ ya mína é mbamba fwéñ bot bése bá ye bíra sán ya dɔ.
Fwéñ te e ne ná: É mos wi, Nkoro bot, éñí a ne Kristo Ntí a byála yaá mína é dzeá David.
É dzam dí édɔ dá ye mína bɔ ndem, mína ye koan ya mwán a bóo á mbak été, a tɔɔ́ nwɔ́gán bítóp été.”
Etéññ te ébyen, éde nsámá melúmán baángel béye á dzóp ó ngá yéneban é vóm ángel á mbé, bé ngá lugu Nzamá, béé dzó ná:
“Dúmá eé bɔɔ́ge ya Nzamá á yóp été,
mvwaá da eé bɔɔ́ge fe á sí mfá ye é bot bá sán ya mbamba nkómánn weñ!”
A ngá bɔ ná, niané baángel bé ngá búlán á dzóp, éde bekálá mitómá bé ngá dzó bébyen ya bébyen ná: “Bí keŋán á Belén ná bí ke yén é dzam é mvá bɔban, édí Ntí a mvá lére bía.”
Eyɔŋ te éde bé ngá ke avóó, ané bé ngá koan ya María bá José, ya mwán, a bóo á mbak biyémm bá dzí été.
É bot bése bé ngá wók é fwéñ bekálá mitómá bé ngá kat bɔ́, bé ngá ku avoó.
Ve, María a ngá nii mam méte, a ngá fas fe mɔ á nlém weñ été
Éde bekálá mitómá bé ngá búlán, béé vé Nzamá dúmá ya olugú amú é mam mése bé ngá wók ya yén, amú ná mam méte mése mé ngá mana dzálában ámvála ángel a ngá dzó bɔ́.
Niané mwán a ngá dzálá melú mmom, éde é tám bá kele ñí e ngá kwíñ, ané bé ngá yo ñí ná Yesus, éyola ángel a ngá kat María kaa ná á ñɔŋ ábum.
Niané é tám bá fúbu méñúu meba e ngá kwíñ, amvála ané métsiŋŋ Moisés má mánan, éde José bá María bé ngá ke ya mwán á Yerusalen ná bé lére ñí Ntí á templo.
Bé ngá bɔ dɔ néa amú ná é ne ntsilann métsiŋŋ Ntí été ná: “Ntóó mwán fám óse wá tára kwíñ ábum ñiá bá ye wɔ álwée ná, ntélán eki ébe Ntí.”
Métsiŋŋ Ntí má mánan fe ná bé ve metúnŋa: “Nzum é beáñ ngé ki biyee bí abeŋŋ bí beáñ.”
Mot enziŋ a mbé á Yerusalen a tɔɔ́ eyola ná Simeón. Mot te a mbé nzósoó, a ngá baale fe é mam Nzamá mvéáñ. Mfúfúp Nsísim a mbé ébe Simeón te, a ngá yana fe é tám eywiññ ye Israel dá ye tɔbɔ mveann.
Mfúfúp Nsísim a ngá lére Simeón ná ăá ye wú kaa áyén é Kristo Ntí.
Ané Mfúfúp Nsísim a ngá tsíni ñí ná á ke á templo. Niané Yesus éséá ya ñiá bé ngá ke ya ñí á templo á mfá ye ná bé dzálá amvála ané nkɔɔ́ métsiŋŋ wá mánan,
éde Simeón a ngá ñɔŋ mwán é mó meñ été, ané a ngá lugu Nzamá a dzóo ná:
“Áwola dí, á Ndzwée, o ntɔɔ́ yaá yáán ya óloá we á mvwaá été, ané o ngá dzó,
amú ná é mís mam mé yén yaá ákoroga dwe,
éwí o ngá koman ébe ású meyɔŋ mése,
éyéá dá ye léreban ébe é bot bé sés bejudio,
eyéá te fe é ne é dúmá Israel, áyɔŋ dwe.”
Éde Yesus éséá ya ñiá bé ngá ku avoó amú é mam Simeón a ngá kɔ́bɔ mfá mwán.
Ané Simeón a ngá vé abwará ya bɔ́, a kɔ́bɔ fe ya María, Yesus ñiá, ná: “Béágé, é mwán ñí a ne nlómánn á mfá ye ná abwiññ bot é ku, ya á mfá ye ná abwiññ bot é tébe fe Israel; aa ye fe bɔ é ndem abwiññ bot dá ye tep,
á mfá ye ná mésímánn méye ábwiññ milém mé kwíñ éyéá été. Dzam te áse dá ye wa vé nlém mitéñ.”
Nkúlu medzó miningá ñí a mbé fe ó véa, a tɔɔ́ eyola ná Ana. A mbé é mwán Fanuel, áyɔŋ Aser. Ákoan ná Ana te a ntɔɔ́ yaá ededea nnomm, a ngá ke álúk a tɔɔ́ ededea ngwan, ané a ngá tɔbɔ bá nnóm táŋ mibú zaŋgbéá,
éde a ngá lígi nkús akekwíñ mibú mewóm mmom ya mibú mí nii. Ĕé ngá kánan ya templo, fáve ná aa kaŋ Ntí alú ya ó mos, eé lot metám kaa ádzí, eé bɔ fe meyaglán.
Ana te, tám te ébyen, a ngá nzu bebeñ é vóm bé mbé, éde a ngá vé Nzamá akíba, éde fe a ngá kɔ́bɔ mfá mwán ya é bot bése bé ngá yana ákoroga Yerusalen.
Niané bé ngá mana dzálá amvála ané métsiŋŋ Ntí má mánan, éde bé ngá búlán á Galilea, é dzeá deba, Nasaret.
Mwán a ngá vém, a ngá bɔ fe nguu; a mbé ndzálánn ya kén; é mvɔmm Nzamá da e mbé fe ébe éñe.
Yesus, éséá bá ñiá, bé ngá bɔ béé ke á Yerusalen mibú míse, ná bá ke lot é fét Paskua.
Bé ngá ke fét te ámvála é mbé fúlú ákoan ná Yesus a belé mibú awóm ya mí beáñ.
Niané fét e ngá mana, éyɔŋ bé ngá búlán é dzeá deba, ané mɔ́ŋŋ Yesus a ngá lígi á Yerusalen, ve éséá bá ñiá kaa dɔ áyem.
Bé ngá wulu ngúrá ntéññ mos, béé bwíni ná a mbé ébe é bot bábe bɔ́ bé ngá búlán nsámá. Éde bé ngá tára ná bá dzéŋ ñí ébe bivúvúmán byeba ya fe méyemann meba.
Éde a ngá bɔ ná, niané melú mé léa mé ngá lot bé dzéŋ ñí, ané bé ngá koan ya ñí á templo, a tɔɔ́ énzénzaŋ beyágale, eé béá bɔ́, eé síli fe bɔ́ misílí.
É bot bése bé ngá wók ñí, bé ngá kám nyemann weñ ya bíyalann byeñ.
Niané éséá bá ñiá bé ngá yén ñí ané bé ngá yágán; éde ñiá a ngá dzó ñí ná: “É mwán wɔm, amú dzé ó mvá bɔ bía aaná? Bía ésúá bí mvá dzéŋ wa ya ededea nlém mitéñ.”
Éde a ngá dzó bɔ́ ná: “Amú dzé míní mvá dzéŋ ma? Ye mínăá yem ná ma yian bɔ é mam é Tará wɔm?”
Ve, béé ndzí wók é dzam Yesus a ngá dzó bɔ́.
Ané Yesus a ngá búlán bábe bɔ́ á Nasaret, éde fe a ngá tɔbɔ ná aa wók bɔ́. Ñiá a ngá baale mam méte mése á nlém.
Yesus a ngá vém ébe kén ya á ntéññ, a ngá vém fe ébe é mvɔmm Nzamá ya éñí bot.
Mbú awóm ya tán ye édzwée kéza Tiberio, Ponsio Pilato éñe á mbé ŋgɔ́vina ye á Judea. Erodes ñí a mbé nkúkúmá ye á Galilea, mwanñaŋ weñ Felipe ñí a tɔɔ́ nkúkúmá ye mébeŋŋ mé sí méye á Iturea ya Trakonite, Lisanias ñí a tɔɔ́ nkúkúmá ye Ábilinia;
tám te Anás bá Kaifas ébɔ́ bé mbé betébosú befára benén. Eyɔŋ te éde Nzamá a ngá kɔ́bɔ ya Juan, é mwán Zakarías, éyáŋŋ été.
Éde Juan a ngá tóban ábeŋŋ sí áse é ne bebeñ óswíñ bá lwée ná Yordán, eé dzó bot ná bé dzoban, bé duuban fe, á mfá ye ná mísémm myeba mí tɔbɔ ndzámann,
amvála ané é ne ntsilann ábá nkúlu medzó Esaía, ná:
“Kíŋŋ da yónán éyáŋŋ été ná:
‘Komŋán é nzenn Ntí;
bɔgán ñí ménzenn mé ne tételé.
Yee áse aa ye tɔbɔ ndzalbán,
nkoó áse ya ndómm nkoó áse da ye siliban o sí,
ménzenn mé ne mikwát má ye sóŋan,
ménzenn mé ne ya bikóndómm má ye dzálában;
éde mot áse aa ye yén ákoroga Nzamá.’ ”
Ábwiññ bot é ngá ke ná Juan á du bɔ́, a ngá dzó bɔ́ ná: “Á ayɔŋ beñó! Nzá a ngá yága mína ané bá túp méyéá mé nkún sian má?
Édɔ é ne ná, wúmŋán bíbumá byá lére ná míní dzoban yaá, míní táa ki tém mílém myenan été ná: ‘Bí ne é bwán Abraam!’ Amú, ma dzó mína ná atwaa mékwá má Nzamá a ne mɔ áveŋan é bwán Abraam.
Éde fe ná, ovón ó mbóo yaá ó tsín bilé. Élé ése é ne kaa áwúm bembamba bibumá bá ye dɔ kík, bé wea fe dɔ á ndúán.”
Éde bot bé ngá síli ñí ná: “Bía yian bɔ á yá?”
Ané a ngá yalan ya bɔ́ ná: “É mot a belé biwómán bí beáñ á vá éñí ĕé belé, ya éñí ñí a belé bidzí á bɔɔ́ge fe amvála te.”
Éde fe beñɔŋ mfóŋsí benziŋ bé ngá ke ébe éñe á mfá ye ná á du bɔ́, ané bé ngá síli ñí ná: “Á nyágale, bía yian bɔ á yá?”
Ané Juan ñí a ngá dzó bɔ́ ná: “Míní táa ñɔŋ bot mfóŋsí álot ábímm dá yian.”
Benzima benziŋ bá bé ngá síli fe ñí ná: “Bía ki, bía ye bɔ á yá?” Éde a ngá yalan ya bɔ́ ná: “Míní táa ñɔŋ mot dzóm ya nguu ngé ki ya bisɔ́mán bí ne mineá, tɔbɔgán fe mvwaá ya é máán menan.”
Bot bé ngá yana béé síli fe mílém myeba été ná: “Se Juan éñe a ne Kristo ngeá?”
Aa nzu ya ekyeñ mí sɔŋ ó mó, á mfá ásigle ábana trigo deñ, eé nii misɔ́ mí trigo é sitúa deñ, bikop byá eé dzígi é ndúán e ne kaa ádzím.”
Amvála te, ya abwiññ melépgá mefé, éde Juan te a ngá báma bɔ́ abwiññ biyɔŋ, eé kat fe bɔ́ mbamba fwéñ.
Ve a ngá bwaale fe ŋgɔ́vina Erodes mfá Erodias, é miningá mwanñaŋ Felipe, ya mébé mése mevɔ́ɔ́ Erodes te a ngá mana bɔ.
Éde Erodes a ngá bera bere abé afé mébé meñ áyóp; édɔ é ne ná, a ngá fet Juan á mbok.
A ngá bɔ ná, éyɔŋ bot bése bé ngá duuban, éde fe Yesus ñí a ngá duuban, eé yaglan fe, ané dzóp é ngá kúuban,
éde Mfúfúp Nsísim a ngá sigi ébe éñe, eé yéne ané obeŋŋ. Ané kíŋŋ e ngá sɔ́ á dzóp deé dzó ná: “Wa o ne ndzindziŋŋ Mwán wɔm, wa vé ma mesán á nlém.”
Yesus a mbé a belé ané mibú mewóm mé léa é tám a ngá tára éséññ Nzamá deñ. Ya ámvála bot bé ngá bwíni, a mbé é mwán José,
é mwán Elí, é mwán Matat, é mwán Leví, é mwán Melki, é mwán Jana, é mwán José,
é mwán Matatías, é mwán Amós, é mwán Naúm, é mwán Esli,
é mwán Nagai, é mwán Maat, é mwán Matatías, é mwán Semei, é mwán José, é mwán Judá,
é mwán Joana, é mwán Resa, é mwán Zorobabel, é mwán Salatiel,
é mwán Neri, é mwán Melki, é mwán Adi, é mwán Kosam, é mwán Elmodam, é mwán Er,
é mwán Yesus, é mwán Elieser, é mwán Jorim, é mwán Matat,
é mwán Leví, é mwán Simeón, é mwán Judá, é mwán José, é mwán Jonán, é mwán Eliakim,
é mwán Melea, é mwán Mainán, é mwán Matata, é mwán Natán,
é mwán David, é mwán Esaí, é mwán Obed, é mwán Booz, é mwán Salmón, é mwán Naasón,
é mwán Aminadab, é mwán Aram, é mwán Esrom, é mwán Fares, é mwán Judá,
é mwán Jakob, é mwán Isaak, é mwán Abraam, é mwán Taré,
é mwán Nakor, é mwán Serug, é mwán Ragau, é mwán Peleg, é mwán Eber, é mwán Sala,
é mwán Kainán, é mwán Arfaksad, é mwán Sem, é mwán Noé,
é mwán Lamek, é mwán Matusalén, é mwán Enok, é mwán Jared, é mwán Maalaleel, é mwán Kainán,
é mwán Enós, é mwán Set, é mwán Adán, é mwán Nzamá.
Yesus a tɔɔ́ ndzálánn ya Mfúfúp Nsísim, éde a ngá kólo óswíñ bá lwée ná Yordán, ané Nsísim a ngá ke ya ñí éyáŋŋ été.
A ngá tɔbɔ éyáŋŋ été weñ táŋ melú mewóm mé nii, déble eé bóble fe ñí. Tám te áse, Yesus eé ndzí dzí dzóm enziŋ, éde a ngá wók nzeñ.
Ané déble a ngá dzó ñí ná: “Ngé o ne é Mwán Nzamá, dzóge ákwá dí ná é veŋan mfémm.”
Yesus a ngá yalan ya ñí ná: “Mitsilann myá dzó ná: ‘Mot ăá ye niŋ fáve ya bidzí etámm, [ve fáve ya éfíá ése Nzamá.]’ ”
Ané déble a ngá bét ya ñí á nkoó á yóp, éde, etéññ evɔ́ɔ́ a ngá lére ñí mesí mése méye éniŋ.
Ané déble a ngá dzó ñí ná: “Ma ye wa vé nguu ye ádzwée ya dúmá ye mesí méte. Amú ná ma bé kee yaá byɔ, ma ma vé fe byɔ éñí ma kómo byɔ vé.
Éde Yesus a ngá yalan ya ñí ná: “Mitsilann myá dzó ná: ‘Wa ye kútbe ó sí ébe ású Ntí é Nzamá we ná wa vé ñí ngaŋŋ, éñe etámm wa ye kaŋ.’ ”
Ané déble a ngá ke ya ñí á Yerusalen, éde a ngá téle ñí á templo é vóm ó mbé oyaáp áyóp, ané a ngá dzó ñí ná: “Ngé o ne é Mwán Nzamá, kpá ásí;
amú ná Mitsilann myá dzó ná: ‘Nzamá aa ye mánan é baángel béñ ná bé kálá wa.
Bá ye wa súk ya mó á mfá ye ná ábɔ dwe é nza kɔp akwá enziŋ.’ ”
Éde Yesus a ngá yalan ya ñí ná: “Mitsilann myá myá dzó fe ná: ‘O táa bóble Ntí é Nzamá we.’ ”
Niané déble a ngá mana mebóblé méte mése, éde a ngá ke Yesus oyaáp tám te.
Ané Yesus a ngá búlán á Galilea a tɔɔ́ ndzálánn ya nguu Mfúfúp Nsísim, éde éwógá deñ é ngá mana ñeŋ ábeŋŋ sí te ásesé.
A ngá yágale bésinagoga beba, ané bésesé bé ngá vé ñí dúmá.
Eyɔŋ te éde Yesus a ngá ke á Nasaret, é vóm a ngá vém, ané a ngá ñíi á sinagoga été é mos Sátará, amvála ané é mbé ñí fúlú. Éde a ngá tébe ná aa láŋ.
Ané bé ngá kee ñí mítsili nkúlu medzó Esaía, éde a ngá kúu myɔ é vóm wá dzó ná:
“Nsísim Ntí ó ne ébe ma,
é tɔɔ́ ná Ntí aá tɔ́p ma ná me kat biŋgóŋgɔ́ɔ́ bí bot mbamba fwéñ;
a lóm yaá ma ná me kat mibok fwéñ é filí, me kúu fe midzíndzímm mís;
ébá bé ne midzukgán me vé bɔ́ filí;
me kat fe fwéñ ná mbú mvɔmm Ntí ó tára yaá.”
Éde Yesus a ngá dzip mítsili, a kee myɔ éñí a ngá vwála á sinagoga été, ané a ngá tɔbɔ ósí. Éde é bot bése bé mbé á sinagoga été bé ngá bem ñí mís ó ñúu.
Éde a ngá tára ná aa kɔ́bɔ eé dzó ná: “É dzam má mana láŋ dí é dzálában yaá ébe ású denan é mos wi.”
Bot bése bé ngá kɔ́bɔ ñí mvéáñ, bé ngá yágán fe bífíá bí mvɔmm a ngá kɔ́bɔ, béé síli fe ná: “Se é mwán José éñe ñí ngeá?”
Ané Yesus ñí a ngá yalan ya bɔ́ ná: “Bébélá mína ye ma ku nkaná wi: ‘A dɔ́kira, séñŋe fe wámyen! É mam bía wók ná o ngá bɔ á Kapernaúm, bɔɔ́ge fe mɔ é sí dwe wámyen ó vá.’ ”
Éde a ngá bera bere áyóp ná: “Ma kɔ́bɔ ya mína bébélá ná, băá yem ñɔŋ nkúlu medzó enziŋ é dzeá deñ émyen.
“Ve, bébélá ná abwiññ mikús mí biningá é mbé Israel été métám Elías, éyɔŋ nzeñ ndén e ngá kwíñ ébe sí áse, amú ná dzóp é ngá dzip táŋ mibú mí léa ya etun kaa ná mveŋ da nɔ́ŋ.
Ve, Nzamá eé ndzí lóm Elías ébe nkús miningá enziŋ ye Israel, fáve ébe nkús miningá ye á Sarepta, sí ye á Sidón.
Abwiññ mizénzamm dá é mbé fe Israel é tám nkúlu medzó Eliseo, ve mbɔ́ɔ́ enziŋ weé ndzí séñban, fáve Naamán, mot ye á Siria.”
Niané é bot bése bé mbé á sinagoga été bé ngá wók dɔ, ané bé ngá bíra yéá.
Éde bé ngá tébe, bé ngá ke fe bá tsíni ñí nnam átán akekwíñ á dólbé nkoó áyóp, nkoó nnam ó mbé bɔ́ nlóŋán, á mfá ye ná bé sɔ́gle ñí ásí.
Ve, éde Yesus a ngá lot bɔ́ énzénzaŋ été, ané a ngá ke.
Ané Yesus a ngá ke á Kapernaúm, dzeá ye á Galilea, éde a ngá yága bot é mos Sátará.
Ané bot bése bé ngá kám áyágalé deñ, amú ná a ngá yágale ya edzwée.
“Á kíé! Bí belé wa dzé, á Yesus mot ye á Nasaret? Ye o sɔ́ yaá bía tsam? Ma yem wa; o ne Mfúfúp Mot Nzamá.”
Ve, Yesus a ngá báma nsísim te ná: “Dzipge anu, kólogé fe ébe mot te!” Eyɔŋ te éde nsísim mvin te ó ngá kpoo mot te ósí ébe ású mot áse, ané ó ngá kólo ébe éñe kaa ñí ádzugu amvála enziŋ.
Éde bot bése bé ngá sigan, ya a síli fe bébyen ya bébyen ná: “Nzá amvála bifíá dí? Ya edzwée ya nguu é mot ñí aa báma misísim mí mvin ná mí kólo, eyɔŋ te mí kólo!”
Éde éwógá deñ é ngá mana ñeŋ ábeŋŋ sí te mevóm mése.
Éde Yesus a ngá tébe a kólo á sinagoga été, ané a ngá ke é ndá Simón. Simón nkiá ñí a ngá kwan, ya abwiññ avép; éde bé ngá dzaa Yesus ná a vwála miningá te.
Ané Yesus a ngá yit bebeñ ébe éñe, a mánan avép, ané avép é ngá mana ñí ó ñúu. Etéññ te ébyen éde miningá te a ngá tébe, ané a ngá tára fe ná aa belan ya bɔ́.
Éyɔŋ nlódzóp ó ngá ke dzím, éde bot bé ngá ke ya mikúkwann mendzaŋ mése ébe Yesus; ané a ngá ke aa nama kada mot, éde bé ngá lígi mvwaá.
Bembéa misísim bé ngá kólo fe ébe abwiññ mikúkwann; misísim míte mí ngá yónán mií dzó ná: “Wa o ne é Mwán Nzamá!”
Ve, Yesus a ngá mánan myɔ, kaa álík ná mí kɔ́bɔ, amú ná misísim míte mí ngá yem ná Yesus éñe a ne Kristo.
Niané kírí e ngá léne, éde Yesus a ngá kólo á kísoan été, ané a ngá ke vóm enziŋ émyen etámm. Ve, niané bot bé ngá tára ná bá dzéŋ ñí, éde bé ngá ke kwíñ é vóm a mbé; ané bé ngá dzaa ñí engóngɔ́ɔ́ ná a táa ke.
Ve, Yesus a ngá dzó bɔ́ ná: “Ma yian fe a kat meá mefé mbamba fwéñ ye édzwée ngɔ́mán Nzamá, amú ná ya dzam te édɔ Nzamá a ngá lóm ma.”
Amvála te édɔ Yesus a ngá ke aa kat fwéñ á besinagoga béye á Judea [Galilea].
Mos enziŋ, Yesus a mbé á nsá máŋ méye á Genesaret, ané abwiññ bot é ngá mana ñí dzéñ méféŋŋ ná bá wók éfíá Nzamá.
Éde a ngá yén méa mé beáñ mé tɔɔ́ á nsá máŋ; ákoan ná beyɔ́p kwaás bé kólo yaá á méa méte été ná bá sop mévwát meba.
Ané Yesus a ngá daŋ byéa ovɔ́ɔ́ ye été, éwí Simón, éde a ngá dzaa ñí ná á tsíni ñí á máŋ été avítsaŋ; ané Yesus a ngá tɔbɔ ósí á byéa été, éde a ngá tára ná aa yágale bot, a tɔɔ́ á byéa été.
Niané a ngá mana kɔ́bɔ, éde a ngá dzó Simón ná: “Kéŋ ya byéa mfá wá daŋ edwá, weagán mévwát menan, á mfá ye ná míní biñ.”
Ané Simón a ngá yalan ya ñí ná: “Á Nyágale, bí séñ yaá ngúrá ntéññ alú kaa áywíñ dzóm; ve, ma ye wea mevwát amú ná wa wa dzó dɔ.”
Niané bé ngá bɔ dɔ, éde bé ngá dzili abwiññ kwaás, ané mevwát mé ngá tára ná má ñaba bɔ́.
Éde bé ngá lére bemvwíññ béye ékamá ndem, ébá bé mbé é byéa ovɔ́ɔ́, ná bé nzu bɔ́ vwála. Ané bé ngá ke, éde bé ngá dzálá méa mé beáñ táŋ avé má ye ñáŋán.
Niané Simón Pedro a ngá yén dzam te, éde a ngá kútbe ébe ású Yesus, ané a ngá dzó ñí ná: “Á Ntí, kólogé é vóm mé ne, amú ná me ne mbɔ misémm.”
Amú ná éñe ya é bot bése bé mbé bábe bɔ́ bé ngá ku avoó ya ábímm kwaás bé ngá biñ.
Amvála te édɔ fe Juan bá Jakobo, é bwán Zebedeo, bábe Simón bé mbé ékamá, bá bé ngá ku fe avoó. Éde Yesus a ngá dzó Simón ná: “O táa kɔ wɔŋŋ, atéé ye áwola dí wa ye yɔ́p bot.”
Niané bé ngá ke ya méa á kíníŋé, ané bé ngá lík mam mése, éde bé ngá bee Yesus.
A ngá bɔ ná, Yesus a tɔɔ́ dzeá enziŋ, ané nzénzamm ó ngá yit ñí bebeñ. Niané mot te a ngá yén Yesus, ané a ngá ku asú ósí, eé dzaa fe ñí engóngɔ́ɔ́ ná: “Á Ntí, ngé wa kómo, o ne ma fúbu.”
Ané Yesus a ngá sám wéá, á nama ñí, a dzóo fe ñí ná: “Ma kómo, bɔɔ́ge mfúbánn.” Eyɔŋ te ébyen éde nzamm e ngá dzáŋ ñí,
éde fe Yesus a ngá mánan ñí ná: “O táa dɔ kat mot enziŋ; fáve ná, kéŋ léreban ébe fára ná o ntɔɔ́ yaá mfúbánn. Vá metúnŋa amú étɔɔ́ mfúbánn dwe, amvála ané métsiŋŋ Moisés má mánan. Dzam te dá ye bɔ́ bɔ ngañiá”
Ve, éwógá Yesus é ngá ñeŋ abwiññ ya abwiññ; éde fe ededea abwiññ bot é ngá bɔ deé kóán ná bá wók ñí, ya ná á séñ fe bɔ́ ákwann deba.
Ve, Yesus ñí a ngá bɔ eé ke mévóm etámm, eé ke yaglan.
Ané bot benziŋ bé ngá sɔ́ bé baga mbóbók á mwann enɔŋŋ été. Bé ngá kómo ke ya wɔ́ á ndá été ná bé bwíi wɔ́ ébe ású Yesus.
Ve, bĕé mbé dɔ bɔ, amú ná abwiññ bot é mbé; éde bé ngá bét á ndzií áyóp ané bé ngá kúu ndzií, éde bé ngá sili mbóbók te á mwann enɔŋŋ été, énzénzaŋ bot été, ané bé ngá bwíi ñí ébe ású Yesus.
Niané Yesus a ngá yén mbwínánn bé mbé bé belé, éde a ngá dzó nkúkwann te ná: “Á mot, mísémm mwe mí ntɔɔ́ yaá ndzámann.”
Ané befariseo ya beyágale métsiŋŋ bé ngá tára tém ná: “Nzá aa kɔ́bɔ ya Nzamá ya abyann aaná? Niané ve Nzamá etámm, ye mot mfé a ne dzáma mísémm?”
Niané Yesus a ngá yem átémŋa deba, éde a ngá síli bɔ́ ná: “Mína tém á yá mílém myenan été?
Dzé dá daŋ ya ebúbú ádzó: ‘Ye ná, mísémm mwe mí ntɔɔ́ yaá ndzámann, ye ná, tébegé, o wulu fe?’
Ve, ma kómo ná míní yem ná é Mwán Mot a belé nguu edzwée á sí ó vá ná aa dzáma mísémm.” Éde a ngá dzó mbóbók ná: “Ma dzó wa ná, tébegé, twáagé é mwann enɔŋŋ we, kéŋ fe é ndá dzwe.”
Etéññ te ébyen, éde mbóbók te ó ngá tébe ébe ású bot bése, a twáa é mwann enɔŋŋ á mbé a bóo été, ané a ngá ke é ndá dzeñ, eé vé Nzamá dúmá.
Ané bot bése bé ngá ku avoó, bé vé fe Nzamá dúmá. Éde fe bésesé bé ngá bíra kɔ wɔŋŋ, béé dzó ná: “É mos wí fá bí yén é mam bot băá bé tára yén.”
Niané mam méte mé ngá lot, éde Yesus a ngá kólo, ané a ngá yén ñɔŋmfóŋsí enziŋ béé lwée ñí ná Leví, a tɔɔ́ é vóm bá ñɔŋ mfóŋsí; éde Yesus a ngá dzó ñí ná: “Beegé ma.”
Éde Leví a ngá tébe, a mana lík mam mése, ané a ngá bee ñí.
Éde Leví a ngá bɔ mora fét é ndá dzeñ ákála Yesus; beñɔŋ mfóŋsí bá bé mbé fe ó véa ededea abwiññ, ya abwiññ bot afé, bé dzí bábe Yesus ya Leví.
Ve, niané befariseo ya beyágale métsiŋŋ bábe bɔ́ bé mbé nsámá bé ngá yén dzam te, éde bé ngá tára ná bá swa béyága Yesus, béé dzó bɔ́ ná: “Amú dzé mína dzí ya ñú fufúlu mínabe beñɔŋ mfóŋsí ya bebɔ misémm?”
Ané Yesus a ngá yalan ya bɔ́ ná: “É bot bé ne mvwaá băá yi dɔ́kira, fáve ébá bé ne mikúkwann.
Meé ndzí nzu lwée benzósoó bé bot, fáve ébá bé ne bebɔ misémm, á mfá ye ná bé dzoban.”
Eyɔŋ te ané bé ngá dzó Yesus ná: “Béyága Juan bé wóla lot metám kaa ádzí, bé yaglan fe; ébá befariseo bá fe ámvála déá. Ve, béyága bwe bá dzí, bá ñú fe.”
Éde Yesus a ngá yalan ya bɔ́ ná: “Ye míní ne mánan é bot bé belé ekígá alúkgán ná bé lot metám kaa ádzí, éyɔŋ bé ngén bé tɔɔ́ bábe é mot aa lúkgan?
Ve, melú má nzu, mélú é mot aa lúkgan aa ye kólo énzénzaŋ deba; eyɔŋ te, véa, éñe bá ye lot metám kaa ádzí.”
Éde fe a ngá vé bɔ́ éfonann dí: “Mot enziŋ ăá kík abeét étóp é ne mfefeñ ná aa kom nnomm elíŋŋá; ngé a bɔ dɔ néa, aa ye ndámán mfefeñ etóp; abeét te dá dăá ye ki ñep ya nnomm elíŋŋá te.
Mot enziŋ ñí ăá wa ki mfefeñ vino méndák mé ne miyomm été; ngé a bɔ dɔ néa, véa mfefeñ vino wá ye bwíñ mendák méte, eyɔŋ te vino a mana swii, mendák má mé dzímle fe.
Amú dzam te, bá yian swii mfefeñ vino méndák mé ne mifefeñ.
Éde mot enziŋ ye a ñú yaá nnomm vino ăá kómo fe ñú éñí a ne mfefeñ, amú aa dzó ná: ‘Nnomm vino éwɔ wá daŋ nzám.’ ”
A ngá bɔ ná, é mos Sátará, Yesus a ngá lot méfúp été, ané béyága beñ bé ngá tára ná bá téñ mebáma, béé vea misɔ́ ya mó, bé dzí fe myɔ.
Éde befariseo benziŋ bé ngá síli bɔ́ ná: “Amú dzé mína bɔ é dzam atsiŋŋ dăá yébe é mos Sátará?”
Ané Yesus a ngá yalan ya bɔ́ ná: “Ye ná mínăá bé láŋ é dzam David a ngá bɔ, éyɔŋ éñe ya é bot béñ bé ngá wók nzeñ?
David a ngá ñíi é ndá Nzamá, ané a ngá twáa mífémm mí ne ya ntélán mam áyát; mífémm atsiŋŋ dăá yébe ná mot mfé aa dzí, fáve befára. Ané David a ngá dzí mifémm míte, a vé fe myɔ é bot bábe bɔ́ bé mbé.”
Éde Yesus a ngá bera kɔgle ná: “É Mwán Mot éñe aa dzwée Sátará.”
Éde a ngá bɔ ná, Sátará mfé, niané Yesus a ngá ñíi á sinagoga, ané a ngá tára ná aa yágale. Mot enziŋ ñí a mbé ó véa, énam méyóm é tɔɔ́ ñí nkát;
Ve, Yesus a ngá yem ásímánn deba; ané a ngá dzó é mot á mbé a belé nkát enam ná: “Tébegé, nzaá fe ébe ású bot bése.”
Ané mot te a ngá kólo ósí, a kéñ tébe ó véa.
Éde Yesus a ngá dzó bɔ́ ná: “Ye ábɔ abé, ye ábɔ mbeŋ, ye ákoro eniŋ mwann mot, ye átsam dɔ, ma síli mína ná, atsiŋŋ dá yébe ná bé bɔ dzé é mos Sátará?”
Véa, éde a ngá dága é bot bése bé mbé méféŋŋ, ané a ngá dzó mot te ná: “Sámŋe énam dwe.” Éde mot te a ngá bɔ dɔ néa, ané enam é ngá lígi ñí mvwaá.
Éde bé ngá tɔbɔ ndzálánn ya meyéá, éde fe bé ngá tára ná bá kɔ́bɔ bébyen ya bébyen ná nzá dzam bé ne bɔ Yesus.
Melú méte, éde Yesus a ngá ke yaglan á nkoó; a ngá lot ngúrá ntéññ alú eé yaglan ya Nzamá.
Niané mos ó ngá kwíñ, éde Yesus a ngá lwée béyága beñ, ané a ngá tɔ́p été awóm ya bé beáñ, éde fe a ngá yo bɔ́ ná baapostol.
Bíyola byeba ébyɔ bí: Simón, éñí Yesus a ngá yo fe ná Pedro; Andrés, éñe á mbé Simón mwanñaŋ; Jakobo, Juan, Felipe, Bartolomé,
Mateo, Tomás, Jakobo, é mwán Alfeo; Simón, éñí bé ngá lwée fe ná Zelote;
Judas, é mwán Jakobo, ya Judas Iskariote, éñí a ngá súgan kuan Yesus.
Éde Yesus a ngá sigi nkoó bábe bɔ́, ané a ngá sim vóm enziŋ ó tɔɔ́ ndzakse; béyága beñ bé mbé abwiññ ó véa, ya abwiññ bot afé. Bot béte bé ngá sɔ́ á Judea áse, á Yerusalen, ya fe á misá mí máŋ míye á Tiro ya Sidón.
Bé ngá nzu ñí áwók, ya áséñban fe ákwann deba. É bot bé ngá dzuk ya misísim mí mvin bé ngá tɔbɔ mvwaá.
Éde mot áse a ngá dzéŋ ná á nama Yesus, amú ná nguu e ngá sɔ́ ébe éñe, nguu te édɔ e ngá séñ bot bése.
Ané Yesus a ngá sám mís ébe béyága beñ, a dzóo bɔ́ ná:
“Mvɔmm ya mína biŋgóŋgɔ́ɔ́ bí bot,
amú ná mína míní ne ya édzwée ngɔ́mán Nzamá.”
“Mvɔmm ya mína, mína é bot mína wók nzeñ áwola dí,
amú ná mína ye tɔbɔ ndzálánn.”
“Mvɔmm ya mína, mína é bot mína yi,
amú ná mína ye weñ.”
“Mvɔmm ya mína, éyɔŋ bot bá ye mína víni, éyɔŋ bá ye kánan ya mína amvála etámm, ya kɔ́bɔ mína abé, ya éyɔŋ bá ye fe ñɔŋ éyola denan ané dzimm, amú é Mwán Mot.
Sánŋán mos te, yóogán fe ya mesán amú ná é máán menan mé ne menén á dzóp; amú ná amvála te édɔ fe bímvámvámm byeba bí ngá bɔ ya bekúlu medzó.”
“Ve, ngwáa mína, mikúkúmm!
Amú ná mílém myenan mí mana yaá tɔbɔ mfoŋann.”
“Ngwáa mína, mína é bot míní ne ndzálánn áwola dí!
Amú ná mína ye wók nzeñ.”
“Ngwáa mína, mína é bot mína weñ áwola dí!
Amú ná mína ye tɔbɔ ya meyep, mína ye fe yi.”
“Ve, mína é bot mína wók ma, ma dzó mína ná: Dziŋŋán mínzínzíŋŋ myenan; é bot bá víni mína, bɔgán fe bɔ́ mbeŋ,
ébá bá boŋ mína, váán bɔ́ abwará; yaglánán amú é bot bá ndágle mína.
Ngé mot a bími wa ámáŋŋ, léregé fe ñí ámáŋŋ avɔ́ɔ́; ngé mot a dut wa ekót, o táa ki kam ya ñí elíŋŋá.
Vá é mot áse aa dzaa wa; ngé mot a dut wa é dzóm é ne éedwe, o táa ñí dɔ síli.
Bɔgán ya é bot bevɔ́ɔ́ ámvála mína kómo ná bá bé bɔ fe ya mína.”
“Ngé mína dziŋ é bot bá bá dziŋ fe mína, nzá akíba mína ye ñɔŋ? Amú ná amvála te édɔ fe bebɔ misémm bá bá bɔ.
Ngé mína bɔ mbeŋ é bot bá bá bɔ fe mína mbeŋ, nzá akíba mína ye ñɔŋ? Amú ná amvála te édɔ fe bebɔ misémm bá bá bɔ.
Ngé mína koo bot amú ye ná mína yana ná bá ye mína búlu, nzá akíba mína ye ñɔŋ? Bebɔ misémm bá bá koan fe bébyen ya bébyen, á mfá ye ná bé bera ñɔŋ abímm te.
Ve, dziŋŋán mínzínzíŋŋ myenan, bɔgán bɔ́ mbeŋ, váán fe bɔ́ bikoó, kaa ná mína yana dzóm enziŋ été. Amvála te édɔ mína ye bɔ é bwán é Nzamá a ne oyaáp ó yóp, néa fe é máán menan ma ye bɔ menén; amú ná Nzamá a ne añep ya é bot bé ne kaa áláŋ mbeŋ, a ne fe dɔ ya bebɔ abé.
Ámvála Éséá wenan a ne nlém engóngɔ́ɔ́, amvála te fe mína bɔgán.”
“Míní táa kík nsaŋ, bá bé nza fe mína kík nsaŋ; míní táa vé meku, bá bé nza fe mína vé meku. Dzwiigán, bá bá ye fe mína dzwii.
Váán, bá bá ye fe mína vé. Bá ye mína vé é mó menan été mbamba abímm; é tɔɔ́ mfítán, é tɔɔ́ nsiglann, deé fwíige fe. Amú ná ábímm mína vak, abímm te édɔ fe bá bá ye mína vak.”
Éde fe Yesus a ngá vé bɔ́ é nganán ñí, eé dzó ná: “Ye ndzíndzímm ó ne wulu ya ndzíndzímm ovɔ́ɔ́? Bé beáñ béte băá ye ku ébéññ, ngeá?
Nyága enziŋ ăá daŋ nyágale weñ, ve éyɔŋ a mana yaá kelan, aa ye bɔ ané nyágale weñ.
“Amú dzé wa dága é ndúŋŋ e ne mwanñɔŋ á dzís, ve wa kaa ábís nkwaá ó ne wámyen á dzís?
O ne dzó mwanñɔŋ á yá ná: ‘Mwadzaŋ, líkge ná me vea wa é ndúŋŋ e ne wa á dzís’, wa kaa ádága nkwaá ó ne wámyen á dzís? Á mot meduk! Táragé ávea nkwaá ó ne wámyen á dzís, véa, éñe wa ye yén mvéáñ, á mfá ye ná o vea é ndúŋŋ e ne mwanñɔŋ á dzís.
“Mbamba elé ăá wúm bembéa bibumá, mbéa elé ñí ăá wúm ki bembamba bibumá.
Amú ná bá yem kada elé ya bíbumá byeñ: Édɔ é ne ná, băá fwát ebumá igera á míséé été, ebumá ye á ndzík vino dá băá fwát ki ábwiñ.
Mbamba mot aa kɔ́bɔ bembamba bé mam, amú ná mbeŋ ó ne ñí á nlém été; mbéa mot ñí aa kɔ́bɔ fe bembéa bé mam, amú ná abé é ne ñí á nlém été. Amú ná é mam má buk mot á nlém été, émɔ ánu deñ dá kɔ́bɔ.
“Amú dzé mína dzó ná ma ma dzwée mína ané Ntí, mína kaa ábɔ é dzam ma dzó?
Ma ye mína kat é mot bá fonan ya ñí ébá bésesé bá nzu ébe ma, bé wók bífíá byam, bé bɔ fe édí ma dzó.
Bot béte bé ne ané é mot a ngá lóŋ ndá; a ngá tára fá sí edwá á mfá ye ná á ve mbókga ndá ákwá áyóp. Niané vóm te ó ngá bíra ñíŋ, ané abwiññ nden é ngá yimi ndá te. Ve, nden te dĕé mbé kpoo ndá te ósí, amú ná e mbé nlóŋán mvéáñ.
Ve, ébá bésesé bá wók é mam ma dzó, kaa mɔ ábɔ, bot béte bá fonan ané é mot a ngá lóŋ ndá ósí kaa mbókga. Niané nden e ngá yimi ndá te, éde ndá e ngá ku ósí, ané é ngá mana tsam áse.”
Niané Yesus a ngá mana kɔ́bɔ ya bot bifíá bíte bíse, ané a ngá ñíi á kísoan Kapernaúm.
Véa, kaba ye á Roma a mbé a belé oloá, eé vé wɔ ngaŋŋ, ó tɔɔ́ nkúkwann ná ó nkún wú.
Niané kaba te a ngá wók bot bá kɔ́bɔ mfá Yesus, éde a ngá lóm mikúkúmá bejudio minziŋ ná mí ke dzaa Yesus ná á nzu séñ óloá weñ te.
Éde bé ngá ke ébe Yesus, ané bé ngá bíra fe ñí dzaa, béé dzó ná: “Aa yian ná, o vwála ñí dzam te;
amú ná aa dziŋ áyɔŋ dea, a lóŋ yaá fe bía sinagoga.”
ya amú dzam te édɔ mámyen ma meé ndzí ki ñɔŋ ná ma yian nzu ébe wa; ve, dzóge efíá, eyɔŋ te mbɔ biséññ wɔm aa ye tɔbɔ mvwaá.
Amú ná ma me ne fe mot, me tɔɔ́ édzwée ásí; me belé fe bénzima ma ma mánan. Niané ma dzó éñí ná: ‘Kéŋ’, a kéñ. Me dzóo éñí mbɔ́ɔ́ ná: ‘Nzaá’, a sɔ́. Niané ma dzó óloá wɔm ná: ‘Bɔɔ́ge é dzam dí’, ó bɔ fe dɔ.”
Niané Yesus a ngá wók dzam te, ané a ngá ku avoó amú mot te; éde fe a ngá veŋan ébe ábwiññ bot é ngá bee ñí, a dzóo bɔ́ ná: “Ma dzó mína ná atwaa Israel ñí măá bé ki koan ya ábímm mora mbwínánn dí.”
Niané é bot kaba a ngá mánan bé ngá búlán á ndá, éde bé ngá koan ya oloá te ó ntɔɔ́ mvwaá.
É tám e ngá belan véa, ané Yesus a ngá ke bábe béyága beñ, ya abwiññ bot afé, é kísoan bá lwée ná Naín.
Niané a ngá kwíñ bebeñ á mbéñ kísoan, ané a ngá yén bá ke dzep mbim, ná ó mbé é mwán mbɔ́ɔ́ ya mbɔ́ɔ́ ñiá, miningá te ñí a tɔɔ́ fe nkús. Abwiññ bot béye á kísoan te dá é mbé fe bábe miningá te
Niané Yesus a ngá yén miningá te, ané a ngá kpee ñí engóngɔ́ɔ́, éde a ngá dzó ñí ná: “Kaa ábera yi.”
Niané a ngá yit bebeñ, ané a ngá nama ewála mbim, éde é bot bé mbé bé baga ewála bé ngá sim; éde Yesus a ngá dzó ná: “Á ndómán é mot, ma dzó wa ná: Tébegé!”
Eyɔŋ te éde éñí a ngá wú a ngá búlán éniŋ, éde fe a ngá tára ná aa kɔ́bɔ; ané Yesus a ngá kee ñí é ñiá weñ.
Éde wɔŋŋ ó ngá biñ bot bése; éde fe bé ngá vé Nzamá dúmá, béé dzó ná: “Mora nkúlu medzó á tébe yaá énzénzaŋ dea été.” Bé ngá dzó fe ná: “Nzamá a nzu yaá áfép áyɔŋ deñ.”
Ané éwógá deñ é ngá mana ñeŋ á Judea ngúrá ya mébeŋŋ mé sí mése mé ne ñí méféŋŋ.
Niané Juan Ndubot béyága beñ bé ngá kat ñí mefwéñ méye é mam mése má, éde a ngá lwée bot bé beáñ béye béyága beñ;
ané a ngá lóm bɔ́ ébe Ntí, ná bé síli ñí ná: “Ye wa o ne éñí aa nzu, ngé ná bía yian yana mfé?”
Niané bot béte bé ngá kwíñ ébe Yesus, éde bé ngá dzó ñí ná: “Juan Ndubot á lóm bía ébe wa ná bí síli wa ná: ‘Ye wa o ne éñí aa nzu, ngé ná bía yian yana mfé?’ ”
Áwola te ébyen Yesus a ngá séñ ábwiññ bot é mbé é belé akwann, mitéñ ya misísim mí abé, a ngá kúu fe abwiññ midzíndzímm mís.
Éde Yesus a ngá yalan ya bɔ́ ná: “Keŋán, katgán fe Juan é mam míní yén ya émá míní wók: midzíndzímm myá yén, mibóbók myá wulu, mizénzamm myá tɔbɔ mvwaá, mindwándwá myá wók, mibim myá wómo, bá kat fe biŋgóŋgɔ́ɔ́ bí bot mbamba fwéñ.
Mvɔmm ya é mot aa ye bɔ kaa ádzímle mbwínánn weñ amú ma.”
Niané é bot Juan a ngá lóm bé ngá búlán, éde Yesus a ngá tára ná aa kɔ́bɔ ya bot mfá Juan, eé dzó ná: “Dzé míní ngá ke yén éyáŋŋ été? Ye ékoók dá sukban ya evúŋ?
Ngé se néa, dzé míní ngá ke yén? Ye é mot aa bwát bítóp bí ne táŋ ndén? Yénŋán ná é bot bá bwát bítóp bí ne táŋ ndén, bé belé fe abwiññ akúmm bot béte bé tɔɔ́ méndá bekéza.
Ve, dzé míní ngá ke yén? Ye nkúlu medzó enziŋ? Bébélá, ma dzó mína ná Juan Ndubot aa daŋ nkúlu medzó.
Juan te éñe mitsilann myá dzó ya ñí ná: ‘Ma lóm nkat fwéñ wɔm ósú we, éñe aa ye kom é nzenn dwe ósú we.’
Ma dzó mína ná é bot bése bé byála yaá ébe biningá, mot enziŋ a sés nnén ádaŋ Juan; ve, éñí aa daŋ ya avítsaŋ édzwée ngɔ́mán Nzamá été, a ne nnén ádaŋ Juan te.”
Niané bot bése ya beñɔŋ mfóŋsí bé ngá wók bífíá Yesus, ané bé ngá láŋ ná Nzamá a ne nzósoó, amú ná Juan aá du bɔ́.
Ve, befariseo ya beyem metsiŋŋ béé ndzí lík ná Juan á du bɔ́, amvála te édɔ bé ngá tep é dzam Nzamá a ngá kómo bɔ ébe bɔ́.
Éde Ntí a ngá bera dzó ná: “Dzé ma ye kanan ya dɔ ya bot béye á myee bot wi? Bá fonan ya dzé?
Bá fonan ya é bɔ́ŋŋ bé tɔɔ́ á nseŋ onén, bevɔ́ɔ́ bé yónán ébá bevɔ́ɔ́ ná: ‘Bí lɔ́ŋ yaá mína tɔ́ŋ, mína kaa ádzém; bí yee yaá mína byeá bí eywiññ, mína kaa áyi.’
Amú ná Juan Ndubot a sɔ́ yaá, éñe a ne kaa ádzí mfémm, ngé áñú vino, eyɔŋ te mína dzó ná: ‘A belé mbéa nsísim.’
É Mwán Mot ñí a sɔ́ yaá, éñe aa dzí ya ñú, eyɔŋ te mína ná: ‘Yénŋán, éñí a ne ndzí bidzí ya ñú vino, a ne fe é mvwíññ beñɔŋ mfóŋsí ya bebɔ misémm.’
Fariseo enziŋ a ngá bána Yesus ná á ke dzí é ndá dzeñ; niané Yesus a ngá ñíi é ndá fariseo te, ané a ngá ke ó téble ná aa dzí;
éde mbɔ misémm miningá enziŋ ye á kísoan ó véa, niané a ngá wók ná Yesus aa dzí é ndá fariseo te, ané a ngá sɔ́ ya afoná mbwánn enum.
Éde a ngá tébe á mvús mébɔ Yesus, á ŋga yi, ané a ngá tára ná aa bwala mébɔ Yesus ya é míige meñ, eé fími fe mebɔ méte ya ésií deñ; éde fe a ngá ñáŋ ñí mebɔ, a wáa fe mɔ mbwánn.
Niané é fariseo a ngá bána Yesus a ngá yén dzam te, éde a ngá tém ná: “Ngé é mot ñí á bɔ nkúlu medzó, ngé aa yem nzá ñí, nzá amvála miningá ki dá nama ñí dí, amú ná miningá te a ne mbɔ misémm.”
Éde Yesus a ngá dzó ñí ná: “Á Simón, me belé dzam ye ádzó wa.”
Ané fariseo ñí a ngá yalan ya ñí ná: “Á Nyágale, dzóge ma dɔ.”
Yesus ñí ná: “Bot bé beáñ bé mbé bé belé mvé bikoó enziŋ moann. Mbɔ́ɔ́ a mbé a belé ñí bedenario mitet mí tán; éñí mbɔ́ɔ́ ñí a belé ñí mewóm mé tán;
ya amú ye ná bĕé mbé bé belé ámvála bé ne yáán ya ñí, éde a ngá dzáma bé beáñ béte ya memvólá méte. Éde nzá ye bé beáñ béte aa ye fá ñí daŋ ádziŋ?”
Ané Simón a ngá yalan ya ñí ná: “Ma tém ná éñí mot te a ngá dzáma ya ñí ya mora mvólá.”
Éde Yesus a ngá dzó ñí ná: “O kík yaá nsaŋ ó ne tételé.”
Ané Yesus a ngá veŋan ébe miningá te, éde a ngá dzó Simón ná: “Ye o téa é miningá ñí? Me ñíi é ndá dzwe, wa kaa ma ávé mendzímm ná me sop mébɔ mam, ve é miningá ñí a bwala yaá ma mebɔ ya é míige meñ, a fími yaá fe mɔ ya ésií deñ.
We ndzí ma ñáŋ vóm enziŋ, ve avé meé ñíi ó vá é miningá ñí ăá bé dzáma ná aa ñáŋ ma mebɔ.
We ndzí ma wáa mbwánn nló, ve ñí a wáa yaá ma mbwánn enum mébɔ.
Ya amú dzam te, ma dzó wa ná ábwiññ mísémm deñ é ntɔɔ́ yaá ñí ndzámann, amú ná á dziŋ abwiññ. Ve, é mot bá dzáma ya ñí ya avítsaŋ, ñí aa dziŋ fe avítsaŋ.”
Éde Yesus a ngá dzó miningá te ná: “Mísémm mwe mí ntɔɔ́ yaá ndzámann.”
Eyɔŋ te éde, é bot bábe bɔ́ bé mbé ó téble bé ngá tára ná bá dzó mílém myeba été ná: “Nzá ñí, ná atwaa misémm myɔ aa dzáma fe?”
Ané Yesus a ngá dzó miningá te ná: “Mbwínánn we ó koro yaá wa; kéŋ mvwaá.”
Véa éde, a ngá bɔ ná Yesus a ngá tóban bekísoan ya meá mése, eé kat mbamba fwéñ ye édzwée ngɔ́mán Nzamá. Baapostol awóm ya bé beáñ bé mbé bábe bɔ́,
ya fe é biningá benziŋ Yesus a ngá véa bembéa misísim ya áséñ akwann: María, éñí á mbé eyola ná Magdalena, éñe bembéa misísim zaŋgbéá bé ngá kwíñ ó ñúu;
Juana, éñe á mbé ngéá Kuza, éñí á mbé mbaale akúmm Erodes; Susana, ya abwiññ biningá afé. Biningá béte bé ngá belan ya bɔ́ ya é byém bébyen bé mbé bé belé.
Éde ededea abwiññ bot e ngá kóán, bé ngá ke bá sɔ́ ó meá ya meá ná bá nzu ébe Yesus; ané Yesus a ngá vé bɔ́ é nganán ñí:
“Mot enziŋ a ngá kólo ná aa ke myea é mvɔŋ dzeñ; é tám a ngá ke aa myea, éde abímm mvɔŋ é ngá ku á nzenn áyóp, ané bé ngá tsibi dɔ áyóp, anwann ye ó yóp é mana fe dɔ dzí.
Ábímm avɔ́ɔ́ édɔ é ngá ku mékwá été; niané é ngá féá, éde é ngá mana kót, amú ná dĕé mbé é belé mendzímm.
Ábímm avɔ́ɔ́ édɔ é ngá ku míséé été; éde niané bí ngá vém fufúlu, ané miséé mí ngá mana dɔ fít.
Ábímm avɔ́ɔ́ édɔ é ne édí e ngá ku á mbamba sí; éde e ngá féá ané abímm te e ngá wúm bibumá táŋ ntet biyɔŋ.”
Eé kɔ́bɔ mam méte, éde a ngá yónán ná: “É mot a belé melɔ́ méye áwók, á wókge.”
Éde béyága beñ bé ngá síli ñí ná: “É nganán ñí da yíli á yá?”
Ané ñí a ngá dzó bɔ́ ná: “Mína é ne mvéán ná míní yem é mam má nzaman kén mot méye édzwée ngɔ́mán Nzamá; ve, ma kɔ́bɔ ya bot befé ya menganán, á mfá ye ná bé dága kaa áyén, bé béá fe kaa áwók.
Ábímm é ngá ku á nzenn áyóp édɔ é ne ané é bot bá wók efíá, ve niané déble aa sɔ́, a vea bɔ́ efíá te mílém myeba été, á mfá ye ná bé nza bwíni, ná bé tɔbɔ nkoránn.
Ábímm é ngá ku mékwá été édɔ é ne ané é bot bá wók efíá, bé ñɔŋ fe dɔ ya mesán, ve amú ye ná bĕé belé midzi, bá bwíni abɔ́ŋŋ tám enziŋ, éde niané mikat myá sɔ́, bé búlán ó mvús.
Ábímm é ngá ku míséé été édɔ é ne ané é bot bá wók efíá, ve avítsaŋ a avítsaŋ bé ŋga ke bá wú ya abúk amú é mam má kele bot milém ó yóp, akúmm ya é mam bot bá dziŋ éniŋ dzí; amú mam méte, băá wúm bibumá.
Ve, ábímm é ngá ku á mbamba sí édɔ é ne ané é bot bé ne a milém nzósoó ya mvéáñ, ná niané bá wók efíá, bé baale dɔ, bé wúm fe bibumá ya mbán.
“Mot enziŋ ăá bwaa láma ná véa a kéñ ñí dzip dzóm áyóp ngé ki átéle ñí énɔŋŋ ásí, ve aa kele ñí ó yóp á mfá ye ná é bot bá ñíi bé yén eyéá.
Amú ná dzam enziŋ é sés ásweññ ná dăá ye léreban, ngé ki ó dzíbi ósí ná băá ye dɔ yem amvála enziŋ, ya fe ná dăá ye kwíñ éyéá.
“Dággán ámvála mína wók. Amú ná éñí áse a belé, bá ye ñí bera vé, ve éñí áse ĕé belé, atwaa édí aa tém ná a belé, bá ye ñí dɔ vea.”
Éde Yesus bɔbéñaŋ ya ñiá bé ngá ke ébe éñe, ve bĕé mbé kwíñ é vóm Yesus á mbé amú ná abwiññ bot é mbé ó véa.
Éde mot enziŋ a ngá kat ñí ná: “Ñuá ya bɔbéñɔŋ bé téle átán, bá kómo fe wa yén.”
Éde ñí a ngá yalan ná: “É bot bá wók éfíá Nzamá bé bɔ fe é dzam dá dzó, ébɔ́ bé ne naná ya bɔbédzaŋ.”
A ngá bɔ ná, mos enziŋ, ané Yesus a ngá daŋ á byéa été bábe béyága beñ, éde a ngá dzó bɔ́ ná: “Bí keŋán á máŋ áyát.”
Éde bé ngá ke.
Ve, é tám bé ngá kígán, ané Yesus a ngá ke óyó. Éde mora okos ó ngá lot á máŋ été, ané byéa ó ngá tára ná wa dzéñ bɔ́ ya mendzímm, ané bé ngá tébe fe abé.
Ané béyága bé ngá ke ñí vee óyó, béé dzó ñí ná: “Á Ndzwée, á Ndzwée, bí ŋga yaá mana wú!”
Éde Yesus a ngá tébe, a báma evúŋ ya bora míkebá míte, ané okos ó ngá dzagbe, éde fe áse a ngá lígi mvwaá.
Eyɔŋ te éde a ngá dzó béyága beñ ná: “Mbwínánn wenan ó ne vé?”
Ané bé ngá kɔ wɔŋŋ ya ku avoó, béé dzó fe bébyen ya bébyen ná: “Nzá ñí, ná aa dzwée atwaa evúŋ ya mendzímm, byém bíte byá wók fe ñí?”
Ané bé ngá sian ya byéa ábeŋŋ sí bá lwée ná Gadara, é ne Galilea á kíníŋé áyát.
Niané Yesus a ngá sis ósí, éde mot enziŋ ye á kísoan ó véa, a mbé a belé bembéa misísim ó ñúu, a ngá nzu koan ya ñí. Ákoan ná mot te a ntɔɔ́ yaá ayaáp kaa ábwát bitóp, ngé átɔbɔ á ndá, fáve áfan mesɔŋ.
Niané a ngá yén Yesus, éde a ngá nzu aa bám, a sɔ́ kútbe mébɔ ó sí Yesus, eé yónán ná: “Wa kómo dzé ébe ma, á Yesus, é Mwán é Nzamá a ne oyaáp ó yóp? Ma dzaa wa engóngɔ́ɔ́ ná o táa ma ndágle!”
Amú ná Yesus a ngá mánan nsísim mvin te ná ó kólo ébe mot te; amú ná, abwiññ biyɔŋ, nsísim te ó ngá bɔ weé biñ ñí ya nguu; ná atwaa bé ká ñí mó ya mebɔ, béé mɔ́mɔ fe ñí, fáve ná aa mana téñ mengara méte, eyɔŋ te nsísim te ó féple ñí mévóm bot bé sés.
Ané Yesus a ngá síli ñí ná: “O ne eyola á yá?”
Éde ñí a ngá dzó ná: “Binzuk.”
Amú ná abwiññ bembéa misísim é ngá mana ñí ñíi ó ñúu,
misísim míte émyɔ mí ngá dzaa Yesus ná a táa bɔ́ lóm édwá dzíbi été.
Éde misísim míte mí ngá dzaa Yesus ná á lík ná mí ke ñíi bengwiññ ó ñúu; amú ná nkuna bengwiññ ó ngá dzí bilwá á nkoó ó véa; ané Yesus a ngá lík bɔ́ dɔ.
Éde bembéa misísim béte bé ngá kólo ébe mot te, bé kéñ ñíi bengwiññ béte ó ñúu. Ané nkuna bengwiññ ó ngá mára ná wá ke á nkoó ásí, éde bengwiññ béte bé ngá ke ku á máŋ été, ané bé ngá mana wú mendzímm été.
Niané é bot bé ngá baale bengwiññ béte bé ngá yén é dzam é ngá bɔban, ané bé ngá túp, bé kéñ kat fwéñ á kísoan ya á mifínn.
Éde é bot bé ngá yén dzam te bé ngá kat ébá bé ngá sɔ́, ámvála mot te a ngá tɔbɔ mvwaá.
Éde bot bése béye ábeŋŋ sí ye á Gadara bé ngá dzaa Yesus ná á kólo ó véa, amú ná bá bíra kɔ wɔŋŋ. Ané a ngá daŋ á byéa été ná aa búlán.
É mot misísim mí abé mí ngá kólo ó ñúu a ngá dzaa Yesus engóngɔ́ɔ́ ná á lík ñí ná bá ñí bé ke.
Ve, Yesus a ngá yáán ya ñí, a dzóo ñí ná:
“Búlugán é ndá dzwe, katge fe fwéñ ábímm bora bé mam Nzamá á bɔ́ wa.”
Ané mot te a ngá ke aa kat fwéñ kísoan áse ébe ábímm bora bé mam Yesus a ngá bɔ ñí.
Niané Yesus a ngá búlán, ané nkuna bot ó ngá ñɔŋ ñí ya mesán; amú ná bésesé bé ngá yana ñí.
Éde mot enziŋ a ngá sɔ́, a tɔɔ́ eyola ná Yairo, mot te a mbé ntébosú ye á sinagoga; éde a ngá kútbe mébɔ ó sí Yesus, a dzaa ñí engóngɔ́ɔ́ ná á ke é ndá dzeñ,
amú ná a mbé a belé mwán mbɔ́ɔ́ ya mbɔ́ɔ́, mwán miningá te a belé ané awóm mibú ya mibú mí beáñ, ná á ŋga yaá wú.
É tám Yesus a ngá ke, ané abwiññ bot é ngá tára ná dá fít ñí.
Véa, miningá enziŋ a mbé nkúkwann, ná mekií má kwíñ ñí ábum táŋ awóm mibú ya mibú mí beáñ; ákoan fe ná miningá te a mana yaá dzímle ábímm áse a mbé a belé ébe bedɔ́kira, kaa ná mot enziŋ a ne ñí séñ.
Éde miningá te a ngá yit Yesus á mvús, ané a ngá nama ñí afaáp elíŋŋá; etéññ te ébyen éde mekií mé ngá kígi.
Éde Yesus a ngá síli ná: “Nzá a nama yaá ma?”
Bot bése bé ngá kat, éde Pedro a ngá dzó ñí ná: “Á Ndzwée, abwiññ bot dá fít wa, dá bámán fe wa!”
Ve, Yesus a ngá dzó ná: “Mot enziŋ a nama yaá ma, amú ná ma wórán ná nguu é kólo ébe ma.”
Éde, niané miningá te a ngá yén ná a sés fe sɔbɔ, éde a ngá nzu aa ku ngom, a sɔ́ kútbe mébɔ ó sí Yesus, ané a ngá mem ébe ású bot bése amú dzé a mvá nama ñí, ya amvála avé a ngá tɔbɔ mvwaá etéññ te ébyen.
Éde Yesus a ngá dzó ñí ná: “Á mwán, mbwínánn we ó koro yaá wa, kéŋ mvwaá.”
Ákoan ná a ngén aa kɔ́bɔ, éde mot enziŋ ye é ndá ntébosú ye á sinagoga a ngá sian, a dzóo ntébosú te ná: “É mwán we a wú yaá; kaa ábera bɔ Nyágale sɔ́m.”
Ve, niané Yesus a ngá wók dɔ, éde a ngá dzó Jairo ná: “O táa kɔ wɔŋŋ, fáve ná bwíniŋé, eyɔŋ te é mwán we aa ye tɔbɔ mvwaá.”
Niané a ngá kwíñ é ndá Jairo, eé ndzí lík ná mot mfé á ñíi bá ñí, fáve Pedro ya Jakobo, ya Juan, ya fe a éséá bá ñiá mwán.
Bot bése bé ngá yi bé ngá yón fe amú mwán te; ve, éde Yesus a ngá dzó bɔ́ ná: “Míní táa bera yi; a sés nwúán, ve a ne óyó.”
Éde bé ngá kpógo ñí, amú bé ngá yem ná mwán te a wú yaá.
Ve, niané Yesus a ngá biñ ñí énam, éde a ngá lwée ñí, ané a ngá dzó ñí ná: “Á mwán miningá, tébegé!”
Etéññ te ébyen éde nsísim ó ngá búlán ébe éñe, ané a ngá tébe fe; éde Yesus a ngá mánan ná bé vé mwán te bidzí.
Ané mwán te éséá ya ñiá bé ngá ku avoó; ve, Yesus a ngá mánan bɔ́ ná bé táa kat mot enziŋ é dzam é mvá bɔban.
Niané a ngá kóán béyága awóm ya bé beáñ, éde a ngá vé bɔ́ nguu ya edzwée ébe bembéa misísim memvála mése, ya fe ná bé séñ akwann.
A ngá lóm bɔ́ ná bé ke bá kat fwéñ ye édzwée ngɔ́mán Nzamá, bé ke fe bá séñ mikúkwann.
Ané a ngá dzó bɔ́ ná: “Míní táa ke ya dzóm é nzenn mína ke, kaa ntúmm, ngé mfák, ngé bidzí, ngé moann, kaa ki áke ya tsén bitóp.
É vóm áse bá ye mína bɔ kaa áñɔŋ, kólogán á kísoan te, sasgán fe mbúlgé ye mébɔ menan, dzam te dá ye bɔ́ bwaale.”
Éde bé ngá ke bá ke ó meá ya meá, béé kat mbamba fwéñ béé séñ fe akwann mevóm mése.
Niané nkúkúmá Erodes ó ngá wók é mam mése mé ngá bɔban, ñí kaa áyem é dzam dá lot, amú ná bot benziŋ bé ngá dzó ná Juan a wómo yaá miwúán été.
Ébá bevɔ́ɔ́ bá ná Elías a nzu yaá yéne; ébá bevɔ́ɔ́ bá ná nkúlu medzó enziŋ ye ókuá á wómo yaá.
Éde Erodes a ngá síli ná: “Ma maá kík Juan kíŋŋ, nzá fe ñí bá kɔ́bɔ ya ñí é mam ma wók má?” Éde Erodes a ngá dzéŋ ná á yén mot te.
Niané baapostol bé ngá búlán, éde bé ngá kat Yesus é mam mése bé ngá bɔ. Ané a ngá ñɔŋ bɔ́ etámm, a kéñ ya bɔ́ évwíñ, é kísoan bá lwée ná Betsaida.
Ve, niané abwiññ bot é ngá yem dɔ, éde bé ngá bee ñí ó wéñ; ané Yesus ñí a ngá ñɔŋ bɔ́, á ŋga kɔ́bɔ ya bɔ́ mam méye édzwée ngɔ́mán Nzamá, eé séñ fe ébá bé ngá yi mvwaá.
Niané ŋgɔgɔ́ e ngá tára ná da ke, éde baapostol bé ngá yit ébe Yesus, béé dzó ñí ná: “Yáágán ya ábwiññ bot dí ná bé ke bá ke á meá ya mífínn mí ne bebeñ ó vá, ná bé dzéŋ bidzoók ya bidzí, amú ná ó vá, bí ne á nkáyáŋŋ été.”
Ané Yesus a ngá dzó bɔ́ ná: “Váán bɔ́ bidzí.”
Éde bé ngá dzó ná: “Bí belé fáve mifémm mí tán ya kwaás é beáñ, ngamm ve bí ke kus é bot bése bá bidzí.”
Befám bé mbé ó véa ané táŋ binzuk bí tán (5,000).
Éde Yesus a ngá dzó béyága beñ ná: “Bɔgán bɔ́ ná bé ke bá tɔbɔ mengós, kada angós bot táŋ ané mewóm mé tán.”
Éde beyága bé ngá bɔ amvála te, bé bɔ ná bot bése bé mana tɔbɔ ósí.
Niané Yesus a ngá ñɔŋ mifémm mí tán ya kwaás é beáñ te, éde a ngá bére mís ó yóp, a vé abwará ya byém bíte, éde a ngá kap byɔ, a kee fe byɔ béyága beñ á mfá ye ná bé ke bá vé byɔ bot béte.
Ané bot bése bé ngá dzí, bé mana fe dzéñ; éde bé ngá wólo ábímm é ngá buk, ané é ngá kwíñ awóm mikpéñ ya mí beáñ.
A ngá bɔ ná, mos enziŋ Yesus a ngá yaglan etámm, béyága beñ bá bé mbé fe bábe bɔ́, éde a ngá síli bɔ́ ná: “Bot bá dzó ná me ne nzá?”
Ané bé ngá yalan ná: “Bot benziŋ bá dzó ná o ne Juan Ndubot; ébá bevɔ́ɔ́ bá ná Elías; ébá bevɔ́ɔ́ bá bá dzó ná o ne nkúlu medzó enziŋ ye ókuá, ná á wómo yaá.”
Ve, a ngá dzó bɔ́ ná: “Mína, mína dzó ná me ne nzá?”
Ané Pedro a ngá yalan ná: “O ne é Kristo Nzamá.”
Ve, Yesus a ngá mánan bɔ́ ná bé táa dɔ dzó mot enziŋ.
Éde fe a ngá dzó bɔ́ ná: “Dá yian ná é Mwán Mot á dzuk abwiññ, ya ná mikúkúmá ya betébosú befára ya fe beyágale métsiŋŋ bé tep ñí. Bá ye ñí ywíñ, ve aa ye wómo álú léa.”
Éde a ngá dzó bésesé ná: “Ngé mot enziŋ aa kómo ma bee á tepge émyen, á baggé é krús deñ kada mos, a bee fe ma.
Amú ná, éñí áse aa kómo koro éniŋ dzeñ, aa ye dɔ dzímle; ve, éñí áse aa dzímle éniŋ dzeñ amú ma, aa ye dɔ koro.
Amú ná, dá ye vwála mot á yá, ngé a mana wún eniŋ ngúrá, ve a dzímle, a tsam ki émyen?
Amú ná éñí aa wók ma osoán ya bífíá byam, é Mwán Mot ñí aa ye fe ñí wók osoán éyɔŋ aa ye sɔ́ é dúmá deñ été, ya édí Éséá, ya édí mífúfúp mí baángel.
Ve, bébélá ma dzó mína ná bot benziŋ bé ne ó vá ná băá ye wú kaa ná bé tára yén édzwée ngɔ́mán Nzamá.”
A ngá bɔ ná, niané a ngá mana kɔ́bɔ bifíá bíte, é ntɔɔ́ ané melú mmom, éde Yesus a ngá ñɔŋ Pedro bá Juan ya Jakobo, ané bé ngá ke á nkoó óyóp, ná aa ke yaglan.
É tám a ngá yaglan, éde ású deñ é ngá tsén, ané bítóp byeñ bí ngá veŋan mifúm, bí ŋga bíra fe feañ.
bé ngá yéne á dúmá été, béé kɔ́bɔ fe mam méye méke Yesus mé mbé ná mé nkún dzálában á Yerusalen.
Pedro ya é bot bábe bɔ́ bé mbé, óyó ó mbé bɔ́ abwiññ ó mís, ve niané bé ngá túga mana vee, éde bé ngá yén é dúmá Yesus; bé ngá yén fe é bot bé beáñ bábe Yesus bé mbé.
É tám bot béte bé ngá kánan ya Yesus, éde Pedro a ngá dzó Yesus ná: “Á Ndzwée, é ne mvéáñ ná bí tɔbɔ ó vá, bí lóŋ fe bíbemm bí léa; wa evɔ́ɔ́, Moisés evɔ́ɔ́, Elías ñí a fe evɔ́ɔ́.”
Pedro ĕé ngá yem é dzam a ngá kɔ́bɔ.
Ákoan ná a ngén aa kɔ́bɔ dɔ, éde nkút ó ngá mana bɔ́ nzu boman, ané bé ngá kɔ wɔŋŋ, niané bé ngá ñíi a nkút été.
Éde kíŋŋ e ngá sɔ́ á nkút été deé dzó ná: “Éñí éñe a ne é Mwán wɔm, Ntɔ́pbán wɔm, éñe béágán.”
Niané kíŋŋ e ngá mana kɔ́bɔ, éde bé ngá koan ya Yesus á ntéle etámm, ané bé ngá ku bivóó; ve, beyága bé ngá baale dɔ ásweññ, bá kaa dɔ ákat mot enziŋ melú méte.
É mos ó ngá belan véa, niané bé ngá sɔ́ á nkoó óyóp, éde ededea abwiññ bot é ngá nzu koan ya Yesus.
Éde mot enziŋ ye á bot été ó véa a ngá yónán, eé dzó ná: “Á Nyágale, ma dzaa wa engóngɔ́ɔ́ ná o yén é mwán mbɔ́ɔ́ ya mbɔ́ɔ́ wɔm;
nsísim ó wóla ñí biñ; éyɔŋ wá sɔ́, wá bɔ ñí ná á yón, wá suk ñí ededea nguu, wá bɔ fe ñí ná á kúlu avúu; wá dzugu ñí, ó ne fe ndzuúk ná ó kólo ébe éñe.
Me dzaa yaá béyága bwe engóngɔ́ɔ́ ná bé tsílán ya wɔ́; ve, béé ndzí wɔ́ kɔk.”
Éde Yesus a ngá yalan, a dzóo ná: “Á myee bot ó ne kaa ábwíni, ó tɔɔ́ fe ekúkwát! Ma yian tɔbɔ bíabe mína, meé nzomo fe mína akekwíñ tám fé? Nzaá ya é mwán we óná.”
É tám mwán a ngá yit ébe Yesus, ané mbéa nsísim ó ngá kpoo ñí ósí, ó ŋga suk ñí nguu; ve, éde Yesus a ngá mánan nsísim mvin te, ané a ngá séñ mwán te, éde fe a ngá búlán ñí éséá weñ.
Éde bot bése bé ngá ku avoó ya ábímm nnén Nzamá a ne.
É tám bot bé mbé bé voó néa ya é mam mése Yesus a ngá bɔ, éde a ngá dzó béyága beñ ná:
“Bɔgán ná bífíá bí bí túga mína ñíi melɔ́: bé nkún kee é Mwán Mot é mó bot été.”
Ve, béé ndzí yem é dzam a ngá dzó bɔ́. Dzam te é mbé bɔ́ nswalann, á mfá ye ná bé nza dɔ yem; bé ngá kɔ fe wɔŋŋ ná bé síli ñí dɔ.
Éde beyága bé ngá tára ná bá bɔ mikéá bébyen ya bébyen ná: nzá aa daŋ ya eban.
Éde Yesus, eé yem ásímánn é mbé bɔ́ mílém myeba été, ané a ngá ñɔŋ omómɔ́ŋŋ, a téle wɔ́ ákann,
éde a ngá dzó bɔ́ ná: “É mot áse aa ñɔŋ é mwán ñí ya éyola dam, má aa ñɔŋ ñíi; é mot ñí aa ñɔŋ ma, a ñɔŋ yaá fe éñí a ngá lóm ma. Amú ná éñí aa daŋ ya avítsaŋ énzénzaŋ denan mína bésesé été, mot te éñe aa daŋ ya eban.”
Éde Juan a ngá ñɔŋ efíá, a dzóo ná: “Á Ndzwée, bí yén mot enziŋ eé tsílán ya bembéa misísim ya éyola dwe; éde bí kili ñí dɔ; amú ná ăá wulu bíabe bɔ́.”
Éde Yesus a ngá dzó ná: “Míní táa ñí dɔ kili, amú ná é mot a sés bía á ngamm áyát, a ne é ngamm dzeá.”
Éde a ngá bɔ ná, niané é tám Yesus a ngá yian búlán á dzóp e ngá kwíñ, ané a ngá bán ná á ŋga ke yaá á Yerusalen.
Éde Yesus a ngá lóm bekat fwéñ ósú weñ, ané bé ngá ke dzeá enziŋ ye á Samaria, ná bé ke ñí bɔ nkomann.
Ve, bot béye á Samaria béé ndzí ñí ñɔŋ, amú bá yem ná Yesus aa ke á Yerusalen.
Niané beyága bé ngá yén dɔ, éde Jakobo bá Juan bé ngá dzó ná: “Á Ntí, ye wa kómo ná bí lwée ndúán ná eé sigi á dzóp, [ámvála Elías a ngá bɔ,] eé mana bɔ́ ywíñ?”
Ve, éde Yesus a ngá veŋan ébe bɔ́, ané a ngá báma bɔ́, [eé dzó ná, “Mínăá yem ámvála nsísim é ne ébe mína.
Éde véa é Mwán Mot eé ndzí sɔ́ ná a nzu tsam eniŋ bwann bé bot, fáve ná aa koro dɔ.”] Éde bé ngá ke dzeá afé.
Ané Yesus a ngá dzó ñí ná: “Mvaá é belé bidzoók, anwann ye á dzóp dá é belé fe mumá; ve, é Mwán Mot ĕé belé é vóm a ne bwíi nló.”
Éde a ngá dzó é mot mbɔ́ɔ́ ná: “Beegé ma.”
Ve, mot te ñí a ngá dzó ñí ná: “Líkge ma ná me tára ke ádzep tará.”
Éde Yesus a ngá dzó ñí ná: “Líkge ná bewú bé dzep béwú bevɔ́ɔ́; ve, wa, kéŋ wa kat fwéñ ye édzwée ngɔ́mán Nzamá.”
Éde fe mot mfé ñí a ngá dzó Yesus ná: “Á Ntí, ma ye wa bee, ve líkge ma ná meé tára ke yáán ya bot béye é ndá dzam.”
Ve, Yesus a ngá dzó ñí ná: “É mot a biñ yaá efebga ó mó, a bera dága ómvús, mot te a sés ya eban édzwée ngɔ́mán Nzamá.”
Niané mam méte mé ngá lot, éde Ntí a ngá téle beyága befé táŋ mewóm zaŋgbéá ya bé beáñ, ané a ngá lóm bɔ́ ósú weñ bé beáñ ya bé beáñ á meá ya mévóm mése á mbé ná a nkún ke.
Éde a ngá dzó bɔ́ ná: “Bébélá biwólo bidzí bí ne abwiññ, ve bebɔ biséññ bé ne avítsaŋ; éde dzaagán Ntí a ne ya bídzí bíte ná á lóm bebɔ biséññ á mfínn weñ.
Keŋán; ma lóm mína ané bwann mitómá énzénzaŋ bíbyó été.
Míní táa ke ya mfák, ngé ekpea moann, ngé tsén mengop; míní táa ki sómo mot enziŋ á nzenn.
É ndá áse mína ñíi, táragán dzó ná: ‘Mvwaá eé bɔɔ́ge é ndá ñí.’
Éde, ngé mot mvwaá enziŋ a ne ó véa, é mvwaá denan da ye tɔbɔ ya ñí; ve, ngé a sés, é mvwaá denan da ye búlán ébe mína.
Tɔbɔgán ndá te, dzáán, ñáán fe é dzóm bá ye mína vé; amú ná mbɔ biséññ aa yian ya é máán meñ. Míní táa ke mína wulu mendá ya mendá.
É dzeá áse mína ye ñíi, ngé bé ñɔŋɔ mína, dzáán é dzóm bá ye mína vé;
séñŋán míkúkwann mí ne bɔ ó véa, dzógán fe bɔ́ ná: ‘Édzwée Nzamá é ntɔɔ́ yaá mína bebeñ.’
Ve, ngé míní sian á kísoan enziŋ bá kaa mína áñɔŋ ó véa, ñíigán míseŋ myeba été, míníí dzó fe bɔ́ ná:
‘Atwaa mbúlgé ye é kísoan denan ó mvá kárán bía mébɔ, bía sas wɔ́, ná ó bwaale mína. Ve déá, yemŋán ná édzwée ngɔ́mán Nzamá é ntɔɔ́ bebeñ.’
Ma dzó mína ná, mos ye éndáglé, kísoan te da ye yén abé ádaŋ Sodoma.”
“Ngwáa ya wa, Korasin! Ngwáa ya wa, Betsaida! Ngé á Tiro ya Sidón éñe bé bɔ bíwólo bí mam bí ngá bɔban ébe mína, ngé bá bem ádzoban, bé bwát bitóp méyep, bé tɔbɔ fe ásuúp été.
Ve déá, é mos bá ye kík misaŋ, mína ye bíra ñɔŋ endáglé ádaŋ Tiro bá Sidón.
Ya fe wa, á Kapernaúm, ye wa ye mana bét akekwíñ á dzóp? Wa ye sigi akekwíñ á sí békónn!
“Éñí aa wók mína, ma aa wók; éñí ñí aa tep mína, ma aa tep; ve, éñí ñí aa tep ma, aa tep éñí a ngá lóm ma.”
Éde beyága mewóm zaŋgbéá ya bé beáñ bé ngá búlán ya mesán, béé dzó ná: “Á Ntí, atwaa bembéa misísim bá bá ku fe bía ásí ya éyola dwe.”
Éde Yesus a ngá dzó bɔ́ ná: “Me mvá yén Sátan eé kóbo á dzóp ané vevés a kpéñ ásí.
Dággán, ma vé mína edzwée ná míní tsibi beñó ya bekáráolere; ma vé fe mína édzwée dá daŋ é nguu ése nzínzíŋŋ, dzóm enziŋ dăá ye mína dzugu.
Ve déá, míní táa sán ná misísim myá ku mína ásí, ve sánŋán amú ná bíyola byenan bí ntɔɔ́ yaá ntsilann á dzóp été.”
Áwola te ébyen, Yesus, a tɔɔ́ ndzálánn ya mesán á Mfúfúp Nsísim été, ané a ngá dzó ná: “Á Tará, ma lugu wa, Ntí ye á dzóp ya sí, amú ná o ngá swala bebelé kén ya mifefák é mam má, ve o lére yaá mɔ bɔ́ŋŋ. Ãá, á Tará, amú ná éñe waá yén mvéáñ néa ébe ású dwe.
“É Tará wɔm a mana yaá ma kee mam mése. Mot enziŋ ăá yem nzá a ne Mwán, fáve Éséá etámm; ngé ki ná nzá a ne Éséá, fáve Mwán etámm, ya é mot Mwán aa kómo dɔ lére.”
amú ma dzó mína ná, abwiññ bekúlu medzó ya bekéza bé ngá kómo yén é mam mína yén má, ve béé ndzí mɔ yén; bé ngá kómo fe wók é mam mína wók má, ve béé ndzí ki mɔ wók.”
Tám enziŋ, ané nyem metsiŋŋ enziŋ a ngá tébe ná aa kyak Yesus, éde a ngá síli ñí ná: “Á Nyágale, ma yian bɔ á yá á mfá ye ná me wún éniŋ é ne mbéámbéá?”
Ané ñí a ngá síli ñí ná: “Dzé é ne ntsilann á métsiŋŋ été? Wa láŋ á yá?”
Éde nyem metsiŋŋ a ngá yalan ná: “Dziŋŋe Ntí, é Nzamá we, ya nlém we óse, ya éniŋ dzwe áse, ya é nguu dwe áse, ya ósímánn we óse; dziŋŋe fe é mot mbɔ́ɔ́ ámvála wa dziŋ wámyen.”
Ané Yesus a ngá dzó ñí ná: “Oó yalan yaá mvéáñ. Bɔɔ́ge dzam te, wa ye niŋ.”
Ve, mot te a ngá kómo ñɔŋ ná émyen a ne nzósoó, éde a ngá síli Yesus ná: “Nzá a ne ma é mot mbɔ́ɔ́ te?”
Éde Yesus a ngá yalan ya ñí, a dzóo ná: “Mot enziŋ a ngá sɔ́ á Yerusalen ná aa ke á Jerikó, ané benzeé midzɔ́ŋŋ bé ngá biñ ñí, bé mana ñí dut akekwíñ bitóp, bé mana fe ñí baa mevéŋŋ, ané bé ngá lík a bóo ná á ŋga yaá wú, bé kéñ.
Éde, ya nzóŋán, fára enziŋ ñí a ngá sɔ́ fe nzenn te; niané a ngá yén mot te, ané a ngá sáale ñí, a kéñ.
Amvála te fe mot ye áyɔŋ Leví; niané a ngá kwíñ bebeñ vóm te, a yéne ñí, ané a ngá sáale ñí, ñí a kéñ fe.
Ve, mot enziŋ ye á Samaria ñí a ngá ke nzenn te, éde a ngá kwíñ é vóm mot te á mbé; niané a ngá yén ñí, ané a ngá kpee ñí engóngɔ́ɔ́,
éde a ngá yit ñí bebeñ, á ŋga yala ñí mevéŋŋ, eé swii mɔ mbwánn ya vino; ané a ngá bwíi ñí édzakás deñ áyóp, a kéñ ya ñí á ndá beyéŋ, á ŋga baale fe ñí.
É mos mbɔ́ɔ́ ó ngá belan véa, éde a ngá twáa bedenario bé beáñ, a kee bɔ́ é mot á mbé ya ndá, a dzóo ñí ná: ‘Baale ma ñí; é dzóm áse wa ye dzímle áyóp, ma ye yáán ya wa dɔ éyɔŋ ma ye búlán.’
Éde, nzá ye é bot bé léa bá aa fonan ya wa ná a ngá lére é mot benzeé midzɔ́ŋŋ bé ngá biñ ná a ne ñí é mot mbɔ́ɔ́?”
Éde nyem metsiŋŋ te a ngá yalan ya ñí ná: “É mot a ngá kpee ñí engóngɔ́ɔ́.”
Ané Yesus ñí a ngá dzó ñí ná: “Kéŋ, wa bɔɔ́ge fe amvála te.”
Niané bé ngá ke, ané Yesus a ngá sian dzeá enziŋ, éde miningá enziŋ, a tɔɔ́ eyola ná Marta, a ngá ñɔŋ ñí é ndá dzeñ.
Miningá te a mbé a belé mwanñaŋ, béé lwée ñí ná María; ané María te a ngá tɔbɔ mébɔ ósí Ntí, á ŋga wók bífíá byeñ.
Ve, Marta ñí a mbé ndzálánn ya abwiññ biséññ, éde a ngá nzu dzó Yesus ná: “Á Ntí, ye ná wĕé téa ané mwadzaŋ aa lík ma bɔ bíséññ etámm? Dzóge ñí ná á vwála ma.”
Ané Ntí ñí a ngá yalan, a dzóo ñí ná: “Á Marta, á Marta, abwiññ mam dá kpoo wa nlém ábum, dá ndágle fe wa,
ve dzam déá édɔ dá yian, María éñe á twáa é dzam dá daŋ ya mvéáñ, băá ye ki ñí dɔ vea.”
A ngá bɔ ná, Yesus a ngá yaglan vóm enziŋ, niané a ngá mana yaglan, éde nyága enziŋ ye áabeñ a ngá dzó ñí ná: “Á Ntí, léregé bía ámvála bá yaglan, amvála ané Juan ñí a ngá lére béyága beñ.”
Ané Yesus a ngá dzó bɔ́ ná:
“Éyɔŋ mína yaglan, dzógán ná:
‘Á Tará [wea á ne á dzóp été],
éyola dwe é tɔbɔgé eki ádaŋ biyola bíse.
Édzwée ngɔ́mán dwe é nzaá. [Nkómánn we ó bɔɔ́ge á sí, ámvála wá bɔban fe á dzóp.]
Vá bía bídzí bíye kada mos.
Dzwiigé bía ya mísémm myea,
O táa ki bía téle mébóblé été, [fáve ná, korogé bía ébe mbéa mot].’ ”
Ané a ngá bera bɔ́ dzó ná: “Nzá ye ébe mína a ne belé mvwíññ, a kéñ ébe éñe énzénzaŋ alú, a dzóo fe ñí ná: ‘Á mwíi, kólogé ma mifémm mí léa,
amú ná mvwíññ dzam da sɔ́ ékena, ma mĕé belé é dzóm me ne ñí vé ná á dzí.’
Ané é mot a ne á ndá été ñí aa yalan ya ñí, a dzóo ñí ná: ‘O táa ma bɔ sɔ́m, mbéñ ó dzip yaá, bíabe bwán bí mbóo yaá ósí; me sés fe bera tébe ná me vé wa myɔ?’
Ma dzó mína ná ngé ăá ye tébe ná á vé ñí myɔ ámvála a ne ñí mvwíññ, ve aa ye tébe ná á vé ñí ásesé aa kómo, amú ye ná aa yémle ya ñí.
Éde ma dzó mína ná: Dzaagán, bá ye mína vé; dzéŋŋán, mína ye yén; kutgán mbéñ, bá ye mína wɔ́ ákúu.
Amú ná éñí áse aa dzaa, aa ñɔŋ; éñí aa dzéŋ, aa yén; éñí ñí aa kut mbéñ, ñí a bá ye fe wɔ́ ákúu.
“Nzá ye ébe mína a ne bɔ ná, a tɔɔ́ éséá bwán, ngé é mwán weñ a dzaa ñí kwaás, a lík ná á vé ñí dɔ, eyɔŋ te a vé ñí ñó?
Ngé ki ná, ngé a dzaa ñí akií kúp, eyɔŋ te ñí aa vé ñí káráolere?
Ngé mína, míní tɔɔ́ bembéa bé bot, mína yem vé é bwán benan bembamba bé dás, ndagan Éséá a ne á dzóp été, aa ye vé é bot bá dzaa ñí Mfúfúp Nsísim!”
Yesus a ngá tsílán ya mbéa nsísim, éwɔ ó ngá lík mot ná á tɔbɔ mvúk; éde a ngá bɔ ná, niané mbéa nsísim te ó ngá kólo, ané mvúmvúk ó ngá kɔ́bɔ; éde nkuna bot ó ngá kám dɔ.
Ve, bot benziŋ ó véa bé ngá dzó ná: “aa vea bembéa misísim ya é nguu Beelzebú, ndzwée a bembéa misísim.”
Ébá bevɔ́ɔ́ bá béé kyak ñí, bé ŋga dzaa ñí ndem ye á dzóp.
Ve, Yesus eé yem ásímánn deba, éde a ngá dzó bɔ́ ná: “Édzwée ése é ne nkapbann mengamm ya mengamm dá tsam; é ndá e ne nkapbann mengamm ya mengamm da da ku fe.
Édɔ é ne ná, ngé Sátan a ne mengamm ya mengamm, édzwée deñ é ne tsíni ósú á yá? Ma dzó dɔ amú mína dzó ná ma tsílán ya bembéa misísim ya é nguu Beelzebú.
Ngé ma ma tsílán ya bembéa misísim ya é nguu Beelzebú, béyága benan bá bá tsílán ya myɔ ya é nguu nzá? Ya amú dzam te, ébɔ́ bá ye mína bɔ bekík misaŋ.
Ve, ngé ma tsílán ya bembéa misísim ya é nguu Nzamá, é ne ná édzwée ngɔ́mán Nzamá é sian yaá ébe mína.
“É tám ngunguú mot ó baga mengéá, weé kálá é ndá dzeñ, ákúmm deñ dá dá tɔbɔ fe mvwaá.
Ve, niané é mot ñí aa daŋ ngunguú mot te ya nguu aa sɔ́, a wún ñí, a dut fe ñí méngéá a mvá tɔbɔ ya mɔ mebúnn, a ñɔŋ ákúmm mot te, á ŋga kap fe dɔ.
“Éñí bía ñí bí sés ngamm, a ne ma é ngamm áyát; éñí ñí ăá vwála ki ma kóán, aa myean.
“Niané nsísim mvin wá kólo mot ó ñúu, wá ke wá wulu mévóm mé ne mikɔ́t, weé dzéŋ mvwéñánn awaabé; niané wá bɔ kaa áyén awaabé, éde wá dzó ná: ‘Ma ye búlán é ndá dzam me ngá kólo.’
Niané wá sian á ndá te, ó koan e tɔɔ́ ya nkomann mvéáñ été.
Eyɔŋ te ó kéñ, ó ñɔŋ fe mísísim mivɔ́ɔ́ zaŋgbéá myá daŋ ñí ya abé, misísim míte mí ñíi, mí tɔbɔ fe ó véa, éde étɔɔ́ ye ásúgánn mot te dá ye daŋ ya abé álot ómvús.”
É tám Yesus a ngá dzó mam méte, éde miningá enziŋ ye á bot été ó véa a ngá bére kíŋŋ, a dzóo ñí ná: “Mvɔmm ya ábum é ngá byéñ wa, ya fe mébéñ o ngá ñáŋ.”
Ve, éde Yesus a ngá dzó ná: “Mésán má daŋ mé ne ya é bot bá wók éfíá Nzamá, bé baale fe dɔ.”
Éde, niané nkuna bot ó ngá mana dzéñ, ané a ngá tára dzó ná: “Bot béye métám má bé ne mikwát, bá síli ndem, ve băá ye yén ndem fé, fáve éñí Jonás.
Ámvála Jonás á mbé ndem ébe bot béye á Nínive, amvála te fe é mwán Mot aa ye bɔ ébe bot béye métám má.
Kéza miningá ye á Sabá da ye tébe á nkíkgán misaŋ bábe bot béye métám má, aa ye bɔ́ kpoo; amú ná a ngá sɔ́ ó suga sí, ná aa nzu wók é kén Salomón, ve yénŋán ná éñí a ne nnén álot Salomón a ne ó vá.
“Mot enziŋ ăá bwaa láma eyɔŋ te a nii ñí ásweññ, ngé ki éwála ásí, ve aa téle ñí ó yóp á mfá ye ná é bot bá ñíi bé yén eyéá.
É mís mwe émɔ mé ne láma ye é ñúu dwe; éyɔŋ é mís mwe mé ne mvéáñ, é ñúu áse dwe da e ne fe ndzálánn ya eyéá; ve, éyɔŋ é ne ekúkwát, é ñúu dwe da da ye fe tɔbɔ ó dzíbi ósí.
Édɔ é ne ná, tɔbɔgé ya nkée ná éyéá é ne ébe wa é nza bɔ dzíbi.
Édɔ é ne ná, ngé é ñúu dwe áse e ne ndzálánn ya eyéá, kaa ná é belé dzíbi vóm enziŋ, eyɔŋ te da ye tɔbɔ éyéá été ásesé, amvála ané éyɔŋ láma aa lére wa ya éyéá deñ.”
Niané Yesus a ngá mana kɔ́bɔ, ané fariseo enziŋ a ngá dzaa ñí ná á ke dzí bá ñí; éde, niané Yesus a ngá ñíi á ndá, ané a ngá ke tɔbɔ ó téble.
Éde fariseo te a ngá yágán niané a ngá yén Yesus aa dzí kaa átára sop mó.
Ané Ntí a ngá dzó ñí ná: “Mína, befariseo, mína sop bilas ya bifela átán, ve été a tɔɔ́ ndzálánn ya odurá, ya bikúkwát bí mam.
Á mekút mé bot! Éñí a ngá bɔ átán se éñí fe a ngá bɔ été ngeá?
Ve déá, váán ntólo ye é dzóm é ne mína été, éde véa, ásesé aa ye tɔbɔ mfúbánn ébe mína.
“Ve, ngwáa mína, befariseo! Amú ná mína vé Nzamá mesep, ndóŋŋ ya fe bilwá bí súp bíse ngap awóm, míníí sáale nsaŋ ya édziŋŋ Nzamá, a tɔɔ́ ná é mam má émɔ mína yian bɔ; ve, kaa ki ádzáma ná mína bɔ émá mevɔ́ɔ́.
“Ngwáa mína, befariseo! Mína, mína dziŋ mína tɔbɔ bítɔɔ́ bíye ósú bésinagoga été, ya fe ná bé ke bá sómo mína mibóló míseŋ minén été.
“Ngwáa mína, [beyágale métsiŋŋ ya befariseo, bot méduk], amú ná míní ne ané mésɔŋ mé ne kaa áyéne, é bot bá bá lot mɔ áyóp băá yem dɔ!”
Éde nyem metsiŋŋ enziŋ a ngá yalan ya Yesus ná: “Á Nyágale, é tám wa kɔ́bɔ é mam má, bía wa kɔ́bɔ fe abé.”
Ané Yesus a ngá dzó ná: “Ya fe mína, ngwáa mína, beyem metsiŋŋ! Amú ná mína dea bot míbaga bé sés nzomo, ve mína bébyen míní sés ki nama mibaga míte ya ánuú denan.”
“Ngwáa mína, amú ná mína lóŋ mésɔŋ bekúlu medzó, ébá bímvámvámm byenan bí ngá ywíñ!
Ya amú dzam te, míní ne bengañiá, mína yébe fe é mam bímvámvámm byenan bí ngá bɔ, amú ná, bébélá, ébɔ́ bé ngá ywíñ bekúlu medzó béte. Ve, mína téle bekúlu medzó béte mekwá mésɔŋ áyóp.
“Amú dzam te, é kén Nzamá é ngá dzó ná: ‘Ma ye bɔ́ lóm bekúlu medzó ya baapostol; bá ye ywíñ bevɔ́ɔ́, bá ye fe dzéŋ ébá bevɔ́ɔ́ ásí.’
Ya amú áse te, bá ye síli bot béye métám má mékií bekúlu medzó bése mé ngá swii ósí, atéé ye métáraga mé eniŋ;
atéé ye mékií Abel akekwíñ émá Zakarías, éñí bé ngá ywíñ énzénzaŋ altar metúnŋa ya templo. Bébélá, ma dzó mína ná bá ye síli bot béye métám má mekií méte.
“Ngwáa mína, beyem metsiŋŋ! Amú ná míní dzip yaá nzenn ye á nyemann; mína bébyen míníí ndzí ñíi, é bot bá bé ngá kómo ñíi bá míní dzip yaá fe dɔ.”
Atéé ye eyɔŋ te, beyágale métsiŋŋ ya befariseo bé ngá bíra ñí áfem, béé sɔŋ fe ñí ya abwiññ misílí;
béé lám ñí ná bé biñ é dzam enziŋ é ne ñí kwíñ ánu.
Tám te, niané nkuna bot ó ngá mana kóán binzuk ya binzuk, akekwíñ ané bébyen ya bébyen bé ŋga tsiban, ané Yesus a ngá tára ná aa tára kɔ́bɔ ya béyága beñ ná: “Tɔbɔgán ya nkée ná míní nza byaran é levadura befariseo, édɔ e ne meduk.
Amú ná, dzam enziŋ dĕé búru áyóp ná dăá ye kúluban, é sés ki ásweññ ná băá ye dɔ yem.
Amú áse te, é dzam áse míní kɔ́bɔ yaá ó dzíbi ósí, bá ye dɔ wók éyéá été; é dzam míní kɔ́bɔ yaá melɔ́ á bidziná méndá été, dá bá ye fe yónán mídzií áyóp.
“Á bemvwíññ bam, ma dzó mína ná, míní táa bɔ́ kɔ wɔŋŋ é bot bé ne ywíñ ñúu, ve bé sés bɔ dzam afé.
Ma ye mína kat nzá mína yian kɔ wɔŋŋ: kɔgán wɔŋŋ éñí aa bɔ ná niané aa ywíñ ñúu, a belé fe nguu ye áwea ébéññ ndúán. Bébélá, ma dzó mína ná éñe kɔgán wɔŋŋ.
“Ye ná băá kuan bwann bé anwann bé tán furá é beáñ, ngeá? Ve déá, Nzamá ñí ăá vwían mbɔ́ɔ́ enziŋ ye ébe ébɔ́.
“Ma dzó mína ná, é mot áse aa ye ma mem ébe ású bot, é Mwán Mot ñí aa ye fe ñí mem ébe ású é baángel Nzamá.
Ve, é mot aa ye ma kat ébe ású bot, ma ma ye fe ñí kat ébe ású é baángel Nzamá.
“É mot áse aa ye kɔ́bɔ é Mwán Mot éfíá é ne abé, aa ye tɔbɔ ndzámann; ve, é mot aa ye tea Mfúfúp Nsísim, ăá ye tɔbɔ ndzámann.
“Éyɔŋ bá ye ke ya mína bésinagoga, mésú bekík misaŋ, ngé ki beŋgɔ́mán, milém mí táa mína ku ábum ná mína ye ke yalan á yá, ngé ki ná mína ye ke dzó á yá;
amú ná Mfúfúp Nsísim aa ye mína yága áwola te ébyen é dzam mína yian dzó.”
Éde mot enziŋ ye á nkuna bot été ó véa a ngá dzó ñí ná: “Á Nyágale, dzóge mwadzaŋ ná á kap tsígá bía ñí.”
Ané Yesus a ngá yalan ya ñí ná: “Á mot, nzá aá téle ma nkík misaŋ, ngé ki nkap byém énzénzaŋ denan été?”
Éde a ngá bera dzó ná: “Dággán, tɔbɔgán fe ya nkée amú oyéá byém óse. Amú ná eniŋ mwann mot dĕé tsií ábwiññ akúmm a belé.”
Éde a ngá vé bɔ́ é nganán ñí, a dzóo ná: “Mífínn nkúkúmm mot enziŋ myá mana wúm abwiññ.
Ané a ngá tém á nlém weñ été, a dzóo ná: ‘Ma ye bɔ á yá? Amú ná mĕé belé fe é vóm ma ye nii bídzí byam.’
Éde a ngá dzó ná: ‘Ma ye bɔ aaná: Ma ye tsam bésitúa bam, eyɔŋ te ma ye lóŋ béfé bá daŋ ya benén, me mana nii bídzí bíse byam été ó véa ya míbeŋ myám.
Eyɔŋ te éde ma ye dzó mámyen ná: O belé abwiññ mibeŋ nián táŋ abwiññ mibú; waabe, dzá, ñá, sánŋe fe.’
Ve, éde Nzamá ñí a ngá dzó ñí ná: ‘Á okúkút, álú dí ébyen bá nzu ñɔŋ nsísim we! É byém o mvá nii, nzá aa ye lígi ya byɔ?’
Dzam te édɔ fe dá lot ya é mot aa bɔ báŋ mfá émyen; ve, a sés kúmá á mfá Nzamá.”
Éde Yesus a ngá dzó béyága beñ ná: “Amú dzam te, ma dzó mína ná: Éniŋ denan é táa mína kpoo milém ábum ná, mína ye dzí dzé; ngé ki é ñúu denan ná, mína ye bwát dzé.
Amú ná, eniŋ dá lot bidzí; ñúu da da lot fe bitóp.
Bíligán ná bendongórgó băá beñ, băá yoo ki bidzí; bĕé belé sitúa ngé ki kɔ́bwat; ve déá, Nzamá ñí aa vé bɔ́ bidzí. Mína míní ne ya eban ádaŋ anwann!
Nzá ye ébe mína a ne bera kɔgle éniŋ dzeñ áwola déá áyóp, éfáŋ ñí kpoo nlém ábum?
“Édɔ é ne ná, ngé míní sés bɔ édí é ne ededea avítsaŋ, amú dzé milém myá kelebe mína ó yóp ya é mam mése mevɔ́ɔ́?
“Dággán ámvála mesamm má vém; măá vyás, măá séñ ki; ve déá, ma ma dzó mína ná, atwaa Salomón ya é dúmá deñ áse, ñí eé ndzí ki bwát ané asamm avɔ́ɔ́ ye été.
Édɔ é ne ná, ngé Nzamá aa bwára elwá ye éyáŋŋ été néa, édí é ne é mos wi, ve ookírí bé wea fe dɔ á ndúán été, ndagan mína, é bot míní belé mbwínánn avítsaŋ!
“Édɔ é ne ná, míní táa vuŋ ná dzé mína ye dzí, ngé ki ná dzé mína ye ñú; míní táa kele milém ó yóp.
Amú ná mam méte mése bot béye éniŋ bá dzéŋ mɔ milém mí kele bɔ́ ó yóp; ve, Ésúá wenan ñí aa yem ná mína yi byém bíte.
Dá daŋ ya mvéáñ ná míní dzéŋ édzwée ngɔ́mán Nzamá, véa, éñe bá ye mína kɔgle mam méte.
“O táa kɔ wɔŋŋ, á mwann nseŋ mitómá; amú ná Ésúá wenan aá yén mvéáñ ná á vé mína édzwée deñ.
Kuugán é byém míní belé, váán fe biŋgóŋgɔ́ɔ́ bí bot. Bɔgán mína bébyen mífák mí ne kaa áyombe, ntam ó ne kaa ávée á dzóp été, é vóm ndzídzíp ó sés kwíñ, ngé ki ná sígbém dá dá ywíñ dzóm ntuk.
Amú ná, é vóm ntam we ó ne, ó véa éñe fe nlém we wá ó ne.
“Tɔbɔgán mbwátán ya nkomann; béláma benan bá béé yóŋ fe.
Mvɔmm ya aloá te, édí é mása weba aa ye koan ya dɔ é tɔɔ́ evéveññ éyɔŋ aa ye sɔ́. Bébélá, ma dzó mína ná, mása te aa ye tébe mbwátán ná aa belan dɔ, á ŋga seŋ fe bidzí, eé ke aa lot ébe kada mot.
Éde a ne bɔ ná, ané aa sian énzénzaŋ alú, ngé ki á nnóm kúp ósúá, ngé aa koan ya bɔ́ néa, mvɔmm ya bɔ́.
Ve, yemŋán ná, ngé myenn ndá á yem áwola ndzídzíp wá ye sian, ngé ăá ye lík ná ndzídzíp te ó bwíñ ñí ndá.
Édɔ é ne ná, tɔbɔgán nkomann, amú ná é Mwán Mot aa ye sɔ́ áwola mínăá tém.”
Éde Pedro a ngá síli ñí ná: “Á Ntí, é nganán o mvá vé, e ne ákála benzá? Ye ákála dea, ngé ki ákála bot bése?”
Ané Ntí a ngá yalan ná: “Nzá a ne mbɔ biséññ aa túga baale ya nkée, éñí é mása weñ aa lík ya bebɔ biséññ, á mfá ye ná a vé bɔ́ ngap bidzí é tám dá yian?
Mvɔmm ya óloá é mása weñ aa ye koan ya wɔ́ weé bɔ amvála te éyɔŋ aa ye sɔ́.
Ma dzó mína ná, bébélá, aa ye wɔ́ átéle ná ó dzwée míbeŋ myeñ míse.
Ve, ngé oloá te ó dzóo á nlém weñ été ná: ‘É mása wɔm ăá ye dzíga sian,’ ó tára ná wá ke wá yít bebɔ biséññ befám ya biningá, ó tébe fe ná wá dzí, ya áñú, ya áfían;
é mása oloá te aa ye sɔ́ é mos wĕé mvá yana; ya fe áwola wĕé mvá yem; aa ye wɔ́ bíra ándágle, aa ye fe wɔ́ átéle bábe bebɔ mebé.
“Óloá wá bɔ ná, weé yem é dzam é mása weñ aa kómo, ve wá kaa ákoman, kaa ábɔ ané é mása weñ aa kómo, wá ye ñɔŋ abwiññ eyíra.
Ve, óloá wá bɔ é mam má yian ya eyíra, éwɔ kaa dɔ áyem, wá ye ñɔŋ eyíra avítsaŋ; amú ná é mot áse aa ñɔŋ abwiññ, éñe fe bá ye síli abwiññ; éñí ñí a bé kee abwiññ, bá ye fe ñí síli ededea abwiññ.
“Maá nzu bwaa ndúán á sí ó vá. Ma kómo fe dzé ngé eé bwaaban yaá!
Me belé ná ma ñɔŋ nduann. Dá lík fe ma eywiññ akekwíñ ané dá dzálában!
Ye mína tém ná maá nzu vé mvwaá á sí ó vá? Móamó! Ma dzó mína ná, fáve metsamann.
Amú ná, atéé ye áwola dí akekwíñ ósú, bot bé tán béye á ndá bot fɔ́ɔ́ bá ye kaban, bé léa bá ye ke bé beáñ á ngamm áyát; bé beáñ bá bá ye ke bé léa á ngamm áyát.
Éséá aa ye tsaman bá mwán, mwán ñí aa ye fe tsaman bá éséá; ñiá aa ye tsaman bá ngwan dzeñ, mwán miningá ñí aa ye fe tsaman bá ñiá; nkiá aa ye tsaman bá mbɔ́m weñ, mbɔ́m wá wá ye fe tsaman bá nkiá.”
Éde fe Yesus a ngá dzó nkuna bot ná: “Éyɔŋ mína yén mikút myá sɔ́ é vóm nlódzóp wá dzím, eyɔŋ te ébyen éde mína dzó ná: ‘Mveŋ da ye nɔ́ŋ.’ Éñe fe dzam te dá bɔban néa.
Éyɔŋ evúŋ ye nkyeññ dá dá lot fe, éde mína dzó ná: ‘Ayóŋ dá ye bɔban.’ Éñe fe dzam te dá dá bɔban néa.
Á bot meduk! Mína yem kelan éfonann dzóp ya édí sí ó vá, amú dzé míní ne kaa áyem ákelan métám má?
“Amú dzé mína bébyen mínăá kík nsaŋ édí é ne nzósoó?
Éyɔŋ mína nzínzíŋŋ we mína ke ébe nkík misaŋ, dzéŋŋe ná o kom ya ñí á nzenn, á mfá ye ná a nzá ke aa dulu wa ébe ású nkík misaŋ, eyɔŋ te nkík misaŋ ñí a kee wa ébe mwann benzima, mwann benzima ñí a dum wa á mbok.
Ma dzó wa bébélá ná, wăá ye kólo ó véa, akekwíñ ané wa yáán é furá e ne ó ngerga.”
Tám te ébyen, bot benziŋ bé mbé ó véa, béé kat ñí é fwéñ Pilato a ngá ywíñ bot béye á Galilea, a fulan mékií meba ya émá méye mótúnŋa bébyen.
Éde Yesus a ngá yalan, a dzóo bɔ́ ná: “Ye mína tém ná bot béye á Galilea béte, bé ngá dzuk amvála te amú ná ébɔ́ bé mbé bebɔ misémm ádaŋ é bot bése bevɔ́ɔ́ béye á Galilea?
Ma dzó mína ná, kaa; fáve ná, ngé mína kaa ki ádzoban, mína bésesé mína mína ye fe wú ntéññ mbɔ́ɔ́.
Ngé ki awóm bot ya bot mmom nkum ye á Siloé ó ngá ku áyóp, ó mana bɔ́ ywíñ, ye mína tém ná bé mbé mitɔtɔ́mm ádaŋ bot bése béye á Yerusalen?
Ma dzó mína ná, kaa; fáve ná, ngé mína kaa ki ádzoban, mína bésesé mína mína ye fe wú ntéññ mbɔ́ɔ́.”
Éde a ngá dzó é mot a ngá baale mfínn te ná: ‘Dággé, é ntɔɔ́ yaá mibú mí léa meé nzu meé dzéŋ bibumá bíye élé dí, ma kaa ákoan ya byɔ. Éde kíkge dɔ, amú dzé dá ye dzí afóo sí kaa eban?’
Ané ñí a ngá yalan á ñí, a dzóo ná: ‘Á mása, beragá dɔ lík táŋ ngúrá mbú, ná me ke ma fá dɔ méféŋŋ ya áswii dɔ nsút sí.
Eyɔŋ enziŋ dá ye wúm bibumá; ngé é bɔ kaa áwúm, véa wa ye dɔ kík.’ ”
Yesus a ngá yágale á sinagoga fɔ́ɔ́ enziŋ é mos Sátará.
Éde miningá enziŋ ñí a mbé ó véa, a belé nsísim okwann táŋ awóm mibú ya mibú mmom. A ngá wulu a ngwána, ĕé mbé ki ñueban amvála enziŋ.
Niané Yesus a ngá yén ñí, ané a ngá lwée ñí, a dzóo ñí ná: “Á miningá, o lígi yaá filí ébe ókwann we.”
Éde a ngá bere ñí mó, etéññ te ébyen fe a ngá ñueban, á ŋga vé fe Nzamá dúmá.
Éde ntébosú ye á sinagoga a ngá yéá amú ná Yesus a séñ yaá miningá é mos Sátará, ané a ngá dzó bot ná: “Bá yian bɔ eséññ táŋ mos mí saman, nzaán a séñban mos míte; ve, se é mos Sátará.”
Éde Ntí ñí a ngá yalan ya ñí, a dzóo ná: “Á bot meduk! Ye ná kada mot ye ébe mína á tsii éña deñ ngé ki édzakás deñ ábemá, eyɔŋ te a kéñ dɔ ñúu mendzímm é mos Sátará, ngeá?
Ve, é miningá ñí, ñí a ne é mwán Abraam; Sátan a mbé a belé ñí nkáán táŋ awóm mibú ya mibú mmom, ye ná é mvá yian kólo ébe ngara te é mos Sátará?”
Niané Yesus a ngá dzó dzam te, éde mínzínzíŋŋ myeñ míse mí ngá mana wók osoán ébe ású deñ; éde nkuna bot óse wá ó ngá sán ya é mam mé dúmá a ngá bɔ.
Éde fe a ngá dzó ná: “Édzwée Nzamá dá fonan ya dzé? Ma ye ki dɔ kanan ya dzé?
Dá fonan ya é nsɔ́ mostasa mot a ngá ñɔŋ, a beñ wɔ áfúp deñ été, ané ó ngá vém, ó veŋan elé, anwann ye ó yóp dá é ŋga lóŋ fe mumá mítem myeñ.”
Éde fe a ngá bera dzó ná: “Nzá dzóm ma ye kanan ya dɔ ya édzwée ngɔ́mán Nzamá?
Édzwée Nzamá dá fonan ya é levadura miningá a ngá ñɔŋ, a nii dɔ á vuvú été, vuvú te e tɔɔ́ mivakgán mí léa, akekwíñ ané ásesé a ngá mana ñɔŋ dak levadura.”
Éde Yesus a ngá ke étun á Yerusalen, eé ke aa yágale békísoan ya é meá mése a ngá lot.
Ané mot enziŋ a ngá síli ñí ná: “Á Ntí, ye ébá bá ye koroban bé ne avítsaŋ?”
Éde ñí a ngá yalan ya bɔ́ ná:
“Yémŋán ná míní ñíi á mbéñ ó ne ofanfán, amú ná ma dzó mína ná abwiññ bot dá ye dzéŋ ná é ñíi, ve băá ye fe dɔ kɔk.
Niané myenn ndá aa ye tébe, a fet mbéñ, véa, mína ye tára ná mína tébe átán, míní ŋga kut mbéñ, míní ŋga dzó fe ná: ‘Á mása, kúugé bía mbéñ;’ ané ñí aa ye yalan, a dzóo mína ná: ‘Măá yem é vóm mína sɔ́.’
Eyɔŋ te éde mína ye tára ná mína dzó ná: ‘Bí ngá dzí ya ñú bíabe mína, o ngá yágale fe míseŋ myea.’
Ané ñí aa ye kɔ́bɔ eé dzó mína ná: ‘Măá yem é vóm mína sɔ́; kólogán ma ó mís, mína bésesé, bebɔ mebé!’
Ó véa, éñe mína ye yi ya álaran mesoŋŋ, éyɔŋ mína ye yén Abraam, Isaak, Jakob ya bekúlu medzó bése, bé tɔɔ́ édzwée ngɔ́mán Nzamá, ve míní tɔɔ́ nweán átán.
Bot bá ye sɔ́ mfá nlódzóp wá tée, mfá wá dzím, ókwiññ ya nkyeññ, bá ye tɔbɔ ósí édzwée ngɔ́mán Nzamá été.
Dággán, bot bé ne ómvús ná bá ye tébe ósú, ébá bevɔ́ɔ́ bá bé ne ósú ná bá ye tébe ómvús.”
Áwola te ébyen éde befariseo benziŋ bé ngá sɔ́, béé dzó Yesus ná: “Kólogé ó vá, o ke, amú ná Erodes aa kómo wa ywíñ.”
Éde ñí a ngá yalan ya bɔ́ ná: “Keŋán, dzógán fe mvaá te ná: ‘Dággán, ma ye tsílán ya bembéa misísim, ma ye fe séñ bot é mos wí ya ookírí; é mos léa me mana.’
Ve déá, dá yian ná me tsíni ékena dam é mos wi, ookírí ya fe ódzánn; amú ná é sés bɔban ná nkúlu medzó á wú vóm mfé, fáve á Yerusalen.
Édɔ é ne ná, é ndá dzenan é lígi yaá nlamann. Bébélá, ma dzó mína ná, mínăá ye ma bera yén, akekwíñ ané tám da ye kwíñ, éyɔŋ mína ye dzó ná: ‘Abwará ya éñí aa nzu ya éyola Ntí!’ ”
A ngá bɔ ná, é mos Sátará, niané Yesus a ngá ñíi é ndá nkúkúmá befariseo enziŋ, ná aa dzí, ané befariseo bé ngá tára ná bá mɔ́mɔ ñí.
Véa, mot enziŋ a mbé a téle ñí ású, eé kwan mendzímm ó ñúu.
Éde Yesus a ngá síli beyem metsiŋŋ ya befariseo, a dzóo ná: “Ye atsiŋŋ dá yébe, ngé ki dăá yébe ná bé séñ mot é mos Sátará?”
Ve, éde bé ngá sis bivóó. Ané a ngá ñɔŋ nkúkwann te, a séñ wɔ́, a dzóo fe wɔ́ ná ó ke.
Éde a ngá dzó bɔ́ ná: “Nzá ye ébe mína a ne bɔ ná, ngé é mwán weñ, ngé ki éña deñ, dzóm ye été é kpéñ ñí étam été é mos Sátará, eyɔŋ te éñe kaa dɔ ávea etéññ te ébyen?”
Bĕé mbé dwaan ya ñí ya mam méte.
Niané a ngá yén ámvála é bot bé mbé mbánán bé ngá ke bá tɔ́p bítɔɔ́ ósúá, éde a ngá vé bɔ́ é nganán ñí, a dzóo ná:
“Ngé mot a bána wa ó fét alúkgán, o táa tɔbɔ étɔɔ́ ósúá, a nza bɔ ná nde é mot mfé bá vé ngaŋŋ álot wa ñí a mot te á bána fe;
ané é mot a mvá bána mína bé beáñ aa sɔ́, a dzóo wa ná: ‘Vá é mot ñí etɔɔ́,’ eyɔŋ te wa ye tára ná wa ke tɔbɔ étɔɔ́ é ne ómvúmvús ya osoán.
Dá daŋ ya mvéáñ ná, ngé bé bána wa, kéŋ tɔbɔ étɔɔ́ é ne ómvúmvús, á mfá ye ná niané é mot á bána wa aa sɔ́, aa dzó wa ná: ‘Á mwíi, nzaá tɔbɔ é vóm wá daŋ ya mvéáñ.’ Eyɔŋ te wa ye ñɔŋ dúmá ébe ású é bot bése mínabe bɔ́ mína dzí ó téble.
Amú ná, é mot áse aa bére émyen ó yóp, aa ye siliban ósí, éñí ñí aa sili émyen ósí, ñí aa ye bétban ó yóp.”
Éde fe a ngá dzó é mot a ngá bána ñí ná: “Éyɔŋ wa bɔ bidzí bíye ó mos ngé ki bidzí bíye alú, o táa bána beñimvwíññ, ngé bɔbéñɔŋ, ngé bívúvúmán bwe, ngé ki míkúkúmm mínabe bɔ́ míní tɔɔ́; ngé o bɔ dɔ, bá bá ye fe wa bána, eyɔŋ te o ñɔŋ é máán mwe véa.
Ve, éyɔŋ wa koman bidzí, lwéegé biŋgóŋgɔ́ɔ́ bí bot, é bot bé ne kaa binam, mibóbók ya midzíndzímm.
Eyɔŋ te éde mvɔmm dá ye bɔ ya wa, amú ná bé sés yáán ya wa dɔ; wa ye ñɔŋ é máán mwe éyɔŋ benzósoó bé bot bá ye wómo.”
Niané a ngá wók dzam te, éde mot mbɔ́ɔ́ ye bábe bɔ́ bé ngá dzí ó téble a ngá dzó ñí ná: “Mvɔmm ya é mot áse aa ye dzí mfémm édzwée ngɔ́mán Nzamá.”
Éde Yesus ñí a ngá dzó ñí ná: “Mot enziŋ a ngá bɔ mora fét bidzí, ané a ngá mana bána abwiññ bot.
Niané áwola bidzí é ngá kwíñ, éde a ngá lóm óloá weñ ná ó ke dzó é bot bé mbé mbánán ná: ‘Nzaán, amú ná áse á ntɔɔ́ yaá nkomann.’
Ve, éde bé ngá tára ná bá vé benzósoó, bésesé éyɔŋ déá. É mot ósúá ñí ná: ‘Me ndem kus afóo sí, ma yian dɔ a ke yén; ma dzaa fá wa engóngɔ́ɔ́ ná o dzwii ma.’
Éñí mbɔ́ɔ́ ñí a dzóo ná: ‘Me ndem kus awóm biña, ma ke byɔ ákyak, ma dzaa fá wa engóngɔ́ɔ́ ná o dzwii ma.’
Éñí mbɔ́ɔ́ ñí ná: ‘Me sés ke, amú ná me ndem lúkgan.’
Ané oloá ó ngá búlán, ó kat fe é mása weñ fwéñ te. Éde myenn ndá a ngá yéá, ané a ngá dzó óloá weñ ná: ‘Kéŋ avóó míseŋ minén ya míseŋ mitwá míye á kísoan, nzaá ya biŋgóŋgɔ́ɔ́ bí bot, ya é bot bé ne kaa binam, mibóbók, ya midzíndzímm.’
Ané oloá ó ngá dzó ná: ‘Á mása, é dzam o mvá mánan é ntɔɔ́ yaá mbɔann, ve afóo é ngén.’
Éde mása a ngá dzó wɔ́ ná: ‘kéŋ wa ke ménzenn ya meyát, yémlé fe bɔ́ ná bé nzu ñíi, á mfá ye ná é ndá dzam eé dzéñ.
Amú ná ma dzó mína ná, mot enziŋ ye é bot me mvá bána á ye fe kyak bídzí byam.’ ”
Mikuna mí bot minén mí ngá wulu bábe Yesus, ané a ngá veŋan ébe ébɔ́, a dzóo bɔ́ ná:
“Ngé mot enziŋ aa nzu ébe ma, mot te kaa ma ádziŋ ádaŋ ábímm edziŋŋ aa dziŋ éséá weñ, ñiá weñ, ngéá weñ, é bwán béñ, bɔbéñaŋ béñ, bekéá béñ, atwaa éniŋ dzeñ ébyen, a sés bɔ nyága wɔm.
É mot áse ñí a ne kaa ábaga é krús deñ a bee fe ma, a sés bɔ nyága wɔm.
A nza bɔ ná niané aa mana vé mbókga, éñe kaa fe wɔ́ mana; eyɔŋ te é bot bése bá ye dɔ yén bá ye tára ná bá kpógo ñí,
béé dzó ná: ‘É mot ñí a ngá tára ná aa lóŋ, ve eé ndzí fe mana.’
Ngé ná, kéza mbé aa ye ke álúmán ya é kéza mbɔ́ɔ́, éñe kaa átára tɔbɔ ósí ná aa vakgan ngé ya bot awóm binzuk a ne lúman ya éñí ñí aa nzu ya bot binzuk mewóm mé beáñ?
Ngé é sés bɔban, éde kéza te aa ye tára lóm betébe nzaŋŋ á mfá ye ná bé ke dzaa mvwaá éyɔŋ é kéza mbɔ́ɔ́ a ngén oyaáp.
Amvála te fe, é mot áse ye ébe mína aa ye bɔ kaa átep míbeŋ míse a belé, a sés bɔ nyága wɔm.”
“Nkuú ó ne mvéáñ; ve, ngé nkuú ó sám dak, wá ye bera bɔ dak ya dzé?
Ó sés fe ya eban ósí ngé ki á nsút sí; ané bá ye wɔ́ wea ó féñ. Éñí a belé melɔ́ méye áwók, á wókge.”
Éde beñɔŋ mfóŋsí bése ya bebɔ misémm bé ngá yit ébe Yesus ná bá wók ñí,
ané befariseo ya beyágale métsiŋŋ bé ngá swa ñí, béé dzó ná: “É mot ñí aa ñɔŋ bebɔ misémm, aa dzí fe bábe bɔ́.”
Ané ñí a ngá vé bɔ́ é nganán ñí, a dzóo ná:
“Mot mbé ye ébe mína a ne bɔ ná a belé ntet mitómá, ngé ntómá mbɔ́ɔ́ ye été ó dzími ñí, eyɔŋ te éñe kaa álík mítómá mewóm ebuú ya ebuú mí éyáŋŋ été, ná aa ke aa dzéŋ éwí ó mvá dzími, akekwíñ ané aa yén wɔ́?
Éde, niané aa yén wɔ́, a baga wɔ́ mébán ya mesán.
Niané aa sian á ndá, a kóán bémvwíññ béñ ya é bot bábe bɔ́ bé tɔɔ́, a dzóo fe bɔ́ ná: ‘Sánŋán ya ma, amú ná me yén yaá ntómá ó ngá dzími ma.’
Ma dzó mína ná amvála te fe mesán má ye bɔ á dzóp amú mbɔ misémm mbɔ́ɔ́ aa dzoban, ádaŋ amú benzósoó bé bot mewóm ebuú ya ebuú bé ne kaa dzam enziŋ ná bá dzoban.
“Ngé ki ná, miningá mbé a ne bɔ ná, ngé a belé awóm bedrakma, ngé drakma fɔ́ɔ́ e dzími ñí, éñe kaa ábwaa láma, a mana vwéñ ndá, eyɔŋ te, á ŋga túga dzéŋ, akekwíñ ané aa yén dɔ?
Niané aa yén dɔ, a kóán bémvwíññ béñ ya é bot bé tɔɔ́ bábe bɔ́, a dzóo bɔ́ ná: ‘Sánŋán ya ma, amú ná me yén yaá é drakma e ngá dzími ma.’
Ma dzó mína ná amvála te fe mesán mé ne ébe ású baángel Nzamá amú mbɔ misémm mbɔ́ɔ́ aa dzoban.”
Éde fe Yesus a ngá dzó ná: “Mot enziŋ a mbé a belé bwán bé beáñ;
ané é mwán a mbé mɔ́ŋŋ a ngá dzó éséá ná: ‘Á tará, vá ma é ngap akúmm dam.’ Éde éséá a ngá mana bɔ́ kap akúmm.
Niané ayomm melú é ngá lot, ané é mwán á mbé mɔ́ŋŋ a ngá mana kóán ásesé á mbé a belé, ané a ngá ke sí fé oyaáp; éde ó véa a ngá mana ywíñ ákúmm deñ ntuk weñ, eé niŋ éndendea été.
Niané a ngá mana dzímle ásesé, éde nzeñ ndén e ngá kwíñ sí te, ané a ngá tára ná aa wók nzeñ.
Éde a ngá ke síli eséññ ébe mot enziŋ ye ébá béye á kísoan ye sí te; éde mot te a ngá lóm ñí á mífínn myeñ ná á ke ñí baale bengwiññ.
A ngá kómo fe ádzálá ábum deñ ya bídzí bengwiññ bé ngá dzí; ve, mot enziŋ ñí ĕé ngá vé ñí byɔ.
Éde, niané a ngá biñ kén, ané a ngá dzó ná: ‘Bebɔ biséññ táŋ á yá bé ne é ndá tará ná bidzí byá buk bɔ́, ve ma ma dzuk ya nzeñ ó vá!
Ma ye tébe, eyɔŋ te me búlán ébe tará, me dzóo ñí ná: Á tará, me bɔ yaá nsémm ébe ású Nzamá ya ébe ású dwe;
măá yian fe ná bé lwée ma ná é mwán we; ñɔŋŋe ma ané mbɔ biséññ mbɔ́ɔ́ ye bébɔ biséññ bwe.’
Éde a ngá tébe, a kéñ ébe éséá weñ.
“Ákoan ná a ngén oyaáp, ané éséá a ngá yén ñí, éde a ngá kpee ñí engóngɔ́ɔ́. Ané éséá a ngá mára mbíí, a kéñ wúbán ya ñí, á ŋga ñáŋ fe ñí memáŋŋ.
Ve, ané éséá a ngá dzó áloá deñ ná: ‘Avóó, twáagán ñí elíŋŋá dá daŋ ya mvéáñ, míní bwára ñí dɔ. Bwátgán fe ñí elwaná ónuú, míní bwára fe ñí mengop mébɔ.
Nzaán fe ya é mwann ñát á ntɔɔ́ nnén, míní kík ñí, ná bí dzíán, bí sánŋán fe,
amú ná é mwán wɔm ñí a mbé nwúán, ve a bera yaá niŋ; a mbé ndzímlán, ve a yéne yaá.’ Éde bé ngá tára ná bá bɔ fét.
“Mwán te, é mwanñaŋ á mbé ñí ósú ñí a mbé á mfínn tám te. Niané a ngá sɔ́, ákoan ná a ntɔɔ́ bebeñ á ndá, ané a ngá wók mendzík ya mebók.
Éde a ngá lwée mbɔ biséññ mbɔ́ɔ́ enziŋ ó véa, a síli ñí ná dzé dá lot.
Ané mbɔ biséññ te ñí a ngá dzó ñí ná: ‘Mwanñɔŋ a sɔ́ yaá, éde ésúá á kík é mwann ñát a ne nnén, amú ná á bera ñí ñɔŋ mvwaá.’
Éde mwán te a ngá yéá, éñe kaa fe ákómo áñíi; ané éséá a ngá kwíñ átán, á ŋga dzaa ñí engóngɔ́ɔ́ ná á ñíi.
Ve, ñí a ngá yalan ya éséá a dzóo ñí ná: ‘Yénŋe ábímm mibú me séan yaá ya wa, ma kaa wa ábɔ melɔ́ mvéná enziŋ, atwaa mwann kábán mbɔ́ɔ́ ñí wăá bé ki ma vé ná me bɔ fét bíabe bemvwíññ bam.
Ve, niané é mwán we ñí á sɔ́, éñí a mvá mana wa ndámán akúmm ya bindendea bí biningá, o kík yaá ñí é mwann ñát a ne nnén.’ ”
“Éde éséá a ngá dzó ñí ná: ‘É mwán wɔm, o ne ó vá bía wa mbéámbéá, é byém byam bíse, byá bí ne fe éebwe;
ve, é mvá yian ná bí sánŋán, bí bɔan fe fét, amú ná é mwanñɔŋ ñí a tɔɔ́ nwúán, ve á niŋ yaá; a tɔɔ́ ndzímlán, ve á yéne yaá.’ ”
Éde fe Yesus a ngá dzó béyága beñ ná: “Nkúkúmm mot enziŋ ó mbé ó belé mbaale akúmm, éde bé ngá ke sɔ́mán mbaale akúmm te ébe éñe ná aa ywíñ ñí akúmm ntuk.
Ané é mása weñ a ngá lwée ñí, a dzóo ñí ná: ‘Nzá dzam ma wók ébe wa dí? Léregé ma metáŋ méye ákúmm o belé ma, amú ná o sés fe ma bera baale akúmm.’
Éde mbaale akúmm te a ngá dzó á nlém weñ été ná: ‘Nzá dzam ma ye bɔ? Amú ná é mása wɔm á ŋga vea yaá ma éséññ. Me sés fá sí, ma wók fe osoán ná me ke ma dzaa.
Me yem yaá é dzam ma ye bɔ, á mfá ye ná éyɔŋ bá ye ma vea éséññ bot bé ñɔŋ ma méndá meba.’
Éde a ngá lwée kada mvómvólá ye mímvómvólá é mása weñ, éde a ngá dzó éwí ósúá ná: ‘O belé é mása wɔm mvólá táŋ á yá?’
Ané mvómvólá te ó ngá dzó ñí ná: ‘Ntet bwann milígá mí mbwánn.’ Éde a ngá dzó ñí ná: ‘Twáagé é kálara mvólá we, dzígá átɔbɔ ósí ná o tsili mewóm mé tán.’
Éde a ngá síli é mot mbɔ́ɔ́ ná: ‘Wa o belé táŋ á yá?’ Ané ñí a ngá yalan ná: ‘Mivakgán mí trigo táŋ ntet.’ Éde a ngá dzó ñí ná: ‘Twáagé é kálara a mvólá we, o tsili mewóm mmom.’
Éde é mása ekúkwát mbaale akúmm te a ngá kɔ́bɔ ñí mvéáñ, amú ná aa bɔ dzam te ya nkée; amú ná bwán béye é tám ñí bé ne nkée á myee bot weba ádaŋ bwán béye éyéá.
“Éde ma dzó mína ná: bɔgán memvwíññ ya mbéa akúmm míní belé, á mfá ye ná, niané dá mana, bé ñɔŋ mína á méndá mé ne mbéámbéá.
“É mot aa túga baale avítsaŋ byém, éñe fe aa túga baale abwiññ byém; éñí ñí a ne ekúkwát ya avítsaŋ byém, éñe fe a ne ekúkwát ya abwiññ byém.
Édɔ é ne ná, ngé míníí ndzí túga baale mbéa akúmm, nzá aa ye belé ngaŋŋ ye ná á téle mína á mfá ñá akúmm?
Ngé míníí ndzí túga baale éyá byém, nzá aa ye mína kee é byém bí ne éebyenan?
“Mbɔ eséññ enziŋ ye á ndá a sés séan ya bemása bé beáñ; aa ye víni mbɔ́ɔ́, á ŋga dziŋ éñí mbɔ́ɔ́; ngé ki ná, aa ye bánbe ya mbɔ́ɔ́, á ŋga byana fe éñí mbɔ́ɔ́. Míní sés séan ya Nzamá, míníí séan fe ya akúmm.”
Befariseo, bedziŋŋ moann, bé ngá wók mam méte mése béé kpógo ñí.
Éde a ngá dzó bɔ́ ná: “Mína bébyen mína ñɔŋ ná míní ne benzósoó ébe ású bwann bé bot. Ve, Nzamá aa yem mílém myenan; éde véa é dzam é ne ededea mbeŋ ébe ású bwann bé bot, dá é ne dzam ye ávíni ósú Nzamá.
“Nkɔɔ́ métsiŋŋ ya é mam bekúlu medzó bé ngá tsili má súgu ngerga ébe Juan. Akólo ye tám te, éde bá kat mbamba fwéñ ye édzwée ngɔ́mán Nzamá, bot bése bá vé fe nguu ná bé ñíi été.
“Ve, dá daŋ ya ebúbú ná dzóp ya sí bí mana, ya ná, mwann ekaŋŋ mbɔ́ɔ́ ye á nkɔɔ́ métsiŋŋ été á bɔ kaa eban.
“Mot enziŋ a mbé nkúkúmm, a ngá bɔ eé bwát bítóp bí ne ededea mvéáñ ya táŋ ndén, a ngá bɔ fe eé bɔ bora méfét bidzí kada mos.
Ve, engóngɔ́ɔ́ mot enziŋ, é tɔɔ́ eyola ná Lásaro, é mbé ndzálánn ya mefóó ó ñúu, é ngá bɔ deé bómo á mbéñ aká mot te;
é ngá kómo bɔ deé dzéa abum ya médzá mé ngá bɔ meé ku é téble nkúkúmm te; atwaa bemvú bá bé ngá bɔ béé nzu béé ñéa ñí mefóó.
Éde a ngá bɔ ná, niané engóngɔ́ɔ́ mot te é ngá wú, éde baángel bé ngá ke ya ñí, bé tɔɔ ñí ébe Abraam. Éde fe nkúkúmm wa ó ngá wú, ané bé ngá ke wɔ́ ádzep.
“Éde, eé wók mitéñ minén á sí békónn été, a ngá sám mís a yén Abraam oyaáp ya Lásaro a yága ñí ó twíñ.
Éde a ngá yónán, eé dzó ná: ‘Á tará Abraam, yénŋe ma engóngɔ́ɔ́, lómŋe fe Lásaro ná á bwala é swá onuú deñ méndzímm ná a vóbo ma dém, amú ná ma dzuk ya é ndúán ñí.’
Ve, éde Abraam a ngá dzó ná: ‘Á mwán, símaŋán ná waá ñɔŋ míbeŋ mwe éniŋ dzwe, amvála te fe Lásaro ñí aá ñɔŋ mebé; ve, áwola dí, bé foŋ yaá ñí ó vá, éyɔŋ wa wá dzuk.
Éde, ya áse te, mora yee a yéŋán énzénzaŋ bíabe mína, á mfá ye ná é bot bé ne kómo ákígán ó vá ná bá nzu ébe mína, bé nza bɔ dɔ; ébá bá bé ne ó wéñ, bá bé nza ki kígán óná.’
“Éde nkúkúmm ó ngá dzó ná: ‘Á tará Abraam mé ŋga dzaa yaá wa engóngɔ́ɔ́ ná o lóm Lásaro é ndá éséá wɔm;
me belé bɔbéñaŋ bé tán, ná á ke bɔ́ báma á mfá ye ná bá bé nza nzu fe éndáglé vóm dí.’
Ve, éde Abraam a ngá yalan ya ñí ná: ‘Bé belé Moisés ya bekúlu medzó, bé wókge bɔ́.’
Ané ñí a ngá dzó ñí ná: ‘Kaa, á tará Abraam, ngé mot enziŋ ye ébá bé wú yaá a kéñ ébe bɔ́, bá ye dzoban.’
Ané, Abraam a ngá dzó ñí ná: ‘Ngé băá wók Moisés ya bekúlu medzó, băá ye ki wók, atwaa mot enziŋ ye bewú á wómo.’ ”
Éde Yesus a ngá dzó béyága beñ ná: “Abaá é sés bɔ kaa ásɔ́; ve, ngwáa é mot aa bɔ ná é sɔ́!
Dá daŋ ya mvéáñ ná bé tsini ñí mora akwá ó kíŋŋ, bé wea ñí á máŋ été, ya ná á bɔ́ mwán mbɔ́ɔ́ enziŋ ye áyomm bwán dí ná á kɔp obaá.
Mína bébyen tɔbɔgán ya nkée!
“Ngé mwanñɔŋ aa bɔ nsémm, bámaŋé ñí; ngé a dzoban, dzwiigé ñí.
Ngé a bɔ wa abé biyɔŋ zaŋgbéá á mos, a búlán fe ébe wa biyɔŋ zaŋgbéá eé dzó wa ná: ‘Ma dzoban’, dzwiigé ñí.”
Éde baapostol bé ngá dzó Ntí ná: “Vémeŋé bía mbwínánn.”
Éde ñí a ngá yalan ya bɔ́ ná: “Ngé míní belé mbwínánn abímm avé nsɔ́ mostasa ovɔ́ɔ́, ngé mína dzó élé sikómoro dí ná: ‘Fumuŋé, beñbé fe á máŋ été’, ngé dá ye mína wók.
“Nzá ye ébe mína a ne bɔ ná, a belé oloá ná wá beñ ñí afúp, ngé ki ná wá baale ñí mitómá, niané wá sɔ́ á mfínn, eyɔŋ te a dzóo oloá te ná: ‘Dzígá tɔbɔ ó téble?’
Ve, aa ye ñí dzó ná: ‘Komŋán ma bidzí bí ŋgɔgɔ́, tɔbɔgé fe nkomann ná o seŋ ma bidzí akekwíñ ané ma ye mana dzí ya áñú; véa, éñe wa wa ye dzí ya áñú.’
Ye mot te aa vé oloá te akíba amú ná ó bɔ é dzam a mvá lóm ñí?
Amvála te fe mína, éyɔŋ míní mana yaá bɔ ásesé bé mvá mánan mína, dzógán ná: ‘Bí ne aloá é ne kaa eban; amú ná bí bɔ fáve édí bí mvá yian bɔ.’ ”
A ngá bɔ ná, Yesus eé ke á Yerusalen, éde a ngá lot á Samaria ya á Galilea.
Niané a ngá ñíi dzeá enziŋ, éde awóm mizénzamm é ngá nzu tóban ya ñí, ané bé ngá tébe oyaáp,
éde bé ngá bére mekíŋŋ, béé dzó ná: “Á Yesus, á Ndzwée, kpeegé bía engóngɔ́ɔ́!”
Niané a ngá yén bɔ́, ané a ngá dzó bɔ́ ná: “Keŋán, lérebán fe ébe befára.”
Éde nzénzamm mbɔ́ɔ́ ye été, niané ó ngá yén ná ó ntɔɔ́ mvwaá, ané ó ngá búlán ó mvús, weé vé fe Nzamá dúmá ya kíŋŋ oyaáp ó yóp.
Éde ó ngá kútbe asú ósí mébɔ ósí Yesus, eé vé ñí akíba. Mot te a mbé mot ye á Samaria.
Ané Yesus a ngá síli, a dzóo ná: “Ye se awóm bot édɔ é tɔbɔ mvwaá? É bot ebuú bá bé ne vé?
Ye ná băá búlán fe ná bé vé Nzamá dúmá, fáve nnéŋ ñí?”
Éde Yesus a ngá dzó ñí ná: “Tébegé, kéŋ fe; mbwínánn we ó koro yaá wa.”
Éde niané befariseo bé ngá síli Yesus ná, tám fé édzwée ngɔ́mán Nzamá dá ye sɔ́, ané ñí a ngá yalan ya bɔ́, a dzóo ná: “Édzwée Nzamá dăá ye sɔ́ ébe mína ya méndem má yéne.
Băá ye dzó ná: ‘Dággán, édɔ dí!’ Ngé ki ná: ‘Dággán, é ne ólwí!’ Amú ná, édzwée ngɔ́mán Nzamá é ne ébe mína.”
Éde a ngá dzó béyága beñ ná: “Tám da nzu, é tám mína ye kómo áyén mos mbɔ́ɔ́ ye é mos é Mwán Mot, ve mínăá ye wɔ́ yén.
Bá ye mína dzó ná: ‘Dággán ólwí!’ Ngé ki ná: ‘Dággán ó vá!’ Míní táa ke, míní táa ki bɔ́ bee!
Amú ná amvála ané vevés da feañ, ya ávé eyéá ó yóp, atéé ye á ngúrá etun akekwíñ étun evɔ́ɔ́, amvála te fe é Mwán Mot ñí aa ye bɔ é mos weñ.
Ve, dá yian ná a tára dzuk abwiññ, myee bot wí ó tep fe ñí.
Éde, amvála ané é ngá bɔ mélú Noé, amvála te fe dá ye bɔ mélú é Mwán Mot.
Bé ngá dzí, bé ngá ñú, bé ngá lúk, béé kean fe mélúk, akekwíñ é mos Noé a ngá ñíi árka été; ané mora mveŋ e ngá sɔ́, e mana bɔ́ dzéa bésesé.
Ntéññ mbɔ́ɔ́ te fe é ngá lot mélú Lot: Bé ngá dzí, bé ngá ñú, bé ngá kus, bé ngá kuan, bé ngá beñ, bé ngá lóŋ fe;
ve, é mos Lot a ngá kólo á Sodoma, ndúán ya efit, ébyɔ bí ngá nɔ́ŋ ó yóp, éde bí ngá mana bɔ́ dzéa bésesé.
Éñe dá ye bɔ néa é mos é Mwán Mot aa ye yéne.
“Mos te, é mot aa ye bɔ á ndzií áyóp, é byém byeñ byá bí tɔɔ́ á ndá été, a táa sigi ná aa ke byɔ átwáa; ntéññ mbɔ́ɔ́ te fe éñí ñí aa ye bɔ á mfínn, a táa búlán twáa é byém bí ngá lígi ñí.
Símaŋán é miningá Lot.
É mot áse aa ye dzéŋ ná á koro éniŋ dzeñ, aa ye dɔ dzímle; éñí ñí aa dzímle dɔ, aa ye dɔ nii.
“Ma dzó mína ná, alú te, bot bé beáñ bá ye bómo enɔŋŋ evɔ́ɔ́, bá ye twáa mbɔ́ɔ́ ye été, éñí mbɔ́ɔ́ ñí, bé lígi.
Biningá bé beáñ bá ye kwa bidzí fufúlu, bá ye ñɔŋ mbɔ́ɔ́ ye été, éñí mbɔ́ɔ́ ñá bé lígi.
Befám bé beáñ bá ye bɔ á mfínn, bá ye twáa mbɔ́ɔ́ ye été, éñí mbɔ́ɔ́ ñí, bé lígi.”
Éde bé ngá síli ñí ná: “Á Ntí, mam méte má ye bɔban ó vé?”
Ané ñí a ngá yalan ya bɔ́ ná: “É vóm mbim ó ne, ó véa, éñe mikúŋŋ myá ye kóán.”
Éde a ngá vé bɔ́ nganán ye ná dá yian ná bé yaglan tám áse kaa ávwat,
a dzóo ná: “Nkík misaŋ enziŋ a mbé á kísoan enziŋ; ĕé ngá kɔ Nzamá wɔŋŋ, ĕé ngá kaŋ ki mot enziŋ.
Nkús miningá enziŋ wá ó mbé fe á kísoan te, ó ngá bɔ weé ke weé dzó mot te ná: ‘Kamŋe ya ma ébe nzínzíŋŋ wɔm.’
Ngúrá tám ó ngá lot mot te kaa dɔ ákómo ábɔ; ve, véa, éde a ngá dzó á nlém weñ été ná: ‘Afáŋbɔ ná măá kɔ Nzamá wɔŋŋ, măá kaŋ ki mot enziŋ,
Éde Ntí a ngá dzó ná: “Béágán é dzam ekúkwát nkík misaŋ dá dzó.
Ye ná Nzamá ñí ăá ye kam ya mítɔ́pbán myeñ, émí myá lwée ñí oyaáp ó yóp alú ya ó mos? Ye aa ye lík ná bé yana?
Ma dzó mína ná aa ye kam ya bɔ́ avóó. Ve déá, éyɔŋ é Mwán Mot aa ye sɔ́, ye aa ye koan ya mbwínánn á sí ó vá?”
Éde fe a ngá vé é nganán ñí ébe bot benziŋ béye bé ngá kaŋ bébyen ná bé ne benzósoó, béé byana fe é bot bevɔ́ɔ́, ñí ná:
“Bot bé beáñ bé ngá ke yaglan á templo. Mbɔ́ɔ́ a mbé mwann fariseo; éñí mbɔ́ɔ́ ñí a ñɔŋmfóŋsí.
Éde mwann fariseo, a téle tételé, a ngá yaglan á nlém weñ été aaná: ‘Á Nzamá, ma vé wa akíba amú ná me sés ané é bot bevɔ́ɔ́: ébá bé ne beñɔŋ bot byém ya meduk, bikúkwát, bebɔ medzíán, me sés ki ané ñɔŋmfóŋsí ñí.
Ma lot metám kaa ádzí táŋ biyɔŋ bí beáñ á sóánn, ma vé fe ngap awóm ébe é byém bíse me belé.’
Ve, ñɔŋmfóŋsí ñí a téle tételé oyaáp, mís má ĕé ngá kómo ki bére ó yóp, fáve ná aa bere mó á nló weñ, eé dzó ná: ‘Á Nzamá, kpeegé ma engóngɔ́ɔ́, me ne mbɔ misémm.’
Ma dzó mína ná é mot ñí a ngá búlán é ndá dzeñ ákoan ná a ntɔɔ́ yaá nzósoó ósú Nzamá, sés éñí mbɔ́ɔ́. Amú ná, é mot áse aa bére émyen ó yóp, aa ye siliban ósí, ve éñí ñí aa sili émyen ósí, aa ye bétban ó yóp.”
Bé ngá nzu fe ya bwán ébe Yesus ná á nama bɔ́. Niané beyága bé ngá yén dɔ, éde bé ngá báma bɔ́.
Ve, éde Yesus a ngá lwée bɔ́, a dzóo ná: “Líkgán ná bɔ́ŋŋ bé nzu ébe ma, míní táa bɔ́ dɔ dzip, amú ná ébɔ́ bé ne a édzwée ngɔ́mán Nzamá.
Ma dzó mína bébélá ná é mot aa ye bɔ kaa áñɔŋ édzwée ngɔ́mán Nzamá ané mɔ́ŋŋ, ăá ye ñíi été.”
Éde fe ntébe ósú enziŋ a ngá síli ñí ná: “Á Nyágale, wa o ne mbamba mot, ma yian bɔ á yá ná me wún éniŋ é ne mbéámbéá?”
Ané Yesus ñí a ngá yalan ya ñí ná: “Amú dzé wa lwée ma ná mbamba mot? Mot enziŋ a sés mbamba mot, fáve Nzamá.
Wa yem memvéná: ‘O táa bɔ medzíán, o táa ywíñ mot, o táa dzíp, o táa vé é ngañiá e ne mineá, sémeŋé ésúá bá ñuá.’ ”
Éde a ngá dzó ná: “Me baale yaá mam méte mése atéé ye me mbé ndómán.”
Niané Yesus a ngá wók dɔ, ané a ngá dzó ñí ná: “Dzam avɔ́ɔ́ é ngén dá dzéŋ wa: Kuugán é byém bíse o belé, o kap byɔ biŋgóŋgɔ́ɔ́ bí bot, véa wa ye belé ntam á dzóp été; nzaá, o béé fe ma.”
Niané a ngá wók dɔ, ané a ngá bíra tɔbɔ eywiññ, amú ná a mbé mora nkúkúmm.
Niané Yesus a ngá yén ná mot te a bíra yaá tɔbɔ eywiññ, éde a ngá dzó ná: “É ne ndzuúk abwiññ ná é bot bé belé akúmm bé ñíi édzwée ngɔ́mán Nzamá!
Amú ná dá daŋ ya ebúbú ná kamelio eé túgan ávéŋŋ ondondɔɔ été ya ná nkúkúmm mot ó ñíi édzwée ngɔ́mán Nzamá.”
Ané é bot bé ngá wók dɔ bé ngá síli ná: “Nzá fe aa ye tɔbɔ nkoránn?”
Éde Yesus ñí a ngá yalan ya bɔ́ ná: “É dzam é sés bɔban mfá bwán bé bot, é ne bɔban mfá Nzamá.”
Ané Pedro a ngá dzó ñí ná: “Dággé, bía bí lík yaá é mam mea ná bía bee wa.”
Éde Yesus ñí a ngá yalan ya bɔ́ ná: “Bébélá, ma dzó mína ná, é mot áse aa lík ndá, ngé ngéá, ngé bɔbéñaŋ, ngé éséá ya ñiá, ngé ki bwán amú etɔm ye édzwée ngɔ́mán Nzamá,
mot te aa ye ñɔŋ ededea abwiññ é tám ñí; éniŋ é ne mbéámbéá dá aa ye fe ñɔŋ é tám da nzu.”
Niané Yesus a ngá ñɔŋ baapostol awóm ya bé beáñ, éde a ngá dzó bɔ́ ná: “Dággán, bía ke á Yerusalen, é vóm mam mése má ye mana dzálában, é mam bekúlu medzó bé ngá tsili ákála é Mwán Mot.
Amú ná bá ye ñí kee é mó meyɔŋ mefé, bá ye ñí kpógo, bá ye ñí tea, bá ye fe ñí túp menden;
niané bá ye ñí mana yít, eyɔŋ te bé ywíñ ñí. Ve, aa ye wómo álú léa.”
A ngá bɔ ná, éyɔŋ Yesus a ngá kwíñ bebeñ á Jerikó, ndzíndzímm ó mbé ó tɔɔ́ ó féŋŋ nzenn, weé dzaa ntólo.
Niané ó ngá wók nkuna bot wá lot, éde mot te a ngá síli ná dzé dá lot.
Ané bé ngá yalan ya ñí ná: “Yesus ye á Nasaret éñe aa lot ó véa.”
Éde a ngá yónán, a dzóo ná: “Á Yesus, é Mwán David, kpeegé ma engóngɔ́ɔ́!”
Ané é bot bé ngá ke ósú bé ngá báma ñí ná á sis evóó; ve, a ngá bera bíra yónán ná: “É Mwán David, kpeegé ma engóngɔ́ɔ́!”
Éde Yesus a ngá tébe, a mánan fe ná bé nzu ya ñí. Niané a ngá kwíñ ñí bebeñ, ané a ngá síli ñí ná:
“Wa kómo ná me bɔ wa á yá?”
Éde a ngá yalan ná: “Á Ntí, ma kómo bera yén.”
Ané Yesus a ngá dzó ñí ná: “Beragá yén. Mbwínánn we ó koro yaá wa.”
Etéññ te ébyen éde mot te a ngá bera yén, á ŋga bee fe Yesus, eé vé fe Nzamá dúmá. Éde fe, niané bot bése bé ngá yén dzam te, ané bé ngá vé Nzamá olugú.
Éde Yesus a ngá sian á Jerikó, á ŋga lot á kísoan été.
Éde, véa, mot enziŋ a mbé eyola ná Zakeo, a mbé ntébosú a beñɔŋ mfóŋsí, a mbé fe nkúkúmm.
Mot te a ngá dzéŋ ná á yén nzá a ne Yesus; ve, ĕé mbé dɔ bɔ amú nkuna bot, amú ná a mbé ntéññ etun.
Ané a ngá ke mbíí ósú, aa bét élé sikómoro ó yóp ná á yén Yesus, amú ná a mbé ná a nkún ke álot ó véa.
Éde, niané Yesus a ngá sian vóm te, ané a ngá dága ó yóp a yén Zakeo, éde a ngá dzó ñí ná: “Á Zakeo, siggé avóó, amú ná ma yian tɔbɔ é ndá dzwe émuú.”
Ané Zakeo a ngá sigi avóó, a ñɔŋ fe Yesus ya mesán.
Niané bot bé ngá yén dɔ, éde bésesé bé ngá ke bá kɔ́bɔ biswaáswaá, béé dzó ná: “Á ke yaá tɔbɔ nnéŋ é ndá mbɔ misémm.”
Éde Zakeo a ngá tébe tételé, a dzóo Ntí ná: “Á Ntí, yénŋe, ma nzu kap é byém bíse me belé énzénzaŋ, ma ye vé biŋgóŋgɔ́ɔ́ bí bot ngap; ngé maá ñɔŋ ki mot enziŋ dzóm ya mvoo, ma ye ñí dɔ búlu táŋ biyɔŋ bí nii.”
Ané Yesus a ngá dzó ñí ná: “Akoroga é sɔ́ yaá é ndá ñí émuú, é tɔɔ́ ná ñí a ne fe é mwán Abraam.
Édɔ fá é Mwán Mot a ngá sɔ́, ná aa nzu dzéŋ ya koro ébá bé ngá dzími.”
Béé wók mam méte, éde Yesus a ngá vé nganán, amú ná a mbé bebeñ á Yerusalen, ya fe ná bot bé ngá tém ná édzwée ngɔ́mán Nzamá e nkún nzu léreban etéññ te ébyen.
Éde a ngá dzó ná: “Mot enziŋ ye á ndá bot bekéza a ngá ke sí enziŋ oyaáp ná ke ñɔŋ édzwée ngɔ́mán, eyɔŋ te a búlán.
Éde a ngá lwée áloá deñ awóm, a kee dɔ awóm bemína, a dzóo fe dɔ ná: ‘Bɔgán okira akekwíñ ané ma sɔ́.’
Ve, bot béye é sí deñ bé ngá víni ñí, éde bé ngá lóm betébe nzaŋŋ é mvús deñ, béé dzó ná: ‘Bĭá kómo ná é mot ñí a dzwée bía.’
“Éde a ngá bɔ ná, niané a ngá ñɔŋ edzwée ngɔ́mán, ané a ngá búlán; éde a ngá mánan ná bé lwée ñí áloá a ngá kee moann, ná á yem é táŋ kada mot á wún.
Éde óloá ósúá ó ngá sɔ́, ó dzóo ná: ‘Á mása, é mína dwe eé wún awóm bemína.’
Ané ñí a ngá dzó ñí ná: ‘Mvéáñ, o ne mbamba oloá! Wa nzu dzwée awóm bekísoan, amú ná o túga baale é dzóm é ne avítsaŋ.’
Éde é mot beáñ ñí a ngá sɔ́, ñí ná: ‘Á mása, é mína dwe eé wún bemína bé tán.’
“Éde é mot mbɔ́ɔ́ ñí a ngá sɔ́, a dzóo ná: ‘Á mása, é mína dwe édɔ ñí; maá wɔ́gɔ dɔ éfús etóp été;
me ngá kɔ wa wɔŋŋ, amú ná o ne aleét mot, wa twáa é dzóm weé ndzí bwíi, wa yoo fe bídzí weé ndzí beñ.’
Ané mása a ngá dzó ñí ná: ‘O ne ekúkwát oloá, ma nzu wa kík nsaŋ ya bífíá bywe! O mvá yem ná me ne aleét mot, ma twáa é dzóm meé ndzí bwíi, ma yoo fe bídzí meé ndzí beñ,
amú dzé weé ndzí ma nii moann á ndá bemoann, ná niané ma ye sɔ́ mé ñɔŋ ñí ya miséŋŋ áyóp?’
“Éde a ngá dzó é bot bé mbé ó véa ná: ‘Dutgán ñí mína te, míní kee dɔ é mot a belé awóm bemína.’
Ané bé ngá dzó ñí ná: ‘Á mása, mot te á mbelé awóm bemína!’
Éde mása a ngá yalan ná: ‘Ma dzó mína ná, éñí áse a belé, bá ye ñí bera vé; ve, éñí ñí ĕé belé, atwaa édí a belé, dá bá ye ñí dut.
Ve, mfá ye mínzínzíŋŋ myám, é bot bĕé mvá kómo ná me dzwée bɔ́, nzaán ya bɔ́ ó vá, kíkgán fe bɔ́ ébe ású dam.’ ”
Niané a ngá mana dɔ kɔ́bɔ, éde a ngá tsíni ósú ná aa ke á Yerusalen.
Éde a ngá bɔ ná, niané a ngá kwíñ bebeñ á Betfagé ya Betania, á nkoó bá lwée ná Alíba, ané a ngá lóm beyága bé beáñ béye béyága beñ,
a dzóo ná: “Keŋán é dzeá é ne ósú ó vá dí, niané mína ye ñíi été, mína ye koan ya mwann edzakás a tsini, éñí mot enziŋ ăá bé tára tɔbɔ áyóp; tsiigán ñí, míní sɔ́ fe ya ñí.
Ngé mot enziŋ a síli mína ná: ‘Amú dzé mína tsii ñí?’ Dzógán ná: ‘Amú ná Ntí aa kómo ñí.’ ”
Niané beyága béte bé ngá ke, éde bé ngá koan ya amvála a ngá dzó bɔ́.
Éyɔŋ bé ngá tsii dɔ, ané é bot bé mbé ya ñí bé ngá síli bɔ́ ná: “Amú dzé mína tsii mwann edzakás te?”
Éde bá bé ngá yalan ná: “Amú ná Ntí aa kómo ñí.”
Ané bé ngá nzu ya ñí ébe Yesus; éde bé ngá mana teñ mwann edzakás te bitóp á mvús, ané bé ngá bɔ fe ñí ná a daŋ.
Bé ngá ke bá teñ bítóp byeba á nzenn áyóp amvála ané Yesus ñí a ngá ke aa tsíni ósú.
Niané a ngá kwíñ bebeñ ásigi nkoó Álíba, éde nkuna beyága óse ó ngá tára ná wá lugu Nzamá ya mesán, ya kíŋŋ oyaáp ó yóp, amú é bora bé mam bé ngá yén,
béé dzó ná: “Abwará ya é Kéza aa nzu ya éyola Ntí! Mvwaá eé bɔɔ́ge á dzóp été, dúmá dá oyaáp ó yóp!”
Éde befariseo benziŋ béye bé mbé á nkuna bot été, bé ngá dzó ñí ná: “Á Nyágale, bámaŋé béyága bwe.”
Ané ñí a ngá yalan ya bɔ́, a dzóo ná: “Ma dzó mína ná, ngé ébá bé sis bivóó, mekwá má ye yónán.”
Niané a ngá kwíñ bebeñ, a yén kísoan, éde a ngá yi dɔ,
eé dzó ná: “Ngé á bɔ ná é mos wí, o yem é mam mé ne wa vé mvwaá! Ve, áwola dí, mam méte mé ntɔɔ́ yaá nswalann é mís mwe.
Amú ná melú má nzu ébe wa, mélú mínzínzíŋŋ mwe myá ye wa téle mfim ya áboman wa méféŋŋ, bá ye fe wa fít mifá míse.
Bá ye wa mana tsam, bé mana fe ywíñ é bwán bwe, băá ye ki lík akwá é bóo édí avɔ́ɔ́ áyóp, amú ná weé ndzí yem é mos Nzamá a mvá nzu wa koro.”
Éde a ngá ñíi á templo, ané a ngá tára ná aa tsílán ya é bot bé ngá kuan byém,
eé dzó bɔ́ ná: “É ne ntsilann ná: ‘É ndá dzam da ye bɔ ndá meyaglán!’ Ve, mína míní bɔ yaá dɔ é ndá ákwá benzeé midzɔ́ŋŋ!”
Yesus a ngá yágale fe á templo été melú mése. Éde betébosú befára, beyágale métsiŋŋ ya mikúkúmá míye áyɔŋ été mí ngá dzéŋ ná bé ywíñ ñí.
A ngá bɔ ná, mos enziŋ Yesus a ngá yágale bot á templo été, eé kat fe mbamba fwéñ, éde betébosú befára ya beyágale métsiŋŋ ya mikúkúmá bé ngá ke ébe éñe,
ané bé ngá kɔ́bɔ ya ñí, béé dzó ná: “Katge bía, wa bɔ é mam má ya edzwée evé? Ngé ki ná, nzá aá vé wa edzwée te?”
Éde ñí a ngá yalan ya bɔ́, a dzóo ná: “Ma ma ye fe mína vé nsílí; yalagán ya ma,
nzá aa lóm Juan ná a du bot, ye Nzamá, ye bwann bé bot?”
Ané bé ngá kɔ́bɔ bébyen ya bébyen, béé dzó ná: “Ngé bí dzóo ná Nzamá éñe aá lóm ñí, aa ye bía síli ná, ‘Amú dzé míníí ndzí ñí bwíni?’
Ngé bí dzóo ki ná bwann bé bot, véa, nnam ngúrá wá ye bía lúm mekwá, amú ná bá yébe ná Juan a mbé nkúlu medzó.”
Éde bé ngá yalan ya ñí ná: “Bĭá yem nzá aá lóm ñí ná á du bot.”
Ané Yesus ñí a ngá dzó bɔ́ ná: “Ma măá kat ki mína edzwée evé ma bɔ ya dɔ mam méte.”
Éde Yesus a ngá tára ná aa vé nnam é nganán ñí, ñí ná: “Mot enziŋ aá beñ afúp, ané a ngá lík dɔ ó lén ébe bebeñ mifínn, éde a ngá ke ékena táŋ abwiññ tám.
Niané tám e ngá kwíñ, éde mot te a ngá lóm oloá ébe bebeñ mifínn béte, ná bé vé ñí bibumá bíye á mfínn. Ve, ané é bot bá beñ mifínn bé ngá mana wɔ́ yít, bé tsílán fe a wɔ́ móamó.
Éde a ngá bera lóm oloá ofé, wá bé mana fe yít ya álére wɔ́ osoán, bé tsílán fe ya wɔ́ móamó.
Ané a ngá bera lóm óloá léa; ve, wá bé mana baa mevéŋŋ, bé tsílán fe ya wɔ́.
Éde é mot a ne ya mfínn a ngá dzó ná: ‘Ma ye bɔ á yá? Ma lóm ndzindziŋŋ mwán wɔm, tám enziŋ bé ne ñí kaŋ.’
Ve, niané bebeñ mifínn bé ngá yén ñí, ané bé ngá dzó bébyen ya bébyen ná: ‘Éñí éñe aa ye lígi ya mfínn, bí ywíñŋán ñí, á mfá ye ná bía bí lígi ya mfínn.’
Ané bé ngá vea ñí á mfínn été, bé ywíñ fe ñí.
“Éde, é mot émyen a ne ya mfínn aa ye bɔ́ bɔ á yá?
Aa ye sɔ́, a mana ywíñ bebeñ mifínn béte, a kee fe bot befé mfínn te.”
Niané bé ngá wók dɔ, ané bé ngá dzó ná: “Dzam te é táa bɔban!”
Éde Yesus a ngá túga bɔ́ dága, a dzóo bɔ́ ná: “Édí é ne ntsilann dí ná:
‘Ákwá belóŋ bé ngá tep é nzu yaá ábɔ
ákwá dá daŋ ya eban,’
“Dá yíli á yá?”
“É mot áse aa ye ku akwá te áyóp, aa ye mana búgu; ngé akwá te dá é kpéñ ki mot enziŋ áyóp, dá dá ye ñí lík meñuŋ.”
Ané beyágale métsiŋŋ ya betébosú befára bé ngá ñú táŋ ná ébɔ́ Yesus aa vé nganán te; dzam te édɔ bé ngá dzéŋ ná bé kee ñí mó ó ñúu áwola te ébyen. Ve, bé ngá kɔ bot wɔŋŋ.
Béé mɔ́mɔ ñí, ané bé ngá lóm bot ásweññ ná bé ke léreban ané bé ne bembamba bé bot, ná bé lám ñí ya bífíá byeñ, á mfá ye ná bé kee ñí é nguu ya édzwée ŋgɔ́vina été.
Éde bé ngá síli ñí, béé dzó ná: “Á Nyágale, bía yem ná wa kɔ́bɔ, wa yágale fe tételé, wăá ke ki ya mot enziŋ ngamm, fáve ná wa yágale é nzenn Nzamá ya bébélá.
Ye atsiŋŋ dá yébe ná bí yáán ya kéza mfóŋsí, ngé ki ná dăá yébe dɔ?”
Ñí eé yem mékeŋŋ meba, ané a ngá dzó bɔ́ ná: [“Amú dzé mína bóble ma?”]
Éde bé ngá yalan ya ñí ná: “Kéza!”
Ané ñí a ngá dzó bɔ́ ná: “É dzóm é ne édí kéza, keegán fá dɔ kéza; édí dá é ne édí Nzamá, keegán dɔ Nzamá.”
Bĕé mbé ñí biñ ya efíá enziŋ ébe ású nnam. Bé ngá yágán éyalann deñ, éde bé ngá sis bivóó.
Éde besaduseo benziŋ, ébɔ́ bá dzó ná miwúán myăá wómo, bé ngá yit ébe éñe, ané bé ngá síli ñí,
béé dzó ná: “Á Nyágale, Moisés a ngá tsili bía ná: ‘Ngé mot mwanñaŋ a wú, a lígi miningá kaa bwán, mot te á lúk miningá te á mfá ye ná á fwiñ mwanñaŋ mvɔŋ bot.
Bé mbé bɔbéñaŋ zaŋgbéá. Éde éñí ósúá a ngá lúk miningá, aa wú kaa álík bwán.
Ané éñí beáñ a ngá ñɔŋ ñí, ñí a wéñ fe kaa bwán;
éñí léa ñí a lúk fe miningá te; amvála te édɔ bɔbéñaŋ zaŋgbéá bé ngá mana wú kaa álík bwán.
Ané miningá ñí a ngá súgan wú.
Édɔ é ne ná, éyɔŋ miwúán myá ye wómo, miningá te aa ye bɔ ngéá nzá, éyɔŋ a ne ná bésesé bá mana ñí lúk?”
Ané Yesus a ngá yalan ya bɔ́ ná: “Bot béye é tám ñí bá lúkgan, bá kean fe mélúk.
Ve, é bot bá ñep ya é tám dá nzu ósú, ya fe nwómán ye á miwúán été, băá lúkgan, băá kean ki mélúk.
Bé sés bera wú, amú ná bé ne ané baángel; bé ne é bwán Nzamá, é tɔɔ́ ná bé ne bwán béye áwómó.
Mfá ye ná miwúán myá ye wómo, Moisés aa lére dɔ ábɔ́ŋŋ Ntsili mwann elé Zarza aa dzík; véa, aa lwée Ntí eyola ná: É Nzamá Abraam, é Nzamá Isaak, ya é Nzamá Jakob.
Édɔ é ne ná, Nzamá a sés Nzamá bewú, fáve Nzamá betétéá; amú ná mfá weñ, bot bése bé téa.”
Ané beyágale métsiŋŋ benziŋ bé ngá yalan, bé dzóo ná: “Á Nyágale, o kɔ́bɔ mvéáñ.”
béé ndzí bera vagle ná bá síli ñí misílí mifé.
Éde a ngá síli bɔ́ ná: “Bot bá dzó á yá ná Kristo a ne é mwán David?
Amú ná David émyen aa dzó ábá Besalmo ná:
‘Ntí a ngá dzó Ntí wɔm ná:
Tɔbɔgé méyóm mam,
akekwíñ ané ma bɔ mínzínzíŋŋ mwe étéle mebɔ dwe.’
“Édɔ é ne ná, ngé David aa lwée ñí ná Ntí; Ntí a ne fe bɔ é mwán David á yá?”
Nnam ngúrá weé wók ñí, éde a ngá dzó béyága beñ ná:
“Tɔbɔgán ya nkée ya beyágale métsiŋŋ, ébɔ́ bá dziŋ bá wulu ya bilíŋŋá, bá dziŋ ná bé ke bá sómo bɔ́ míseŋ minén été, bá dziŋ bítɔɔ́ ósúá bésinagoga été ya fe méfét bidzí.
Ébɔ́ bá dzí mikús mí biningá byém, béé swala dɔ ya mitéŋŋ meyaglán. Bá ye ñɔŋ éndáglé dá daŋ.”
Niané Yesus a ngá sám mís, éde a ngá yén ané mikúkúmm myá wea bívévé byeba á báŋ été.
Ané a ngá yén fe engóngɔ́ɔ́ nkús miningá wá wá wea furá é beáñ ó véa.
amú ná bésesé bé mvá vé bivévé ábímm dá buk bɔ́; ve, éñe ya átéññ deñ, á vé ásesé á belé ná aa niŋ ya dɔ.”
Bot benziŋ bé ngá kɔ́bɔ adzó templo, bé ngá dzó ná e ne nkomann ya mbamba mekwá, ya fe é byém bí ne ya eban bá vé Nzamá; éde Yesus a ngá dzó bɔ́ ná:
“É byém bíse mína yén bí, melú má nzu ná akwá dăá ye lígi é bóo édí avɔ́ɔ́ áyóp; ásesé aa ye tɔbɔ ntsamann.”
Éde bé ngá síli ñí béé dzó ná: “Á Nyágale, dzam te dá ye bɔ ódén? Ndem fé ki da ye bɔ éyɔŋ dzam te é nkún nzu bɔban?”
Ané ñí a ngá yalan ná: “Tɔbɔgán ya nkée, míní táa lík ná bé duk mína; amú ná abwiññ dá ye sɔ́ ya éyola dam, béé dzó ná, ‘ma me ne Kristo’, ya ná, ‘tám eé kwíñ yaá’. Míní táa bɔ́ bee ómvús.
Niané mína ye wók mefwéñ melúmán ya ntsénán mam, míní táa kɔ wɔŋŋ; amú ná dá yian ná mam méte mé tára bɔban, ve memanaŋa măá ye bɔ vea etéññ te ébyen.”
Éde a ngá bera dzó ná: “Ayɔŋ ya ayɔŋ aá ye lúman, edzwée ngɔ́mán ya edzwée ngɔ́mán dá dá ye fe lúman.
Bora mifógán mí sí myá ye bɔ mévóm ya mevóm, ya nzeñ ya fe ákwann dá kopban. É mam mé ne ekɔwɔŋŋ ya bora mendem má ye bɔban ó yóp.
Ve, kaa ná mam méte mé bɔ, bá ye mína tára kee mó ó ñúu ya ádzéŋ mína ásí. Bá ye mína kee bésinagoga ya míbok; bá ye fe ke ya mína mésú bekéza ya bengɔ́vina amú étɔm éyola dam.
Éyɔŋ mína ye vé ngañiá á mfá wɔm édɔ dí.
Bánŋán mílém myenan été ná mínăá ye tára tém amvála mína ye ke kam ya mína bébyen;
amú ná mámyen ma ye mína vé bifíá ánu ya kén ámvála mínzínzíŋŋ myenan mí sés kɔk ngé ki ádwaan.
Atwaa beésúá benan ya bɔbéñɔŋ benan ya bívúvúmán byenan ya beñimvwíññ benan bá ye mína kuan; bá ye fe ywíñ bevɔ́ɔ́ béye ébe mína.
Bot bése bá ye mína víni amú etɔm ye éyola dam.
Ve, nkɔ́ esií mbɔ́ɔ́ ye nló wenan wa wăá ye dzímle.
Mína ye koro bíniŋ byenan ngé míní bánbe.
“Niané mína ye yén Yerusalen á ntɔɔ́ ndzilann ya misámá mélúmán, tám te ébyen yemŋán ná éyɔŋ bá tsam ñí é kwíñ yaá.
Véa, ébá bá ye bɔ á Judea, bé túpge ná bé ke míkoó óyóp; ébá bá bé ne á Yerusalen été, bé kwíñŋe; ébá bá bá ye bɔ méfúp, bé táa ñíi été;
amú ná melú méte má ye bɔ melú mé endáglé, á mfá ye ná édí áse é ne ntsilann é dzálában.
Ngwáa é biningá bá ye bɔ mebum ya fe ébá bá ye ñéa bwán melú méte! Amú ná mitéñ abwiññ myá ye bɔ á sí ya méyéá menén á nnam wí été.
Bá ye ywíñ bot ya nzwaokeŋ, bá ye fe ke ya bɔ́ míkómm ébe mesí mése. Meyɔŋ mefé má ye tsibi Yerusalen áyóp akekwíñ é tám é nguu meyɔŋ méte da ye dzálában.
“Éde mendem má ye bɔ á nlódzóp, á ngomdan ya fe átéteñ ó yóp; á sí ó vá, éñe meyɔŋ má ye tɔbɔ nzamzámánn ya milém mitéñ, amú mora eduŋŋ máŋ ya mikebá.
Bot bá ye ku ané mibim ya é wɔŋŋ bá ye belé éyɔŋ bá tém é mam má ye nzu bɔban éniŋ ngúrá; amú ná menguu méye á dzóp má ye tɔbɔ nsukgán.
Eyɔŋ te éde bá ye yén é Mwán Mot eé nzu míkút été ya nguu ya fe mora dúmá.
Niané é mam má má tára ná má bɔban, dággán, télegán fe míló myenan, amú ná akoroga denan é ŋga sian yaá.”
Éde fe a ngá vé bɔ́ é nganán ñí, ñí ná: “Dággán elé igera, ya bílé bíse bivɔ́ɔ́.
Niané mína yén mekéñ bílé má sɔŋban, éde tám te mína yem ná esep é ntɔɔ́ bebeñ.
Amvála te fe, niané mína ye yén é mam má mé ŋga bɔban yaá, yemŋán ná édzwée ngɔ́mán Nzamá é ntɔɔ́ yaá bebeñ.”
Dzóp ya sí byá ye lot, ve bífíá byam byăá ye lot.
“Mína bébyen tɔbɔgán ya nkée ná mílém myenan mí táa tɔbɔ ndzálánn ya bembéa bivéé ya fían ya fe é mam má kele bot milém ó yóp éniŋ dzí, á mfá ye ná mos te ó nza sian ébe mína ya nzigan
ané olám; amú ná mos te wá ye sɔ́ ébe é bot bése bé ne éniŋ ngúrá.
Tɔbɔgán evéveññ eyɔŋ ése, míníí yaglan á mfá ye ná míní belé nguu ye ásáale é mam mése mé nkún nzu bɔban má, ya fe ná míní tébe tételé ébe ású é Mwán Mot.”
Yesus a ngá bɔ eé lot mos á templo été eé vé ayágalé, melú má a ngá bɔ eé ke lot á nkoó bá lwée ná Alíba.
Éde nnam ngúrá ó ngá bɔ weé ke ébe éñe ekúná kírí ná bá ke ñí wók á templo été.
Ákoan ná é fét mífémm mí ne kaa levadura, éñí bá lwée ná Paskua, eé ntɔɔ́ yaá bebeñ;
éde betébosú befára ya beyágale métsiŋŋ bé ngá dzéŋ ámvála bé ne ywíñ Yesus, amú ná bé ngá kɔ bot wɔŋŋ.
Ané Sátan a ngá ñíi á nlém Judas, é Judas bé ngá lwée ná Iskariote; a mbé fe nyága mbɔ́ɔ́ ye béyága awóm ya bé beáñ.
Éde a ngá ke kɔ́bɔ ya betébosú befára ya bedzwée benzima béye á templo ámvála aa ye bɔ́ ñí kee.
Éde bé ngá sán, bé kyaa fe ñí ná bá ye ñí vé moann.
Ané ñí a ngá yébe dɔ, á ŋga dzéŋ fe é tám aa kee bɔ́ ñí é vóm bot bé sés abwiññ.
Éde é mos mífémm mí ne kaa levadura ó ngá kwíñ, mos te éwɔ bé ngá yian kík mwann ntómá ye ó Paskua.
Ané Yesus a ngá lóm Pedro bá Juan, a dzóo ná: “Keŋán bía koman bidzí bí Paskua á mfá ye ná bí dzíán.”
Éde bé ngá síli ñí ná: “Vóm mbé wa kómo ná bí koman dɔ?”
Ané Yesus a ngá yalan ya bɔ́ ná: “Niané mína ye ñíi á kísoan, mína ye koan ya fám deé ke ya kúlu mendzímm. Beegán ñí akekwíñ é ndá aa ye ñíi.
Dzógán myenn ndá ná: ‘Nyágale aa síli wa ná: É vóm ma ye dzí Paskua bíabe béyága bam ó ne vé?’
Eyɔŋ te aa ye mína lére mora abéá ndá, é tɔɔ́ swéñ á ndá ó yóp. Komŋán ó véa.”
Éde, niané bé ngá ke, ané bé ngá koan ya ámvála Yesus a ngá dzó bɔ́; éde bé ngá koman Paskua.
Niané áwola é ngá kwíñ, ané Yesus a ngá tɔbɔ ó téble bábe baapostol.
Éde a ngá dzó bɔ́ ná: “Ntéññ avé me dzéñ yaá kómo ádzí é Paskua ñí bíabe mína, kaa ná me tára dzuk;
amú ná ma dzó mína ná, măá ye dɔ bera dzí akekwíñ ané da dzálában édzwée ngɔ́mán Nzamá.”
Éde a ngá twáa kɔ́p, niané a ngá vé akíba, ané a ngá dzó ná: “Ñɔŋŋán ó vá, míní ke mína kap mína ya mína;
amú ná ma dzó mína ná, atéé ye áwola dí, măá ye bera ñú vino tám enziŋ akekwíñ ané édzwée ngɔ́mán Nzamá dá sɔ́.”
Ané a ngá twáa fe mfémm, niané a ngá vé akíba, ané a ngá bák wɔ́, a vé fe bɔ́ wɔ́, eé dzó ná: “É ñúu dzam édɔ ñí, édɔ e ne nkeán amú mína. Bɔgán é dzam dí míníí síman ma.”
Amvála te fe, niané bé ngá mana dzí, ané a ngá twáa kɔ́p, a dzóo ná: “É kɔ́p ñí édɔ e ne mfefeñ elat ye á mékií mam, émá má swii amú mína.
“Ve, yénŋán ná é mot aa ye ma kuan a ne ó téble ó vá bía ñí.
Bébélá ná, é Mwán Mot aa ye ke amvála ané é ntɔɔ́ yaá mbánán, ve ngwáa é mot aa ye ñí kuan!”
Ané beyága bé ngá bɔ mikɔ́bɔ bébyen ya bébyen, béé síli ná nzá aa ye bɔ éñí aa daŋ ya eban.
Éde Yesus a ngá dzó bɔ́ ná: “Békéza béye mésí bá dzwée ya nguu, bédzwée beba bá bá kómo fe ná bot bé lwée bɔ́ ná bembamba bé bot.
Ve, é táa bɔban néa énzénzaŋ denan été; fáve ná, éñí aa daŋ ya eban énzénzaŋ denan á bɔɔ́ge ané éñí a ne kaa eban; éñí aa mánan ñí á bɔɔ́ge fe ané éñí aa séan.
Amú ná, nzá aa daŋ ya eban, ye éñí aa tɔbɔ ó téble, ye éñí aa séan? Se éñí aa tɔbɔ ó téble, ngeá? Ve déá, me ne énzénzaŋ denan ané éñí aa séan.
“Mína míní tɔbɔ yaá mbán bíabe mína míkat myám été.
Dzam te édɔ ma kee mína dɔ edzwée ngɔ́mán, amvála ané Tará ñí a ngá kee fe ma dɔ;
á mfá ye ná míní dzí ya áñú é téble dzam édzwée ngɔ́mán dam, ya fe ná míní tɔbɔ bítɔɔ́ bekéza, á mfá ye ná míní kík misaŋ ébe awóm meyɔŋ ya meyɔŋ mé beáñ méye Israel.
“Á Simón, á Simón, dággé ná Sátan á dzaa ná á sigle mína ané bá sigle misɔ́ mí trigo.
Ve, me yaglan yaá mfá we ná mbwínánn we ó táa mana; niané wa búlán ébe ma, véa, wa yémŋe bɔbéñɔŋ.”
Ve, Pedro ñí a ngá dzó ñí ná: “Á Ntí, me ntɔɔ́ yaá nkomann ná atwaa ma ke á mbok bía wa ya áwú.”
Ané Yesus ñí a ngá dzó ñí ná: “Á Pedro, ma dzó wa ná, émuú, wa ye dzó ná wăá yem ma táŋ biyɔŋ bí léa kaa ná nnóm kúp á lɔ́ŋ.”
Éde a ngá síli bɔ́ ná: “Éyɔŋ me ngá lóm mína kaa mfák, kaa ekpea moann, kaa ki ya mengop, ye dzóm enziŋ dá dzéŋ mína?”
Ané bé ngá yalan ná: “Kaa dzóm.”
Éde Yesus a ngá dzó bɔ́ ná: “Ve, éyɔŋ dí, éñí a belé mfák, á twáagé wɔ́, éñí ñí a belé ekpea moann, ñí á twáagé fe dɔ; éñí ñí ĕé belé nzwaokeŋ, á kuugán ékót deñ, á kus nzwaokeŋ.
Amú ná ma dzó mína ná, édí é ne ntsilann mfá wɔm dá yian dzálában, ná: ‘Bé ngá láŋ ñí bábe bembéa bé bot;’ amú ná édí dá nama ma Mítsili été, dá dzálában.”
Ané bé ngá dzó ná: “Á Ntí, dággé, nzwaakeŋ é beáñ édɔ ñí.”
Éde a ngá dzó bɔ́ ná: “Abímm te.”
Éde, niané Yesus a ngá kólo, ané a ngá ke á nkoó Álíba, amvála ané é mbé ñí fúlú. Ané beyága bá bé ngá bee fe ñí.
Niané a ngá sian vóm te, éde a ngá dzó bɔ́ ná: “Yaglánán á mfá ye ná míní nza ku mébóblé été.”
Ané a ngá kanan ya bɔ́ ntéññ avé mot aa wea akwá, éde a ngá kútbe ó sí á ŋga yaglan,
eé dzó ná: “Á Tará, ngé wa kómo, veagé é kɔ́p ñí ébe ma; ve, se nkómánn wɔm, fáve nkómánn we éwɔ ó dzálában.”
Éde ángel ye á dzóp a ngá yéne ébe éñe mfá ye ávé ñí nguu.
Ñí a tɔɔ́ ya nlém mitéñ, éde a ngá bíra yaglan akekwíñ ané éduduk deñ é ŋga ku metwéñ ósí ané mekií.
Éde, niané a ngá tébe ná a mana yaá yaglan, ané a ngá búlán ébe beyága, éde a ngá koan ya bɔ́ óyó, amú ná bé mbé eywiññ.
Ané a ngá síli bɔ́ ná: “Amú dzé mína ke óyó? Tébegán, yaglánán fe á mfá ye ná míní nza ku mébóblé été.”
Ákoan ná Yesus a ngén aa kɔ́bɔ, ané nkuna bot ó ngá sian; éñí bé ngá lwée ná Judas, a mbé nyága mbɔ́ɔ́ ye béyága awóm ya bé beáñ; éñe a ngá nzu nkuna bot te ósú, éde a ngá yit Yesus bebeñ mfá ye áke ñí ñáŋ ámáŋŋ.
Ané Yesus a ngá síli ñí ná: “Á Judas, ye wa kuan é Mwán Mot ya ñáŋ ñí ámáŋŋ?”
Niané é bot bé mbé Yesus méféŋŋ bé ngá yén é dzam é ngá nzu bɔban, éde bé ngá síli ñí ná: “Á Ntí, ye bí baa ya nzwaokeŋ?”
Ve, éde Yesus a ngá yalan, a dzóo ná: “Líkgán abímm te.” Éde a ngá nama mot te alɔ́, a séñ ñí.
Ané Yesus a ngá dzó betébosú befára ya bedzwée benzima béye á templo ya mikúkúmá, ébá bé ngá nzu ñí ábiñ, ñí ná: “Ye mína nzu ma biñ ya nzwaakeŋ ya mibéŋŋ mí elé ané me ne nzeé midzɔ́ŋŋ?
Átɔɔ́ ná ma tɔɔ́ bíabe mína á templo kada mos, mína kaa ma ábiñ. Ve, áwola denan édɔ dí, édí nguu ye ó dzíbi ósí da dzwée.”
Niané bé ngá biñ Yesus, éde bé ngá ke ya ñí, bé kéñ ñíi ya ñí é ndá ntébosú befára. Pedro a ngá nzu aa bee bɔ́ oyaáp ómvús.
Éde, niané bé ngá koman ndúán á yát été, bé mana dɔ tɔbɔ méféŋŋ; Pedro ñí a mbé ó véa bábe bɔ́.
Ané mbɔ biséññ miningá enziŋ a ngá yén ñí, a tɔɔ́ á ndúán mféŋŋ, éde miningá te a ngá túga ñí bem mís, a dzóo ná: “É mot ñí, ñí a tɔɔ́ fe bá ñí.”
Ve, éde Pedro ñí a ngá kat dɔ, eé dzó ná: “Á miningá, măá yem ñí.”
Éde, niané oyomm abɔ́ŋŋ tám ó ngá lot, ané mot mfé ñí a ngá yén ñí, a dzóo ná: “Wa o ne fe mot mbɔ́ɔ́ ye ébe ébɔ́.” Ve, éde Pedro a ngá dzó ná: “Á mot, se ma ñí.”
Éde, niané áwola déá é ngá lot, ané mot mfé ñí a ngá yémle, eé dzó ná: “Bébélá, é mot ñí a tɔɔ́ bá ñí, amú ná ñí a ne fe mot ye á Galilea.”
Éde Pedro a ngá dzó ná: “Á mot, măá yem é dzam wa dzó.”
Etéññ te ébyen, eé kɔ́bɔ, ané nnóm kúp a ngá lɔ́ŋ.
Éde Ntí a ngá veŋan, a dága Pedro. Ané Pedro a ngá síman é dzam Ntí a ngá dzó ñí ná: ‘Émuú, kaa ná nnóm kúp á lɔ́ŋ, wa ye ma kat biyɔŋ bí léa.’
Éde Pedro a ngá kwíñ átán, á ŋga daŋ bíra yi.
É bot bé ngá kálá ñí, bé ngá kpógo ñí bé ngá yít fe ñí.
Ané bé ngá dzip ñí mís, [bé ŋga bími ñí ású], bé ŋga síli ñí ná: “Túpge, nzá á bími wa?”
Bé ngá tea ñí, béé dzó fe ñí abwiññ mam mefé.
Niané kírí e ngá léne, éde mikúkúmá míye á nnam, betébosú befára ya fe beyágale métsiŋŋ bé ngá bɔ ekóánn, bé kéñ fe ya ñí ékóánn médzó te, ná bé kík ñí misaŋ. Ané bé ngá síli ñí ná:
“Ngé wa o ne Kristo, dzóge bía dɔ!”
Ve, éde Yesus ñí a ngá yalan ya bɔ́ ná: “Ngé me dzóo mína dɔ, mínăá ye dɔ bwíni.
Ya fe ná, ngé ma me síli mína nsílí, mínăá ye yalan ya ma.
Ve, atéé ye áwola dí, é Mwán Mot, aa ye ke átɔbɔ á mfá méyóm é Nzamá a ne nguu.”
Ané bésesé bé ngá síli ná: “Édɔ ná, o ne é Mwán Nzamá, ngeá?
Ané Yesus ñí a ngá yalan ya bɔ́ ná: “Ané mína dzó, me ne ñí.”
Éde bé ngá dzó ná: “Amú dzé fe bía bera kómo ngañiá? Bía bébyen bí wók yaá dɔ ánu deñ.”
Éde nkuna bot te óse ó ngá tébe, ané bé ngá ke ya ñí ébe ású Pilato.
Éde bé ngá tára ná bá sɔ́mán ñí, béé dzó ná: “Bí koan ya é mot ñí aa yágale bot béye áyɔŋ dea bikúkwát bí mam; aa kili ná bé táa vé kéza mfóŋsí, émyen ñí aa dzó fe ná éñe a ne Kristo Kéza.”
Éde Pilato a ngá síli ñí, eé dzó ná: “Ye wa o ne é Kéza bejudio?”
Ané Yesus ñí a ngá yalan ya ñí, a dzóo ná: “Wa dzó dɔ.”
Ve, bá bé ngá yémle, béé dzó ná: “aa fuk nnam, aa ke aa vé ayágalé á Judea áse. A ngá tára dɔ á Galilea, a nzu yaá kwíñ ya dɔ ó vá.”
Éde, niané Pilato a ngá wók dɔ, ané a ngá síli ngé éñe Yesus a ne mot ye á Galilea.
Éde, niané a ngá yem ná a ne mot ye abeŋŋ edzwée Erodes, ané a ngá lóm ná bé ke ya ñí ébe Erodes, ákoan Erodes ñí a tɔɔ́ fe á Yerusalen melú méte.
Éde, niané Erodes a ngá yén Yesus, ané a ngá bíra sán, amú ákoan ná é ntɔɔ́ yaá abwiññ tám eé kómo ñí yén, amú méfwéñ a ngá wók ébe Yesus. A ngá yana fe ná aa ye yén Yesus aa bɔ ewólo dzam enziŋ.
Éde Erodes a ngá síli ñí abwiññ misílí; ve, Yesus ñí eé ndzí yalan ya ñí dzam enziŋ.
Betébosú befára ya beyágale métsiŋŋ bá bé mbé fe ó véa, béé sɔ́mán ñí ya ededea nguu.
Ané Erodes ya nsámá benzima weñ bé ngá byana Yesus, béé kpógo fe ñí. Éde bé ngá bwára ñí ededea mbamba etóp. Ané Erodes a ngá búlu ñí ébe Pilato.
Mos te éwɔ Erodes bá Pilato bé ngá tɔbɔ angɔmm, amú ná ómvús bĕé ngá sɔ́ bá léran osúnn.
Éde Pilato a ngá kóán betébosú befára ya bedzwée ya fe nnam,
ané a ngá dzó bɔ́ ná: “Míní sɔ́ ya é mot ñí ébe ma, mína ná aa ke á nnam é nzenn e ne ekúkwát; ve, ma me mana yaá ñí fas ébe ású denan, ma kaa ákoan ya etɔm enziŋ ébe é mam mína sɔ́mán ñí a mɔ.
Atwaa Erodes ñí ăá koan ki ná a ne ntotɔ́mm; édɔ á búlu bía ñí. Dággán ná ăá bɔ́ dzam enziŋ dá yian ya awú;
éde ná, ma ye ñí mana yít, véa, me dzáma ñí.”
[Pilato a ngá yian bɔ eé dzáma bɔ́ mbok mbɔ́ɔ́ ébe kada Paskua.]
Ve, ané nkuna bot óse ó ngá yónán etéññ evɔ́ɔ́, weé dzó ná: “Veagé bía é mot ñí á mís été, dzámaŋé bía Barrabás!”
Barrabás te a mbé á mbok amú ná a ngá bɔ ná bot bé byana edzwée á kísoan, ye fe etɔm mbim mot.
Pilato eé kómo dzáma Yesus, éde a ngá bera kɔ́bɔ ya bɔ́.
Ve, bá bé ngá yónán, béé dzó ná: “Dɔ́mlé ñí á krús, dɔ́mlé ñí á krús!”
Ané a ngá dzó bɔ́ éyɔŋ léa ná: “Amú dzé? Nzá abé á bɔ? Măá yén etɔm enziŋ ébe éñe ná aa yian ya awú. Ma nzu ñí yít, véa me dzáma ñí.”
Ve, bé ngá yémle ya mekíŋŋ oyaáp ó yóp, béé dzaa ná bé dɔ́mle Yesus á krús. Éde mékíŋŋ meba mé ngá wún.
Ané Pilato a ngá kík ná é dzam bé ngá dzaa édɔ é bɔban.
Éde a ngá dzáma bɔ́ éñí bé ngá dzaa, éñí á mbé á mbok amú mbyanann édzwée á kísoan, ya amú etɔm mbim mot; bá a kee Yesus ná bé bɔ ñí ámvála bé ngá kómo.
É tám bé ngá ke ya ñí, ané bé ngá biñ Simón, mot ye á Sirene, ñí a ngá sɔ́ á mfínn; éde bé ngá dea ñí krús ná á ke aa baga dɔ Yesus ómvús.
nkuna bot ye á nnam ó ngá bee Yesus ya biningá, béé ke bá yón ya áyi amú éñe.
Ané Yesus a ngá veŋan ébe ébɔ́, a dzóo ná: “Á biningá, bwán béye á Yerusalen, míní táa ma yi; ve, yigán ákála mína bébyen ya ákála é bwán benan.
Amú ná, bébélá, melú má nzu, mélú bá ye dzó ná: ‘Mvɔmm ya é biningá bé ne bikom, ya mébum meé ndzí byéñ, ya mébéñ meé ndzí ñéa bwán.’
Tám te bá ye tára ná bá dzó mikoó ná: ‘Kpáán bía áyóp’, béé dzó bwann míkoó ná: ‘Dzipgán bía áyóp’.
Amú ná, ngé numm elé édɔ bá bɔ aaná, édí é ne nkót dá bá ye bɔ á yá?”
Bé ngá ke fe ya bebɔ mebé bé beáñ ya ñí, ná bá ke bɔ́ áywíñ.
Éde Yesus a ngá dzó ná: “Á Tará, dzwiigé bɔ́, amú ná băá yem é dzam bá bɔ.”
Éde bé ngá kyak bemaa, béé kaban bítóp byeñ.
Bot béye á nnam bé mbé ó véa, béé yén dɔ; bedzwée bá bé ngá kpógo fe ñí, béé dzó ná: “A ngá koro é bot bevɔ́ɔ́; á korogé fe émyen, ngé éñe a ne é Kristo Nzamá, éñí a ne ntɔ́pbán.”
Benzima bá bé ngá kpógo fe ñí, béé yit ñí bebeñ, béé vé fe ñí é vino a ne saŋŋ,
béé dzó ná: “Ngé o ne é kéza bejudio, korogé wámyen.”
Ntsili wá ó mbé fe ñí á nló áyóp [á nkɔ́bɔ griego, á latín ya ébreo] ná: “É Kéza Bejudio éñe ñí.”
Éde mbɔ mebé mbɔ́ɔ́ ye á mbé a kele bábe bɔ́ á krús a ngá tea Yesus, ñí ná: “Wa o ne Kristo ngeá? Korogé wámyen, o koro fe bía!”
Ve, éñí mbɔ́ɔ́ a ngá báma ñí, eé dzó ná: “Ye atwaa Nzamá ñí wăá kɔ wɔŋŋ, a tɔɔ́ ná wa o ne fe éndáglé été ámvála déá?
Á mfá wea, éndáglé dí é ne nzósoó, amú ná bía ñɔŋ édí dá yian ya míbɔann myea; ve, é mot ñí, ñí ăá bɔ́ mbéa dzam enziŋ.”
Ané a ngá dzó ná: “Á Yesus, o símaŋán ma, éyɔŋ wá ye sɔ́ édzwée ngɔ́mán dwe été.”
Éde Yesus ñí a ngá dzó ñí ná: “Bébélá, ma dzó wa ná, émuú bía wa bía ye tɔbɔ á Paraíso.”
Ákoan ná á ntɔɔ́ ané amyeré, éde dzíbi é ngá ku ébe sí áse akekwíñ méwola mé léa ye ngɔgáse,
éde nlódzóp ó ngá bɔ dzíbi, étóp á templo dá é ñaba fe énzénzaŋ.
Ané Yesus a ngá yónán ya kíŋŋ oyaáp ó yóp, a dzóo ná: “Á Tará, ma kee nsísim wɔm é mó mwe été.” Niané a ngá mana dɔ dzó, ané a ngá wú.
Éde, niané kaba ye á Roma a ngá yén é dzam é ngá lot, ané a ngá vé Nzamá dúmá, eé dzó ná: “É ñá mfaŋ mot ñí a tɔɔ́ nzósoó.”
nkuna bot óse ó mbé ó kóán, weé yén dzam te; niané bé ngá yén é dzam é ngá lot, éde bé ngá búlán béé bere mó á nló weba.
Ve, méyemann mése Yesus ya é biningá bé ngá sɔ́ bá bee ñí atéé ye á Galilea, bé ngá yén mam méte, bé téle oyomm oyaáp.
50-51 Mot enziŋ a mbé mot ye Arimatea, kísoan bejudio, a tɔɔ́ eyola ná José; a mbé mbamba mot, a tɔɔ́ fe nzósoó; a ngá yana fe ná édzwée ngɔ́mán Nzamá dá ye sɔ́. José te a mbé mot ye ékóánn medzó bejudio, ve eé ndzí yébe é dzam bot béte bé ngá bán ya ábɔ.
Ané mot te a ngá ke yén Pilato, a dzaa ñí mbim Yesus.
Éde, niané a ngá sii wɔ́ á krús, ané a ngá vígile wɔ́ á mbamba etóp été, éde a ngá ke wɔ́ bwíi é sɔŋ e mbé mfáán ákwá été; é vóm mot enziŋ ăá bé ki tára dzebe.
A mbé sóánn melú mé tán, ákoan ná Sátará á ŋga nzu yaá ásum.
É biningá bé ngá sɔ́ bábe Yesus atéé ye á Galilea bé ngá bee José, bé yén sɔŋ, bé yén fe ané aa bwíi mbim Yesus été.
Ané bé ngá búlán á kísoan, bé koman fe é byém byá num mvéáñ, ya mbwánn enum. Éde bé ngá waabe é mos Sátará, amvála ané Mvéná má mánan.
É mos ósúá ye á sóánn, ekúná kírí, éde biningá béte bé ngá ke á sɔŋ, bé kéñ fe ya é byém byá num mvéáñ, é byém bé ngá mana koman.
Ané bé ngá koan ná ákwá é ngá dzip sɔŋ é kólo yaá;
éde bé ngá ñíi été, ve béé ndzí koan ya mbim Ntí Yesus.
Éde a ngá bɔ ná, bé téle nzamzámánn néa, éde bot bé beáñ bé ngá nzu yéne ébe bɔ́, bé baga bítóp byá feañ.
Éde bé ngá kɔ wɔŋŋ, bé kútbe ó sí, bé lwíi fe mesú ósí, ané bot béte bé ngá síli bɔ́ ná: “Amú dzé mína dzéŋ éñí a ne ntétéá á miwúán été?
ná: ‘dá yian ná bé kee é Mwán Mot é mó bebɔ misémm été, bé dɔ́mle fe ñí á krús, eyɔŋ te a wómo é mos léa.’ ”
Éde bé ngá síman bífíá Yesus,
ané bé ngá kólo á sɔŋ, bé kéñ kat beyága awóm ya mbɔ́ɔ́ mam méte ya fe é bot bése bevɔ́ɔ́.
Ébá bé ngá kat baapostol mam méte bé mbé ná: María Magdalena, Juana ya María, Jakobo ñiá, ya é biningá bevɔ́ɔ́ bé mbé bábe bɔ́.
Ve, bifíá bíte bí ngá fonan bɔ́ ané mengann. Béé ndzí bwíni biningá béte.
Ve déá, éde Pedro a ngá tébe a kéñ mbíí á sɔŋ; niané a ngá dága été, ané a ngá yén fáve bitóp, éde a ngá ke á ndá, eé yágán fe é dzam é ngá bɔban.
Mos te ébyen, bot bé beáñ béye beyága Yesus bé ngá ke é dzeá bá lwée ná Emaús, é mbé ané awóm mekwá ya akwá avɔ́ɔ́ akekwíñ á Yerusalen.
Bé ngá ke bá kɔ́bɔ bevɔ́ɔ́ ya ébá bevɔ́ɔ́ é mam mése mé ngá bɔban.
Éde a ngá bɔ ná, béé ke bá kɔ́bɔ, ya fe ákéá bébyen ya bébyen, ané Yesus émyen a ngá yit bɔ́ bebeñ, á ŋga ke fe bábe bɔ́;
bé ngá yén ñí, ve dzam enziŋ é ngá dzip bɔ́ ná bé táa ñí yem.
Éde a ngá síli bevɔ́ɔ́ ya ébá bevɔ́ɔ́ ná: “Mína ke mína léan benzá mam?” Ané bé ngá tébe, bé tɔɔ́ eywiññ.
Éde mbɔ́ɔ́ ye ébe bɔ́, éñí á mbé eyola ná Kleofas, a ngá yalan ya ñí, a dzóo ná: “Wa fá o ne suga nnéŋ á Yerusalen ná wăá yem é mam mé bɔban yaá ó wéñ mélú má.”
Ané ñí a ngá síli bɔ́ ná: “Benzá mam?”
Éde bé ngá yalan ná: “É dzam Yesus ye á Nasaret; a mbé nkúlu medzó, a mbé fe ewólo á mibɔann ya á bifíá, ébe ású Nzamá ya ósú bot bése;
ya ámvála betébosú befára ya bédzwée bea bé ngá kee ñí á mfá ye ná bé kík ñí nsaŋ ná aa wú, bé dɔ́mle fe ñí á krús;
á mfá wea, bí ngá yana ná éñe a nkún nzu ya akoroga ná á vé Israel filí. Ve, ya ásesé te, ngúrá mfá éwɔ ó ne ná, é mos léa éwɔ wí avé dzam te é bɔban.
Mfá mbɔ́ɔ́ éwɔ wá ó ne ná, biningá benziŋ béye ébe bía bá bé kpoo yaá bía mevoó. Bé kúnú ke á sɔŋ é kírí ñí,
bá kaa fe ákoan ya mbim weñ. Éde bé nzu dzó ná baángel bé yéne ébe bɔ́, ané baángel béte bé dzó bɔ́ ná Yesus a ne ntétéá.
Éde fe befám benziŋ béye ébe bía bé ke á sɔŋ weñ, ané bá bé koan fe ya dɔ ámvála biningá bé mvá dzó; bá béé ndzí ki ñí yén.”
Éde Yesus a ngá dzó bɔ́ ná: “Á akúkút bot milém mí ne otɔ́ŋŋ ye ábwíni é mam mése bekúlu medzó bé ngá dzó!
Ye ná Kristo ĕé ngá yian yén midzuúk míte, a kéñ fe ñíi á dúmá deñ été, ngeá?”
Ané a ngá túga bɔ́ kat é mam Mitsilann míse myá kɔ́bɔ mfá weñ, atéé ye mébá Moisés akekwíñ mébá bekúlu medzó bése.
Éde bé ngá sian bebeñ é dzeá bé ngá ke, éde a ngá bɔ ané é mot aa ke oyaáp ósú.
Ve, éde bé ngá yémle ya ñí, béé dzó ná: “Líggé bíabe mína, amú ná ŋgɔgɔ́ é ntɔɔ́ bebeñ, nlódzóp wá ó lúŋbe yaá fe.” Éde fá a ngá ñíi, ané a ngá lígi bábe bɔ́.
Éde a ngá bɔ ná, niané a ngá tɔbɔ ó téble bábe bɔ́, éde a ngá twáa mfémm, a vé akíba, ané a ngá bák wɔ́, a vé fe bɔ́ wɔ́.
Éde é mís meba mé ngá kúuban, ané bé ngá yem ñí. Ve, éde a ngá dzáŋ.
Éde bé ngá dzó bébyen ya bébyen ná: “Yénŋe ané milém mí mvá bía yóŋ éyɔŋ a mvá kɔ́bɔ ya bía á nzenn, éyɔŋ a mvá bía túga kat Mitsili!”
Éde bé ngá tébe áwola te ébyen, ané bé ngá búlán á Yerusalen; éde bé ngá koan ya baapostol awóm ya mbɔ́ɔ́ bé tɔɔ́ vóm mbɔ́ɔ́ ya fe é bot bábe bɔ́ bé mbé.
Éde bé beáñ béte bá bé ngá kat bɔ́ é mam mé ngá lot a bɔ́ énzénzaŋ nzenn, ya ámvála bé ngá yem ñí niané a ngá bák mfémm.
Ákoan ná bé ngén bá kɔ́bɔ mam méte, ané Yesus a ngá yéne énzénzaŋ deba été, a dzóo bɔ́ ná: “Mvwaá eé bɔɔ́ge ya mína.”
Éde bé ngá sigan ya ábíra kɔ wɔŋŋ; bé ŋga bwíni ná bá yén kónn.
Ané a ngá dzó bɔ́ ná: “Amú dzé mína fógan? Amú dzé ki mína sigbe mílém myenan été?
Yénŋán é mó mam ya mébɔ mam. Mámyen ñí; namaŋán ma, yénŋán fe ma, amú ná kónn dĕé belé mison ngé ki biveés ané míní téa me belé byɔ ná.”
Niané a ngá dzó dɔ, éde a ngá lére bɔ́ mó ya mebɔ.
Ve, bé ngén bé tɔɔ́ néa kaa ábwíni, amú mesán ya eyágán, ané a ngá dzó bɔ́ ná: “Ye míní belé dzóm ye ádzí ó vá?”
Éde bé ngá vé ñí etun nkéŋán kwaás [ya ywíñ];
ané ñí a ngá ñɔŋ dɔ a dzí fe dɔ ébe ású deba.
Véa, éñe a ngá dzó bɔ́ ná: “Ákoan me ngén bíabe mína, bífíá mé ngá kɔ́bɔ ya mína ébyɔ bí: ‘Ná é mam mése mé ne ntsilann mfá wɔm métsiŋŋ Moisés été ya mébá bekúlu medzó été ya Bésalmo été mé belé ná má mana dzálában.’ ”
Éde a ngá bɔ bɔ́ osímánn ná bé túga wók Mitsili,
a dzóo fe bɔ́ ná: “Éñe é ne ntsilann amvála te, ná: Kristo á dzuk, a wómo miwúán été é mos léa,
ya fe ná, ya éyola deñ bé kat fwéñ ye á ndzobán mfá ye á ndzámann mísémm ébe meyɔŋ mése, atéé ye á Yerusalen.
Míní ne mam méte bengañiá.
Dággán, ma ye mína lóm é ngaá Tará a ngá kyaa. Ve, tɔbɔgán á kísoan ó vá akekwíñ ané mína ye tɔbɔ mbwátán ya é nguu da sɔ́ á dzóp.”
Ané a ngá kólo ya bɔ́ á kísoan été akekwíñ á Betania; éde a ngá bére mó ó yóp, á ŋga vé abwará ya bɔ́.
Éde a ngá bɔ ná, é tám a ngá vé abwará ya bɔ́, á ŋga kólo ébe bɔ́ eé bét á dzóp.
Éde, niané bé ngá mana kútbe ó sí ná bá vé ñí ngaŋŋ, ané bé ngá búlán á Yerusalen ya abwiññ mesán;
bé mbé fe mbán átɔbɔ á templo été, béé lugu Nzamá.
Átáraga, Efíá é mbé é tɔɔ́.
Efíá é mbé é tɔɔ́ bá Nzamá.
Efíá fe é mbé Nzamá.
Éñí te a mbé á tɔɔ́
bá Nzamá átáraga.
Mam mése mé ngá tɔbɔ mbɔann amú Éñe,
éde kaa ki Éñe dzóm enziŋ ye é ntɔɔ́ mbɔann,
deé ndzí tɔbɔ mbɔann.
Éñe eniŋ é mbé é tɔɔ́ ébe éñe,
eyéá te dá feañ á dzíbi été,
ve dzíbi dá kaa dɔ ádzím.
Mot enziŋ aá sɔ́, a tɔɔ́ eyola ná Juan,
Nzamá éñe aá lóm ñí.
Mot te a ngá sɔ́ amú ngañiá,
á mfá ye ná á vé é ngañiá eyéá te,
ná ébe éñe bot bése bé bwíni.
Se mot te émyen éñe a mbé eyéá,
fáve ná aá sɔ́ á mfá ávé
é ngañiá eyéá te.
Éñí te, éñe a mbé é bébélá eyéá
é sɔ́ yaá éniŋ dzí, aa feañ fe ébe mot binam áse.
A mbé a tɔɔ́ éniŋ dzí,
eniŋ dá dá tɔbɔ fe mvelann amú éñe;
ve éniŋ dzí deé ndzí ñí yem.
Aá sɔ́ ébe áabyeñ émyen,
ve áabyeñ bíte bí ndzí ñí ñɔŋ.
Ve, ébá bése bé ngá ñɔŋ ñí,
ébá bá bwíni éyola deñ,
ébɔ́, ñí a ngá vé nguu ye ábelé étɔɔ́ bwán Nzamá,
ébá béte bé sés mbyálánn ákála mékií,
ngé ki amú nkómánn mot binam,
ngé ki nkómánn fám enziŋ,
ve fáve nkómánn Nzamá.
Ané Éfíá te é ngá súgan bɔ mot binam,
é sɔ́ tɔbɔ énzénzaŋ dea.
Éde bía bí yén yaá fe é dúmá deñ,
dúmá ané édí é Mwán mbɔ́ɔ́ ya mbɔ́ɔ́ Éséá,
Juan a ngá vé ngañiá á mfá weñ, eé kɔ́bɔ ya kíŋŋ oyaáp ó yóp éde a ngá dzó ná, “Éñí, éñe a ne é mot me ngá dzó ya ñí ná, ‘Éñí a mbé ná aa nzu ma á mvús, éñe a súgan yaá ma bɔ ósú. Amú ná a mbé a tɔɔ́ kaa ná me bɔ.’ ”
Ákála ná, ébe ndzálánn abóm deñ, bía bésesé bí ñɔŋ yaá é mvɔmm ñí ya éñí fɔ́ɔ́.
Dá é tɔɔ́ ná bá kee nkɔɔ́ métsiŋŋ ébe Moisés, ve mvɔmm ya bébélá byá bí sɔ́ yaá amú Yesukristo.
Mot enziŋ ăá bé yén Nzamá eyɔŋ enziŋ; ve é Mwán mbɔ́ɔ́ ya mbɔ́ɔ́ a yága Éséá ó twíñ, éñe a lére yaá ñí.
É ngañiá Juan éñe ñí éyɔŋ bejudio bé ngá lóm befára ya belevita á Yerusalen ná bé ke ñí ásíli ná, “O ne nzá?”
Ané a ngá mem, kaa ákat. Éde a ngá mem eé dzó ná, “Se ma me ne Kristo.”
Ané bé ngá síli ñí ná, “Éde ya? Ye wa o ne Elías?”
Ané ñí a ngá dzó ná, “Me sés ñí.”
“Ye wa o ne nkúlu medzó te?”
Ané a ngá yalan ná, “Kaa.”
Véa éñe bé ngá síli ñí ná, “Wa o ne nzá, á mfá ye ná bí ke vé é bot bé lóm bía eyalann, wa dzó á mfá wámyen á yá?”
Éde a ngá yalan ná,
“Ma mé ne kíŋŋ, éñí da yónán éyáŋŋ été ná,
‘Sóŋánán é nzenn Ntí,’
amvála ané nkúlu medzó Esaía a ngá dzó.”
É bot bé ngá sɔ́, milómán míte mí ngá sɔ́ ébe befariseo.
Ané bé ngá síli ñí ná,
“Éde amú dzé wa du bot ngé o sés Kristo, ngé Elías, ngé ki nkúlu medzó te?”
Ané Juan a ngá yalan ya bɔ́ ná, “Ma du bot ya mendzímm; ve énzénzaŋ denan, mot enziŋ a ntéle, éñí míní ne kaa áyem.
Aa nzu ma á mvús, [éñe a ne kaa ané mé bɔ], éñí dăá ñep ya ma ná me tsii ñí mikɔɔ́ mengop.”
É mam má, mé ngá bɔban á Betania á Yordán áyát, é vóm Juan a ngá bɔ eé du bot.
É mos ó ngá belan véa, Juan eé yén Yesus ná aa nzu ébe éñe, á ŋga dzó bot ná:
Yénŋán é mwann ntómá Nzamá aa vea mísémm bot béye é sí ñí, éñe ñí.
Éñe me ngá dzó ya ñí ná, “É mvús dam mot aa ye sian, éñe a súgan yaá ma bɔ ósú, amú ná a mbé a tɔɔ́ kaa ná me bɔ.”
Mĕé ngá yem ñí, ve á mfá ye ná ánzu léreban Israel été, édɔ me ngá nzu ma du bot ya mendzímm.
Juan a ngá vé fe ngañiá, eé dzó ná, “Me yén yaá Mfúfúp Nsísim eé sigi á dzóp a sɔ́ berebe ébe éñe, eé yéne ané obeŋŋ.
Éde, mĕé ngá yem ñí, ve éñí a ngá lóm ma ná me nzu ma du bot ya mendzímm éñe aá dzó ma ná, “É mot wa ye yén Mfúfúp Nsísim aa sigi a sɔ́ berebe ébe éñe, mot te éñe a ne é mot aa du bot ya Mfúfúp Nsísim.
Éde me yén yaá ñí, me vé yaá fe ngañiá ná mot te éñe a ne É Mwán Nzamá.
Niané a ngá yén Yesus eé lot, éde a ngá dzó ná, “É mwann ntómá Nzamá éñe ñí.”
Éde niané beyága bé beáñ béte bé ngá wók é dzam a ngá dzó, bé ŋga ke bá bee Yesus.
Vé niané Yesus á ngá veŋan, á yén bɔ́ béé bee ñí, ané a ngá síli bɔ́ ná, “Dzé mína dzéŋ?”
Éde bé ngá yalan ya ñí ná, “Á Rabí (bá kelan dɔ ná, ‘Á nyágale’), o tɔɔ́ ó vé?”
Ané a ngá dzó bɔ́ ná, “Nzaán, mína ye yén”. Éde bé ngá ke yén é vóm a mbé a tɔɔ́; ané bé ngá lígi bábe bɔ́ mos te; ákoan á ntɔɔ́ ané méwola mé nii ye ngɔgáse.
A mbé Andrés, Simón Pedro mwanñaŋ, mot mbɔ́ɔ́ ye é bot bé beáñ bé ngá wók Juan, bé ŋga bee Yesus.
Éñí te aá tára koan ya mwanñaŋ Simón, éde a ngá dzó ñí ná, “Bí koan yaá ya Mesías (bá kelan dɔ ná, ‘Kristo’).”
Ané a ngá ke ya ñí ébe Yesus. Niané Yesus a ngá dága ñí, véa á dzó ñí ná, “Wa o ne Simón, é mwán Jonás; bá ye wa lwée ná Sefas (bá kelan dɔ ná ‘Pedro’).”
É mos ó ngá belan véa, Yesus eé kómo ke á Galilea, ané a ngá koan ya Felipe, véa aa dzó ñí ná, “Beegé ma.”
Felipe te a mbé mot ye á Betsaida, é kísoan Andrés bá Pedro.
Éde Felipe ñí aa koan ya Natanael, ané a ngá dzó ñí ná, “Bí yén yaá é mot Moisés a ngá tsili á nkɔɔ́ métsiŋŋ été, ya fe bekúlu medzó, Yesus é mwán José, mot ye á Nasaret.”
Ané Natanael a ngá síli ñí ná, “Ye é dzam é ne mvéáñ é ne sɔ́ á Nasaret?”
Éde Felipe a ngá yalan ya ñí ná, “Nzá áyén.”
Niané Yesus a ngá yén Natanael eé nzu ñí bebeñ, éde a ngá dzó á mfá weñ ná, “Dággán, ñá mwann Israelita éñe ñí, meduk mé sés ébe éñe.”
Ané Natanael a ngá síli ñí ná, “Wa yem ma ó vé?”
Véa éñe Yesus a ngá yalan ya ñí ná, “Me yén wa éyɔŋ wa tɔɔ́ élé Ígera ásí kaa ná Felipe á lwée wa.”
Ané Natanael a ngá yalan ya ñí ná, “Á Rabí, wa o ne É Mwán Nzamá! Wa fe o ne Kéza ye Ísrael.”
Éde Yesus a ngá kɔ́bɔ ya ñí eé síli ñí ná, “Ye wa bwíni akála me dzó wa ná me yén wa éyɔŋ wa tɔɔ́ élé Ígera ásí? Wa ye yén é mam má daŋ émá!”
Ané Yesus a ngá dzó ñí ná, “Bébélá ya bébélá ma dzó wa ná, mína ye yén dzóp é yɔ́ɔ, é baángel Nzamá béé bét ya ásigi ébe é Mwán Mot.”
Éde é mos léa, fét alúkgán é ngá bɔban á Kaná ye á Galilea, ñiá Yesus a mbé ó wéñ.
Bá bána fe Yesus á fét alúkgán te bábe béyága beñ.
Éde éyɔŋ a ngá bɔ ná vino á ŋga dzéŋ yaá, ané ñiá Yesus a ngá dzó ñí ná, “Bĕé belé fe vino.”
Éde Yesus a ngá yalan ya ñí ná, “Á miningá, é ne bía wa dzé? Áwola dam dăá bé kwíñ.”
Ané ñiá a ngá dzó bevwála bíséññ ná, “Bɔgán édí áse aa ye mína dzó.”
Milígá mekwá mí saman mí mbé ó véa, ámvála é fúlú bejudio bá fúbu ñúu e mbé. Kada nlígá ó ngá baga táŋ bebeñ ané ntet belitro.
Ané Yesus a ngá dzó bɔ́ ná, “Dzálágán milígá ya mendzímm.” Ané bé ngá mana myɔ ádzálá abóm.
Éde Yesus a ngá dzó bɔ́ ná, “Byetgán áwola dí, míníí ke ákee nwulu ya fét.” Ané bé ngá bɔ dɔ.
Éyɔŋ nwulu ya fét ñí a kyak yaá méndzímm mé ngá veŋan vino, ñí kaa áyem é vóm bé ngá sɔ́ ya wɔ, (ve bevwála bíséññ, ébá bé ngá láp mendzímm, ébɔ́ bé ngá yem dɔ), éde nwulu ya fét te a ngá lwée é mot a ngá lúkgan,
Yesus a ngá bɔ átáraga mendem te á Kaná ye á Galilea, eé lére é dúmá deñ; ané béyága beñ bá bé ngá bwíni fe ñí.
Atéé ye ó véa, éde a ngá sigi á Kapernaúm, bá ñiá, ya bɔbéñaŋ, ya fe béyága beñ; ve béé ndzí tɔbɔ ó wéñ abwiññ melú.
Ákoan ná é Fét Paskua bejudio e ntɔɔ́ bebeñ, éde Yesus a ngá bét á Yerusalen,
ané a ngá koan á templo été ya é bot bá kuan beñát, ya mitómá, ya abeŋŋ, ya fe betsén moann bé tɔɔ́ ósí.
Éde niané a ngá bɔ nkás ya mikɔɔ́, á ŋga kúlu bésesé á templo été, átára mitómá ya beñát; á ŋga wea fe é moann betsén moann ósí, ya ásɔ́gle betéble.
Ané a ngá dzó é bot bé ngá kuan abeŋŋ ná, “Veagán é byém bí ó vá; é ndá Tará míní táa dɔ bɔ ndá okira.”
Éde béyága beñ bé ngá síman ná é ne ntsilann ná, “Abéánn ébe é ndá dzwe dá ye ma yóŋ á nlém été.”
Ané betébosú béye bejudio bé ngá kɔ́bɔ ya ñí, béé síli ñí ná, “Nzá ndem wa lére bía ná wa bɔ é mam má?”
Éde Yesus a ngá yalan bɔ́ ná, “Tsamŋánán é templo ñí, ma ma ye dɔ bera téle nia melú mé léa.”
Akála te édɔ bejudio bé ngá dzó ná, “É templo ñí baá lóŋ dɔ táŋ mibú mewóm mé nii ya mibú mí saman, ye ná wa wa ye dɔ téle táŋ melú mé léa?”
Ve, ñí a ngá kɔ́bɔ ébe é templo ye é ñúu deñ.
Édɔ ná, éyɔŋ a ngá wómo míwúán été, éde béyága beñ bé ngá síman ná aá dzó dzam te; ané bé ngá bwíni Mitsili, ya fe éfíá Yesus a ngá kɔ́bɔ.
Ve, é tám a mbé á Yerusalen ó Fét Paskua, abwiññ bot é ngá bwíni éyola deñ béé yén méndem meñ, émá a ngá bɔ.
Éde Yesus émyen, ñí ĕé ngá tɔbɔ ki ya bɔ́ mebúnn, amú ná a ngá yem bésesé,
ĕé ngá yi ki ná mot enziŋ á vé mot ngañiá, amú ná a ngá yem édí é ne mot été.
Mot enziŋ ye befariseo a mbé, a tɔɔ́ éyola ná Nikodemo, ntébosú á bejudio été.
Mot te a ngá nzu ébe éñe á alú, ané a ngá dzó ñí ná, “Á Rabí, bía yem ná waá sɔ́ ébe Nzamá ané nyágale, amú ná mot enziŋ a sés bɔ méndem wa bɔ má ngé Nzamá a sés ya ñí.”
Éde Yesus a ngá yalan ya ñí ná, “Bébélá ya bébélá ma dzó wa ná, é mot a bɔ kaa bera ábyálá a sés yén édzwée ngɔ́mán Nzamá.”
Ané Nikodemo a ngá síli ñí ná:
É mot a ntɔɔ́ nnomm a ne byála á yá? Ye ná a ne ñíi éyɔŋ beáñ ábum ñiá ná á byála?”
Éde Yesus a ngá yalan ya ñí ná, “Bébélá ya bébélá ma dzó wa ná, ngé mot ăá byála á mendzímm, ya fe á Nsísim a sés ñíi édzwée ngɔ́mán Nzamá.
É dzóm é ne mbyálánn ye á ñúu mison, é ne ñúu mison. Édí dá é ne mbyálánn ye á Nsísim, é ne nsísim.
O táa yágán ná me dzó yaá wa ná, ‘Mína yian bera ábyálá.’
Evúŋ dá ke é vóm dá kómo, wa wa wók fe éduŋŋ deñ; ve wăá yem é vóm dá sɔ́ ngé ki é vóm dá ke. Éñe é mot áse a ne mbyálánn á Nsísim éñe a ne néa.
Ané Nikodemo ñí a ngá síli ñí ná, “Mam méte mé ne bɔban á yá?”
Éde Yesus a ngá yalan ya ñí ná,
Wa o ne nyágale Ísrael été. Ye ná wăá yem é mam má?
Bébélá ya bébélá ma dzó wa ná, é dzam bía yem édɔ bía kɔ́bɔ, édí dá bía yén, édɔ fe bía vé ngañiá; ve mína mínăá ñɔŋ é ngañiá wea.
Mot enziŋ ăá bé bét á dzóp été, fáve éñí a ngá sigi á dzóp, é Mwán Mot [éñí a tɔɔ́ á dzóp].
Éde, amvála ané Moisés a ngá bére ñó óyóp éyáŋŋ été, éñe fe dá yian néa, ná é Mwán Mot ñí bé bére fe óyóp,
á mfá ye ná é mot áse aa bwíni ñí [á bɔ kaa dzímle, fáve ná], á belé éniŋ é ne mbéámbéá.
Amú ná ámvála Nzamá a ngá dziŋ bot béye é sí ñí, néa éñe a ngá vé é Mwán mbɔ́ɔ́ ya mbɔ́ɔ́ weñ, á mfá ye ná éñí áse aa bwíni ñí á bɔ kaa dzímle, ve fáve ná, á belé éniŋ é ne mbéámbéá.
Akála ná Nzamá eé ndzí lóm é Mwán weñ é sí ñí, ná á nzu kík é sí ñí misaŋ, ve fáve ná é sí ñí eé tɔbɔ nkoránn amú éñe.
É mot aa bwíni ñí băá kík ñí misaŋ; ve éñí ăá bwíni bé kík yaá ñí misaŋ, amú ná eé ndzí bwíni éyola é Mwán mbɔ́ɔ́ ya mbɔ́ɔ́ Nzamá.
Nkíkgán misaŋ éwɔ wí: ná eyéá daá sɔ́ é sí ñí, ve bot bá bé ngá lík eyéá, bé ŋga dziŋ dzíbi; amú ná míbɔann myeba mí mbé abé.
Akála ná éñí áse aa bɔ édí é ne abé, aa víni eyéá, ăá nzu ki éyéá été, á mfá ye ná míbɔann myeñ mí nza ñí bwaale.
Ve éñí aa yébe bébélá aa nzu éyéá été, á mfá ye ná míbɔann myeñ mí léreban ná aa bɔ myɔ á Nzamá été.
Véa éñe Yesus a ngá sian bábe béyága beñ ábeŋŋ sí ye á Judea, éde a ngá tɔbɔ bábe bɔ́ ó véa á ŋga du bot.
Juan ñí a ngá du fe bot Énón bebeñ á Salim, amú ná abwiññ mendzímm é mbé ó véa; ané bot bé ngá sɔ́, béé duuban.
(Ákoan ná băá bé fet Juan á mbok).
Dzam te édɔ, mikéá mí ngá kwíñ ébe béyága Juan ya mwann Judio, á mfá édí ye á ntunán ñúu.
Éde bé ngá ke ébe Juan, bé dzó ñí ná, “Á Rabí, é mot mína ñí míní mbé á Yordán áyát, éñí o ngá vé ngañiá, dággé ná mot te á ŋga du yaá, bot bése bá bá ke fe ébe éñe.”
Ané Juan a ngá yalan ná, “Mot enziŋ a sés ñɔŋ dzam enziŋ, fáve ngé éñe bé vé ñí dɔ á dzóp été.
Mína bébyen mína vé ma ngañiá ná me ngá dzó ná, “Se ma me ne Kristo, ve fáve ná me mbé nlómánn ósú weñ.
Éñí a belé mbɔ́m, éñe a ne é mot aa lúkgan. Ve é mvwíññ é mot aa lúkgan te, bá ñí bá bé téle, eé béá ñí, ñí á ŋga sán fe ya abwiññ mesán akála é kíŋŋ é mot aa lúkgan te. Néa éñe mésán mam, má mé dzálában yaá fe.
Da yian ná mot te éñe aa vém, ve ma mé ŋga síbi.”
Éñí aa sɔ́ ó yóp, éñe a ne bésesé áyóp; éñí a ne éñí ye é sí ñí, a ne éñí ye é sí ñí, aa kɔ́bɔ fe mam méye é sí ñí. Éñí aa sɔ́ á dzóp été, a ne bésesé áyóp.
É dzam éñí te a yén yaá, ya fe áwók, édɔ aa vé ngañiá; ve mot enziŋ ñí ăá ñɔŋ é ngañiá weñ.
É mot a ñɔŋ yaá é ngañiá weñ, a vé yaá sitám ná, Nzamá a ne bébélá.
Amú ná éñí Nzamá á ngá lóm aa kɔ́bɔ é mam Nzamá, akála ná éñe fe aa vé Nsísim kaa miyeñ.
Éséá aa dziŋ Mwán, a kee yaá fe ñí mam mése é mó meñ.
Éñí aa bwíni Mwán a belé éniŋ é ne mbéámbéá; ve éñí ñí ăá bɔ Mwán mewók, ăá ye yén eniŋ, fáve ná méyéá Nzamá má tɔbɔ ébe éñe.
Édɔ ná, éyɔŋ Ntí a yem yaá ná befariseo bé ngá wók bot béé dzó ná, “Yesus aa wún ya fe ná aa du abwiññ beyága álot Juan.”
(Afáŋbɔ ná se Yesus émyen éñe a ngá du bot, fáve béyága beñ).
Éde a ngá kólo á Judea, á bera ke á Galilea.
Dá é ngá yian fe ya ñí ná á lot á Samaria.
Ó véa éñe étam Jakob é mbé. Éde Yesus ñí a tɔɔ́ mvwaránn amú nkíkgán okaŋŋ, dzam te édɔ a ngá tɔbɔ ósí étam á mféŋŋ. A mbé ané amyeré.
Véa, miningá ye á Samaria a ngá nzu láp mendzímm, ané Yesus a ngá dzó ñí ná, “Vá ma ná me ñú.”
Ákoan béyága beñ bá bé ke yaá á kísoan ná bá ke kus bidzí.
Édɔ miningá ye a Samaria a ngá yalan ya ñí ná, “É ne bɔ á yá ná wa dzó ma ná me vé wa ná o ñú, o tɔɔ́ mwann Judio, ma me ne miningá ye á Samaria?” (Amú ná Bejudio băá saŋan mam bábe Besamaritano).
Ané Yesus a ngá yalan ya ñí ná, “Ngé o yem é dás Nzamá ya fe nzá aa dzó wa ná, ‘Vá ma ná me ñú, ngé wa o dzaa yaá ñí, ngé ñí a vé yaá fe wa betétéá méndzímm.”
Éde miningá te a ngá dzó ñí ná, “Á Ntí, wĕé belé nloŋŋ enziŋ, etam dá é ne fe edwá. Éñe vóm mbé o belé betétéá méndzímm?
Ye ná o ne mora mot álot tará Jakob, éñí a ngá vé bía étam dzí, édɔ émyen, ya bwán, ya fe bíyémm byeñ bé ngá ñú?”
Ané Yesus a ngá yalan ya ñí ná, “Éñí áse aa ñú mendzímm má, aa ye bera wók evéé.
Ve éñí áse ñí aa ye ñú méndzímm ma ye ñí vé, ăá ye bera wók evéé tám enziŋ; fáve ná méndzímm ma ye ñí vé, má ye ñí súgan áfɔ́m méndzímm dá dzólo á mfá éniŋ é ne mbéámbéá.”
Éde miningá te a ngá dzó ñí ná, “Á Ntí, vá ma mendzímm méte, á mfá ye ná me bɔ́ kaa ábera wók evéé, ngé ki ánzu ó vá ná ma nzu láp mendzímm.”
Ané Yesus a ngá dzó ñí ná, “Kéŋ lwée ñu nnóm, o sɔ́ fe ó vá.”
Éde miningá te a ngá yalan ya ñí ná, “Mĕé belé nnóm.”
Ané Yesus a ngá dzó ñí ná, “O yem yaá kɔ́bɔ ná, ‘Mĕé belé nnóm,’
amú ná o belé yaá beyóm bé tán, ve éndagá éñí o belé ñí a sés ki ñu nnóm, é dzam o kɔ́bɔ dí é ne bébélá.”
Véa miningá te a ngá dzó ñí ná, “Á Ntí, me téa ná o ne nkúlu medzó.
Éñe bétará bé ngá kaŋ nkoó wí, ve mína mína dzó ná Yerusalen, ó wéñ éñe a ne é vóm bá yian kaŋ.”
Éde Yesus a ngá dzó ñí ná:
Á miningá, belégé mbwínánn ébe ma, ná tám dá nzu eyɔŋ mínăá ye kaŋ Tará á nkoó wí ngé ki á Yerusalen.
Mína kaŋ éñí míní ne kaa áyem; ve bía bía kaŋ éñí bía yem, amú ná akoroga dá sɔ́ ébe Bejudio.
Ve tám dá nzu, é ntɔɔ́ fe éndagá, éyɔŋ beñá bekaŋ bá ye kaŋ Tará á nsísim ya bébélá; amú ná, amvála bot te édɔ Tará aa dzéŋ ná bé kaŋ ñí.
Nzamá a ne Nsísim; édɔ ná, é bot bé kaŋ ñí bá yian ñí kaŋ á nsísim ya á bébélá été.
Véa miningá te a ngá dzó ñí ná, “Ma yem ná Mesías aa nzu, éñí bá lwée ná Kristo, éde eyɔŋ aa ye sɔ́, aa ye bía kat mam mése.”
Ané Yesus aa dzó ñí ná, “Ma ñí, éñí aa kɔ́bɔ ya wa.”
Tám te édɔ béyága beñ bé ngá sian, bé ŋga yágán fe ná aa kɔ́bɔ bá miningá te; afáŋbɔ néa, ve mbɔ́ɔ́ enziŋ eé ndzí ñí síli ná, “Dzé wa dzéŋ?” Ngé ki ná, “Amú dzé ki wa kɔ́bɔ mína ñí?”
Édɔ ná miningá te a ngá lík é nloŋŋ weñ, a kéñ á kísoan, á ŋga dzó bot ná,
“Nzaán áyén mot enziŋ ye a mana yaá ma kɔ́bɔ é mam mése me bɔ yaá. Ye ná se éñe a ne Kristo?”
Ané bé ngá kólo á kísoan béé ke ébe éñe.
Tám te, béyága beñ bá béé dzaa ñí ná, “Á Rabí, dzá!”
Dzam te édɔ beyága bé ngá kɔ́bɔ bébyen ya bébyen ná, “Ye mot enziŋ á sɔ́ ñí vé é dzóm aa dzí?”
Éde Yesus a ngá dzó bɔ́ ná:
Bidzí byam bí ne ná me bɔ nkómánn éñí a ngá lóm ma, ya fe ná me dzálá éséññ deñ.
Nde mína dzó ná, ‘A ngén aa dzéŋ ngwan é nii, nia véa, é tám bá ñɔŋ bidzí é kwíñ?’ Ve dággán ma ma dzó mína ná, béregán é mís menan ó yóp ná míní yén ané bidzí bí ntɔɔ́ bitótólo méfúp á mfá ye ná bé ñɔŋ byɔ?
É mot aa yoo bidzí aa ñɔŋ é máán meñ, ákóán fe bibumá á mfá éniŋ é ne mbéámbéá, ná é mot aa beñ á sán bá é mot aa yoo nsámá mbɔ́ɔ́.
Amú amvála te édɔ éfíá dí é ne bébélá ná, ‘Ngúrá mot éwɔ wá beñ, éñí mbɔ́ɔ́ ñí aa yoo.’
Ma me lóm yaá mína ná míní ke yoo édí míníí ndzí bɔ eséññ; bot befé ébɔ́ bé ngá bɔ eséññ, ve mína, míní ñíi yaá éséññ deba été.
Éde ébe kísoan te, abwiññ bot ye á Samaria é ngá bwíni ñí ákála éfíá miningá te, ébe é ngañiá a ngá vé ná, “Mot te á mana ma kɔ́bɔ é mam mése me bɔ yaá.”
Édɔ ná niané bwann Besamaritano bé ngá ke koan ya ñí, bé ŋga dzaa ñí ná á lígi bábe bɔ́. Éde a ngá lígi ó véa táŋ mélú mé beáñ.
Ané abwiññ bot afé é ngá bwíni ákála éfíá deñ.
Éde bé ngá dzó miningá ná, “Bĭá bwíni fe éndagá amú é dzam o mvá bía kat; bía bébyen bí wók yaá, bí yem yaá fe ya bébélá ná, é mot ñí éñe a ne Nkoro bot béye é sí ñí [Kristo].”
Niané melú mé beáñ mé ngá lot, éde a ngá kólo ó véa ná aa ke á Galilea.
Yesus émyen a ngá vé ngañiá ná nkúlu medzó enziŋ băá vé ñí ngaŋŋ é dzeá deñ émyen.
Édɔ ná, éyɔŋ a ngá sian a Galilea, bot béye á Galilea bé ngá ñɔŋ ñí, akála ná baá yén é mam mése a ngá bɔ́ á Yerusalen ó fét; amú bá baá ke fe ó fét te.
Véa éñe a ngá bera nzu á Kaná ye á Galilea, é vóm a ngá veŋan mendzímm vino. Éde mbɔ biséññ enziŋ ye á ngɔ́mán a mbé ó véa a belé mwán nkúkwann á Kapernaúm.
Niané mot te, a ngá wók ná Yesus a ntɔɔ́ á Galilea eé sɔ́ á Judea. Ané a ngá ke koan ya ñí eé dzaa ñí ná á sigi á mfá aa ke séñ é mwán weñ, ákoan ná a nkún wú.
Éde Yesus a ngá dzó ñí ná, “Ngé mínăá yén mendem ya biyágán bí mam, mínăá ye bwíni.”
Ané mot te a ngá dzaa ñí ná, “Á Ntí siggé ntéññ mwán ăá bé ma wú.”
Véa éñe Yesus a ngá dzó ñí ná, “Kéŋ, mwán a ne wa ntétéá.” Ané mot te a ngá bwíni éfíá Yesus a ngá kɔ́bɔ ñí, éde a ngá ke.
Éde é tám a ngá sigi, ané áloá deñ é ngá ke toban ya ñí, béé dzó ñí ná, “Mwán a ne wa ntétéá.”
Dzam te édɔ a ngá síli bɔ́ ná, “Nzá áwola a ngá tára ná aa bɔ óngongó?” Ané bé ngá yalan ya ñí ná, “Ooŋgɔgɔ́, áwola avɔ́ɔ́ ye ngɔgáse éñe avép é ngá kígi ñí ó ñúu.”
Éde éséá a ngá yem ná áwola te ébyen édɔ Yesus a ngá dzó ñí ná, “Mwán a ne wa ntétéá.” Véa mot te ya é ndá bot deñ áse bé ngá bwíni.
Édí te édɔ é ne é ndem beáñ Yesus a ngá bɔ, éyɔŋ a ngá sian á Galilea, eé sɔ́ á Judea.
Niané mam méte mé ngá lot, fét bejudio enziŋ e mbé, ané Yesus a ngá bét á Yerusalen.
Á Yerusalen ó véa, etemŋa méndzímm é mbé édí mitómá, bé ngá lwée dɔ á nkɔ́bɔ Ebreo ná Betesda, e belé fe miseŋ mí tán mí tɔɔ́ ya midzií.
Abwiññ bot é mbé é bóo mevóm méte; mikúkwann, ya midzíndzímm, ya mibóbók, ya fe ébá mesúk mé ñúu mé mbé mikát, [béé yana ná mendzímm mé fógan,
amú ná ángel enziŋ a ngá bɔ eé sigi metám mé enziŋ étemŋa te, ná aa fógo mendzímm. Éde, é mot ósúá a ngá tára bɔ eé sigi etemŋa niané mendzímm má fógan, a ngá bɔ eé tɔbɔ mvwaá ébe ámvála okwann óse a mbé a belé].
Mot enziŋ a mbé ó véa, ákoan ná a tɔbɔ yaá nkúkwann táŋ mibú mewóm mé léa ya mibú mmom.
Ané nkúkwann te ó ngá yalan ya ñí ná, “Á Ntí, mĕé belé é mot a ke ya ma étemŋa éyɔŋ mendzímm má fógan. Niané ma ke sian, ma koan ná mot mfé a sigi yaá ma ósú.”
Éde Yesus a ngá dzó ñí ná, “Tébegé, twáagé é mwann enɔŋŋ we, o wulu fe.”
Etéññ te ébyen mot te a ngá tɔbɔ mvwaá, ané a ngá twáa é mwann enɔŋŋ weñ, á ŋga wulu. Á mbé fe é mos Sátará.
Ya dzam te édɔ betébosú béye bejudio bé ngá dzó é mot a ngá tɔbɔ mvwaá ná, “É mos wí ó ne mos Sátará, atsiŋŋ dăá yébe wa ná o baga é mwann enɔŋŋ we.”
Ve mot te ñí a ngá yalan ya bɔ́ ná, “É mot a mvá ma séñ éñe á dzó ma ná, ‘Twáagé é mwann enɔŋŋ we, o wulu.’”
Ané bé ngá síli ñí ná, “Nzá a ne é mot a mvá wa dzó ná, ‘Twáagé, o wulu fe?’”
Ve, é mot a ngá séñban, ñí ĕé ngá yem nzá a mbé été, amú ná Yesus aá mana dzámán á nkuna bot ó mbé ó véa été.
Niané mam méte mé ngá lot, véa éñe Yesus a ngá koan ya ñí á templo, ané a ngá dzó ñí ná, “Béŋ yén ná o ntɔɔ́ mvwaá; o táa bera bɔ nsémm, a nza bɔ ná é dzam dá daŋ ya abé é lot ya wa.”
Ané mot te a ngá ke dzó betébosú béye bejudio ná, Yesus éñe a ne é mot a ngá tɔɔ ñí mvwaá.
Ya dzam te édɔ betébosú béye bejudio bé ngá dzéŋ Yesus ásí, [bé ŋga kómo ñí áywíñ], akála ná a ngá bɔ mam méte é mos Sátará.
Ve Yesus a ngá dzó bɔ́ ná, “Ya anzukwíñ áwola dí, Tará a ngén aa bɔ eséññ, ma ma bɔ fe eséññ.”
Akála te édɔ, betébosú béye bejudio bé ngá bíra dzéŋ ná bé ywíñ ñí, amú ná se fáve ná a ngá tsam é mos Sátará, ve ya fe ná a ngá dzó ná Nzamá éñe a ne Éséá weñ émyen, ná a ne ntéññ mbɔ́ɔ́ bá Nzamá.
Éde Yesus a ngá yalan ya bɔ́ ná:
Bébélá ya bébélá ma dzó mína ná, Mwán a sés bɔ dzam enziŋ ébe émyen, fáve édí aa yén Éséá eé bɔ. Amú ná é dzam áse Éséá a bɔ, édɔ fe Mwán ñí aa bɔ amvála avɔ́ɔ́ ya avɔ́ɔ́.
Amú ná Éséá aa dziŋ Mwán, éde fe aa lére ñí é dzam áse Émyen aa bɔ; aa ye fe ñí lére míbɔann myá daŋ ya minén álot émí, á mfá ye ná míní yágán.
Akála te édɔ, ámvála Éséá aa wómo miwúán, eé vé myɔ eniŋ, amvála te fe Mwán ñí aa vé é bot aa kómo eniŋ.
Amú ná Éséá ñí ăá kík fe mot enziŋ nsaŋ, fáve ná nkíkgán misaŋ óse, a kee yaá wɔ Mwán,
á mfá ye ná mot áse a vé Mwán ngaŋŋ, ámvála aa vé fe Éséá ngaŋŋ. É mot a ne kaa ávé Mwán ngaŋŋ, ăá vé ki Éséá ngaŋŋ, éñí a ngá lóm ñí.
Bébélá ya bébélá ma dzó mína ná, é mot aa béá éfíá dam, eé bwíni fe éñí a ngá lóm má, mot te a belé éniŋ é ne mbéámbéá. Éñí te ăá ye ñɔŋ nkíkgán misaŋ, fáve ná a kólo yaá áwú été, ve a ñíi yaá éniŋ été.
Bébélá ya bébélá ma dzó mína ná, tám dá nzu, é ntɔɔ́ fe, éyɔŋ miwúán myá ye wók é kíŋŋ é Mwán Nzamá, véa ébá bá wók dɔ, bá ye tɔbɔ ya eniŋ.
Amú ná, ámvála Éséá émyen a belé eniŋ, néa fe a vé yaá Mwán ná émyen a belé eniŋ ébe émyen.
Éde a ngá vé ñí nguu edzwée á mfá nkíkgán misaŋ, amú ná éñe a ne é Mwán Mot.
Míní táa yágán dzam te, amú ná tám dá nzu, éñí é bot bése bé ne mésɔŋ ó sí, bá ye wók é kíŋŋ deñ,
véa ébá bé ngá bɔ édí é ne mvéáñ bá ye kwíñ átán á mfá nwómán miwúán ye éniŋ. Ve ébá bá bé ngá bɔ́ mbéa bé mam, bá ye wómo á mfá nkíkgán misaŋ.
Éde mámyen me sés bɔ dzam enziŋ; ámvála ma wók, néa éñe ma kík nsaŋ. Nkíkgán misaŋ wɔm, wá ó ne fe nzósoó, amú ná măá dzéŋ nkómánn wɔm, fáve nkómánn éñí a ngá lóm ma.
Ngé ma vé ngañiá á mfá wɔm mámyen, é ngañiá wɔm a sés bébélá.
Ve mot mfé éñe aa vé ngañiá á mfá wɔm, ma ma yem fe ná é ngañiá aa vé á mfá wɔm a ne bébélá.
Mínaá lóm bot ébe Juan, ñí a vé yaá fe ngañiá á mfá bébélá.
Éñe a mbé é láma a ngá yóŋ ya á feañ, mína míní tɔ́p fe ná mína sán ya éyéá deñ oyomm tám enziŋ.
Ve me belé é ngañiá aa lot éñí Juan, akála ná míbɔann Tará a ngá vé ma ná me dzálá myɔ, mibɔann míte émyɔ fe myá vé ma ngañiá ná Tará aá lóm ma.
É Tará a ngá lóm ma, ñí a vé yaá fe ngañiá á mfá wɔm. Mína mínăá bé wók é kíŋŋ deñ tám enziŋ, mínăá bé ki ñí yén ámvála a ne.
Mínĭí belé éfíá déñ, dá dăá tɔbɔ ki ébe mína, amú ná éñí a ngá lóm, éñí te éñe mínăá bwíni.
Mína fas Mitsili amú mína tém ná éñe míní belé éniŋ é ne mbéámbéá été; émyɔ fe myá myá vé ngañiá á mfá wɔm;
éde mína mínăá kómo nzu ébe ma, ná míní belé eniŋ.
Măá ñɔŋ dúmá ébe bot;
ve me yem yaá mína, ná édziŋŋ Nzamá mínĭí belé dɔ ébe mína.
Me sɔ́ yaá ébe éyola Tará, mína kaa ma áñɔŋ; ve ngé mot enziŋ mfé aa sɔ́ ébe éyola deñ émyen, éñí te éñe mína ye ñɔŋ.
Éñe mína ye bwíni á yá, míníí ñɔŋ dúmá bevɔ́ɔ́ ya ébá bevɔ́ɔ́, mína kaa ádzéŋ é dúmá dá sɔ́ ébe é Nzamá etámm a ne mbɔ́ɔ́ ya mbɔ́ɔ́?
Mína táa tém ná ma ma ye mína sɔ́mán ébe ású Tará; mot mbɔ́ɔ́ a ne ná éñe aa sɔ́mán mína, é Moisés míní mana yaá tɔbɔ ya ñí mebúnn.
Amú ná, ngé á bɔ ná mínaá bwíni Moisés, ngé mína bwíni fe ma; amú ná éñí te éñe aá tsili á mfá wɔm.
Ve, ngé mínăá bwíni mítsili myeñ; éñe míní ne bwíni bífíá byam á yá?
Niané mam te mé ngá lot, ané Yesus a ngá ke á máŋ méye Galilea áyát, émá Tiberias.
Éde bora nkuna bot ó ngá bee ñí, amú ná bé ngá yén méndem a ngá bɔ ébe mikúkwann.
Ané Yesus a ngá bét á nkoó ó yóp a kéñ tɔbɔ ósí ó véa bábe béyága beñ,
ákoan ná Paskua, é fét bejudio é ntɔɔ́ bebeñ.
Niané Yesus a ngá bére mís a yén ná bora nkuna bot wá nzu ébe éñe, éde a ngá dzó Felipe ná, “Vóm mbé bí ne kus mifémm, á mfá ye ná ngé é bot bá bé ne dzí?”
Ve Yesus ñí a ngá dzó dɔ, eé kyak ñí, amú ná a ngá yem é dzam a mbé ná a nkún nzu bɔ.
Ané Felipe a ngá yalan ya ñí ná, “Mifémm táŋ bedenario mitet mí beáñ myá myăá ye ki yian ná kada mot a ne ñɔŋ avítsaŋ.”
Éde Nyága mbɔ́ɔ́ ye béyága beñ, Andrés, Simón Pedro mwanñaŋ, a ngá dzó Yesus ná,
“Omómɔ́ŋŋ ó ne vá, ó belé mifémm mí sebada mí tán ya kwaás é beáñ; ve dá é ne ki dzé ábímm bot dí?”
Ané Yesus a ngá dzó ná, “Bɔgán bot ná bé tɔbɔ ósí,” obut wá ó mbé fe abwiññ ó véa. Éde befám bebeñ ané binzuk bí tán, bé ngá mana tɔbɔ ósí.
Véa éñe Yesus a ngá twáa mifémm, éde niané a ngá mana vé akíba, á ŋga kap myɔ é bot bé mbé bé tɔɔ́ ósí. Néa fe a ngá bɔ ya kwaás ébe ábímm bé ngá kómo.
Niané bé ngá dzéñ, éde a ngá dzó béyága beñ ná, “Keŋán mína twáa bífús bí mvá buk, á mfá ye ná dzóm enziŋ é nza wú ntuk.”
Ané bé ngá mana byɔ kóán ébe mifémm mí sebada mí tán bot bé ngá dzí, bé dzálá awóm mikpéñ ya mikpéñ mí beáñ ya mebukga.
Niané bot bé ngá yén é ndem a ngá bɔban, bé ŋga dzó ná, “Bébélá é mot ñí éñe a ne nkúlu medzó a mbé ná aa nzu éniŋ dzí.”
Édɔ ná, Yesus eé yem ná bé nkún ñí nzu ñɔŋ ya nguu ná bá téle ñí kéza, ané a ngá bera búlán á nkoó émyen etámm.
Éde bé ngá mana daŋ á byéa été, bé ŋga kígán máŋ á mfá á Kapernaúm. Ákoan ná dzíbi é ntɔɔ́, véa Yesus ñí ăá bé ki nzu koan ya bɔ́,
dá é tɔɔ́ ná máŋ má mé ngá tára fe ná má ñan ákála bora evúŋ.
Niané a ngá bɔ ná bé dúk yaá táŋ ané mekwá mé tán ngé ki mé saman, ané bé ngá yén Yesus eé wulu á máŋ áyóp eé nzu bebeñ é vóm byéa ó mbé, eyɔŋ te bá bé ŋga kɔ wɔŋŋ.
Ve ñí a ngá dzó bɔ́ ná, “A ne ma; míní táa kɔ wɔŋŋ.”
Véa bá bé ŋga kómo ñí ñɔŋ á byéa, etéññ te ébyen éñe byéa ó ngá ke sian ó sí é vóm bé ngá ke.
É mos ó ngá belan véa, nkuna bot ó mbé ó téle á máŋ áyát, ané ó ngá yén ná byéa ofé wĕé mbé ó véa, fáve ovɔ́ɔ́, ya fe ná Yesus eé ndzí daŋ á byéa été bábe beyága beñ, ve fáve ná béyága beñ bé ngá ke etámm.
Dá é tɔɔ́ fe ná mébyéa mefé mé mbé ó véa ná me ngá sɔ́ á Tiberias, bebeñ é vóm bé ngá dzí mifémm Ntí a ngá mana vé akíba ya myɔ.
Éyɔŋ nkuna bot te ó yén yaá ná Yesus a sés fe ó véa ngé ki béyága beñ, ané bé ngá daŋ mébyéa été, bé kéñ á Kapernaúm béé ke bá dzéŋ Yesus.
Éde niané bé ngá koan ya ñí á máŋ áyát, ané bé ngá síli ñí ná, “Á Rabí, o sɔ́ ó vá ódén?”
Éde Yesus ñí a ngá yalan ya bɔ́ ná, “Bébélá ya bébélá ma dzó mína ná, mína dzéŋ ma, se amú ná mínaá yén mendem, ve fáve amú ye ná mínaá dzí mifémm míní dzéñ fe.
Bɔgán eséññ se akála bídzí bíye byá wú ntuk, ve fáve ákála bídzí byá tɔbɔ akekwíñ éniŋ é ne mbéámbéá, ébí é Mwán Mot aa ye mína vé, amú ná éñe Tará Nzamá a bem yaá é sitám dzeñ.”
Ané bá bé ngá síli ñí ná, “Bía yian bɔ dzé á mfá ye ná bí bɔ bíséññ Nzamá?”
Éde Yesus a ngá yalan ya bɔ́ ná, “Éséññ Nzamá édɔ dí, ná míní bwíni éñí émyen á lóm yaá.”
Véa éñe, bé ngá síli ñí ná, “Nzá ndem wa lére á mfá ye ná ngé bí ne yén, ya fe ná ngé bí ne wa bwíni? Nzá dzam fá wa bɔ?
Betará bé ngá dzí manná éyáŋŋ été, ámvála é ne ntsilann ná, ‘A ngá vé bɔ́ ná bé dzí mfémm ye á dzóp.’ ”
Dzam te édɔ Yesus ñí á ngá dzó bɔ́ ná, “Bébélá ya bébélá ma dzó mína ná, se Moisés éñe aá vé mína mfémm ye á dzóp, ve Tará, éñe aa vé mína ñá mfaŋ mfémm ye á dzóp.
Amú ná, mfémm Nzamá éwɔ ó ne éñí a ngá sigi á dzóp été ná aa vé bot béye é sí ñí eniŋ.”
Éde bé ngá dzó ñí ná, “Á Ntí, vá bía mfémm te eyɔŋ ése.”
Ané Yesus a ngá dzó bɔ́ ná,
Ma me ne mfémm ye éniŋ, éñí a nzu ébe ma ăá ye wók nzeñ eyɔŋ enziŋ. Éñí ñí aa bwíni fe ma, ñí ăá ye ki bera wók evéé eyɔŋ enziŋ.
Ve ma me mvá mína dzó ná míní yén yaá ma, véa mína kaa ábwíni.
Éñí áse Tará aa vé ma, aa ye nzu ébe ma; éñí ñí aa nzu fe ébe ma, ma măá ye ki tsílán ya ñí amvála enziŋ.
Dá é tɔɔ́ ná ma me sigi yaá á dzóp, se á mfá ye ná me bɔ nkómánn wɔm, ve fáve nkómánn Éñí a ngá lóm ma.
Édɔ ná nkómánn Éñí a ngá lóm ma éwɔ wí ná, me táa dzímle mbɔ́ɔ́ enziŋ ye ébá bésesé a vé yaá ma, ve fáve ná ma ye ñí wómo é mos wá súgan.
Amú ná nkómánn Tará éwɔ wí ná, é mot áse aa yén Mwán, a bwíni fe ñí, a ne belé eniŋ é ne mbéámbéá, mámyen ma ma ye fe ñí wómo é mos wá súgan.
Dzam te édɔ bejudio bé ngá tára ná bá kɔ́bɔ ya ñí miswa, amú aá dzó ná, “Ma me ne mfémm ó ngá sigi á dzóp.”
Ané bé ngá síli bevɔ́ɔ́ ya ébá bevɔ́ɔ́ ná, “Ye ná se Yesus, é mwán José éñe ñí, éñí bía yem fe éséá bá ñiá? A ne dzó áwola dí á yá ná, ‘Me sigi yaá á dzóp?’ ”
Éde Yesus a ngá yalan ya bɔ́ ná,
Mot enziŋ a sés nzu ébe ma, ngé se é Tará a ngá lóm ma, éñe aa dulu ñí, ma me wómo fe ñí é mos wá súgan.
É ne ntsilann mébá bekúlu medzó ná, “Bésesé bá ye ñɔŋ ayágalé ébe Nzamá.” Ya fe ná éñí áse a wók yaá, a ñɔŋ yaá fe ayágalé aa nzu ébe ma.
Se ná mot enziŋ a yén yaá Éséá; fáve éñe a ne éñí Nzamá, éñí te éñe a yén yaá Éséá.
Bébélá ya bébélá ma dzó mína ná, éñí aa bwíni, a belé éniŋ é ne mbéámbéá.
Ma me ne mfémm ye éniŋ!
Beésúá bé ngá dzí manná éyáŋŋ été, véa bé wú fe.
Mfémm wí éwɔ wá sigi á dzóp été, ná éñí áse aa dzí wɔ́ á bɔ kaa áwú.
Ma me ne ntétéá mfémm, éwí ó sigi yaá á dzóp été. Ngé mot enziŋ aa dzí mfémm te aa ye niŋ kɔ́mm áse; mfémm ma ye vé á mfá ávé bot béye é sí ñí eniŋ, ó ne é ñúu dam.
Éde bejudio bé ngá bɔ mikéá bébyen ya bébyen, béé dzó ná, “Éñí a ne bía vé é ñúu deñ ná bí dzí dɔ á yá?”
Ané Yesus ñí a ngá yalan ya bɔ́ ná,
Bébélá ya Bébélá ma dzó mína ná, ngé mínăá dzí é ñúu é Mwán Mot, ya fe áñú mékií meñ, mínĭí belé eniŋ ébe mína bébyen.
Éñí aa dzí é ñúu dam ya fe áñú mékií mam, a belé éniŋ é ne mbéámbéá, ma ma ye fe ñí wómo é mos wá súgan.
Amú ná é ñúu dam é ne ñá mfaŋ bidzí, mékií mam fe má mé ne ñá mfaŋ meñú.
Éñí aa dzí é ñúu dam ya fe áñú mékií mam, aa laŋan a tɔɔ́ ébe ma, ma fe ntéññ mbɔ́ɔ́ ébe éñe.
Ámvála é Tará a ne ntétéá a ngá lóm ma, ma ma niŋ fe ákála Tará, éñí ñí aa dzí fe ébe ma, éñí te ñí aa ye fe niŋ ákála ma.
Mfémm wí éwɔ ó sigi yaá á dzóp été; se ané éwí beésúá bé ngá dzí, véa bé wéñ; ve éñí ñí aa dzí mfémm wí aa ye niŋ kɔ́mm áse.
Yesus a ngá dzó mam méte á sinagoga enziŋ été, eé vé ayágalé á Kapernaúm.
Dzam te édɔ, abwiññ béyága béye áabeñ, béé wók dɔ, ané bé ngá dzó ná, “Áyágalé dí é ne ayéñ; nzá a ne dɔ yébe?”
Ve Yesus, ñí eé yem á nlém weñ été ná béyága beñ bá ke bá kɔ́bɔ dɔ biswaáswaá á mfá dzam te, éde á ngá dzó bɔ́ ná, “Ye dzam te dá bɔ ná míní kɔp obaá?
Éde á yá, ngé é bɔ ná mína yén é Mwán Mot eé bét é vóm a ngá tára tɔbɔ?
Nsísim éñe aa vé eniŋ; ñúu é mot dăá vé abúánn enziŋ; bífíá me kɔ́bɔ yaá mína bí ne nsísim, bí ne fe eniŋ.
Ve, bot benziŋ béye ébe mína băá bwíni.” Amú ná Yesus a ngá bem tára yem benzá béye ébe bɔ́ bé mbé kaa ábwíni, ya fe éñí a mbé ná aa ye ñí kuan.
Éde a ngá dzó ná, “Akála te édɔ, me dzó yaá mína ná, mot enziŋ a sés nzu ébe ma ngé băá bé ñí dɔ vé ébe Tará ná a bɔ dɔ.”
Atéé ye eyɔŋ te, abwiññ beyága béye áabeñ bé ngá lík ná bá bee ñí, ébɔ́ kaa fe áwulu bábe bɔ́ nsámá.
Éde Yesus a ngá síli beyága awóm ya beyága bé beáñ ná, “Ye mína mína kómo fe ke?”
Ané Simón Pedro a ngá yalan ya ñí ná, “Á Ntí, bía ye ke ébe nzá. Wa o belé bífíá bíye éniŋ é ne mbéámbéá;
bía bí bwíni yaá, bí yem yaá fe ná wa o ne Mfúfúp Mot Nzamá [Kristo, é mwán é Nzamá á ne ntétéá].”
Éde Yesus a ngá yalan ya bɔ́ ná, “Nde se ma maá tɔ́p mína awóm ya bé beáñ? Ve mot mbɔ́ɔ́ ye ébe mína a ne déble.”
Véa, Yesus a ngá ke aa wulu á Galilea, éñe kaa fe ákómo áke á Judea amú ná betébosú béye bejudio bé ngá dzéŋ ná bá ywíñ ñí.
Ákoan fét bejudio é ntɔɔ́ bebeñ, éñí bitɔbɔga.
Éde, bɔbéñaŋ bé ngá dzó ñí ná, “Kólogé ó vá, o ke á Judea á mfá ye ná béyága bwe bá bé yén fe míbɔann wa bɔ;
amú ná mot enziŋ ăá bɔ dzam ásweññ éyɔŋ aa kómo ná bé yem ñí á bot été. Ngé wa bɔ é mam má, kéŋ álére wámyen á bot béye é sí ñí été.”
(Amú ná atwaa bɔbéñaŋ bá bĕé ngá bwíni ki ñí.)
Ané Yesus á ngá dzó bɔ́ ná, “É tám dam dăá bé kwíñ, ve é tám denan édɔ é ne eyɔŋ ése.
Bot béye é sí ñí bé sés mína víni, ve bá víni ma, akála ná ma vé é ngañiá á mfá weba ná míbɔann myeba mí ne abé.
Bétgán ó fét; ma măá ke ó fét te, amú ná é tám dam dăá bé dzálában.”
Niané a ngá mana dzó dzam te, a ngá lígi á Galilea.
Ve niané bɔbéñaŋ bé ngá bét ó fét, éde ñí a ngá ke fe; afáŋbɔ se éyéá été, ve fáve ané ásweññ.
Dzam te édɔ betébosú béye bejudio bé ngá dzéŋ ñí ya dɔ ó fét, béé dzó ná, “Mot te a ne ó vé?”
Abwiññ miswa é ngá bɔban á bot été; mingúrá mí bot mií dzó ná, “A ne mbamba mot,” ébá bevɔ́ɔ́ bá ná, “Kaa, fáve ná aa duk bot.”
Afáŋbɔ néa, mot enziŋ ĕé ngá kɔ́bɔ á mfá weñ á bot été, amú ná bé ngá kɔ betébosú béye bejudio wɔŋŋ.
Ve, énzénzaŋ fét ébyen, éñe Yesus a ngá bét a kéñ ñíi á templo á ŋga yágale bot.
Ya dzam te édɔ betébosú béye bejudio bé ngá ku ya dɔ mevoó, béé dzó ná, “É mot ñí a ne belé nyemann á yá, éñe kaa áñɔŋ méyágalé?”
Éde Yesus ñí a ngá yalan ya bɔ́ ná,
Ayágalé dam é sés áandam, é ne édí éñí a ngá lóm ma.
Ngé mot enziŋ aa kómo bɔ nkómánn Nzamá, aa ye yem ngé ayágalé dam dá sɔ́ ébe Nzamá, ngé ki ná ma kɔ́bɔ ya é nguu dzam mámyen.
Éñí aa kɔ́bɔ á mfá weñ émyen, aa dzéŋ é dúmá deñ émyen; ve éñe ñí aa dzéŋ e dúmá éñí a ngá lóm ñí, mot te éñe a ne bébélá mot, ekúkwát dá é sés ki ébe éñe.
Nde se Moisés éñe aá vé mína nkɔɔ́ métsiŋŋ? Afáŋbɔ ná mot enziŋ ye ébe mína ñí ăá dzálá wɔ! Ve, akála dzé mína dzéŋ ná míní ywíñ ma?
Ané nkuna bot ó ngá yalan ná, “O belé mbéa nsísim. Nzá aa dzéŋ ná aa ywíñ wa?”
Éde Yesus a ngá yalan ya bɔ́ ná,
Mbɔann dzam avɔ́ɔ́ me bɔ, édɔ mína bésesé mína míní mana yaá ku mevoó.
Ya dzam te édɔ Moisés a ngá vé mína nkíkgán mekeé (se ná ó mbé éwí Moisés, ve fáve ná, ó mbé éwí bimvámvámm byeñ); édɔ ná é mos Sátará wá mína kík fe fám akeé.
Ngé fám da ñɔŋ nkíkgán akeé é mos Sátará á mfá ye ná bé bɔ kaa tsam nkɔɔ́ métsiŋŋ Moisés, akála dzé mína wók abé ya ma, ngé ma me mana séñ mot é mos Sátará?
Kaa kíkgán nsaŋ ya édí bá yén, ve kíkgánán nsaŋ ó ne nzósoó.
Ané bot benziŋ béye á Yerusalen bé ngá dzó ná, “Nde se é mot bá kómo ywíñ éñe ñí?
Yénŋánán, aa kɔ́bɔ á bot été, bá kaa ñí ádzó dzam enziŋ. Ye a ne bɔ tám enziŋ ná betébosú bé yem yaá bébélá ná Kristo éñe ñí?
Éde Yesus eé yágale á templo été, a ngá yónán ya kíŋŋ oyaáp óyóp, eé dzó ná, “Mína yem ma, mína yem fe é vóm ma sɔ́; ma meé ndzí ki sɔ́ ya é nguu dzam mámyen. Ve éñí a ngá lóm ma a ne bébélá, éñí míní ne kaa yem.
Ma yem ñí, amú ná éñe maá sɔ́ ébe éñe, ané fe éñí á ngá lóm ma.”
Ya dzam te édɔ, bé ngá dzéŋ ya dɔ ná bé biñ ñí; ve mot enziŋ eé ndzí ñí kee mó ó ñúu, amú ná ákoan é tám deñ dăá bé kwíñ.
Ve, abwiññ bot béye á nkuna bot été é ngá bwíni ñí, bé ŋga dzó ná, “Éyɔŋ Kristo aa ye sɔ́, ye aa ye bera bɔ méndem má lot émá é mot ñí a bɔ yaá?”
Niané befariseo bé ngá wók nkuna bot wá ke wá kɔ́bɔ mam méte á bíswaáswaá été á mfá weñ, éde betébosú befára ya befariseo bé ngá lóm mewasíli ná bé ke ñí biñ.
Éde Yesus a ngá dzó bɔ́ ná, “Me ngén bíabe mína táŋ oyomm tám; nia véa me búlán ébe éñí a ngá lóm ma.
Mína ye ma dzéŋ, ve mínăá ye koan ya ma; míní sés ki kwíñ é vóm me tɔɔ́.”
Ané betébosú béye bejudio bé ngá ke bá dzó bébyen ya bébyen ná, “Vóm mbé é mot ñí aa nkún ke, ya fe ná bí sés koan ya ñí? Ye ná a nkún nzu ke é sí begriego bé ne myeann, á mfá áyágale begriego?
Édí a dzó yaá dí dá yíli á yá, ná, ‘Mína ye ma dzéŋ, mínăá ye koan ya ma; ya fe ná míní sés ki kwíñ é vóm me tɔɔ́’?”
É mos ó ngá súgan, é bora mos onén ye ó fét, Yesus a téle tételé, éde a ngá bére kíŋŋ ó yóp, eé dzó ná, “Ngé mot enziŋ a belé evéé, á nzá ébe ma, á ñá fe.
É mot aa bwíni ma, ané Ntsili wá dzó ‘Á nlém weñ été aswíñ mendzímm ye éniŋ dá ye fwíigan.’ ”
(Ve, a ngá dzó dzam te ébe á Nsísim ye ébá bé ngá bwíni ñí bé mbé ná bé nkún ñɔŋ; ákoan Nsísim ăá bé sian, ya ná Yesus ñí ăá bé ki tɔbɔ á dúmá deñ été.)
Éde, bot benziŋ béye á nkuna bot, niané bé ngá wók bífíá bíte, bé ŋga dzó ná, “Bébélá ya bébélá ná éñí éñe a ne nkúlu medzó.”
Ébá bevɔ́ɔ́ bá ná, “É mot ñí a ne Kristo.” Ve, befé bá bé ngá dzó ná, “Ye é ne Kristo aa ye sɔ́ á Galilea?
Nde Ntsili wăá dzó ná Kristo aa ye sɔ́ é mvɔŋ bot David, á Belén, é dzeá David a mbé a tɔɔ́?”
Ané nkánán ó ngá ñíi á nkuna bot été ákála deñ.
Éde bevɔ́ɔ́ bé ngá kómo ñí biñ, ve mot enziŋ eé ndzí ñí kee mó ó ñúu.
Niané mewasíli mé ngá búlán ébe betébosú befára ya befariseo, éde bé ngá síli bɔ́ ná, “Amú dzé míníí ndzí sɔ́ ya ñí?”
Ané mewasíli mé ngá yalan ná, “Mot enziŋ mfé ăá bé tára kɔ́bɔ ané mot te.”
Véa éñe befariseo bé ngá síli bɔ́ ná, “Ye mína bé duk yaá fe?
Ye mot enziŋ ye betébosú, ngé ki mot enziŋ ye befariseo a bwíni yaá ñí?
Ve nkuna bot wá ó ne kaa áyem nkɔɔ́ métsiŋŋ wí, ó ne ya biboŋ.”
Éde Nikodemo, a tɔɔ́ mot mbɔ́ɔ́ ye ébe bɔ́, éñí a ngá tára ke ébe Yesus, a ngá síli bɔ́ ná,
“Ye nkɔɔ́ métsiŋŋ wea wá kík mot nsaŋ ngé kaa ná bé tára ñí byéa, véa bé yem é dzam á bɔ?”
Ané bé ngá yalan ya ñí ná, “Ye wa o ne fe mot ye á Galilea? Fasge, o yén ná nkúlu medzó enziŋ ăá bé sɔ́ á Galilea.”
Éde kada mot a ngá ke é ndá dzeñ.
Ve Yesus ñí a ngá ke nkoó Álíba.
Niané kírí e ngá léne, éde a ngá bera sɔ́ á templo, ané nnam ngúrá ó ngá ke ébe éñe; ñí á ŋga vé fe bɔ́ ayágalé, a tɔɔ́ ósí.
Ané bé ngá dzó ñí ná, “Á Nyágale, é miningá ñí bé dzili ñí á medzíán mébyen été.
Éde á nkɔɔ́ métsiŋŋ été, Moisés aá mánan bía ná, ámvála biningá te bí lúm dɔ mekwá. Ve wa wa dzó á yá?”
Bá bé ngá dzó dzam te ná bá kyak ñí, á mfá ye ná bé belé nzá ámvála bé ne ñí sɔ́mán. Ve Yesus ñí a ngá lúŋbe ósí, á ŋga tsili ó sí ya onuú.
Éde akála ná bé ngá tsíni béé síli ñí, ané a ngá tébe tételé a dzó bɔ́ ná, “Éñí a ne kaa nsémm ébe mína, á bɔɔ́ge é mot ósúá aa wea ñí akwá.”
Ané a ngá bera lúŋbe ósí, á ŋga tsili ó sí.
Véa éñe ébɔ́, niané bé ngá wók dɔ, bé ŋga kólo mbɔ́ɔ́ ya mbɔ́ɔ́, átée ye beñá bot, ané a ngá lígi etámm ya é miningá a mbé a téle énzénzaŋ.
Niané Yesus á ngá tébe tételé, éde a ngá dzó miningá ná, “Á miningá, bé ntɔɔ́ vé? Ye ná mbɔ́ɔ́ enziŋ ăá vé wa meku?”
Ané a ngá yalan ná, “Á Ntí, kaa mbɔ́ɔ́.”
Ané Yesus a ngá dzó ñí ná, “Ma măá vé ki wa meku. Kéŋ, atéé ye áwola dí o táa bera bɔ nsémm.”
Ané Yesus a ngá bera kɔ́bɔ ya bɔ́ eyɔŋ efé, eé dzó ná, “Ma me ne éyéá bot béye é sí ñí; éñí aa bee ma, ăá ye wulu ó dzíbi ósí, fáve ná aa ye belé eyéá ye éniŋ.”
Éde véa befariseo bé ngá dzó ñí ná, “Wa wa vé wámyen ngañiá; é ngañiá we a sés bébélá.”
Ané Yesus ñí a ngá yalan ya bɔ́ ná,
Atwaa ngé ma vé mámyen ngañiá, é ngañiá wɔm a ne bébélá, amú ná ma yem é vóm maá sɔ́, ya é vóm ma ke; ve mína, mínăá yem é vóm maá sɔ́, ngé ki é vóm ma ke.
Mína mína kík nsaŋ amvála ané mot binam, ma măá kík mot enziŋ nsaŋ.
Ve ngé ma kík ki nsaŋ; nsaŋ wɔm ó ne bébélá; amú me sés fáve mámyen etámm, ve ná ma ya é Tará a ngá lóm ma.
É ne ntsilann á nkɔɔ́ métsiŋŋ wenan été ná, é ngañiá bot bé beáñ a ne bébélá.
Ma me ne éñí aa vé é ngañiá wɔm mámyen, é Tará aá lóm ma, ñí aa vé fe é ngañiá wɔm.
Ané bé ngá síli ñí ná, “Ésúá a ne ó vé?”
Éde Yesus a ngá yalan ná, “Mínăá yem ma, mínăá yem ki Tará. Ngé míní yem ma, ngé mína yem fe é Tará wɔm.”
A ngá kɔ́bɔ mam méte éyɔŋ a ngá yágale bot á templo, é vóm bé ngá bɔ béé nii bivévé; mot enziŋ kaa ñí ábiñ, amú ná ákoan áwola deñ dăá bé kwíñ.
Ané a ngá bera bɔ́ dzó ná, “Ma ke, mína ye ma dzéŋ, ve mína ye wú mísémm myenan été; é vóm ma ke, míní sés ki kwíñ ó weñ.”
Éde betébosú béye bejudio bé ngá dzó ná, “Ye aa ye ywíñ émyen eé dzó ná ‘é vóm ma ke míní sés ki kwíñ ó weñ?’”
Éde Yesus a ngá dzó bɔ́ ná, “Míní ne bot béye ásí, ma me ne mot ye óyóp, míní ne bot béye é sí ñí, ma me sés mot ye é sí ñí.
Dzam te édɔ me mvá mína dzó ya dɔ ná, mína ye wú mísémm myenan été; amú ná ngé mína kaa ábwíni ná ma me ne, mína ye wú mísémm myenan été.”
Ané bé ngá síli ñí ná, “O ne nzá?”
Éde Yesus ñí a ngá yalan ya bɔ́ ná, “Édí me dzó yaá mína atéé ye átáraga?
Me belé abwiññ mam ye ákɔ́bɔ ya ákík nsaŋ ébe mína; ve éñí a lóm yaá ma a ne bébélá; édɔ ná, é mam mé wók yaá ébe éñe, mam méte émɔ ma kɔ́bɔ bot béye é sí ñí.”
Ve béé ndzí yem ná aa kɔ́bɔ ya bɔ́ á mfá Éséá.
Éñe ñí a lóm yaá fe ma, a ne bía ñí; ñí ăá lík ki ma etámm, amú ná ma bɔ eyɔŋ ése édí dá vé ñí nlém mesán.”
Éde eé kɔ́bɔ mam méte, abwiññ bot é ngá bwíni ñí.
Ané Yesus a ngá dzó béjudio bé ngá bwíni ñí ná, “Ngé míní tɔbɔ mbán áyágalé dam été, mína ye bɔ béñá béyága bam;
éde mína ye yem bébélá, bébélá fe ñí aa ye mína tɔɔ filí.”
Ané bé ngá yalan ya ñí ná, “É mvɔŋ Abraam édɔ bí ne, bĭá bé ki tɔbɔ áloá mot enziŋ. Nzá amvála wa dzó ná, ‘Mína ye tɔbɔ filí?’”
Éde Yesus ñí a ngá yalan ya bɔ ná,
Bébélá ya bébélá ma dzó mína ná, éñí áse aa bɔ nsémm a ne oloá ye á nsémm.
Oloá wá wăá tɔbɔ ki eyɔŋ ése á ndá; ve fáve mwán éñe aa tɔbɔ eyɔŋ ése.
Édɔ ná, ngé Mwán a tɔɔ́ mína filí, mína ye tɔbɔ ñá filí.
Ma yem ná é mvɔŋ Abraam édɔ míní ne, ve mína, mína dzéŋ ná míní ywíñ ma, amú ná éfíá dam dĕé belé afóo ébe mína.
É mam me yén yaá ébe Tará; émɔ ma kɔ́bɔ, ané mína mína bɔ fe é mam míní wók yaá ébe ésúá wenan.
Éde bá bé ngá yalan ya ñí ná, “É tará wea éñe a ne Abraam.”
Ané Yesus a ngá dzó bɔ́ ná, “Ngé é bwán Abraam ébɔ́ míní bɔ, ngé míbɔann Abraam émyɔ mína bɔ.
Ve éndagá mína mína dzéŋ ná míní ywíñ ma, é mot me kɔ́bɔ yaá mína é bébélá me wók yaá ébe Nzamá. Édí te Abraam ñí eé ndzí dɔ bɔ.
Mína bɔ míbɔann ésúá wenan.” Éde bé ngá dzó ñí ná, “Bíí ndzí byála bíbwan été; bí belé éséá mbɔ́ɔ́, Nzamá.”
Ané Yesus a ngá dzó bɔ́ ná,
Ngé Nzamá éñe á bɔ Ésúá wenan, ngé mína dziŋ ma, amú ná é ma ñí éñe maá sɔ́ ébe Nzamá, akála ná meé ndzí sɔ́ ya é nguu dzam mámyen, ve fáve ná éñe aá lóm ma.
Amú dzé mínăá wók nkɔ́bɔ wɔm? Akála ná míní sés wók bífíá byam.
Míní ne é bwán ésúá wenan déble, míkómánn ésúá wenan émyɔ fe mína kómo dzálá. A ne nywíññ bot atéé ye átáraga, eé ndzí tɔbɔ mbán á bébélá été, amú ná bébélá a sés ébe éñe. Éyɔŋ aa kɔ́bɔ mineá, aa kɔ́bɔ é dzam deñ émyen, amú ná a ne nnéneá ya fe éséá mineá.
Ve ma, akála ná ma kɔ́bɔ bébélá, mínăá bwíni ma.
Nzá ye ébe mína aa bwaale ma nsémm? Ngé ma kɔ́bɔ bébélá, amú dzé mínăá bwíni ma?
Éñí a ne é mot Nzamá, aa wók bífíá Nzamá; dzam te édɔ mínăá wók ya dɔ, amú ná míní sés ébá Nzamá.
Ané betébosú béye bejudio bé ngá yalan ya ñí ná, “Nde bĭá dzó bébélá ná o ne mwann Samaritano ya fe ná o belé mbéa nsísim?”
Éde Yesus a ngá yalan ná, “Mĕé belé mbéa nsísim, fáve ná ma séme é Tará wɔm, ve mína mína lére ma osoán.
Ve ma măá dzéŋ é dúmá dam, éñí aa dzéŋ dɔ a ne; aa kík fe misaŋ.
Ma dzó mína bébélá ya bébélá ná, ngé mot a dzálá bífíá byam, ăá ye wú mbéámbéá.”
Éde betébosú béye bejudio bé ngá dzó ñí ná, “Áwola dí édɔ bí túga yaá yem ná o belé mbéa nsísim. Abraam ya bekúlu medzó baá wú, éde wa wa dzó ná, ‘Ngé mot a baale bífíá byam ăá ye kyak awú mbéámbéá.’
Ye o ne bora mot ádaŋ tará wea Abraam éñí aá wú? Bekúlu medzó bá bá wú fe. Wa bɔ wámyen nzá?”
Mína mínăá yem ñí; ve ma ma yem ñí. Véa ngé ma dzó ná măá yem ñí ma ye bɔ nnéneá ané mína. Ve fáve ná ma ma yem ñí, ma baale fe éfíá deñ.
Ésúá wenan Abraam, a ngá sán eé yana ná áyén é mos wɔm; aá yén wɔ́, á ŋga sán fe.”
Dzam te édɔ betébosú béye bejudio bé ngá dzó ya ñí dɔ ná, “Wăá bé ki belé mibú mewóm mé tán! Ye ná o yén yaá Abraam?”
Éde Yesus a ngá dzó bɔ́ ná, “Ma dzó mína bébélá ya bébélá ná, kaa ná Abraam á byála, ma me ne.”
Ané bé ngá twáa mekwá ná bá lúm ñí mɔ; ve Yesus ñí a ngá sɔbɔ, a kwíñ á templo átán. [Ané a ngá kólo bɔ́ été, a kéñ].
Yesus eé lot, éde a ngá yén mot enziŋ a tɔɔ́ ndzímm atéé ye ábyálá.
Ané béyága beñ bé ngá síli ñí ná, “Á Rabí, ná éñí á byála ndzímm, nzá aá bɔ nsémm, ye é mot ñí émyen ye beéséá?”
Éde Yesus ñí a ngá yalan ná, “É mot ñí émyen eé ndzí bɔ nsémm, ngé ki beéséá, ve fáve ná míbɔann Nzamá mí léreban ébe éñe.
Bía yian bɔ míbɔann éñí a lóm yaá ma ntéññ omos ó ngén; alú dá nzu éyɔŋ mot enziŋ a sés bɔ eséññ.
Éyɔŋ me ngén me tɔɔ́ é sí ñí, me ne éyéá bot béye é sí ñí.”
Niané a ngá kɔ́bɔ dzam te, á ŋga túp menden ó sí, eé bɔ ntɔ́p, éde a ngá wáa ndzíndzímm ntɔ́p te ó mís meñ.
Ané a ngá dzó ñí ná, “Kéŋ, o sop mís étemŋa méndzímm Siloé” (édí bá kelan ná, “Nlómánn”). Éde a ngá ke, a mana sop mís, a búlán fe eé yén.
Ané, é bot bé mbé bé tɔɔ́ bábe bɔ́, ya fe ébá bé ngá tára bɔ béé yén ané aa dzaa byém, bé ngá dzó ná, “Nde se éñí éñe a ngá bɔ eé ke aa tɔbɔ ósí, eé dzaa bot byém?”
Bevɔ́ɔ́ benziŋ bé ngá dzó ná, “Éñe ñí.” Ébá bevɔ́ɔ́ bá ná, “Kaa, fáve ná aa fonan ya ñí.” Ve émyen ñí a ngá dzó ná, “Ma ñí.”
Éde bé ngá síli ñí ná, “Á kúu wa mís á yá?”
Ané a ngá yalan ná, “É mot bá lwée ná Yesus éñe á mana bɔ ntɔ́p, a wáa ma wɔ ó mís, á dzó ma ná ‘Keŋ á sop mís á Siloé.’ Éde mé ke, me sop mís, véa mé ŋga yén.”
Ané bé ngá síli ñí ná, “Mot te a ne ó vé?”
Éde a ngá yalan ná, “Măá yem.”
Ané bé ngá ke ya é mot a mbé ndzímm ébe ású befariseo.
(Ve é mos Yesus a ngá mana bɔ ntɔ́p a kúu fe ñí mís ó mbé é mos Sátará.)
Éde befariseo bá bé ngá bera ñí síli amvála avé a ngá tára ná aa yén. Ané a ngá dzó bɔ́ ná, “Á wáa ma ntɔ́p ó mís, éde me ke sop mís, véa mé ŋga yén.”
Ya dzam te édɔ befariseo benziŋ bé ngá dzó ná, “É mot ñí ăá sɔ́ ébe Nzamá, amú ná ăá baale é mos Sátará.”
Ve ébá bevɔ́ɔ́ bá ná, “Mbɔ misémm a ne bɔ ámvála mendem te á yá?” Éde bé ngá kánan énzénzaŋ.
Ané bé ngá bera síli ndzíndzímm ná, “Wa wa dzó nzá dzam á mfá weñ, dá é tɔɔ́ ná éñe á kúu wa mís?”
Ané a ngá dzó ná, “A ne nkúlu medzó.”
Ve, betébosú béye bejudio bá bĕé ngá yébe ná a mbé ndzímm, ná véa á ŋga yén, fáve ye akekwíñ ané bé ngá lwée é mot a ngá bera yén beéséá.
Éde bé ngá síli bɔ́ ná, “Ye é mwán wenan ñí, éñe mína dzó ná aá byála ndzímm? É ne bɔ á yá ná á ŋga yén yaá éndagá?”
Ané beéséá bá bé ngá yalan ná, “Bía yem ná é mwán wea éñe ñí, ya fe ná aá byála ndzímm;
(Beéséá bá bé ngá dzó mam méte akála ná bé ngá kɔ betébosú béye bejudio wɔŋŋ; amú ákoan betébosú béye bejudio bé mana yaá ábán ná, ngé mot enziŋ a mem ná éñe a ne Kristo, bá ye tsílán ya ñí á Sinagoga.
Dzam te édɔ beéséá bé ngá dzó ya dɔ ná, “Síligán émyen; a ntɔɔ́ ñá mot.”)
Éde bé ngá lwée é mot a mbé ndzímm éyɔŋ beáñ, béé dzó ñí ná, “Vá Nzamá dúmá; bía yem ná mot te a ne mbɔ misémm.”
Ané ñí a ngá yalan ná, “Ngé a ne mbɔ misémm, măá yem; dzam avɔ́ɔ́ édɔ ma yem, fáve ná, me mbé ndzímm, ve éndagá mé ŋga yén yaá.”
Éde bé ngá síli ñí ná, “Á bɔ wa nzá dzam? Á kúu wa mís á yá?”
Ané a ngá yalan ná, “Me tára yaá mína dɔ ádzó, ve mína kaa ma béá. Amú dzé mína kómo dɔ bera wók? Ye mína mína kómo fe bɔ béyága beñ?”
Véa bé ŋga tea ñí, béé dzó fe ñí ná, “Wa o ne nyága weñ, ve bía bí ne béyága Moisés.
Bía yem ná Nzamá a ngá bɔ eé kɔ́bɔ ya Moisés, ve éñí, bĭá yem é vóm aa sɔ́.”
Éde mot te ñí a ngá yalan ya bɔ́ ná, “Dzam te édɔ dá é ne eyágán dzam, ná mínăá yem é vóm aa sɔ́, ve ñí a kúu yaá ma mís.
Bía yem ná Nzamá ăá wók bebɔ misémm, ve ngé mot enziŋ aa kɔ Nzamá wɔŋŋ eé dzálá fe nkómánn weñ, mot te éñe Nzamá aa wók.
Avé eniŋ é ngá tára, băá bé wók ná ndzíndzímm atéé ábyálá ná mot á kúu wɔ mís.
Ngé é mot ñí á bɔ kaa sɔ́ ébe Nzamá, ngé á sés bɔ dzam enziŋ.”
Éde bé ngá yalan ya ñí ná, “Waá byála mbɔ mísémm, ye ná wa ó ŋga nzu yaá bía vé ayágalé?” Ané bé ngá tsílán ya ñí átán.
Niané Yesus a ngá wók ná bé tsílán yaá ñí, éde a ngá koan ya ñí aa síli ñí ná, “Ye wa bwíni é Mwán Mot?”
Éde a ngá yalan ná, “Á ndzwée, a ne nzá, á mfá ye ná me bwíni ñí?”
Ané Yesus a ngá dzó ñí ná, “O yén yaá ñí; é mot aa kɔ́bɔ ya wa, éñe ñí.”
Éde a ngá dzó ná, “Á Ntí, ma bwíni.” Ané a ngá kútbe ó sí ná aa kaŋ ñí.
Éde Yesus á ngá dzó ná, “Maá sɔ́ ébe bot béye é sí ñí á mfá nkíkgán misaŋ, ná ébá bé ne kaa yén, bé yén; ébá bá bá yén, bá bé tɔbɔ ndzímm.”
Niané befariseo benziŋ béye bé mbé bábe bɔ́ bé ngá wók dzam te, ané bé ngá síli ñí ná, “Ye ná bía bí ne fe midzíndzímm?”
Éde Yesus á ngá yalan ya bɔ́ ná, “Ngé míní bɔ midzíndzímm, ngé mínĭí belé nsémm. Ve éndagá, amú mína dzó ná, ‘Bía yén’, nsémm wenan wá laŋan ó tɔɔ́.”
Bébélá ya bébélá ma dzó mína ná, éñí aa bɔ kaa ñíi á mbéñ ábemá mitómá, ve fáve ná aa ke bét mfá mfé, mot te a ne ndzídzíp ya nzeé midzɔ́ŋŋ;
ve éñe ñí aa ñíi á mbéñ, éñe a ne nkálá mitómá.
Mot te éñe nkálá mbéñ ábemá aa kúu mbéñ, mitómá mí ŋga béá é kíŋŋ deñ, ñí á ŋga lwée fe mitómá ya eyola, véa a kéñ fe ya myɔ átán.
Éyɔŋ a mana yaá ákwíñ átán ya mítómá myeñ, á ŋga ke myɔ ósú, mitómá myá mí ŋga bee fe ñí, amú ná myá yem é kíŋŋ deñ.
Ve myăá ye bee eyágán mot, fáve ná myá ye ñí túp, akála ná myăá yem é kíŋŋ biyágán bí bot.
Yesus a ngá vé bɔ́ nkaná wí; ve bá bĕé ndzí yem é mam a ngá kɔ́bɔ bɔ́.
Éde Yesus a ngá bera bɔ́ dzó ná,
Bébélá ya bébélá ma dzó mína ná, ma me ne mbéñ mitómá.
Ma me ne mbéñ; ngé mot a ñíi eé lot ébe ma, aa ye tɔbɔ nkoránn; véa aa ye bɔ eé ñíi, aa ye fe bɔ eé kwíñ, eé koan ya mevóm mé ne ya bilwá.
“Ndzídzíp wá sɔ́ fáve ná wá nzu dzíp, áywíñ, ya átsam; ma me sɔ́ yaá á mfá ye ná míní belé eniŋ, míní belé fe dɔ deé fwíige.
Ma me ne nkálá mitómá. Mbamba nkálá mitómá aa kee éniŋ dzeñ akála mitómá.
Éñe ñí a ne nsán ngwan, a sés nkálá mitómá, a sésés ki myenn mitómá émyen niané aa yén ané ebyó dá nzu, aa lama mitómá a túp. Ebyó te dá é ŋga bíra biñ é ŋga bíra fe myɔ mana myean.
Édɔ ná, éñe ñí aa sán ngwan ăá bís édí mitómá.
Ma me ne mbamba nkálá mitómá, ma yem áamyam, áamyam myá myá yem fe ma,
amvála ané Tará aa yem ma, ma ma yem fe Tará, éde ma kee éniŋ dzam akála mitómá.
Me belé fe mitómá mifé ná mí sés émí míye ábemá dí; émí míte myá ma yian fe nzu ya myɔ, myá mí béá fe é kíŋŋ dam; véa, mbamm wá ye bɔ mbɔ́ɔ́, nkálá mitómá ñí fe mbɔ́ɔ́.
Dzam te édɔ Tará aa dziŋ ma ya dɔ, amú ná ma kee éniŋ dzam, ná véa ma bera fe dɔ ñɔŋ.
Mot enziŋ ăá vea ma dɔ, fáve ná mámyen ma kee dɔ. Me belé nguu edzwée ye ákee dɔ, me belé fe nguu edzwée á mfá ábera dɔ ñɔŋ. Mvéná te maá ñɔŋ dɔ ébe Tará.
Éde nkánán ó ngá bera bɔban énzénzaŋ bejudio ákála bífíá bíte.
Ané abwiññ ye été é ngá dzó ná, “A belé mbémbéa nsísim, á ŋga kwan yaá fe á nlém. Akála dzé mína béá ñí?”
Ébá bevɔ́ɔ́ bá béé dzó ná, “Bífíá bí, bí sés ébí é mot a belé mbémbéa nsísim. Ye ná mbémbéa nsísim a ne kúu midzíndzímm mís?”
Éde é fét mesop templo e ngá sian á Yerusalen; a mbé metám mé mveŋ ya avép.
Véa Yesus eé ke aa wulu á templo, á nseŋ ndá Salomón.
Éde betébosú béye bejudio bé ngá mana ñí luŋ, béé síli ñí ná, “Wa ye bía kele óyóp ye akekwíñ ó dén? Ngé wa o ne Kristo túga bía dɔ dzó éyéá été.”
Ané Yesus ñí a ngá yalan ya bɔ́ ná,
Me dzó yaá mína dɔ, ve mína kaa bwíni; míbɔann ma bɔ ébe éyola Tará, émyɔ myá vé ma ngañiá.
Ve mína mínăá bwíni, amú ná míní sés mítómá myám, [ámvála mé dzó yaá mína].
Mítómá myám myá béá é kíŋŋ dzam, ma yem myɔ, myá myá bee fe ma.
Éde ma vé myɔ éniŋ é ne mbéámbéá, myăá ye ki dzímle eyɔŋ enziŋ; mot enziŋ ñí ăá ye ki mí dut é mó mam.
É Tará a vé yaá ma myɔ, aa daŋ mot áse, mot enziŋ ñí a sés ki myɔ dut é mó Tará été.
Bía Tará bí ne mot mbɔ́ɔ́.
Ané betébosú béye bejudio bé ngá bera twáa mekwá ná bá lúm ñí.
Éde Yesus a ngá dzó bɔ́ ná, “Me lére mína abwiññ bembamba mibɔann míye ébe Tará. Óvé ye été mína lúm ma ya wɔ mekwá?”
Ané betébosú béye bejudio bé ngá yalan ya ñí ná, “Bĭá lúm wa mekwá ébe mbamba mbɔann enziŋ; ve fáve ákála nkɔ́bɔ abyann; amú ná wa o tɔɔ́ mot, wa wa veŋan wámyen Nzamá.”
Éde Yesus ñí a ngá yalan ya bɔ́ ná,
Nde é sés ntsilann á nkɔɔ́ métsiŋŋ wenan été ná, ‘Maá dzó ná, Míní ne benzamá?’
Ye ná éñí Tará a téle yaá eki, aa lóm fe ñí éniŋ dzí, éñe mína dzó ná, nkɔ́bɔ abyann, amú mé dzó ná, ‘Me ne é Mwán Nzamá?’
Ngé măá bɔ míbɔann Tará, mínăá bwíni ma.
Ve ngé ma bɔ myɔ, afáŋbɔ ná mínăá bwíni ma, bwíniŋán mibɔann á mfá ye ná míní yem; míní yén fe ná Tará a ne ébe ma, ma me ne fe ébe Tará.
Véa éñe bé ngá bera dzéŋ ná bé biñ ñí; éde ñí a ngá kólo é mó meba été.
Ané a ngá bera ke á Yordán áyát, é vóm Juan a ngá tára du bot, éde a ngá lígi ó wéñ.
Abwiññ bot é ngá nzu ébe éñe, deé dzó ná, Juan eé ndzí bɔ ndem enziŋ, ve é mam mése Juan a ngá dzó ébe é mot ñí, mé mbé bébélá.”
Éde abwiññ bot é ngá bwíni ñí ó wéñ.
A ngá bɔ ná mot enziŋ a mbé nkúkwann, a tɔɔ́ eyola ná Lásaro, mot ye á Betania, é dzeá María bá mwanñaŋ Marta.
(María éñe a ngá wáa Ntí mbwánn enum, a fími fe ñí mebɔ ya ésií dzeñ. María te, ndóm Lásaro édɔ é mbé nkúkwann.)
Éde bekéá bé ngá lóm Yesus mbáná ná, “Á Ntí, ndzindziŋŋ mot we, ó ne nkúkwann.”
Niané Yesus a ngá wók dɔ, ané a ngá dzó ná, “Okwann te ó sés á mfá ye áwú, ve fáve ébe é dúmá Nzamá, ná é Mwán Nzamá á ñɔŋ dúmá ébe éwɔ.”
(Ve Yesus ñí a ngá dziŋ Marta, bá mwanñaŋ, ya fe Lásaro.)
Éde niané a ngá wók ná a ne nkúkwann ané a ngá bera lígi a tɔɔ́ é vóm á mbé táŋ melú mé beáñ.
Nia véa, éde a ngá dzó béyága ná, “Bí beragán ke á Judea.”
Ané beyága bá bé ngá dzó ñí ná, “Á Rabí, betébosú béye bejudio bé ndem wa ye álúm mekwá. Ye ná wa ó ŋga bera yaá ke ó wéñ?”
Éde Yesus a ngá yalan ná, “Nde dzóp dĕé belé awóm méwola ya méwola mé beáñ? Ngé mot aa wulu ó mos, ăá kɔp obaá, amú aa yén eyéá ye éniŋ dzí.
Ve ngé mot enziŋ aa wulu á alú, aa kɔp obaá, amú ná eyéá é sés ébe éñe.”
Niané a ngá mana dzó mam méte, ané ngá dzó bɔ́ ná, “Mvwíññ dzea Lásaro é ntɔɔ́ óyó; ve ma ke á mfá ye ná me suk ñí óyó.”
Éde beyága bá bé ngá dzó ñí ná, “Á Ntí, ngé a ne óyó, aa ye tɔbɔ mvwaá.”
(Yesus ñí a ngá kɔ́bɔ á mfá áwú Lásaro; ve beyága bá bé ngá tém ná aa dzó ya óyó mot áse aa ke.)
Véa éñe Yesus a ngá túga bɔ́ kelan ná, “Lásaro a wú yaá,
éde fe ma sán ákála denan, amú ná măá tɔɔ́ ó wéñ, á mfá ye ná míní bwíni. Ve bí keŋán é vóm a ne.”
Ané é Tomás (éñí bé ngá lwée ná mbyás) a ngá dzó béyága bevɔ́ɔ́ ané éñe ná, “Bía bí keŋán fe á mfá ye ná bí kean fe wú bíabe bɔ́.”
Éde Yesus a ngá sian, a koan ná avé bé dzep ñí ó sɔŋ é ntɔɔ́ melú mé nii.
(Betania ñí a mbé fe bebeñ ya Yerusalen táŋ ané mekwá mé léa,
éde abwiññ bot béye bejudio bé ngá mana sɔ́ ébe Marta bá María, ná bá nzu tɔbɔ ya bɔ́ akála é ndóm deba.)
Niané Marta a ngá wók ná Yesus á ŋga sian yaá, ané a ngá ke toban ya ñí; ve María ñí aá lígi a tɔɔ́ ósí á ndá.
Ané Marta a ngá dzó Yesus ná, “Á Ntí, ngé á bɔ ná o bɔ ó vá, ngé ndóm dam deé ndzí wú.
Éde Yesus a ngá dzó ñí ná, “Ñu ndóm da ye wómo.”
Ané Marta a ngá yalan ya ñí ná, “Ma yem ná aa ye wómo éyɔŋ miwúán myá ye wómo, é mos wá súgán.”
Éde Yesus a ngá dzó ñí ná, “Ma me ne nwómán miwúán ya fe eniŋ; éñí áse aa bwíni ma afáŋbɔ ná aa wú, aa ye niŋ;
éñí áse ñí aa niŋ aa bwíni fe ma, ăá ye wú amvála enziŋ. Ye wa bwíni dɔ?”
Ané Marta a ngá yalan ya ñí ná, “Á Ntí, ãá, me bwíni yaá ná wa o ne Kristo, é Mwán Nzamá éñí aa nzu é sí ñí.”
Éde ñí eé dzó dɔ, ané a ngá ke lwée mwanñaŋ María évwíñ, a dzó ñí ná, “Nyágale a ntɔɔ́ vá, aa lwée fe wa.”
Éde niané a ngá wók dɔ, ané ñí a ngá dzíga fe tébe avóó, a kéñ ébe éñe.
(Ákoan Yesus a ngén é vóm Marta a ngá ke tóban ya ñí, kaa ná á ñíi á dzeá été.)
Éde béjudio bé mbé á ndá ná bá nzu tɔbɔ ya ñí, niané bé ngá yén María aa dzíga kólo ó sí a kwíñ átán, éde bé ngá bee ñí, béé tém ná aa ke ó sɔŋ ná éñe aa ke yi ó wéñ.
Éde María a ngá ke é vóm Yesus a mbé, niané a ngá yén ñí, éde a ngá ku ñí mébɔ ó sí, eé dzó ñí ná, “Á Ntí, ngé á bɔ ná o bɔ ó vá, ngé ndóm dam deé ndzí wú.”
Éde niané Yesus a ngá yén ñí eé yi, ya fe bejudio bé ngá ke bá bee ñí bá béé yi fe, á ŋga bíra wórán abé á nsísim été, á ŋga tɔbɔ fe ya eywiññ.
Ané a ngá síli ná, “Mínaá bwíi ñí vóm mbé?”
Éde bé ngá dzó ñí ná, “Á Ntí, nzaá yén.”
Yesus á ŋga yi.
Véa éñe bejudio bé ngá dzó ná, “Yénŋán nzá ámvála á ngá dziŋ ñí.”
Ve bevɔ́ɔ́ béye été bá bé ŋga dzó ná, “É mot a ngá séñ ndzíndzímm ñí, ye ná ăá tɔɔ́ fe bɔ ná Lásaro a táa wú?”
Éde Yesus a ngá bera daŋ wórán mitéñ á nlém weñ été, véa aa kéñ á sɔŋ. (Aa mbé ndá ákwá, akwá dá é mbé fe éyéŋán dɔ áyóp.)
Ané Yesus a ngá dzó ná, “Veagán akwá.” Véa éñe Marta, kéá ye á nwú, a ngá dzó ñí ná, “Á Ntí, á ŋga num yaá, amú ná á ntɔɔ́ melú mé nii.”
Éde Yesus a ngá síli ñí ná, “Ye ná măá dzó yaá wa ná, ngé wa bwíni, wa ye yén é dúmá Nzamá?”
Ané bé ngá vea akwá. Éde Yesus a ngá bére mís ó yóp eé dzó ná, “Á Tará, ma vé wa akíba amú ná o wók yaá ma.
Éde, me mvá fe yem ná wa wók ma eyɔŋ ése; ve me dzó dɔ akála nkuna bot wá boman ma, á mfá ye ná bé bwíni ná wa o lóm yaá ma.”
Éde, eé dzó dzam te, ané a ngá yónán ya kíŋŋ oyaáp ó yóp ná, “Lásaro, kwíñŋe átán!”
Éde éñí á mbé nwú a ngá kwíñ átán, a tɔɔ́ nwɔ́gán á bitóp été ó mó ya mebɔ; ású deñ dá é tɔɔ́ mvígilán á népken été.
Ané Yesus a ngá dzó bɔ́ ná, “Tsiigán ñí, míní lík ñí ná á ke!”
Dzam te édɔ abwiññ bejudio é ngá nzu ébe María, niané bé yén édí a ngá bɔ, éde bé ngá bwíni ñí.
Ve bevɔ́ɔ́ benziŋ bá bé ngá ke ébe befariseo, bé kat bɔ́ fwéñ é dzam Yesus a ngá bɔ.
Ané betébosú befára ya befariseo bé ngá bɔ ekóánn betébosú, béé dzó ná, “Nzá dzam bía bɔ? Amú ná é mot ñí á ŋga bɔ yaá abwiññ biyágán mendem.
Ngé bí lík ñí néa, bot bése bá ye ñí bwíni, véa bwann beromano bá ye sɔ́, bé vea bía é vóm wea, ya fe áyɔŋ dea.”
ye mínăá ñú táŋ ná, é ne mvéáñ ná mot mbɔ́ɔ́ éñe á wú ákála bot bése, se ná ayɔŋ ngúrá édɔ é mana dzáŋ.”
(Ve eé ndzí dzó dzam te ébe á mfá weñ émyen; ve fáve ná éñe a tɔɔ́ ntébosú befára ye á mbú te, aá kúlán ná Yesus á nkún wú ákála ayɔŋ ngúrá.
Se ki fáve ákála ayɔŋ etámm, ve ya fe ná áfulan é bwán Nzamá bé ne myeann.)
Édɔ ná, atéé ye mos te, éñe bé ngá kík ná bá ywíñ ñí.
Ya dzam te édɔ Yesus ĕé ngá bɔ fe eé wulu á bot été énzénzaŋ bejudio, fáve ná a ngá kólo ó véa a kéñ ábeŋŋ sí é mbé bebeñ éyáŋŋ été, é kísoan bá lwée ná Efraím, ané a ngá tɔbɔ ó wéñ bábe beyága.
Ákoan ná é fét Paskua bejudio eé ntɔɔ́ bebeñ, éde abwiññ bot ye mevóm mése é ngá mana bét á Yerusalen kaa ná fét eé bɔ, ná bá ke fúbu méñúu meba bébyen.
Véa bé ŋga dzéŋ Yesus, béé ke bá tébe á templo béé kɔ́bɔ bevɔ́ɔ́ ya ébá bevɔ́ɔ́ ná, “Mína yén á yá? Ye ná ăá ye sɔ́ ó fét?”
(Ákoan ná betébosú befára ya befariseo bé mánan yaá ná, ngé mot enziŋ aa yem é vóm Yesus a ne, á kéŋ dɔ kat fwéñ, á mfá ye ná bé biñ ñí.)
Ákoan ná melú mé saman mé ŋga dzéŋ yaá ná é fét Paskua eé ku, éde Yesus a ngá sian á Betania é vóm Lásaro a mbé, éñí Yesus a ngá wómo míwúán été.
Ané bé ngá bɔ ñí bidzí ó véa, Marta éñe a ngá belan ya bot, Lásaro ñí a mbé mot mbɔ́ɔ́ ye é bot bábe bɔ́ bé mbé bé tɔɔ́ ó téble.
Éde, María a ngá twáa mbwánn enum nardo ébyen etun litro, ó tɔɔ́ mora táŋ, á ŋga wáa wɔ Yesus mébɔ, eé fími fe ñí mebɔ ya esií déñ. (Ané ndá ngúrá e ngá dzéñ ya énum mbwánn te.)
Ve mot mbɔ́ɔ́ ye béyága beñ, Judas Iskariote, éñí a mbé ná á nkún ñí kuan, a ngá dzó ná,
“Amú dzé băá tɔɔ́ kuan mbwánn enum wí táŋ bedenario mitet mí léa, bé kee moann te mitétéññ?”
(Ve Judas a ngá dzó dɔ, se ná aa yén mitétéññ engóngɔ́ɔ́, fáve amú ná a mbé ndzídzíp, dá é tɔɔ́ fe ná éñe a mbé a belé ekpea moann, a ngá bɔ eé dzíp é dzóm bé ngá bɔ béé nii été.)
Ané Yesus a ngá dzó ná, “Líkge ñí, a ngá baale wɔ á mfá é mos ye á ndzepbann á sɔŋ wɔm.
Mína mína ye fe belé mitétéññ eyɔŋ ése ébe mína, ve ma mínăá ye ma belé eyɔŋ ése.”
Éde mora nkuna bejudio ó ngá wórán ná Yesus a ne ó véa, ané bé sɔ́, se fáve ákála Yesus, ve ya fe ná bá yén Lásaro, éñí Yesus a ngá wómo míwúán été.
Ve betébosú befára bé ngá kík ná bá ywíñ fe Lásaro,
amú ná ákála deñ édɔ abwiññ bejudio é ngá kólo ya dɔ ébe bɔ́, bé ŋga bwíni Yesus.
É mos ó ngá belan véa, niané é mora nkuna bot ó ngá sɔ́ ó fét ó ngá wók ná Yesus aa nzu á Yerusalen,
bé ŋga ñɔŋ mitem mélénn, éde bé ngá ke ñí ñɔŋ, béé yónán ná,
“Osana! Abwará ya éñí aa nzu
ébe éyola Ntí,
Kéza ye Ísrael.”
Ané Yesus a ngá koan ya mwann edzakás, éde ngá daŋ a tɔbɔ ñí áyóp, amvála ané é ne ntsilann ná,
“Á mot ye á Sión, o táa kɔ wɔŋŋ.
Dággé ná, é Kéza we aa nzu
á tɔɔ́ á mwann edzakás áyóp.”
Ané nkuna bot wá ó ngá vé fe ngañiá, éwí ó mbé bábe bɔ́ éyɔŋ a ngá lwée Lásaro ó sɔŋ, eé wómo fe ñí á miwúán été.
Ya dzam te fe nkuna bot ó ngá ke ñí ñɔŋ, amú bé ngá wók ná aá bɔ eyágán ndem te.
Véa éñe befariseo bé ngá dzó bébyen ya bébyen ná, “Yénŋán ná mínăá wún dzóm enziŋ, eniŋ ngúrá é ŋga bee yaá ñí á mvús!
Véa bwann begriego bé mbé, bevɔ́ɔ́ benziŋ béye ébá bé ngá bét fe ó fét á mfá ákaŋ.
Éde ébá béte bé ngá ke koan ya Felipe, éñí a mbé mot ye é Betsaida ye á Galilea, bé ŋga dzaa ñí ná, “Á ndzwée, bía kómo yén Yesus.”
Ané Felipe ñí a ngá ke dɔ ádzó Andrés, éde Andrés bá Felipe bá bé ngá ke fe dɔ ádzó Yesus.
Ané Yesus a ngá yalan ya bɔ́ ná,
Áwola é kwíñ yaá, ná é Mwán Mot á ñɔŋ dúmá.
Bébélá ya bébélá ma dzó mína ná, ngé nsɔ́ trigo wăá ku ó sí, ó wéñ fe, éwɔ etámm ó ne. Ve ngé ó wéñ, wá wúm abwiññ bibumá.
Éñí aa dziŋ éniŋ dzeñ, aa ye dɔ dzímle; ve éñí ñí aa víni éniŋ dzeñ é sí ñí, aa ye dɔ baale á mfá éniŋ é ne mbéámbéá.
Ngé mot enziŋ a séan ya ma, á beegé ma; é vóm mé ne, ó véa fe é mot ñí aa séan ya ma ñí aa ye tɔbɔ. Ngé mot enziŋ aa séan ya ma, Tará aa ye ñí vé esémm.
Éndagá, ma wórán abé á nsísim wɔm été. Éde me dzó á yá, ye ná, ‘Á Tará, korogé ma ébe áwola dí été’? Ve dzam te édɔ, ma me sɔ́ yaá ya dɔ ébe áwola dí.
Á Tará, vá éyola dwe dúmá!
Ané kíŋŋ e ngá sɔ́ á dzóp été ná, “Me vé yaá dɔ dúmá, ma ye fe dɔ bera vé dúmá.”
Ya dzam te édɔ nkuna bot ó mbé ó téle ó véa, weé wók fe dɔ ó ngá dzó ná, “A tɔɔ́ eduŋŋ ndzaláŋ;” ébá bevɔ́ɔ́ bá ná, “Angel enziŋ éñe a mvá kɔ́bɔ ya ñí.”
Éde Yesus ñí a ngá yalan ná, “Se ákála dam édɔ kíŋŋ te eé bɔ, ve fáve ákála denan.
Éndagá, nkíkgán misaŋ ye éniŋ dzí ó ntɔɔ́; éndagá, ntébosú ye éniŋ dzí bá ye ñí wea átán.
Édɔ ná, niané ma ma ye tɔbɔ mbélánn óyóp ébe é sí ñí été, ma ye dulu bot bése ébe mámyen.”
(A ngá dzó dzam te eé lére nzá ámvála awú á mbé ná á nkún wú.)
Éde nkuna bot ó ngá yalan ya ñí ná, “Bí wók yaá á nkɔɔ́ métsiŋŋ été ná Kristo aa ye tɔbɔ kɔ́mm ya kɔ́mm. Éde, o ne dzó á yá ná, ‘É Mwán Mot aa yian tɔbɔ mbélánn óyóp?’ Nzá ki ñí a ne é Mwán Mot te?”
Ané Yesus a ngá dzó bɔ́ ná, “É ngén oyomm tám ná eyéá é ne ébe mína. Wulugán éyɔŋ míní belé eyéá, á mfá ye ná dzíbi é nza mína biñ. Éñí ñí aa wulu fe ó dzíbi ósí, ăá yem é vóm aa ke.
É tám míní ngén míní belé eyéá, bwíniŋán eyéá te á mfá ye ná míní bɔ bwán béye éyéá.”
Niané Yesus a ngá mana kɔ́bɔ mam méte, éde a ngá kólo, a sɔbɔ énzénzaŋ deba.
Ve afáŋbɔ ná a ngá bɔ abwiññ biyágán mendem ébe ású deba, bá bĕé ngá bwíni ñí;
á mfá ye ná éfíá nkúlu medzó Esaía é dzálában, édí a ngá dzó ná,
“Á Ntí, nzá a bwíni yaá é fwéñ dzea?
Nzá ki é nguu edzwée Ntí
é léreban yaá ébe éñe?”
“A dzip yaá é mís meba,
a bɔ yaá fe nlém weba aleét;
á mfá ye ná bé táa yén ya mís,
bé bɔ fe kaa wórán ya nlém;
véa bé dzoban, ma me séñ fe bɔ́.”
Esaía aá dzó dɔ, amú ná aá yén é dúmá deñ, aá kɔ́bɔ fe á mfá weñ.
Ve afáŋbɔ néa, abwiññ bot énzénzaŋ betébosú été, baá bwíni ñí, ve akála befariseo, bĕé ngá mem dɔ, á mfá ye ná bé nza tsílán ya bɔ́ á sinagoga;
amú ná bé ngá dziŋ é dúmá bot álot é dúmá Nzamá.
Éde Yesus a ngá yónán ná,
Éñí aa bwíni ma, se ma aa bwíni, ve fáve ébe éñí a lóm yaá ma.
Éñí aa yén ma, aa yén fe éñí a lóm yaá ma.
Me sɔ́ yaá ané eyéá ye éniŋ dzí, á mfá ye ná éñí áse aa bwíni ma, á bɔ kaa tɔbɔ ó dzíbi ósí.
Ngé mot enziŋ aa wók bífíá byam, éñe kaa byɔ ádzálá, măá kík ñí nsaŋ, amú ná meé ndzí sɔ́ éniŋ dzí á mfá ákík misaŋ, ve fáve á mfá ákoro eniŋ.
Éñí aa tep ma, éñe kaa ki áñɔŋ bífíá byam, á mbelé éñí aa kík ñí nsaŋ, éfíá me kɔ́bɔ yaá édɔ dá ye ñí kík misaŋ é mos wá súgan.
Amú ná, meé ndzí kɔ́bɔ ya é nguu dzam mámyen, ve fáve ná é Tará émyen a lóm yaá ma, a vé yaá ma mvéná ébe édí ma yian dzó ya édí ma yian kɔ́bɔ.
Ma ma yem fe ná é mvéná deñ é ne éniŋ é ne mbéámbéá. Dzam te édɔ, édí ma kɔ́bɔ, ma kɔ́bɔ dɔ amvála ané Tará a dzó yaá ma dɔ.
Kaa ná fét Paskua eé ku, Yesus eé yem ná áwola deñ é kwíñ yaá ná aa kólo éniŋ dzí a kéñ ébe Tará. Aá dziŋ áabeñ bé mbé ébá béye é sí ñí, aá dziŋ fe bɔ́ akekwíñ asúgánn.
Éde, éyɔŋ bé ngá dzí bidzí bíye alú; ákoan ná déble a sɔ́gle yaá nlém Judas, é mwán Simón Iskariote, ná á kuan Yesus.
Yesus ñí eé yem ná Tará aá kee ñí mam mése é mó meñ été, ya fe ná, aá sɔ́ ébe Nzamá, éñe fe aa búlán ébe Nzamá;
ané a ngá tébe ó téble, a swálá étóp deñ, a twáa táwɔ́lá, a bán ñí ángérgá.
Éñe véa a ngá swii mendzímm á falaŋgána été, á ŋga tára ná aa sop beyága mebɔ ya á fími fe bɔ́ mɔ ya é táwɔ́lá a mbé a bán ñí ángérgá.
Ané a ngá sian ébe Simón Pedro, ané ñí a ngá dzó ñí ná, “Á Ntí, ye ná wa wa sop ma mebɔ?”
Éde Yesus a ngá yalan ya ñí ná, “Wăá bé yem édí ma bɔ éndagá, ve wa ye dɔ yem niané é mam má má ye lot.”
Ané Pedro a ngá dzó ñí ná, “Wăá ye me sop mebɔ tám enziŋ.” Véa Yesus ñí a ngá yalan ya ñí ná, “Ngé măá sop wa mebɔ, wĕé belé ngap ébe ma.”
Éde Simón Pedro a ngá dzó ñí ná, “Á Ntí, se fáve mebɔ etámm, ve ya fe binam ya nló.”
Ané Yesus ñí a ngá dzó ñí ná: “Éñí á wóbán yaá, fáve mebɔ etámm émɔ aa sop, akála ná á ntɔɔ́ mfúbánn ásesé. Éde mína míní ntɔɔ́ mifúbánn, ve se mína bésesé.”
(Amú ná a ngá yem nzá aa ye ñí kuan; dzam te édɔ a ngá dzó ya dɔ ná, “Se mína bésesé míní ne mifúbánn.”)
Éde niané a ngá mana bɔ́ sop mebɔ, ané a ngá twáa bítóp byeñ, véa a bera tɔbɔ, á ŋga dzó bɔ́ ná,
Mína lwée ma ná, ‘Nyágale ya Ntí,’ mína kɔ́bɔ mvéáñ, amú ná me ne dɔ.
Édɔ ná, ngé ma Ntí ya Nyágale, me mvá mína sop mebɔ, mína mína yian fe sopban mebɔ bevɔ́ɔ́ ya ébá bevɔ́ɔ́;
amú ná me vé yaá mína efonann á mfá ye ná ámvála me bɔ yaá mína, mína bɔgán fe.
Ma dzó mína bébélá ya bébélá ná, oloá wăá lot é mása weñ, nlómánn wá wăá lot ki éñí aá lóm ñí.
Ngé mína yem é mam má, mvɔmm ya mína ngé mína dzálá mɔ.
Măá kɔ́bɔ ya mína bésesé. Ma yem ébá me tɔ́p yaá. Ve á mfá ye ná Ntsili ó dzálában ná, ‘Éñí aa dzí mfémm wɔm a tébe yaá ma á ngamm áyát.’
Ma tára mína dɔ dzó éndagá, kaa ná é bɔban, á mfá ye ná éyɔŋ dá ye bɔban, míní bwíni ná Ma Me Ne.
Ma dzó mína bébélá ya bébélá ná, éñí aa ñɔŋ é mot ma ye lóm, ma ñí aa ñɔŋ, éñe ñí aa ñɔŋ fe ma, aa ñɔŋ éñí aá lóm ma.
Éde Yesus eé dzó dɔ, á ŋga wórán abé á nsísim été, ané á ngá vé ngañiá ná, “Ma dzó mína bébélá ya bébélá ná, mot mbɔ́ɔ́ ye ébe mína aa ye ma kuan.”
Véa beyága bé ŋga ke bá dággán bevɔ́ɔ́ ya ébá bevɔ́ɔ́, bé tɔɔ́ nzamzámánn ya ná, nzá aa dzó ya ñí.
Éde nyága mbɔ́ɔ́ ye béyága beñ, éñí Yesus a ngá dziŋ, a mbé a yága Yesus ó twíñ.
Ané Simón Pedro a ngá vé ñí ndem ná aa síli ná aa dzó ya nzá.”
Éde éñí a mbé a yága Yesus ó twíñ a ngá dzó ñí ná, “Á Ntí, a ne nzá?”
Ané Yesus a ngá yalan ná, “A ne éñí ma ye vé mfémm ma du.” Éde niané a ngá du mfémm, a ñɔŋ wɔ a kee fe wɔ Judas, é mwán Simón Iskariote.
Niané Judas a ngá ñɔŋ mfémm te, ané Sátan a ngá ñíi ébe éñe.
Éde Yesus a ngá dzó ñí ná, “Édí wa nzu bɔ, bɔɔ́ge dɔ avóó.”
(Ve mbɔ́ɔ́ enziŋ ye bábe bɔ́ bé mbé bé tɔɔ́ ó téble, eé ndzí yem akála dzé aá dzó ñí dɔ;
amú ná bevɔ́ɔ́ benziŋ bé ngá tém ná akála Judas éñe a mbé a belé ekpea moann, édɔ Yesus a ngá dzó ya ñí ya dɔ ná, aa ke kus é byém bá yi ó fét; ngé ki ná, á vé mitétéññ dzóm enziŋ.)
Éde niané Judas a ngá ñɔŋ mfémm, véa a kwíñ átán. (Á koan ná alú é ntɔɔ́.)
Éde, éyɔŋ a kwíñ yaá átán, ané Yesus a ngá dzó ná,
Áwola dí é Mwán mot a ñɔŋ yaá dúmá, Nzamá ñí a ñɔŋ yaá fe dúmá ébe éñe.
Édɔ ná, ngé Nzamá aa ñɔŋ dúmá ébe éñe, véa Nzamá aa ye ñí vé dúmá ébe émyen, á nkún fe ñí ánzu vé dúmá.
Á bɔ́ŋŋ,
me ngén me tɔɔ́ bíabe mína oyomm abɔ́ŋŋ tám.
Mína ye ma dzéŋ,
ámvála me ngá dzó betébosú béye bejudio,
mína ma dzó fe dɔ éndagá ná, ‘Míní sés nzu é vóm ma ke.’
Ma vé mína mfefeñ mvéná, ná míní dziŋan bevɔ́ɔ́ ya ébá bevɔ́ɔ́, ámvála me dziŋ yaá mína, amvála te mína dziŋŋán fe bevɔ́ɔ́ ya ébá bevɔ́ɔ́.
Ané Simón Pedro a ngá síli ñí ná, “Á Ntí, wa ke ó vé?” Éde Yesus a ngá yalan ya ñí ná, “O sés ma bee éndagá ébe é vóm ma ke, ve wa ye ma súgan bee.”
Ané Pedro a ngá sili ñí ná, “Á Ntí, amú dzé me sés wa bee éndagá? Ma ye kee éniŋ dzam ákála dwe.”
Éde Yesus ñí a ngá yalan ná, “Ye wa ye kee éniŋ dzwe ákála dam? Ma dzó wa bébélá ya bébélá ná, kaa ná nnóm kúp á lɔ́ŋ, ákoan ná o kat yaá ma táŋ biyɔŋ bí léa.”
“Kaa tɔbán nzamzámánn á milém myenan été. Mína bwíni Nzamá, bwíniŋán fe ma.
É ndá Tará é ne ya abwiññ bitɔbɔga; ngé é bɔ kaa bɔ néa, ngé me dzó yaá mína dɔ; amú ná ma ke koman vóm á mfá wenan.
Éde, ngé me kéñ, me koman fe vóm á mfá wenan, ma ye bera sɔ́, véa mámyen me ñɔŋ mína, á mfá ye ná mína míní tɔbɔ fe é vóm me tɔɔ́.
Mína mína yem fe nzenn ye é vóm ma ke.”
Ané Tomás a ngá dzó ñí ná, “Á Ntí, bĭá yem vóm mbé wa ke, é ne bía yem nzenn á yá?”
Éde Yesus a ngá dzó ñí ná, “Ma me ne Nzenn, ya Bébélá, ya fe Eniŋ. Mot enziŋ ăá ye ke ébe Tará, kaa ané fáve ébe ma.
Ngé á bɔ ná míní yem yaá ma, ngé mína aa ye fe yem Tará. Atéé ye éndagá, mína yem ñí, míní yén yaá fe ñí.”
Ané Felipe a ngá dzó ñí ná, “Á Ntí, síígé bía lére Tará, véa a mana.”
Éde Yesus a ngá dzó ñí ná,
Á Felipe ye ná ábímm tám me tɔbɔ yaá bíabe mína, ye ná ó ngén kaa ma yem? Éñí a yén yaá ma, a yén yaá Tará; wa dzó á yá ná, ‘Léregé bía Tará?’
Ye wăá bwíni ná me ne ébe Tará, Tará ñí a ne fe ébe ma? Bífíá ma kɔ́bɔ mína, măá kɔ́bɔ byɔ ya é nguu dzam mámyen, ve é Tará a tɔɔ́ ébe ma, éñe a lére míbɔann myeñ.
Bwíniŋán ma ná me tɔɔ́ ébe Tará, Tará fe ébe ma. Ngé é sés néa, bwíniŋán ákála mibɔann míbyen.
Ma dzó mína bébélá ya bébélá ná, éñí aa bwíni ma, míbɔann ma bɔ ñí aa ye fe myɔ bɔ; aa ye bɔ émí myá daŋ ya minén ya émí, amú ná ma ke ébe Tará.
Éde édí áse mína dzaa ébe éyola dam, ma ye dɔ bɔ, á mfá ye ná Tará á ñɔŋ dúmá ébe Mwán.
Ngé míní dzaa ma dzam ébe éyola dam, ma ye dɔ bɔ.
Ngé mína dziŋ ma, mína ye baale mémvéná mam.
Véa ma ye dzaa Tará, ané ñí aa ye fe mína vé Mfoŋ milém mfé, ná á tɔbɔ mínabe bɔ́ kɔ́mm áse.
Nsísim ye á bébélá éñí bot béye é sí ñí bé sés ñɔŋ, amú ná băá yén ñí, băá yem ki ñí. Ve mína, mína yem ñí amú ná a tɔɔ́ mínabe bɔ́, aa ye fe mína tɔbɔ été.
Măá ye mína lík bɔbéñúŋŋ; ma ye nzu ébe mína.
Oyomm abɔ́ŋŋ tám, bot béye é sí ñí băá ye ma bera yén. Ve mína, mína ye ma yén; amú ná me ne ntétéá, mína mína ye fe tɔbɔ betétéá.
Tám te édɔ mína ye yem ná me ne ébe Tará, mína míní ne ébe ma, ma me ne fe ébe mína.
Éñí a belé mémvéná mam, a baale fe mɔ, mot te éñe aa dziŋ ma. Éde éñí ñí aa dziŋ ma, Tará aa ye ñí dziŋ; ma ma ye fe ñí dziŋ, véa mámyen me léreban ébe éñe.
Ané Judas (se éñí Iskariote) a ngá síli ñí ná, “Á Ntí, dzé é bɔ yaá ná éñe wámyen wá ye léreban fáve ébe bía, ve se ébe bot béye é sí ñí?”
Véa Yesus ñí a ngá yalan ya ñí ná,
Ngé mot aa dziŋ ma, aa ye baale éfíá dam; véa Tará aa ye ñí dziŋ; éde bía ye sɔ́ ébe mot te, bí bɔ etɔbɔga ébe éñe.
Me dzó yaá mína é mam má, me tɔɔ́ bíabe mína.
Ve Mfoŋ milém, Mfúfúp Nsísim, éñí Tará aa ye lóm ébe éyola dam, aa ye mína yágale mam mése, aa ye fe mína vé osímánn ye é dzam áse me dzó yaá mína.”
Ma lík mína ya mvwaá, é mvwaá dam édɔ ma vé mína; măá vé mína dɔ ané éniŋ dzí dá vé dɔ. Milém myenan mí táa kelebe óyóp, mí táa ki kɔ wɔŋŋ.
Míní mvá wók ané ma dzó mína ná, ‘Ma ke, véa ma ye bera sɔ́ ébe mína.’ Ngé á bɔ ná mína dziŋ ma, ngé mína ye sán ná ma ke ébe Tará; amú ná Tará éñe aa daŋ ya ma.
Éde ma me dzó yaá mína dɔ éndagá, kaa ná é bɔban, á mfá ye ná éyɔŋ dá ye bɔban, míní bwíni.
Măá ye fe daŋ bera ákɔ́bɔ bíabe mína, amú ná ndzwée ye éniŋ dzí á ŋga nzu yaá, ñí ĕé belé ki dzam enziŋ ébe ma.
Ve á mfá ye ná bot béye é sí ñí bé yem ná ma dziŋ Tará, ya ámvála Tará a ngá mánan ma, néa éñe ma bɔ.
Tébegán, bí kólogán ó vá.
Ma me ne ñá mfaŋ ndzík, Tará éñe ñí a ne mbeñ afúp.
Mfás óse ye ó ne kaa wúm bibumá ébe ma, aa vea wɔ; éwí áse wá wá wúm bibumá, aa kpára wɔ ná ó tɔbɔ mfúbánn; á mfá ye ná ó daŋdaŋ wúm bibumá.
Mína míní ntɔɔ́ mifúbánn akála éfíá me kɔ́bɔ yaá mína.
Tɔbɔgán mbán ébe ma, ma fe ébe mína. Ntéññ mbɔ́ɔ́ ané mfás ndzík ó sés wúm bibumá ébyen etámm, ngé wá kaa tsinibe á ndzík, amvála te fe mína ngé mína kaa átɔbɔ mbán ébe ma.
Ma me ne ndzík, mína mifás. Éñí aa tɔbɔ mbán ébe ma, ma fe ébe éñe, éñí te aa wúm abwiññ bibumá, amú ná nkánán ya ma, míní sés bɔ dzam enziŋ.
Ngé mot aa bɔ kaa átɔbɔ mbán ébe ma, bá ye ñí wea ó féñ ané mfás, ñí a mana fe kót; véa bé kóán myɔ, bé wea myɔ á ndúán été, myá mí ŋga dzík fe.
Ngé míní tɔbɔ mbán ébe ma, bífíá byam byá bí tɔbɔ fe mbán ébe mína, dzaagán édí mína kómo, dá dá ye fe mína bɔban.
Ébe dzam te édɔ Tará aa ñɔŋ ya dɔ dúmá, ná míní vé abwiññ bibumá, néa éñe fe mína lére ná míní ne béyága bam.
Amvála ané Tará a dziŋ yaá ma, amvála te fe ma me dziŋ yaá mína; tɔbɔgán mbán édziŋŋ dam été.
Ngé míní baale mémvéná mam, mína ye tɔbɔ mbán édziŋŋ dam été, amvála ané ma me baale yaá mémvéná Tará, ma tɔbɔ fe mbán édziŋŋ déñ été.
Me kɔ́bɔ yaá ya mína é mam má, á mfá ye ná mésán mam mé ne tɔbɔ ébe mína, ya fe ná mésán menan mé ne tɔbɔ ndzálánn abóm.
É mvéná dam édɔ ñí ná, míní dziŋŋán bevɔ́ɔ́ ya ébá bevɔ́ɔ́, amvála ané ma me dziŋ yaá fe mína.
Mot enziŋ ĕé belé édziŋŋ dá daŋ édí, ná mot aa kee éniŋ dzeñ ákála bemvwíññ.
Míní ne bemwíi, ngé mína bɔ édí ma mánan mína.
Măá bera fe mína lwée ná aloá, amú ná oloá wăá yem édí é mása weñ aa bɔ. Ve ma me lwée yaá mína ná bemwíi, amú ná me lére yaá mína édí áse me wók yaá ébe Tará.
Se mína mínaá tɔ́p ma, ve fáve ná ma maá tɔ́p mína, me téle yaá fe mína ná, míníí ke míní wúm bibumá, ya fe ná ébumá denan é tɔbɔ mbán, á mfá ná édí áse mína dzaa Tará ébe éyola dam, á vé mína dɔ.
Édí, édɔ ma mánan mína ná, míní dziŋŋán bevɔ́ɔ́ ya ébá bevɔ́ɔ́.
Ngé bot béye é sí ñí bá víni mína, yemŋán ná ma baá tára víni.
Ngé míní bɔ ébá béye é sí ñí, ngé bot béye é sí ñí bá dziŋ mína ané áabeñ. Ve dá é tɔɔ́ ná míní sés ébá béye é sí ñí, ve fáve ná maá tɔ́p mína ébe é sí ñí été, dzam te édɔ bot béye é sí ñí bá víni mína ya dɔ.
Símaŋánán éfíá me mvá mína kɔ́bɔ ná, ‘Oloá wăá lot é mása weñ.’ Ngé ma bé dzéŋ yaá ásí, mína bá ye fe dzéŋ ásí; ngé bé baale yaá éfíá dam, bá ye fe baale áadenan.
Ngé me bɔ kaa ásɔ́, kaa ki ákɔ́bɔ ya bɔ́, ngé bĕé belé nsémm. Ve éndagá, ébe nsémm weba, băá bera fe belé mekéá.
Éñí aa víni ma, aa víni fe Tará.
Ngé me bɔ kaa ábɔ míbɔann mot enziŋ ăá bé tára bɔ énzénzaŋ deba été, ngé bĕé belé nsémm. Ve éndagá bé yén yaá myɔ, bé víni yaá fe átára ye ma, akekwíñ ébe Tará.
Ve édí te, á mfá ye ná éfíá é ne ntsilann á nkɔɔ́ métsiŋŋ weba é dzálában ná, ‘Baá víni ma, kaa akéá.’
Éde niané Mfoŋ milém a sɔ́ yaá, éñí ma ye mína lóm, mfá ébe Tará, Nsísim ye á bébélá éñí aa sɔ́ ébe Tará, éñe aa ye vé ngañiá á mfá wɔm,
mína ntéññ mbɔ́ɔ́ fe, mína mína ye fe vé ngañiá, amú ná míní tɔbɔ yaá bíabe mína atéé ye átáraga.
Me dzó yaá mína é mam má á mfá ye ná míní nza kɔp obaá.
Bá ye tsílán ya mína á besinagoga, akekwíñ ná tám da nzu ná, éñí aa ywíñ mína, aa ye tém ná aa vé Nzamá nkaŋann.
Éde bá ye bɔ mam méte amú ná béé ndzí yem Tará ngé ki ma.
Ve me dzó yaá mína é mam má, á mfá ná niané áwola deba é kwíñ yaá, míní síman ná maá kɔ́bɔ ya mína ya mɔ.
Meé ndzí mína mɔ tára ádzó, amú ná me mbé me tɔɔ́ bíabe mína.
Ve éndagá mé ŋga ke yaá ébe éñí a ngá lóm ma, mot enziŋ ye ébe mína ñí ăá síli ki ma ná, ‘Wa ke ó vé?’.
Ve fáve ná eywiññ dá é dzéñ yaá mína mílém akála ná me dzó yaá mína é mam má.
Ve dzam te édɔ ma kɔ́bɔ mína bébélá ná, é ne mína ya abúánn ná me ke; amú ná ngé ma bɔ kaa áke, Mfoŋ milém ñí ăá ye fe sɔ́ ébe mína. Ve ngé me kéñ, ma ye mína ñí lóm.
Éde éyɔŋ aa ye sian, aa ye bwaale bot á mfá nsémm, á mfá nzósoó, ya á mfá nkíkgán misaŋ;
ébe á mfá nsémm, amú ná băá bwíni ma;
ébe á mfá nzósoó, amú ná ma ke ébe Tará, mína mínăá ye ki ma bera yén;
ébe á mfá nkíkgán misaŋ, amú ná ntébosú ye éniŋ dzí bé kík yaá ñí nsaŋ.
Me ngén me belé abwiññ mam ye ádzó mína, ve míní sés mɔ ñɔŋ éndagá.
Ve niané Nsísim, éñí a ne bébélá aa ye sian, éñe aa ye wulu ya mína á bébélá áse été. Amú ná ăá ye kɔ́bɔ ya é nguu dzeñ émyen, fáve ná aa ye kɔ́bɔ édí áse aa wók, aa ye fe mína kat fwéñ ébe édí é ntɔɔ́ ná dá nzu.
Éñe aa ye ma vé dúmá, amú ná aa ye ñɔŋ édí é ne áandam, a kat fe mína dɔ fwéñ.
Ásesé Tará a belé é ne éewɔm; dzam te édɔ me dzó yaá mína dɔ ná, aa ñɔŋ édí é ne áandam a lére mína dɔ.
Oyomm abɔ́ŋŋ tám mínăá ye ma yén, véa oyomm abɔ́ŋŋ tám afé, mína ye ma bera yén.
Ané beyága benziŋ béye béyága béñ bé ngá dzó bevɔ́ɔ́ ya ébá bevɔ́ɔ́ ná, “É dzam aa dzó dí, dá yíli á yá ná, ‘oyomm abɔ́ŋŋ tám mínăá ye ma yén; véa oyomm abɔ́ŋŋ tám afé, mína ye ma bera yén, ya fe ná, ‘amú ná ma ke ébe Tará’?”
Dzam te édɔ bé ngá dzó ná, “Nzá dzam aa dzó dí ná, ‘oyomm abɔ́ŋŋ tám’? Bĭá yem ngúrá dzam aa kɔ́bɔ.”
Yesus ñí eé yem ná bá kómo ñí síli nsílí, éde a ngá dzó bɔ́ ná,
Ye é dzam dí édɔ mína kɔ́bɔ mína ya mína, ná mé dzó ná, ‘Oyomm abɔ́ŋŋ tám mínăá ye ma yén; véa oyomm abɔ́ŋŋ tám afé, mína ye ma bera yén’?
Ma kɔ́bɔ mína bébélá ya bébélá ná, mína ye yi, ya fe átɔbɔ eywiññ, ve bot béye é sí ñí bá ye sán; mína ye tɔbɔ ya eywiññ, ve éywiññ denan dá ye veŋan mesán.
Amvála te fe mína áwola dí, mína míní ntɔɔ́ fe eywiññ; ve ma ye mína bera yén, véa mílém myenan mí ŋga sán, mot enziŋ ñí ăá ye ki mína vea mésán menan.
Mos te, mínăá ye ma síli dzam enziŋ. Ma kɔ́bɔ mína bébélá ya bébélá ná, ngé míní dzaa Tará dzam enziŋ, ya éyola dam, aa ye mína dɔ vé.
Anzukwíñ áwola dí mína mínăá bé dzaa dzam enziŋ ya éyola dam; dzaagán, véa mína ye ñɔŋ, á mfá ye ná mésán menan mé tɔbɔ ndzálánn abóm.
Me kɔ́bɔ yaá ya mína é mam má á mikaná été, tám da nzu, éyɔŋ măá ye fe bera kɔ́bɔ ya mína á mikaná été, ve fáve ná ma ye kɔ́bɔ ya mína édí Tará éyéá été.
Mos te mína ye dzaa ya éyola dam, éde măá dzó mína ná ma ye yaglan ya Tará ákála denan,
akála ná Tará émyen aa dziŋ mína, amú ná míní dziŋ yaá ma, míní bwíni yaá fe ná éñe maá sɔ́ ébe Nzamá.
Maá sɔ́ ébe Tará, me sian éniŋ dzí; ve ma bera lík éniŋ dzí, véa me kéñ ébe Tará.
Ané béyága beñ bé ngá dzó ñí ná,
Dággé! Éndagá éñe ó ŋga kɔ́bɔ yaá ya bía éyéá été, kaa fe kɔ́bɔ ya mikaná.
Éyɔŋ dzí éñe bí yem yaá ná wa yem mam mése, wăá yi ki ná mot enziŋ á síli wa dzam, akála te édɔ fe bía bí bwíni yaá ya dɔ ná éñe waá sɔ́ ébe Nzamá.
Éde Yesus ñí a ngá yalan ya bɔ́ ná,
Ye ná áwola dí édɔ míní ŋga bwíni yaá?
Dággán ná áwola dá nzu, é ntɔɔ́ fe, édí mína ye tɔbɔ myeann, kada mot mfá weñ émyen, véa míní lík ma etámm; ve ma me sés etámm, amú ná Tará a ne bía ñí.
Me kɔ́bɔ yaá mína é mam má á mfá ye ná míní belé mvwaá ébe ma. Mína yén midzuúk ébe éniŋ dzí, ve biñŋán nguu ná, me wún yaá éniŋ dzí.
Niané Yesus a ngá mana kɔ́bɔ mam méte, éde a ngá bére mís á dzóp, eé dzó ná,
Á Tará, áwola é kwíñ yaá; vá é Mwán we dúmá, á mfá ye ná Mwán ñí á vé fe wa dúmá;
amvála ané o vé yaá ñí nguu edzwée ébe mot binam áse, á mfá ye ná á vé ébá bése o vé yaá ñí éniŋ é ne mbéámbéá.
Édɔ ná, éniŋ é ne mbéámbéá édɔ dí ná, bé yem wa, wa etámm o ne ñá Nzamá, ya fe Yesukristo, éñí o ngá lóm.
Me vé yaá wa dúmá é sí ñí, meé dzálá éséññ o ngá vé ma ná me bɔ.
Éde éndagá, á Tará, vá ma dúmá á mféŋŋ we wámyen ya é dúmá me mbé me belé bía wa ó mvús, kaa ná éniŋ dzí é bɔ.
Ébe ébá o ngá vé ma éniŋ dzí, me lére yaá bɔ́ éyola dwe; bé mbé áabwe, éde o ngá vé ma bɔ́, bá bé baale yaá fe éfíá dwe.
Áwola dí bé yem yaá ná édí áse o vé yaá ma, dá sɔ́ ébe wa;
amú ná me kee yaá bɔ́ é dzam áse o ngá kee ma; bé ñɔŋ yaá mɔ, bé yem yaá bébélá ná éñe maá sɔ́ ébe wa; bé bwíni yaá fe ná, wa waá lóm ma.
Ma yaglan ákála deba; măá yaglan ákála éniŋ dzí, ve fáve ákála ébá o vé yaá ma, amú ná bé ne áabwe.
Ásesé wɔm, a ne áawe, áadwe é ne áadam, ma me ñɔŋ yaá fe dúmá ébe ébɔ́.
Meé sés fe éniŋ dzí, ve ébɔ́ bé ne éniŋ dzí, ma mé ŋga nzu yaá ébe wa. Á Mfúfúp Tará, ébe ébá o vé yaá ma, baalé bɔ́ ébe éyola dwe, á mfá ye ná bé bɔ mot mbɔ́ɔ́, ntéññ mbɔ́ɔ́ ané bía wa.
É tám me mbé bíabe bɔ́, ébá o vé yaá ma, me ngá baale bɔ́ ébe éyola dwe, maá baale bɔ́, mbɔ́ɔ́ enziŋ ye ébe bɔ́ ăá bé dzímle, fáve mwán ye á ntsamann, á mfá ye ná Ntsili ó dzálában.
Ve áwola dí, mé ŋga nzu yaá ébe wa; ma mé ŋga kɔ́bɔ yaá fe é mam má éniŋ dzí, á mfá ye ná bé tɔbɔ ndzálánn abóm ya mésán mam ébe ébɔ́ bébyen.
Măá dzaa ná ó vea bɔ́ éniŋ dzí, ve fáve ná ó baale bɔ́ mfá ye ébe mbéa mot.
Bé sés ébá béye éniŋ dzí, ntéññ mbɔ́ɔ́ ané ma me sés ki éñí ye éniŋ dzí.
Télegé bɔ́ eki á bébélá été; éfíá dwe édɔ e ne bébélá.
Amvála ané o lóm yaá ma éniŋ dzí, amvála te fe ma me lóm yaá bɔ́ éniŋ dzí;
ma téle mámyen eki ákála deba, á mfá ye ná bá bé ne fe tébe eki á bébélá été.
Ve măá dzaa ákála ébá etámm, ve ya fe ákála ébá bá ye ma bwíni ya éfíá deba;
á mfá ye ná bésesé bé bɔ mot mbɔ́ɔ́; amvála ané wa Tára o ne ébe ma, ma ébe wa, bá bé tɔbɔ fe ébe bía, á mfá ye ná éniŋ dzí é bwíni ná o lóm yaá ma.
É dúmá o vé yaá ma, ma me vé yaá fe bɔ́ dɔ, á mfá ná bé bɔ mot mbɔ́ɔ́ ané bía bí ne fe mot mbɔ́ɔ́;
ma ébe bɔ́, wa ébe ma, á mfá ye ná bé tɔbɔ ndzálánn éfulann été, ná éniŋ dzí é yem ná waá lóm ma, ya fe ná waá dziŋ bɔ́ ntéññ mbɔ́ɔ́ ané o dziŋ yaá ma.
Á Tará! Ma kómo ná ébá o vé yaá ma, é vóm me tɔɔ́, bá bé tɔbɔ fe ó véa ya ma, mfá ye ná bé yén é dúmá dam, édí o vé yaá ma; amú ná waá dziŋ ma kaa ná éniŋ dzí é tɔbɔ mvelann.
Á Tará a ne nzósoó, afáŋbɔ ná éniŋ dzí deé ndzí wa áyem, ma me yem yaá wa; ébá bá bé yem yaá fe ná waá lóm ma.
Me vé yaá bɔ́ ná bé yem éyola dwe, ma ye fe bɔ ná bé yem dɔ; á mfá ye ná édziŋŋ o ngá dziŋ ma ya dɔ, é tɔbɔ ébe bɔ́, ma fe ébe bɔ́.
Niané Yesus a ngá mana kɔ́bɔ, ané a ngá kíkgán otoŋtóŋŋ Kedrón bábe béyága beñ, bé kéñ á mfá mbɔ́ɔ́ áyát, é vóm áfúp é mbé, a ñíi été bábe béyága beñ.
(Judas, é mot a ngá kuan ñí, ñí a ngá yem fe vóm te, amú ná Yesus a ngá bɔ eé kóán ó weñ bábe beyága beñ abwiññ biyɔŋ.)
Éde Judas a ngá ñɔŋ nsámá benzima ya méwasíli betébosú befára ya émá befariseo, ané a ngá ke ó wéñ ya beláma, ya miduná, ya fe byém mélúmán.
Véa Yesus ñí eé yem é mam mése mé ŋga nzu ñí ku áyóp, ané a ngá ke bɔ́ síli ná, “Mína dzéŋ nzá?”
Éde bé ngá yalan ya ñí ná, “Bía dzéŋ Yesus mwann Nasareno.”
Ané a ngá dzó bɔ́ ná, “Ma ñí.” (Judas, éñí a ngá kuan ñí, á mbé bábe bot béte.)
Éyɔŋ a ngá dzó bɔ́ ná, “Ma ñí,” éde bésesé bé ngá yit ó mvús, bé mana ku ósí.
Véa éñe Yesus a ngá bera bɔ́ síli ná, “Nzá mína dzéŋ?”
Ané bá bé ngá yalan ná, “Bía dzéŋ Yesus mwann Nasareno.”
Éde Yesus a ngá dzó ná, “Me dzó yaá mína ná, ma me ne ñí. Édɔ ná, ngé ma mína dzéŋ, líkgán ná ébá bé ke.”
(A ngá dzó dɔ á mfá ye ná éfíá a ngá kɔ́bɔ é dzálában, ná, “Ébá o ngá vé ma, meé ndzí dzímle mbɔ́ɔ́ enziŋ ye été.”)
Véa éñe Simón Pedro a ngá vea nzwaokeŋ á mbé a belé, a baa óloá ntébosú befára, ané a ngá kík ñí álɔ́ meyóm. (Oloá te ó mbé eyola ná Malko.)
Éde Yesus a ngá dzó Pedro ná, “Niigé nzwaokeŋ ábámm été. Ye ná măá yian ñú é kɔ́p Tará a vé yaá ma?”
Dzam te édɔ nsámá bénzima, ya komandée, ya fe méwasíli bejudio, bé ngá biñ Yesus, bé mana ñí ká.
Éde bé ngá tára ke ya ñí ébe Anás, amú ná a mbé Kaifas nkiá, éñí a mbé ntébosú befára ye á mbú te.
(Kaifas te éñe fe ñí a mbé é mot a ngá lére betébosú béye bejudio ná, é ne mvéáñ ná mot mbɔ́ɔ́ éñe á wú akála nnam ngúrá.)
Ve Pedro ñí a mbé a téle á mbeñ ósí átán. Akála te édɔ nyága mbɔ́ɔ́ te, éñí ntébosú befára a ngá yem a ngá ke kɔ́bɔ ya é miningá a ngá kálá mbéñ, a bɔ Pedro ná á ñíi.
Véa éñe mbɔ biséññ miningá te eé kálá mbéñ, éde a ngá dzó Pedro ná, “Nde wa o sés nyága mbɔ́ɔ́ ye béyága é mot ñí?”
Ané a ngá dzó ná, “Me sés ñí.”
(Véa áloá ntébosú befára, ya mewasíli mé mbé mé téle ó véa, méé wók ndúán, éñí bé ngá mana koman, akála ná avép é mbé. Pedro ñí a mbé fe a téle bábe bɔ́, eé wók ndúán.)
Dzam te édɔ ntébosú befára a ngá síli Yesus mfá béyága beñ ya fe ébe ayágalé deñ.
Ané Yesus a ngá yalan ya ñí ná, “Me ngá ke fe ma kɔ́bɔ ya bot éyéá été. Eyɔŋ ése me ngá ke ma vé ayágalé á sinagoga, ya á templo été, é vóm bejudio bése bá kóán, meé ndzí kɔ́bɔ dzam enziŋ ásweññ.
Amú dzé ma wa síli dɔ? Síligé é bot bé ngá wók é dzam me ngá kɔ́bɔ bɔ́. Dággé bot béte bá yem é dzam me ngá dzó.”
Véa Yesus ñí eé dzó mam méte, ané awasíli avɔ́ɔ́ ye édí é mbé é téle ñí bebeñ é ngá bími Yesus abéáñ ámáŋŋ, deé dzó ná, “Ye ná éñe wa yalan ya ntébosú befára néa.”
Éde Yesus a ngá yalan ya ñí ná, “Ngé mé dzími kɔ́bɔ, léregé édí ye é ne abé. Vé ngé mé yem kɔ́bɔ, akála dzé wa bími ma?”
Véa éñe Anás a ngá lóm ñí nkáán ébe Kaifas, ntébosú befára.
Éde Simón Pedro ñí a mbé a téle eé wók ndúán, ané bé ngá síli ñí ná, “Nde wa o sés mot mbɔ́ɔ́ ye béyága beñ?”
Éde a ngá kat dɔ, eé dzó ná, “Me sés éñe.”
Véa mot mbɔ́ɔ́ ye áloá ntébosú befára, éñí a mbé évúvúmán é mot Pedro a ngá kík alɔ́ a ngá dzó ñí ná, “Nde măá yén wa áfúp mína ñí?”
Véa éñe Pedro a ngá bera dɔ kat, etéññ te ébyen ané nnóm kúp a ngá lɔ́ŋ.
Véa éñe bé ngá kólo ya Yesus é ndá Kaifas, bé kéñ ya ñí á kpatéle (ákoan ná ekúná kírí é ntɔɔ́). Éde bébyen bé ngá bɔ kaa ñíi á kpatéle, ná bé ne dzí Paskua, á mfá ye ná bé nza kop mvin.
Véa éñe Pilato a ngá kwíñ átán, a kéñ é vóm bé mbé, a síli ná, “Nzá esɔ́mán míní belé ya dɔ é mot ñí?”
Ané bé ngá yalan ya ñí ná, “Ngé é mot ñí á bɔ kaa ábɔ mbéa mot, ngé bĭá nzu wa ñí ákee.”
Véa éñe Pilato a ngá dzó bɔ́ ná, “Mína bébyen keŋán ya ñí, míní kík ñí misaŋ ámvála nkɔɔ́ métsiŋŋ wenan wá dzó.”
Ané betébosú béye bejudio bé ngá yalan ya ñí ná, “Bĭí belé filí ye ná, bí vé mot nsaŋ áwú.”
(Dzam te é ngá bɔban á mfá ye ná éfíá Yesus a ngá kɔ́bɔ, é dzálában, eé lére nzá ámvála awú á mbé ná á nkún nzu wú.)
Véa éñe Pilato a ngá bera ñíi á kpatéle été, ané a ngá lwée Yesus, a síli ñí ná, “Ye wa ó ne é Kéza bejudio?”
Éde Yesus a ngá yalan ná, “Ye wa dzó dɔ deé sɔ́ ébe wámyen, ngé ki ná bot befé ébɔ́ bé dzó wa dɔ, á mfá wɔm?”
Véa éñe Pilato a ngá yalan ná, “Ye me ne mwann Judio? É bot bwe, bábe betébosú befára, ébɔ́ bé kee ma wa. Dzé ó bɔ?”
Éde Yesus a ngá yalan ná, “Édzwée ngɔ́mán dam é sés édí ye é sí ñí. Ngé édzwée ngɔ́mán dam é bɔ édí ye é sí ñí, ngé bebɔ biséññ bam bá lúman á mfá ye ná bé bɔ ma kaa kee é mó betébosú béye bejudio. Ve éndagá édzwée ngɔ́mán dam e sés édí ye ó vá.”
Véa éñe Pilato a ngá dzó ñí ná, “Dá yíli fá ná o ne kéza?”
Ané Yesus a ngá yalan ná, “Wa wa dzó ná me ne kéza. Dzam te édɔ me byála yaá ya dɔ, akála te édɔ fe me sɔ́ yaá dɔ é sí ñí, á mfá ávé ngañiá ye édí é ne bébélá; éñí áse a ne bébélá mot aa wók é kíŋŋ dzam.”
Éde Pilato a ngá síli ñí ná, “Dzé é ne bébélá?”
Niané a ngá dzó dɔ, ané a ngá bera ke koan ya bejudio, a dzó bɔ́ ná, “Măá koan ya etɔm enziŋ ébe éñe.
Véa éñe bé ngá bera yónán ná, “Se éñí te! Ve, Barrabás!” (Barrabás te ñí a mbé nzeé midzɔ́ŋŋ.)
Tám te édɔ Pilato a ngá ñɔŋ Yesus á ŋga yít fe ñí.
Ané benzima bé ngá mana tsiŋ korona kát biyɔɔ́ bé bwára dɔ Yesus á nló, bé bwára fe ñí mbamba étóp kéza;
bé ŋga yit ñí bebeñ, béé dzó ñí ná, “Á mbóló é kéza bejudio!” Béé bími fe ñí mebéáñ.
Éde Pilato a ngá bera kwíñ átán, á dzó bɔ́ ná, “Dággán, ma nzu mína ya ñí átán, á mfá ye ná míní yem ná măá koan etɔm enziŋ ébe éñe.”
Véa éñe Yesus a ngá kwíñ átán a baga korona kát biyɔɔ́, ya fe mbamba étóp kéza. Ané Pilato a ngá dzó bɔ́ ná, “Mot te éñe ñí.”
Éde, niané betébosú befára ya mewasíli bé ngá yén ñí, bé ŋga yón ná, “Dɔ́mlé ñí á krús! Dɔ́mlé ñí á krús!”
Ané Pilato a ngá dzó bɔ́ ná, “Mína bébyen ñɔŋŋán ñí, míní dɔ́mle fe ñí á krús! Amú ná măá koan etɔm enziŋ ébe éñe.”
Éde betébosú béye bejudio bá bé ngá yalan ya ñí ná, “Bí belé nkɔɔ́ metsiŋŋ, ya ámvála wá lére, aa yian wú, amú ná aa veŋan émyen é Mwán Nzamá.”
Niané Pilato a ngá wók efíá te, á ŋga daŋ bera kɔ wɔŋŋ,
ané a ngá bera ñíi á kpatéle, a síli Yesus ná, “O ne mot ye ó vé?” Ve Yesus ñí eé ndzí ñí vé eyalann.
Véa éñe Pilato a ngá síli ñí ná, “Ye wăá yalan ya ma? Ye wăá yem ná me belé nguu edzwée á mfá ávé wa filí, ya fe ádɔ́mle wa á krús?”
Ané Yesus ñí a ngá yalan ya ñí ná, “Wĕé belé nguu enziŋ ye ábɔ ma dzam, ngé se éñe bá vé wa dɔ ó yóp. Ya dzam te édɔ, é mot á kee ma wa, éñe a belé nsémm wá daŋ.”
Atéé ye véa, Pilato á ŋga dzéŋ ná á dzáma ñí. Ve betébosú béye bejudio bá bé ngá yónán ná, “Ngé o dzáma mot te, o sés fe Sesar mvwíññ! Éñí áse aa bɔ émyen Kéza, aa ke Sesar á ngamm áyát.”
Éde, niané Pilato a ngá wók bifíá bíte, ané a ngá kwíñ ya Yesus átán, a kéñ tɔbɔ ósí é vóm bá kík misaŋ, vóm te ó tɔɔ́ eyola ná “Ékaza Mekwá”, (á nkɔ́bɔ Ebreo ñí ya “Gabata.”)
(A mbé é mos bá koman Paskua, bebeñ ané amyeré) Éde a ngá dzó bejudio ná, “Dággán, é kéza wenan éñe ñí.”
Véa bejudio bá bé ŋga yónán ná, “Á wá! Á wá! Dɔ́mlé ñí á krús!”
Ané Pilato a ngá síli bɔ́ ná, “Ye ná me nzu dɔ́mle é kéza wenan á krús?”
Éde betébosú befára bé ngá yalan ná, “Bĭí belé kéza mfé, fáve Sesar.”
Tám te édɔ a ngá kee bɔ́ ñí ná bé dɔ́mle ñí á krús.
Véa éñe be ngá ke ya Yesus.
Éde a ngá kólo ó véa émyen a baga é krús deñ, eé ke é vóm bé ngá lwée ná, “Ékpékpéññ Nló” (bá dzó dɔ á nkɔ́bɔ Ebreo ná, “Gólgota”),
é vóm bé ngá dɔ́mle ñí á krús, éñe ya bot bé beáñ befé, mbɔ́ɔ́ ngúrá mfá, Yesus ñí ya énzénzaŋ.
Éde fe Pilato a ngá tsili bora ntsili, a kele wɔ é krús Yesus áyóp. Ntsili te ó mbé ná, “Yesus Mwann Nasareno, é Kéza Bejudio”.
Véa, abwiññ bejudio dá daá láŋ fe ntsili te, akála ná é vóm bé ngá dɔ́mle Yesus á krús ó mbé bebeñ ya kísoan; ntsili te wá ó mbé fe á nkɔ́bɔ Ebreo, á nkɔ́bɔ Latín, ya fe á nkɔ́bɔ Griego.
Véa éñe betébosú befára bejudio bé ngá dzó Pilato ná, “O táa tsili ná, ‘É Kéza Bejudio’, ve fáve ná a ngá dzó ná, ‘Me ne é kéza bejudio.’ ”
Éde Pilato a ngá yalan ná, “Édí me tsili yaá, édɔ é tɔbɔ yaá ntsilann.”
Véa, éyɔŋ benzima bé ngá dɔ́mle Yesus á krús, ané bé ngá ñɔŋ bítóp byeñ, bé kap byɔ bifas bí nii, kada mwann benzima efas evɔ́ɔ́. Éde fe bé ngá ñɔŋ élíŋŋá. (Elíŋŋá te é mbé é belé olat ovɔ́ɔ́ atéé ye óyóp akekwíñ ósí, é tɔɔ́ nlatán ngúrá.)
“Bébyen ya bébyen baá kaban bítóp byam,
baá kyak fe bemaa étóp dam áyóp.”
Dzam te édɔ benzima bé ngá bɔ dɔ.
Véa bé mbé bebeñ á krús ná, Yesus ñiá, ya ñiá mwanñaŋ, ya María éñí Kleofas, ya María Magdalena.
Niané Yesus a ngá yén ñiá ya nyága a ngá dziŋ bé téle bebeñ ó véa, ané a ngá dzó ñiá ná, “Á Miningá, dággé é mwán we éñe ñí!”
Véa éñe fe a ngá dzó nyága ná, “Dággé ñuá éñe ñí!” Éde atéé ye áwola te, nyága te a ngá ñɔŋ ñí é ndá dzéñ émyen.
Nia véa, Yesus eé yem ná mam mése mé mana yaá tɔbɔ nkɔkgán (á mfá ye ná Ntsili ó dzálában), ané a ngá dzó ná, “Ma wók evéé.”
Éde kɔ́p é mbé é téle ó véa, é tɔɔ́ ndzálánn ya é vino a ne saŋŋ. Ané bé ngá ñɔŋ efús etóp bé dum dɔ á vino te été, bé ká dɔ á ntéŋ isopo, véa bé ŋga kee ñí dɔ ánu.
Niané Yesus a ngá ñú é vino a mbé saŋŋ te, ané a ngá dzó ná, “É tɔbɔ yaá nkɔkgán!” Éde a ngá lwíi nló ósí, a kee nsísim.
Dá é tɔɔ́ ná, a mbé é mos bá koman Paskua. Betébosú béye bejudio bá bĕé ngá kómo ki ná mibim mí lígi á krús akekwíñ é mos Sátará (amú ná é mos Sátará te ó mbé bora mos). Éde bé ngá dzaa Pilato ná bé búk bɔ́ mebɔ, bé vea fe bɔ́ ó véa.
Ané benzima bé ngá ke, bé búk mébɔ éñí ósúá ya éñí mbɔ́ɔ́, ébá bé mbé bé ndɔ́mlán á krús bábe Yesus.
Niané bé ngá sian ébe Yesus, bé yén ná a wú yaá, éde bé ngá bɔ kaa fe ñí búk mebɔ.
Ve mwann benzima mbɔ́ɔ́ a ngá dzii ñí akɔŋŋ ó mveañ, ané mekií ya mendzímm bí ngá kwíñ etéññ te ébyen.
Éde éñí aá yén, a vé yaá dɔ ngañiá (é ngañiá weñ ñí a ne fe bébélá. Aa yem ná aa kɔ́bɔ bébélá), á mfá ye ná mína míní bwíni fe.
Mam méte mé ngá bɔban á mfá ye ná Ntsili ó dzálában ná, “Éveés deñ enziŋ dăá ye tɔbɔ mbúkgán.”
Éde Ntsili ofé wá wá dzó fe ná, “Bá ye dága éñí bé ngá dzii akɔŋŋ.”
Niané mam méte mé ngá mana, ané é José ye Arimatea, éñí a mbé nyága Yesus ásweññ (akála ná a ngá kɔ betébosú béye bejudio wɔŋŋ, a ngá ke dzaa Pilato ná á kee ñí mbim Yesus. Éde Pilato a ngá yébe ñí dɔ. Ané a ngá nzu ñɔŋ, a kéñ fe ya mbim Yesus.
Ya fe Nikodemo, éñí a ngá tára ke áyén Yesus á alú, ñí a ngá sɔ́ fe, a belé mbwánn enum ó tɔɔ́ táŋ ané bekíl mewóm mé léa ya bekíl bé nii.
Véa éñe bé ngá ñɔŋ mbim Yesus, bé mana wɔ vígile bítóp été ya é byém byá num mvéáñ, ámvála fúlú bejudio é ne á mfá ndzepbann bot.
É vóm bé ngá dɔ́mle ñí á krús, áfúp é mbé ó véa, áfúp te été, mfefeñ sɔŋ ndá ákwá ó mbé, éñí e mbé ná băá bé tára dzep mot enziŋ été.
Véa, akála ná a mbé é mos bejudio bá koman, dá é tɔɔ́ ná sɔŋ da e mbé fe bebeñ, ané bé ngá dzep Yesus ó véa.
Ve é mos ósúá ye á sóánn María Magdalena a ngá ke á sɔŋ ekúná kírí, ákoan dzíbi é ngén, véa éñe a ngá yén ná akwá é ntɔɔ́ nkólánn ó sɔŋ ndá ákwá.
Ané a ngá ke mbíí ébe Simón Pedro ya nyága mbɔ́ɔ́, éñí Yesus a ngá dziŋ fe, éde a ngá dzó bɔ́ ná, “Bé vea yaá Ntí ó sɔŋ, bĭá yem é vóm bé ke yaá ñí bwíi.”
Véa éñe Pedro bá nyága mbɔ́ɔ́ bé ngá kólo bé kéñ ó sɔŋ.
Éde bé beáñ béte bé ngá tée mbíí nsámá. Ané nyága mbɔ́ɔ́ te a ngá daŋ mára álot Pedro, éde a ngá tára ke kwíñ ó sɔŋ ndá ákwá.
Ané a ngá lúŋbe ná aa dága, véa éñe a ngá yén bitóp bí bóo, ve eé ndzí ñíi.
Éde Simón Pedro ñí eé bee ñí, ané a ngá ñíi á sɔŋ ndá ákwá été, éde a ngá yén bitóp bí bóo,
ya étóp é mbé é tsini Yesus á nló, dá é mbé é bóo mbɔm ngúrá mfá, ve se ya bítóp bí bí mbé mvígilán.
(Ve amú ná ákoan bé ngén kaa áyem á Mítsili été ná, Yesus aa yian wómo míwúán été.
Véa éñe beyága bé ngá bera búlán ébe ébá bevɔ́ɔ́.
Ve María ñí a mbé a téle átán á sɔŋ á mféŋŋ eé yi. É tám a ngá yi néa, ané a ngá lúŋbe, a ñíi á sɔŋ ndá ákwá été.
Éde a ngá yén baángel bé beáñ bé baga mebwát mifúm, bé tɔɔ́ ósí é vóm Yesus a mbé a bóo, mbɔ́ɔ́ étun á nló yóp, éñí mbɔ́ɔ́ ñí ya étun mébɔ.
Ané bé ngá síli ñí ná, “A miningá, akála dzé wa yi?”
Véa ñí a ngá yalan ya bɔ́ ná, “Bé ke yaá Ntí wɔm, măá yem ki é vóm bé ke yaá ñí bwíi.”
Éde ñí eé dzó dzam te, niané a ngá veŋan á mvús, a yén Yesus a ntéle, ñí kaa áyem ná a ne Yesus.
Véa éñe Yesus a ngá síli ñí ná, “Á miningá, amú dzé wa yi? Nzá wa dzéŋ?”
María ñí eé tém ná a mbé mbaale afúp, éde a ngá dzó ñí ná, “Á ndzwée, ngé wa ó vea ñí, katge ma é vóm o ke yaá ñí bwíi, véa ma ye ñí ke ñɔŋ.”
Ané Yesus a ngá dzó ñí ná, “Á María!”
Éde ñí a ngá veŋan á mvús, ané a dzó ñí á nkɔ́bɔ Ebreo ná, “Á Raboní,” (dá yíli ná, Nyágale.)
Véa éñe Yesus a ngá dzó ñí ná, “O táa ma nama, amú ná me ngén kaa ábét ébe Tará. Ve, kéŋ ébe bɔbédzaŋ, o dzó bɔ́ ná ma bét ébe Tará ya Ésúá wenan; ébe é Nzamá wɔm ya é Nzamá wenan.”
Éde María Magdalena a ngá ke, a kat beyága fwéñ ná, “Me yén yaá Ntí!” Ané a ngá dzó bɔ́ é mam a ngá kɔ́bɔ ya ñí.
Mos te, niané ŋgɔgɔ́ e ngá kwíñ, é mos ósúá ye á sóánn, ákoan mibéñ mí dzií é vóm beyága bé mbé bé kóán ákála wɔŋŋ ébe betébosú béye bejudio. Véa énzénzaŋ deba éñe Yesus a ngá nzu sian á ntéle, ané a ngá dzó bɔ́ ná, “Mvwaá ya mína.”
Éde eé dzó dɔ, ané a ngá lére bɔ́ mó ya mveañ. Véa, beyága bé ŋga sán niané bé ngá yem ná a ne Ntí.
Éde Yesus a ngá bera bɔ́ dzó ná, “Mvwaá ya mína. Ámvála Tará a ngá lóm ma, néa fe ma ma lóm mína.”
Niané a ngá dzó dɔ, éde a ngá vúŋ, eé dzó bɔ́ ná, “Ñɔŋŋán Mfúfúp Nsísim.
Ébá bése mína dzwii misémm, mí ntɔɔ́ bɔ́ ndzwiiann. Éñí áse ñí mína biñ myɔ, mí tɔbɔ yaá mbiñann.”
Ve Tomás, nyága mbɔ́ɔ́ ye béyága awóm ya bé beáñ (éñí bé ngá lwée ná Mbyás), ĕé mbé bábe bɔ́ éyɔŋ Yesus a ngá sian.
Véa éñe béyága bevɔ́ɔ́ bé ngá dzó ñí ná, “Bí yén yaá Ntí!”
Ve ñí a ngá dzó bɔ ná, “Ngé ma kaa áyén ávéŋŋ mesén é mó meñ, me nii fe ónuú wɔm ávéŋŋ mesén, é wéá wɔm wá me nii fe ó mveañ deñ, măá ye ki dɔ yébe amvála enziŋ!”
Éde nia melú mmom, ákoan ná beyága bé bera yaá tɔbɔ fufúlu á ndá été, Tomás ñí a tɔɔ́ fe bábe bɔ́, mibéñ myá mí tɔɔ́ fe ndzibann. Véa énzénzaŋ deba éñe Yesus a ngá nzu sian á ntéle, éde a ngá dzó ná, “Mvwaá ya mína.”
Ané a ngá dzó Tomás ná, “Niigé ónuú we ó vá, dággé fe é mó mam. Nzaá ya é wéá we, o nii wɔ́ é mveañ dam. Kaa ábɔ éñí a ne kaa ábwíni, ve fáve ná bwíniŋé!”
Éde Tomás a ngá dzó ñí ná, “Á Ntí wɔm ya é Nzamá wɔm!”
Véa Yesus ñí a ngá síli ñí ná, “Ye wa bwíni amú ná o yén yaá ma? Abwará ya ébá bé ngá bɔ kaa áyén, ve bé bwíni.”
É ne été ná Yesus aá bɔ fe abwiññ mendem afé ébe ású deba béyága beñ, ná mé sés ntsilann ábá dí été.
Ve émá mé tɔbɔ yaá ntsilann, á mfá ye ná míní bwíni ná Yesus éñe a ne Kristo, é Mwán Nzamá; ya ná míníí bwíni, míní ne belé éniŋ ébe éyola deñ.
Nia véa, ané Yesus a ngá bera yéne ébe béyága beñ á máŋ méye á Tiberias. Éde a ngá yéne ámvála dí;
Véa éñe Simón Pedro a ngá dzó bɔ́ ná, “Ma ke míyéŋ mí kwaás!”
Ané bá bé ngá dzó ñí ná, “Bía bía ke fe bíabe mína.” Éde bé ngá ke bé daŋ á byéa été. Ve alú te ébɔ́ kaa áywíñ dzóm enziŋ.
Éde, éyɔŋ kírí e ngá ke da léne, Yesus á ntéle á nsá máŋ; ve beyága ébɔ́ kaa áyem ná Yesus éñe ñí.
Ané Yesus a ngá síli bɔ́ ná, “Á bɔ́ŋŋ, ye míní belé ayomm kwaás enziŋ?”
Éde bé ngá yalan ya ñí ná, “Kaa.”
Éde a ngá dzó bɔ́ ná, “Weagán avwát mfá meyóm mé byéa, mína ye biñ.”
Ané bé ngá wea dɔ, ébɔ́ kaa fe ya nguu ye ádulu dɔ, amú abwiññ kwaás.
Véa éñe, nyága Yesus a ngá dziŋ a dzó Pedro ná, “A ne Ntí!” Niané Simón Pedro a ngá wók ná a ne Ntí, á ŋga kom elíŋŋá, (akála ná a mbé kaa dɔ), véa éñe émyen a ngá wea ñúu óswíñ.
Ve béyága bevɔ́ɔ́ bá bé ŋga bee ñí á byéa été, béé nzu bá dulu avwát é tɔɔ́ ndzálánn ya kwaás, amú ná bĕé mbé sí oyaáp, ve fáve ané táŋ ntet bemetro.
Véa, niané bé ngá sís ó sí, bé yén mekak mé ndúán mé tɔɔ́ nkomann, kwaás e bóo mɔ áyóp ya mfémm.
Ané Yesus a ngá dzó bɔ́ ná, “Nzaán ya ma ya kwaás ye éñí míní ndem áywíñ.”
Éde Simón Pedro a ngá daŋ á byéa, á ŋga dulu avwát ó sí, é tɔɔ́ ndzálánn ya bora bé kwaás, táŋ ntet kwaás ya kwaás mewóm mé tán ya kwaás é léa (153); afáŋbɔ ná kwaás e mbé ededea abwiññ, avwát deé ndzí ñaba.
Ané Yesus a ngá dzó bɔ́ ná, “Nzaán ádzí!” Nyága enziŋ eé ndzí nzomo ná a síli ñí ná, “O ne nzá?” Amú bé ngá yem ná a ne Ntí.
Véa éñe Yesus a ngá sɔ́, a twáa mfémm, a kee bɔ́ wɔ, amvála te fe a ngá bɔ ya kwaás.
Édí te édɔ é mbé éyɔŋ léa Yesus a ngá yéne ébe béyága beñ, ákoan ná a wómo yaá míwúán été.
Éde, niané bé ngá mana dzí, ané Yesus á ngá síli Simón Pedro ná, “Á Simón é mwán Juan, ye wa dziŋ ma álot ébá?”
Éde a ngá dzó ñí ná, “Ãá, á Ntí wa yem ná ma dziŋ wa.”
Ané Yesus a ngá dzó ñí ná, “Baalé mítómá myam!”
Éde a ngá bera ñí dzó éyɔŋ beáñ ná, “Á Simón, é mwán Juan, ye wa dziŋ ma?”
Ané a ngá yalan ya ñí ná, “Ãá, á Ntí, wa yem ná ma dziŋ wa.”
Éde Yesus a ngá dzó ñí ná, “Tugá baale mítómá myam!”
Ané a ngá bera ñí dzó éyɔŋ léa ná, “Á Simón é mwán Juan, ye wa dziŋ ma?”
Véa éñe Pedro a ngá tɔbɔ ya eywiññ, amú Yesus a ngá bera ñí síli éyɔŋ léa ná, “Ye wa dziŋ ma?”
Éde a ngá yalan ya ñí ná, “Á Ntí, wa yem dɔ ásesé. Wa yem ná ma dziŋ wa.”
Ané Yesus a ngá dzó ñí ná, “Baale é bwann mítómá bam.
Ma dzó wa bébélá ya bébélá ná, éyɔŋ ó mbé ndómán, o ngá bwára wámyen, o ngá wulu fe é vóm wa kómo. Ve eyɔŋ ó ntɔɔ́ nnomm, wa ye sám bínam bywe, véa mot mfé éñe aa ye wa bwára byém, éñe á ŋga ke ya wa é vóm wăá kómo.”
(A ngá dzó dzam te ná, aa lére nzaá ámvála awú Pedro aa ye wú ná aa vé Nzamá dúmá.) Niané a ngá dzó dɔ, véa éñe a ngá dzó ñí ná, “Beegé ma!”
Éde Pedro a ngá veŋan a yén nyága Yesus a ngá dziŋ eé bee bɔ́ (éñí a mbé a yága Yesus ó twíñ, éñe fe á ngá síli ñí ná, “Á Ntí, nzá aa ye wa kuan?”, éyɔŋ bé ngá dzí bidzí bíye alú.)
Ané Yesus a ngá yalan ya ñí ná, “Dzé é ne wa été? Ngé ma kómo ná á lígi a tɔɔ́ akekwíñ é tám ma ye sɔ́. Wa, beegé ma!”
Ya dzam te édɔ, édí te é ngá mana ñeŋ énzénzaŋ bɔbédzaŋ ná, nyága te ăá ye fe wú. Ve Yesus ñí eé ndzí ñí dzó ná, ăá ye wú; ve fáve ná, “Ngé ma kómo ná á lígi a tɔɔ́ akekwíñ é tám ma ye sɔ́, dzé é ne wa été?”
Nyága te éñe aa vé é mam má ngañiá, éñe fe aá tsili dɔ; bía bía yem fe ná é ngañiá weñ a ne bébélá.
Éde, abwiññ mam afé dá é ne fe ná, Yesus aá bɔ, émá mé ne ná ngé bé tsili kada dzam ye été, ma tém ná atwaa eniŋ ngúrá ébyen dá dĕé mbé ki kɔk ábímm mítsili míte.
Á Teófilo, me ngá tsili abá ósúá mfá é mam Yesus a ngá tára ná aa bɔ ya áyágale,
akekwíñ é mos bé ngá ñɔŋ ñí ó yóp, ákoan ná a mana yaá vé é baapostol a ngá tɔ́p memvéná ya nguu ye á Mfúfúp Nsísim.
Éde eé dzuk, a wú fe, véa a ngá léreban bɔ́ ntétéá ya ábwiññ méndem bé sés sóánn ya mɔ. A ngá bɔ eé yéne ébe bɔ́ táŋ ané melú mewóm mé nii, eé kɔ́bɔ fe ya bɔ́ mam mfá édzwée ngɔ́mán Nzamá.
Éyɔŋ a mbé fe vóm mbɔ́ɔ́ bábe bɔ́, a ngá mánan bɔ́ ná:
“Míní táa kólo á Yerusalen, ve yanaŋán é ngaá Tará, éñí míní ngá wók ma dzó ya dɔ.
Afáŋbɔ ná Juan a ngá du ya mendzímm, ve, niané avítsaŋ melú dá lot, mína ye tɔbɔ nduubán ya Mfúfúp Nsísim.”
Éde é bot bé mbé fufúlu bábe Yesus bé ngá síli ñí ná: “Éyɔŋ dí ébyen, ye wa ye búlu Israel edzwée ngɔ́mán?”
Ané ñí a ngá yalan ya bɔ́ ná: “É sés áadenan ná míní yem métám ya bíyɔŋ Tará a ngá nii mfá édzwée deñ émyen.
Ve déá, mína ye ñɔŋ nguu é tám Mfúfúp Nsísim a sian yaá ébe mína; véa mína ye ma bɔ bengañiá á Yerusalen, á Judea ngúrá, á Samaria ya akekwíñ é vóm sí da súgu.”
Éde niané a ngá mana dɔ dzó, béé yén ñí, ané a ngá bét. Éde a ngá mana ñáŋán á nkút été; bá kaa fe ñí ábera yén.
É tám bé ngá bem mís ó yóp eé ke, átem ná, befám bé beáñ bé baga mifúm bítóp bé ntéle bábe bɔ́.
Ané bé ngá dzó bɔ́ ná: “Á bot béye á Galilea, amú dzé míní téle míní dága ó yóp? É Yesus bé ñɔŋ mína á dzóp été ñí, aa ye sɔ́ ámvála avɔ́ɔ́ ya avɔ́ɔ́ míní yén eé ke á dzóp.”
Éde bé ngá búlán á Yerusalen atéé ye nkoó Álíba, éwí ó ne bebeñ ya Yerusalen ntéññ nzenn bé ne wulu é mos Sátará.
Niané bé ngá sian á Yerusalen ané bé ngá bét á ndá ndága ó yóp, é vóm bé mbé bé tɔɔ́ ná, Pedro, Juan, Jakobo, Andrés, Felipe, Tomás, Bartolomé, Mateo, Jakobo é mwán Alfeo, Simón éñe fe bé ngá lwée ná Selote ya Judas é mwán Jakobo.
Bésesé béte bé mbé bé tɔɔ́ mbán á meyaglán été ya nlém mbɔ́ɔ́ bábe biningá, ya fe María ñiá Yesus, ya Yesus bɔbéñaŋ.
Éde melú méte, ekóánn bot é tɔɔ́ ané ntet bot ya bot mewóm mé beáñ, ané Pedro a ngá tébe énzénzaŋ bɔbéñaŋ a dzóo bɔ́ ná:
“Á bɔbédzaŋ, é ngá yian ná Ntsili ó dzálában á mfá Judas amvála ané Mfúfúp Nsísim a ngá tára dɔ kɔ́bɔ ébe ánu David; Judas te éñe a mbé nlére nzenn é bot bé ngá biñ Yesus.
Amú ná a mbé mbɔ́ɔ́ ye ébe bía, a mbé fe a belé ngap éséññ Nzamá dí.”
“Ve, aá kus afóo sí ya ntáŋ ékúkwát deñ, éde niané a ngá ku búrúburu, a laa fe, ané miyea mí ngá mana ñí kwíñ átán.
Éde é bot bése bé mbé bé tɔɔ́ á Yerusalen bé ngá mana yem dzam te, ané bé ngá lwée afóo sí te ná, Aséldama, dá yíli á nkɔ́bɔ weba ná, afóo sí mekií.”
“Amú ná e ne ntsilann ábá Besalmo ná:
‘Étɔbɔga deñ é bɔɔ́ge ekuút,
kaa é mot aa tɔbɔ été,’
ya fe ná,
“Dá yian ná, é bot bíabe bɔ́ bí tɔbɔ yaá fufúlu é tám áse Ntí bíabe bɔ́ bí ngá wulu,
atéé ye nduann Juan akekwíñ é mos bé ngá ñɔŋ bía ñí ó yóp, mot mbɔ́ɔ́ ye été á bɔ ngañiá bíabe bɔ́ ye áwómó Yesus.”
Éde bé ngá lére bot bé beáñ; José, éñí bé ngá lwée ná Barsabás, eyola mésóm dá é tɔɔ́ ñí ná Justo ya fe Matías.
Ané bé ngá yaglan ná: “Á Ntí, wa wa yem mílém mí bot bése. Léregé ébe é bot bá bé beáñ nzá o tɔ́p yaá,
á mfá ye ná á ñɔŋ afóo eséññ Nzamá, a bɔ fe apostol, édí Judas a ngá lés, ná aa ke é vóm ó ngá yian ya ñí.”
Éde bé ngá kyak bemaa ébe bot béte bé beáñ, ané bemaa bé ngá lére ná Matías, éde bé ngá láŋ ñí bábe baapostol awóm ya mbɔ́ɔ́.
Éyɔŋ é mos Pentekostés ó ngá kwíñ, bésesé bé mbé bé kóán vóm mbɔ́ɔ́.
Éde ásítem ná, mora eduŋŋ a ngá sɔ́ á dzóp été, amvála ané mora evúŋ dá lot, eduŋŋ te é mana dzéñ é ndá bé mbé bé tɔɔ́.
Ané dzóm é ngá yéne é tɔɔ́ ané bwann mikaba mí ndúán, deé fonan ya medém, é berebe kada mot ye ébe bɔ́ áyóp.
Éde bésesé bé ngá tɔbɔ ndzálánn ya Mfúfúp Nsísim, ané bé ngá tára ná bá kɔ́bɔ mikɔ́bɔ mifé ámvála Nsísim a ngá vé bɔ́ ná bé kɔ́bɔ.
Bejudio bé mbé bé tɔɔ́ á Yerusalen, ébá bá baale memvéná mé Nzamá mvéáñ bé ngá sɔ́ ébe meyɔŋ mése méye á nlódzóp ásí.
Niané mora eduŋŋ te a ngá bɔ, ané nkuna bot ó ngá kóán ó tɔɔ́ nzamzámánn, amú ná kada mot a ngá wók bɔ́ béé kɔ́bɔ á nkɔ́bɔ weñ émyen.
Éde bé voó néa ya áyágán ané bé ngá dzó ná: “Dággán! Ye ná é bot bése bá kɔ́bɔ bá bé sés Begalileo?”
“É ne bɔ á yá, ná kada mot ye ébe bía bía wók míkɔ́bɔ bía bébyen bí ngá byála ya myɔ?
Beparto, Bemedo, Beelamita; é bot bé tɔɔ́ á Mesopotamia, ya á Judea, ya á Kapadosia, ya á Ponto, ya Asia,
ya á Frigia, ya á Panfilia, ya Égipto, ya á mebeŋŋ mésí méye á Libia bebeñ á Sirene; ya béyéŋ bá sɔ́ á Roma, ané bejudio, ya é bot bá bee nyébé béjudio;
Bekretense, ya Meráp, bía wók bá kɔ́bɔ míkɔ́bɔ myea é bora bé mam Nzamá.”
Bésesé bé ngá bíra voŋbe kaa ki áyem é dzam dá lot, ané bé ngá síli bébyen ya bébyen ná: “É dzam dí, dá yíli á yá?”
Ve, ébá bevɔ́ɔ́ bá béé kpógo bɔ́ bé ŋga dzó ná: “Bá fían vino.”
Ané Pedro a ngá tébe tételé bábe awóm baapostol ya apostol mbɔ́ɔ́, éde a ngá bére kíŋŋ eé kat bɔ́ ná: “Á bejudio ya é bot bése míní tɔɔ́ á Yerusalen; yemŋán é dzam dí, túggán fe ábéá bífíá byam.
Ébá băá fían ámvála mína tém, amú ná dzóp é ngén méwola ebuú ye kíkírí.
fáve ná, édí édɔ é ne ndzóán ébe nkúlu medzó Joel ná,
‘Nzamá aa dzó ná:
aa ye bɔ ná, melú méye ásúgánn,
ma ye swii Nsísim wɔm ébe mot áse;
é bwán béfám benan ya é bwán bé biningá benan
bá ye kúlu medzó; béndómán benan,
bá bá ye yén miyénánn míye á nsísim,
Melú méte áloá béfám, ya áloá biningá dam
dá ma ye fe swii Nsísim wɔm,
bá bé ŋga kúlu fe medzó.
Ma ye bɔ bora biyágán bí mam ó yóp á dzóp été,
mendem má á sí ó néa; mekií, ndúán ya fe ebúbút ye ótsírá.
Kaa ná é mora mos dúmá Ntí ó sian,
nlódzóp wá ye veŋan dzíbi,
ngomdan da e veŋan mekií.
Aa ye bɔ ná, éñí áse aa yónán éyola Ntí,
aa ye tɔbɔ nkoránn.’ ”
“Á befám béye Israel, béágán bífíá bí: Yesus mot ye á Nasaret, éñe Nzamá a ngá lére ébe ású denan ná a mbé a tɔɔ́ ébe éñe, ya biwólo bí mam, ya bora biyágán bí mam, ya fe méndem Nzamá a ngá bɔ ébe Yesus te énzénzaŋ denan, amvála ané mína bébyen mína yem.
Éñí te, ya átáraga nyemann mam Nzamá ya ntáán mam weñ, míní ngá kee ñí é mó é bot bé ne kaa ábaale metsiŋŋ, ná bé dɔ́mle ñí á krús, míní ywíñ fe ñí.
Éñe Nzamá a ngá wómo niané a ngá mana ñí vea mítéñ míye áwú, é tɔɔ́ ná awú dĕé mbé ñí dzwée.
Amú ná David aa kɔ́bɔ á mfá Yesus te ná,
‘Ma yén Ntí ósú wɔm eyɔŋ ése;
amú ná a ne ma á mfá meyóm ná me nza fógan.
Dzam te édɔ nlém wɔm ó ngá sán,
é dém dam dá é ŋga va;
atwaa é ñúu dzam, da da ye fe waabe ya óyan te.
Amú ná wăá ye lík nsísim wɔm á sí békónn
wăá ye ki lík ná mfúfúp mot we ó yén ané wá bweñ.
Waá lére ma nzenn ye éniŋ,
wa ye ma dzálá ya mesán ású dwe.’ ”
“Á bɔbédzaŋ, me ne mína kɔ́bɔ bébélá ná, emvámvámm David dá wú, é dzebe, é sɔŋ deñ da e ne fe énzénzaŋ dea aa nzu kwíñ émuú.
Édɔ é ne ná, David a mbé nkúlu medzó, a ngá yem fe ná Nzamá aá kyaa ñí eé kan sɔŋ ná mot ye é mvɔŋ bot dzeñ [mékií meñ] aa ye tɔbɔ ósí étɔɔ́ édzwée deñ.
Éde niané a ngá yén é mam má nzu mélú ósú, néa, a ngá kɔ́bɔ á mfá áwómó Kristo, éñí eé ndzí tɔbɔ nlamann á sí békónn, é ñúu deñ da deé ndzí ki bweñ.
Yesus te, éñe a ne éñí Nzamá a ngá wómo. Bía bésesé bí ne dzam te bengañiá.
Édɔ é ne ná, a ntɔɔ́ mbélánn ó yóp á mfá meyóm Nzamá, a ñɔŋ yaá fe é ngaá Mfúfúp Nsísim ébe Éséá. Éde a swii yaá é dzóm mína yén ya áwók dí.
‘Ntí a ngá dzó Ntí wɔm ná:
Tɔbɔgé á mfá méyóm wɔm,
akekwíñ ané má bɔ mínzínzíŋŋ mwe étéle mebɔ dwe.’ ”
“É ndá bot áse ye Israel, yemŋán ya bébélá áse ná, é Yesus émyen míní ngá dɔ́mle á krús, Nzamá a téle yaá ñí Ntí ya Kristo.”
Niané bé ngá wók dɔ, ané bé ngá wórán nlém mitéñ; éde bé ngá síli Pedro bábe é baapostol bevɔ́ɔ́ ná:
“Á bɔbédzaŋ, bía yian bɔ á yá?”
Ané Pedro a ngá yalan ya bɔ́ ná:
“Dzobgán kada mot ye ébe mína, á duuban fe ya éyola Yesukristo, ná mísémm myenan mí tɔbɔ ndzámann, éde mína ye ñɔŋ Mfúfúp Nsísim.
Amú ná mína míní ne ya ngaá te, ya é bwán benan ya é bot bése bé ne oyaáp ya ébá bésesé Ntí é Nzamá wea aa ye lwée.”
Pedro a ngá vé bɔ́ ngañiá ya abwiññ bifíá bifé, eé yémle fe bɔ́ ná:
“Tɔbɔgán nkoránn ébe ékúkwát myee bot wi!”
Éde é bot bé ngá yébe bífíá byeñ, bé ngá duuban, ané bot bé ngá kɔgle mos te bebeñ táŋ binzuk bí léa.
Bé ngá tɔbɔ mbán méyágalé baapostol été, ya ákóán vóm mbɔ́ɔ́, bé ngá bɔ béé kaban mfémm, béé yaglan fe.
Éde mot áse a ngá kɔ wɔŋŋ, amú ábwiññ mendem ya biyágán bí mam bí ngá bɔban é mó baapostol.
Ébá bésesé bé ngá bwíni, bé ngá bɔ béé kóán vóm mbɔ́ɔ́, bé mbé fe bé belé byém bíse fufúlu.
Ané bé ngá kuan ákúmm deba ya é byém byeba, béé kap byɔ ámvála é mbé vwála kada mot.
Kada mos bé ngá bɔ béé tɔbɔ mbán ya nlém mbɔ́ɔ́ á templo. Bé ngá bɔ béé ke bá kap mfémm mendá ya mendá, béé dzí fe ya mesán ya nlém nsilann ósí,
béé lugu Nzamá, bot bése bé ngá yén fe bɔ́ mvéáñ. Éde Ntí a ngá bɔ eé kɔgle bɔ́ é bot bé ngá ke bá koroban kada mos.
Mos enziŋ, Pedro bá Juan bé ngá ke méyaglán méye méwola mé léa ye ngɔgáse á templo.
Á mbéñ ósí templo bá lwée ná Mbamba Mbéñ, kada mos bé ngá bɔ béé bwíi mot enziŋ ó véa, ná é mot áse á ñíi á templo, mot te á dzaa ñí ntólo; mot te a tɔɔ́ mbóbók atéé ye ábum ñiá.
Niané mot te a ngá yén Pedro bá Juan ná bé nkún ke ñíi á templo á ŋga dzaa bɔ́ ntólo.
Éyɔŋ te Pedro bá Juan bé ngá bem ñí mís, ané Pedro a ngá dzó ñí ná:
“Dággé bía.”
Éde a ngá túga bɔ́ bem mís, eé bwíni ná aa ye ñɔŋ dzóm enziŋ ébe bɔ́.
Ané Pedro a ngá dzó ñí ná:
“Mĕé belé ngoós ngé ki koŋ, ve, é dzóm me belé édɔ ma vé wa; ya éyola Yesukristo ye á Nasaret, tébegé o wulu.”
Ané Pedro a ngá biñ ñí é wéá meyóm, a téle ñí; éde etéññ te ébyen mébɔ mot te ya memvɔ́ŋlé bí ngá mana yém.
Éde a ngá vala ósí a tébe ya mebɔ, á ŋga wulu, ané a ngá ñíi bábe bɔ́ á templo; eé wulu, eé yóo, eé lugu fe Nzamá.
Ané bé ngá yem fe ñí ná, éñe a mbé é mot a ngá bɔ eé tɔbɔ á mbéñ ósí templo bá lwée ná Mbamba Mbéñ ná á dzaa bot ntólo. Éde bot bése bé ngá bíra voŋbe ya áyágán é dzam é ngá bɔ mot te.
É mot a ngá séñban, ákoan ná a ngén a kárán ya Pedro bá Juan, éde bot bése bé tɔɔ́ avoó bé ngá dzíga ke dzéñ á yát été bá lwée ná éñí Salomón, é vóm bé mbé.
Niané Pedro a ngá yén dɔ, éde a ngá síli bot ná: “Á befám béye Israel, amú dzé mína ku avoó ya é dzam dí, amú dzé ki mína bem bía mís amvála ané ngé é nguu dzeá ya bébélá nyébé wea édɔ é bɔ ná é mot ñí á wulu?
É Nzamá Abraam, Isaak, ya Jakob; ya é Nzamá bétará, éñe a vé yaá é Mwán weñ Yesus dúmá; éñí míní ngá kee, míní tep fe ñí ébe ású Pilato, é tɔɔ́ ná Pilato a ngá kík nsaŋ ná a dzáma ñí.
Ve, míní ngá tep Mfúfúp ya Nzósoó Mot. Ané míní ngá dzaa ná bé dzáma mína nywíñbot.
Éde míní ngá ywíñ éñí a ne Mvele Eniŋ, éñe Nzamá a wómo yaá á miwúán été. Bía bí ne dzam te bengañiá.
É dzam é bɔ ná é mot mína yem míní téa fe ñí, ná á ñɔŋ nguu, é ne mbwínánn ébe éyola Yesus. Mbwínánn te, éwɔ ó vé ñí mvwaá áse ébe ású mína bésesé.”
“Áwola dí, á bɔbédzaŋ ma yem ná míní ngá bɔ dɔ ákála ndzímán, ntéññ mbɔ́ɔ́ fe bétébosú benan.
Ve, amvála te édɔ Nzamá a ngá dzálá édí a ngá tára kat fwéñ kaa ná é bɔ ébe ánu bekúlu medzó bése, ná é Kristo weñ a ngá yian dzuk.
Édɔ é ne ná, dzobgán, tsénŋán fe milém, á mfá ye ná mísémm myenan mí tɔbɔ ntsamann; véa, ébe ású Ntí, metám mé awaabé má ye mína sɔ́;
Nzamá á lóm fe mína Kristo Yesus, éñí a ngá tára mína kyaa.
Kristo te, éñe dzóp é ngá yian tára ñɔŋ, akekwíñ métám mam mése má bera tɔbɔ nkomann, émá Nzamá a ngá kɔ́bɔ ébe ménu mítɔ́pbán bekúlu medzó myeñ atéé ye métám méye ókuá.
Moisés aá kɔ́bɔ bébélá ná: ‘Ntí é Nzamá wenan, aa ye mína téle nkúlu medzó amvála ané ma, eé sɔ́ énzénzaŋ bɔbéñɔŋ benan. Nkúlu medzó te éñe mína ye béá é mam mése aa ye mína kɔ́bɔ.
Ané dá ye bɔ ná, é mot áse aa ye bɔ kaa áwók nkúlu medzó te, mot te bá ye ñí vea áyɔŋ été.’ ”
“Éde, atéé ye ébe Samuel ya bíyian byéñ ósú, bekúlu medzó bése bé kat yaá fe fwéñ mélú má.
Mína míní ne é bwán bekúlu medzó ya ébá béye élat Nzamá a ngá bɔ ya bímvámvámm byenan, eé dzó Abraam ná: ‘Ébe é mvɔŋ dzwe, meyɔŋ mése méye é sí ñí, má ye ñɔŋ bibwárán.’
Nzamá a ngá wómo é Mwán weñ, éde a ngá tára mína ñí lóm ná á vé mína abwará, eé bɔ ná kada mot ye ébe mína á lúm mbéa be mam meñ mvús.”
É tám bé ngá kɔ́bɔ ya bot, ané befára ya ndzwée bekálá templo, ya besaduseo bé ngá yit bɔ́ bebeñ,
béé bíra wók abé ná bá yágale bot, béé kat fe bɔ́ fwéñ ná ébe Yesus é ne nwómán miwúán ó ne ébe éñe.
Éde bé ngá kee Pedro mó ó ñúu bá Juan, ákoan ná ŋgɔgɔ́ eé ntɔɔ́, ané bé ngá fet bɔ́ á mbok akekwíñ kíráse.
Ve, abwiññ bot béye bé ngá wók é fwéñ deba bé ngá bwíni; bé mbé bot táŋ binzuk bí tán.
É mos ó ngá belan véa, ané betébosú, ya mikúkúmá, ya beyágale métsiŋŋ bé ngá bɔ ekóánn á Yerusalen;
ntébosú befára Anás ñí a mbé fe ó véa bá Kaifas, ya Juan, ya Alejandro, ya fe ébá bé mbé é mvɔŋ bot betébosú befára.
Éde bé ngá téle bɔ́ énzénzaŋ bot été, béé síli bɔ́ ná:
“Edzwée evé, ngé ki ná eyola evé míní bɔ yaá dɔ é dzam dí?”
Eyɔŋ te Pedro a tɔɔ́ ndzálánn ya Mfúfúp Nsísim, a ngá yalan ya bɔ́ ná:
“Á betébosú béye áyɔŋ ya mikúkúmá,
ngé bá síli bía émuú ébe é mbamba dzam á bɔ á mfá ye ábúánn nkúkwann mot ya ná nzá amvála éñí á tɔbɔ yaá mvwaá,
Yesus éñe a ne ákwá mína belóŋ míní ngá tep, édɔ dá é nzu yaá bɔ ákwá ósúá.
Akoroga é sés ébe mot mfé enziŋ, amú ná eyola efé é sés ébe bwann bé bot mvéán á nlódzóp ásí ná bía yian tɔbɔ ya dɔ nkoránn.”
Niané bedzwée bé ngá yén Pedro bá Juan bá kɔ́bɔ kaa ákɔ wɔŋŋ, béé yem fe ná bé beáñ béte béé ndzí bɔ sikólo enziŋ, bé tɔɔ́ fe nzeze bot, éde bé ngá kám, ané bé ngá ñú táŋ ná bábe Yesus bé mbé bé tɔɔ́.
Éde, bé téa fe é mot a ngá séñban a téle bábe bɔ́, ébɔ́ kaa fe é dzam bé ne bera dzó.
Véa, éñe bé ngá mánan Pedro bá Juan ná bé kólo ékóánn été, éde bé ngá lígi bá kéá bébyen ya bébyen,
béé dzó ná:
“Bía ye bɔ é bot bá á yá? Amú ná bébélá é bot bése bé tɔɔ́ á Yerusalen bá yem mvéáñ ná eyágán dzam é bɔban yaá éyéá été, bía bí sés ki dɔ sóán.
Ve, á mfá ye ná dzam te é nza mana ke dá ñeŋ á nnam été, bí váán bɔ́ mbámm ná, bé táa bera kɔ́bɔ ya mot enziŋ ye Eyola te.”
Ané bé ngá lwée bɔ́, bé kili bɔ́ ná, bé táa bera kɔ́bɔ amvála enziŋ ngé ki áyágale bot ya éyola Yesus.
Ve, Pedro bá Juan bé ngá yalan ya bɔ́ ná:
“Ye e ne nzósoó ósú Nzamá ná bí wók mína, ve, bí lígi ná bĭá bɔ Nzamá mewók? Kíkgán nsaŋ!
Amú bí sés dzɔgɔ ná bía kɔ́bɔ é dzam bí yén yaá ya áwók.”
Niané bé ngá bera bɔ́ mana báma néa, ané bé ngá lík bɔ́ ákála bot, bá bĕé mbé ki bé belé ámvála bé ne bɔ́ ndágle, amú ná bot bése bé ngá vé Nzamá dúmá ya é dzam é ngá bɔban;
amú é mot eyágán dzam te é ngá bɔban ébe éñe, a mbé a belé mibú álot mewóm mé nii.
Niané Pedro bá Juan bé ngá tɔbɔ filí, éde bé ngá ke ébe é bot beba, bé mana bɔ́ kat fwéñ é mam betébosú befára, ya mikúkúmá bé ngá dzó bɔ́.
Niané bé ngá wók mɔ, ané bé ngá bére kíŋŋ nsámá mbɔ́ɔ́ ébe Nzamá, béé dzó ná: “Á Ntí Nzamá, wa o ne éñí a ngá bɔ dzóp ya sí ya máŋ ya é byém bíse bí ne été,
wa fe o ngá kɔ́bɔ ye Mfúfúp Nsísim ébe ánu é tará wea David mbɔ biséññ we ná:
‘Amú dzé meyɔŋ ma sok ya meyéá,
minam myá mií lám fe é mam mé ne kaa eban?
Békéza béye mésí bé tébe yaá bábe betébosú,
bé ngá kóán vóm mbɔ́ɔ́,
ná bá lúman ya Ntí ya é Kristo weñ.’ ”
“Bébélá ná, Erodes bá Ponsio Pilato ya meyɔŋ mefé, ya ayɔŋ Israel, bé ngá lat é kísoan ñí ná bá ke Yesus, Mfúfúp Mwán we o ngá téle, á ngamm áyát;
ná bé bɔ édí edzwée dwe é ngá tára mana tsini ya nkómánn we, ná dá ye bɔban.
Éde áwola dí, á Ntí, yénŋe nsómán aywá weba, vá fe áloá dwe ná é kɔ́bɔ éfíá dwe kaa ákɔ wɔŋŋ enziŋ;
é tám wa sám é wéá we á mfá ye ná akwann é let, mendem ya biyágán bí mam bí bɔban fe ébe éyola Mfúfúp Mwán we Yesus.”
Niané bé ngá mana yaglan, ané é vóm bé mbé bé koan ó ngá fógan; éde bésesé bé ngá tɔbɔ ndzálánn ya Mfúfúp Nsísim, bé ngá kɔ́bɔ fe éfíá Nzamá kaa ákɔ wɔŋŋ.
Ekóánn bot ése é ngá bwíni, é mbé é belé nlém mbɔ́ɔ́ ya osímánn ovɔ́ɔ́. Mot enziŋ ĕé ngá dzó é dzóm a mbé a belé ná, é ne éedeñ émyen, ve, byém bíse bí mbé bɔ́ fufúlu.
Mot enziŋ ĕé ngá yi dzóm enziŋ énzénzaŋ deba été, amú ná, é bot bé mbé bé belé mefóo mé sí ngé ki mendá, bé ngá kuan byɔ, béé sɔ́ ya é táŋ moann bé kuan,
béé kee ñí baapostol ná bé kap ñí ámvála kada mot ye ébe bɔ́ a ngá yi.
Éde José, mwann levita, ebíbyála ye á Tsípre, éñe baapostol bé ngá lwée ná Bernabé, dá yíli ná, é mwán aa foŋ nlém;
a mbé a belé afóo sí, ané a ngá kuan dɔ, a sɔ́ kee baapostol moann te.
Ve, mot a mbé eyola ná Ananías, bá ngéá Safira bé ngá kuan afóo sí.
Éde a ngá kána abímm moann ye é táŋ a ngá kuan, ngéá ñí eé yem fe dɔ; ané a ngá ke kee baapostol ábímm avɔ́ɔ́.
Ve, Pedro a ngá síli ñí ná:
“Á Ananías, amú dzé Sátan á dzéñ wa á nlém été, ná o kɔ́bɔ Mfúfúp Nsísim mineá, o kána fe abímm moann ye áfóo sí o mvá kuan.
Kaa ná o kuan dɔ, ye ná afóo sí dăá tɔɔ́ éedwe? Niané o kuan fe dɔ, ye ná moann te wăá tɔɔ́ ábɔ ñí é dzam wa kómo? Amú dzé o bán á nlém we été ná wa bɔ dɔ? Se bot ébe o bɔ mineá, fáve Nzamá.”
Niané Ananías a ngá wók bifíá bíte ané a ngá ku mbim. Éde wɔŋŋ ó ngá bíra biñ é bot bése bé ngá wók dɔ.
Ané bendómán bé ngá sɔ́, bé mana wɔ́gɔ mbim, bé kéñ wɔ dzep.
A ngá bɔ ná, niané tám e ngá lot ané méwola mé léa, éde ngéá Ananías ñí a ngá sian, éñe kaa áyem é dzam é bɔban.
Véa, éñe Pedro a ngá síli ñí ná:
“Katge ma, ye é táŋ moann ñí, édɔ míní kuan afóo sí?”
Ané ñí a ngá yalan ná:
“Ãá, táŋ te.”
Éde Pedro a ngá dzó ñí ná:
“Amú dzé míní kwíñ kíŋŋ fɔ́ɔ́, ná mína bóble Nsísim Ntí? Yénŋe mébɔ é bot bé mvá dzep ñí nnóm, mé téle á mbéñ má má ye fe ke ya wa.”
Etéññ te ébyen, ané Safira a ngá ku Pedro mbim mébɔ ósí. Éde niané bendómán bé ngá sian á ndá, bé koan ya ñí a bóo mbim ané bé ngá vea ñí, bé kéñ ñí dzep nnóm á mféŋŋ.
Éde wɔŋŋ ó ngá bíra mana biñ ekóánn bebwíni ése ya é bot bése bé ngá wók mam méte.
Éde é mó baapostol, abwiññ biyágán bí mam ya mendem bí ngá bɔban bot été. Bésesé bé ngá koan ya nlém mbɔ́ɔ́ á yát Salomón.
Afáŋbɔ ná, bot bése bé ngá bíra bɔ́ sák, ve mot enziŋ ĕé ngá nzomo ná aa fulan ya bɔ́.
Éde, ébá bé ngá bɔ béé bwíni Ntí, bé ngá ke bá kɔglan mora nɔmɔ, ané befám ya fe biningá.
Akekwíñ ané, bé ngá kúlu mikúkwann á bwann binɔŋŋ été, béé bwíi myɔ á nseŋ á mfá ye ná, é tám Pedro aa lot, ngé e ne bɔban ná ávwéñ deñ é nama mbɔ́ɔ́ enziŋ ye été.
É meá mé ne Yerusalen á miféŋŋ, má nkuna bot ó ngá sɔ́ fe ya mikúkwann ya ébá misísim mí mvin mí ngá ndágle, bésesé bé ngá tɔbɔ fe mvwaá.
Ntébosú befára a ngá tébe bábe é bot bése bábe bɔ́ bé mbé nyébé besaduseo, bé ngá tɔbɔ ndzálánn ya abéánn,
éde bé ngá kee baapostol mó ó ñúu, bé dum fe bɔ́ á ndá mibok ndén.
Ané ángel Ntí a ngá kúu mibéñ mí ndá mibok á alú, a kúlu bɔ́, a dzóo fe bɔ́ ná:
Niané bé ngá wók dɔ, éde bé ngá ñíi á templo été ekúná kírí, bé ŋga yágale bot. Ané tám te ntébosú befára a ngá sɔ́ ya é bot bábe bɔ́ bé mbé, éde bé ngá bɔ ekóánn medzó bábe mikúkúmá míse míye Israel, ané bé ngá lóm kíŋŋ á ndá mibok ná bé nzu ya baapostol.
Ve, niané mewasíli mé ngá ke sian á ndá mibok, ébɔ́ kaa ákoan ya mot été, éde bé ngá búlán bé kéñ kat fwéñ ná:
“Bí koan ya ndá mibok e fet ásesé mvéáñ, benzima bá bé téle fe á mbéñ, ve, niané bí kúu dɔ, bĭá koan ya mot enziŋ été.
Éde, niané ndzwée bekálá templo bábe betébosú befára bé ngá wók bifíá bíte, ané bébyen bé ngá tɔbɔ nzamzámánn béé síli ná dzam te dá ye ke súgan á yá.
Ané mot enziŋ a ngá nzu bɔ́ kat fwéñ ná: ‘Dággán ná, é bot míní ngá nii á mbok, bé téle betételé á templo été béé yágale bot.’ ”
Éde ndzwée bekálá templo a ngá ke ya mewasíli, a sɔ́ ya baapostol, ve kaa bɔ́ ándágle, amú ná bé ngá kɔ wɔŋŋ ná bot bé nza bɔ́ lúm mekwá.
Niané bé ngá sɔ́ ya bɔ́, ané bé ngá téle bɔ́ ékóánn medzó été; éde ntébosú befára a ngá síli bɔ́ ná:
“Ye bíí ndzí mína kili ná míní táa yágale bot ya eyola te amvála enziŋ? Ve, míní dzálá yaá Yerusalen ya áyágalé denan, mína kómo fe bía kee étɔm ye áwú mot te.”
Éde Pedro bábe é baapostol bevɔ́ɔ́ bé ngá yalan ná:
“Dá yian ná Nzamá éñe bí daŋ bɔ mewók álot bot.
É Nzamá bétará bea aá wómo Yesus, éñí míní ngá ywíñ niané míní ngá kele ñí élé.
Éñe Nzamá a bére yaá ó yóp á mfá méyóm weñ, a tɔɔ́ yaá fe Ntébosú ya Nkoro bot, ná á vé Israel edzoban ya ndzámann misémm.
Bía bí ne mam méte bengañiá ya fe Mfúfúp Nsísim. Mfúfúp Nsísim te éñe Nzamá a vé yaá ébe é bot bése bá bɔ ñí mewók.”
Éde niané bé ngá wók dɔ, ané bé ngá bíra yéá, bé ŋga kómo fe bɔ́ ywíñ.
Ané mwann fariseo enziŋ a tɔɔ́ eyola ná Gamaliel a mbé nyágale metsiŋŋ, nnam ngúrá wɔ́ ó ngá séme fe ñí, éde a ngá tébe tételé ékóánn medzó été, a mánan ná bé kúlu baapostol átán oyomm tám.
Ané a ngá dzó bɔ́ ná:
“Á bot béye Israel, mína bébyen tɔbɔgán ya nkée ya édí míní nkún nzu bɔ é bot bá.
Amú ná métám ó mvús, Teudas a ngá tébe a dzóo ná émyen a ne mora mot, éde bot táŋ mitet mí nii bé ngá bee ñí á mvús; ve niané bé ngá ywíñ ñí, é bot bése bé ngá bɔ ñí mewók, bá bé mana fe tsaman, ané é ngá súgan nzeze.
Ó mvús véa, é tám eláŋ bot, éde Judas mwann Galileo ñí a ngá tébe, eé fuk bot a dulu fe bɔ́ é ngamm deñ, ané bé ngá ywíñ ñí, é bot bése bé ngá bɔ ñí mewók, bá bé mana fe tsaman.
Éde éndagá ma dzó mína ná, kánaŋán ya é bot bá, líkgán bɔ́; amú ná ngé é dzam dí ya mbɔann wí ó ne éwí bot, wá ye mana síbi.
Ve déá, ngé ó ne éwí Nzamá, míní sés wɔ́ tsam; a nza bɔ ná tám enziŋ, nde míní ngá lúman yaá ya Nzamá.”
Ané a ngá wún bɔ́.
Éde bé ngá lwée baapostol, niané bé ngá mana bɔ́ yít, ané bé ngá kili bɔ́ ná bé táa bera kɔ́bɔ ye éyola Yesus. Éde bé ngá dzáma bɔ́.
Ve, baapostol bá bé ngá kólo ékóánn medzó été béé sán, amú Nzamá aá vé bɔ́ abwará ná bé ñɔŋ osoán ákála éyola Yesus.
Melú mése á templo ya á mendá ya mendá bĕé ngá vwat ná bá yágale bot ya ákat fe mbamba fwéñ ná Yesus éñe a ne Kristo.
Melú méte beyága bé ngá bɔ abwiññ, éde béjudio bá kɔ́bɔ griego bé ngá bɔ miswa ya ébá bá kɔ́bɔ ebreo ná, băá belan ya mikús mvéáñ é tám bá vwála myɔ kada mos.
Ané baapostol awóm ya bé beáñ bé ngá kóán nkuna beyága, bé dzóo bɔ́ ná:
“Dăá yian ná bí myea efíá Nzamá, á mfá ye ná bí seŋ bot bidzí.
Ve bía bébyen, bía ye lígi bí yém á meyaglán ya eséññ ye ákat éfíá Nzamá.”
Ané nkuna bot óse ó ngá dziŋ wá wók dzam te; éde bé ngá tɔ́p Esteban, a mbé ndzálánn ya mbwínánn ya fe Mfúfúp Nsísim; bé tɔ́p fe Felipe ya Prókoro ya Nikanor ya Timón ya Parmenas ya fe Nikolás é mot ye Ántiokia a ngá tára bee nyébé béjudio.
Ané bé ngá nzu bɔ́ lére baapostol; éde niané bé ngá mana yaglan ané bé ngá bere bɔ́ mó.
Ané éfíá Nzamá é ngá ñeŋ, nɔmɔ beyága ñí a ngá bíra fe vém á Yerusalen; akekwíñ ané, abwiññ bot béye á nsámá befára bá bé ngá yébe fe mbwínánn te.
Esteban, a tɔɔ́ ndzálánn ye ábwará Nzamá ya fe nguu, a ngá bɔ eé bɔ bora biyágán bí mam ya biwólo bí mam á bot été.
Éde bot benziŋ béye á sinagoga, ébá bá lwée ná Beniŋ Filí bé ngá tébe, bé ŋga bɔ bisó ya Esteban. Bé mbé bot béye á Sirene ya ébá béye Álejandria, ya ébá béye á Silisia ya fe ébá béye Asia.
Ve, bĕé mbé kɔk ya é kén ye á Nsísim Esteban a ngá kɔ́bɔ ya byɔ.
Véa, bé ngá bwala bot benziŋ nzee á mfá ye ná bé ke dzó ná: “Bí wók eé kɔ́bɔ mfá Moisés bá Nzamá bifíá meteá.”
Néa, éñe bé ngá fuk bot ya mikúkúmá ya fe beyágale métsiŋŋ. Éde bé ngá ke Esteban á ngamm áyát, bé biñ ñí, bé ke fe ya ñí ékóánn medzó.
Véa, bé sɔ́ fe ya minéneá bengañiá mií dzó ná:
“É mot ñí, ăá dzɔgɔ ná aa kɔ́bɔ é vóm ó ne éki wí abé ya fe nkɔɔ́ métsiŋŋ Moisés.
Amú bí wók eé dzó ná, Yesus ye á Nasaret te aa ye tsam é vóm wi; aa ye fe tsén ómvúgá Moisés a ngá lík bía ya wɔ́.”
Ané é bot bése bé mbé bé tɔɔ́ ekóánn medzó bé ngá bem Esteban mís, éde bé ngá yén ású deñ é ntɔɔ́ ané ású ángel.
Éde ntébosú befára a ngá síli ñí ná: “Ye é ne dzam te é ne néa?”
Ané Esteban a ngá yalan ná: “Á bɔbédzaŋ ya betará, béágán: Nzamá ye á dúmá a ngá yéne ébe é tará wea Abraam, eyɔŋ a mbé a tɔɔ́ á Mesopotamia, kaa ná á ke tɔbɔ Árán.
Éde Nzamá a ngá dzó ñí ná: ‘Kólogé é sí dwe ya bívúvúmán bwe été, kéŋ é sí ma ye wa lére.’
Ané Abraam a ngá kólo é sí bekaldeo, a kéñ tɔbɔ Árán. Véa, niané éséá a ngá wú, ané Nzamá a ngá sɔ́ ya ñí é sí míní tɔɔ́ ñí áwola dí.
Éde, eé ndzí ñí vé efús sí vóm te, ngé ki áfóo a ne téle ábɔ deñ; ve, Nzamá a ngá kyaa ñí ná aa ye vé é mvɔŋ dá nzu ébe éñe sí te. Ákoan ná a tɔɔ́ kaa mwán.
Néa, éñe Nzamá a ngá kɔ́bɔ ya Abraam ná é mvɔŋ dzeñ, da ye bɔ beyéŋ é nza sí, da ye bɔ aloá, bá ye bɔ́ tsíble táŋ mibú mitet mí nii.
Ané é sí da ye bɔ́ biñ mikómm ná bé séan ya bɔ́, ma ye kík sí te misaŋ; eyɔŋ te éde bá ye kólo sí te á mfá ye ná bé nzu ma ákaŋ é vóm wí.
Éde a ngá vé Abraam elat nkíkgán akeé; niané Abraam a ngá byéñ Isaak ané a ngá kele ñí álú mmom. Amvála te Isaak ñí a ngá bɔ Jakob, ntéññ mbɔ́ɔ́ fe Jakob ñí a ngá kele é bwán béñ awóm ya bé beáñ ébɔ́ bé ne bímvámvámm bí ngá tára áyɔŋ dea.
Éde bimvámvámm bíte, akála evínn bé ngá kuan José ya é bot bé ngá ke Égipto. Ve, Nzamá a mbé bá ñí;
ané Nzamá a ngá vea ñí mídzuúk míse a ngá yén été, a vé fe ñí abwará ya kén ébe ású Faraón kéza ye Égipto. Éde kéza te a ngá nɔ́man José ŋgɔ́vina Égipto ye é ndá dzeñ áse.”
“Ané nzeñ ya bora midzuúk bí ngá sian Égipto ngúrá ya á Kanaán; éde betará ébɔ́ kaa fe ábelé bidzí.
Niané Jakob a ngá wók ná bidzí bí ne Égipto, ané a ngá lóm betará ékena ósúá;
édí beáñ édɔ José a ngá lík ná bɔbéñaŋ bé yem ñí, Faraón ñí á yem fe áyɔŋ José.
Éde José a ngá bána éséá Jakob ya é mvɔŋ bot dzeñ áse Égipto. Bé mbé bot mewóm zaŋgbéá ya bot bé tán.
Ané Jakob a ngá ke Égipto á wú ó wéñ bábe betará.
“Éyɔŋ é tám Nzamá a ngá kyaa Abraam e ngá nzu da yit, éde ayɔŋ Israel é ngá vém, é fwiñ fe Égipto.
Akekwíñ ané kéza mfé a ngá tébe Égipto éñe kaa áyem José.
Kéza te, ya meduk a ngá tsíble betará ya áduk áyɔŋ dea, eé mánan bɔ́ ná bé lama míkéŋá mí bwán myeba á mfá ye ná mí nzá niŋ.
Tám te édɔ Moisés a ngá byála, ané Nzamá a ngá yén ñí mvéáñ, éde beéséá bé ngá yála ñí á ndá éséá táŋ ngwan é léa.
Ané bé ngá lama ñí, éde Faraón ngwan dzeñ e ngá twáa ñí, yála fe ñí ané é mwán weñ émyen.
Éde Moisés a ngá mana yága é kén ése bé Egipsio, a mbé fe ewólo bífíá ya míbɔann myeñ.”
“Ve, niané a ngá dzálá mibú mewóm mé nii, ané é ngá sɔ́ ñí á nlém ná á fép bɔbéñaŋ, bwann bé Israel.
Éde niané Moisés a ngá yén béé ndágle mbɔ́ɔ́ enziŋ ye été, ané a ngá kam ya ñí, a ywíñ mwann egipsio, eé kun é mot bé ngá ndágle.
Moisés a ngá tém ná bɔbéñaŋ bá ye yem ná, Nzamá a lóm yaá ñí ná bé tɔbɔ nkoránn ébe é nguu Deñ; ve, ébɔ́ kaa dɔ áyem.
É mos ó ngá belan véa, éde Moisés a ngá koan ya bwann bé Israel bé beáñ béé yítan, ñí eé kómo bɔ́ vaŋ á mfá ye ná bé tɔbɔ mvwaá, ané a ngá dzó ná: ‘Á bot míní ne bɔbéñaŋ! Ákála dzé mína bébyen mína dzugan?’
Ve, é mot a ngá yít éñí mbɔ́ɔ́ a ngá sɔ́gle Moisés eé dzó ná: ‘Nzá a ngá téle wa ndzwée ya nkík misaŋ wea?
Ye ma wa kómo fe ywíñ amvála ané o ngá ywíñ mwann egipsio ooŋgɔgɔ́?’
Niané Moisés a ngá wók bifíá bíte, ané a ngá túp, a kéñ bɔ ntɔbɔ á sí ye Madián, ó wéñ éñe a ngá byéñ bwán bé beáñ.”
“Niané mibú mewóm mé nii mí ngá lot, éde ángel a tɔɔ́ á nkaba ndúán a mwann elé, a ngá yéne ébe éñe á nkoó Sinaí éyáŋŋ été.
Ané Moisés a ngá ku avoó niané a ngá yén dzam te, éde a ngá yit bebeñ ná á túga dága, véa a ngá wók é kíŋŋ Ntí deé dzó ná:
‘Ma me ne é Nzamá beésúá; é Nzamá Abraam, Isaak ya Jakob.’ Moisés á ŋga ku ngom, éñe kaa fe ánzomo ná a dága.
Éde Ntí a ngá dzó ñí ná: ‘Veagé mengop mebɔ, amú ná é vóm o téle wi, ó ne é sí é ne éki.
Me túga yaá yén éndáglé áyɔŋ dam dá dzuk Égipto. Me wók yaá míyónn myeba, me sigi yaá fe ná ma koro bɔ́. Áwola dí, nzaá á mfá ye ná me lóm wa Égipto.’ ”
“Moisés te émyen éñe bé ngá tep béé síli ná: ‘Nzá a ngá téle wa ndzwée ya nkík misaŋ?’ Éñe Nzamá a ngá lóm ná a ke bɔ ané ndzwée ya nkoro, ya é nguu ángel a ngá yéne ébe éñe á mwann elé.
Éñe a ngá vea bɔ́, eé bɔ bora biyágán bí mam ya mendem á sí ye Égipto, Évélé máŋ, ya éyáŋŋ été táŋ mibú mewóm mé nii.
Moisés te fe émyen a ngá dzó bwann bé Israel ná: ‘Énzénzaŋ bɔbéñɔŋ, Nzamá aa ye mína téle nkúlu medzó mfé amvála ané ma.’
Éñe fe a mbé ya ékóánn bot bábe betará éyáŋŋ été. Éñe ángel a ngá kɔ́bɔ ya ñí á nkoó Sinaí; a ngá ñɔŋ fe bifíá bíye éniŋ ná á kalan mína byɔ.”
“Ve, betará béé ndzí ki ñí kómo bɔ mewók; éde bé ngá tep ñí, bé búlán fe Égipto á mílém myeba été,
béé dzó Aarón ná: ‘Bɔɔ́ge bía bénzamá bá ye bía wulu ósú; amú ná, é Moisés a ngá sɔ́ ya bía Égipto ñí, bĭá yem é dzam é bɔ yaá ñí.’
Éde melú méte bé ngá bɔ eyemá mwann ñát, bé ŋga vé fe dɔ metúnŋa, bé ŋga sán fe ya éyemá é mó meba mé ngá bɔ.
Éde Nzamá a ngá kólo ébe bɔ́, a kee fe bɔ́ ná bé kaŋ nsámá melúmán ye á dzóp, amvála ané é ne ntsilann ábá bekúlu medzó ná,
Á ndá bot Israel,
Ye ma míní ngá kík biyémm ya ávé metúnŋa éyáŋŋ été
Ané míní ngá ke mína baga bíbemm Molok,
ya ótéteñ é nzamá wenan Renfán,
bíyemá míní ngá bɔ ná mína kaŋ byɔ.
Édɔ é ne ná, ma ye ke ya mína á Babilonia áyát.”
“Éyáŋŋ été, beésúá bé mbé bé belé Ebemm ngañiá, ámvála Nzamá a ngá mánan Moisés ná á bɔ dɔ, amvála ané évagle a ngá yén é mbé.
Niané bé ngá ñɔŋ etɔbɔga te, ané betará bábe Josue bé ngá ñíi ya dɔ é sí bé ngá ñɔŋ. Sí te Nzamá a ngá mana kum meyɔŋ mefé ébe ású betará. Éñe é ngá lígi ó véa akekwíñ mélú David.
David te éñe a ngá yén abwará ósú Nzamá, éde a ngá dzaa Nzamá ná, ngé a ne ñí vé é vóm a ne lóŋ é Nzamá Jakob ndá.
Ve, Salomón éñe a ngá lóŋ ñí ndá.
Afáŋbɔ ná, éñí aa daŋ oyaáp ó yóp, ăá tɔbɔ méndá mé ne nlóŋán ya mó; amvála te édɔ nkúlu medzó aa dzó ná:
‘Dzóp é ne étɔɔ́ édzwée dam, sí da é ne fe étéle mebɔ dam.
Nzá ámvála ndá mína ye ma lóŋ?
Ngé ki ná: Vóm mbé wá ye bɔ áwaabé dam?
Néa, éñe Ntí aa dzó.
Ye se é mó mam émɔ mé ngá bɔ é byém bíse bí?’ ”
“Míní ne mikíp, míní tɔɔ́ fe ye milém, ya melɔ́ amvála ané é bot bé ne kaa ábwíni. Mína fe ntéññ mbɔ́ɔ́ míní ne Mfúfúp Nsísim á ngamm áyát tám áse ané beésúá.
Nkúlu medzó mbé beésúá béé ndzí ñí dzéŋ ásí? Bé ngá ywíñ ébá bé ngá tára bɔ́ kat fwéñ ásɔ́ɔ́ nzósoó mot. Éde áwola dí, míní veŋan yaá bekuan bot ya beywíñ bot.
Mína é bot míní ngá ñɔŋ metsiŋŋ ánu baángel, mína kaa mɔ ádzálá.”
Niané bé ngá wók mam méte, ané bé ngá bíra yéá mílém myeba été, bé ŋga sóm fe aywá ya Esteban.
Ve, Esteban ñí a tɔɔ́ ndzálánn ya Mfúfúp Nsísim, éde a ngá bem mís á dzóp a yén é dúmá Nzamá, Yesus ñí a téle fe á mfá méyóm Nzamá.
Ané a ngá dzó ná:
“Dággán! Me téa dzóp é yɔ́ɔ, é Mwán Mot ñí a téle fe Nzamá á mfá meyóm!”
Éde bé ngá yónán kíŋŋ oyaáp ó yóp, béé dzip melɔ́, ané bé ngá tée nkuna, bé mana ñí ke súgan ó ñúu.
Éde bé ngá kúlu ñí á kísoan átán, bé ŋga lúm ñí mekwá. Ané bengañiá bé ngá kee bítóp byeba ndómán enziŋ e tɔɔ́ eyola ná Saulo.
É tám bé ngá lúm ñí mekwá, Esteban a ngá lwée eé dzó ná, “Á Ntí Yesus, ñɔŋŋe nsísim wɔm.”
Véa, éde a ngá kútbe ó sí a yónán kíŋŋ oyaáp ó yóp ná: “Á Ntí, o táa bɔ́ láŋ nsémm te!”
Niané a ngá dzó dɔ, ané a ngá ke óyó.
Saulo ñí a mbé fe ó véa, eé yébe ná bé ywíñ Esteban.
A ngá bɔ ná mos te éde bé ngá bíra dzéŋ ékóánn bebwíni é mbé á Yerusalen ásí. Ané bebwíni bésesé bé ngá mana myaman á mebeŋŋ mé sí méye á Judea ya Samaria, veveé ve baapostol.
Ve, Saulo ñí a ngá tsam ekóánn bebwíni, á ŋga ñíi mendá ya mendá, eé dulu befám ya biningá, eé fet bɔ́ míbok.
Édɔ é ne ná, bebwíni bé ngá ke bá myaman, bé ngá ke bá kat mbamba fwéñ.
Ané Felipe a ngá sigi á kísoan á Samaria eé kat bot é mbamba fwéñ Kristo.
Niané bot bé ngá wók ya áyén méndem a ngá bɔ, ané bot bése ya nlém mbɔ́ɔ́ bé ngá túga béá édí Felipe a ngá kɔ́bɔ.
Amú ná ábwiññ bot misísim mí mvin mí mbé ó ñúu, mí ngá kwíñ myeé yónán kíŋŋ oyaáp ó yóp; mibóbók ya miyéyém myá mí ngá séñban fe.
Éde mesán menén mé ngá bɔ á kísoan te.
Mot enziŋ ñí a mbé kísoan te a tɔɔ́ eyola ná Simón, a ngá bɔ eé bɔ aŋgaŋ, eé kpoo bot avoó á Samaria, eé lére fe bot ná, émyen a ne mora mot enziŋ.
Éde bot bése, atéé ye nzeze bot akekwíñ bora bé bot, bé ngá túga ñí béá, béé dzó ná: “Éñí éñe bá lwée ná, é mora nguu Nzamá.”
Bé ngá túga ñí béá amú ná, abwiññ tám ó mvús, ya aŋgaŋ deñ, a ngá bɔ eé kpoo bɔ́ avoó.
Ve, niané bé ngá bwíni mbamba fwéñ ye édzwée ngɔ́mán Nzamá, ya éyola Yesukristo, Felipe a ngá kat bɔ́; ané bé ngá duuban, befám ya biningá.
Atwaa Simón émyen ñí a ngá bwíni fe; éde niané a ngá duuban, á ŋga wulu nsámá bá Felipe eé ku fe avoó ya méndem, ya é bora biwólo bí mam bí ngá bɔban.
Niané é baapostol bé mbé á Yerusalen bé ngá wók ná Samaria ñí a ñɔŋ yaá fe éfíá Nzamá, ané bé ngá lóm bɔ́ Pedro bá Juan.
Niané bé ngá ke, éde bé ngá yaglan ya besamaritano á mfá ye ná bé ñɔŋ Mfúfúp Nsísim.
Amú ákoan ná Mfúfúp Nsísim ăá bé sigi ébe mot enziŋ ye ébe bɔ́, bé mbé nduubán fáve ya éyola Ntí Yesus.
Tám te, ané baapostol bé ngá bere bɔ́ mó; éde bé ngá ñɔŋ fe Mfúfúp Nsísim.
Niané Simón a ngá yén ná, baapostol bá bere bot mó, bot béte bé ŋga ñɔŋ Mfúfúp Nsísim, ané a ngá lére bɔ́ moann,
eé dzó ná:
“Váán fe ma nguu te á mfá ye ná, é mot áse má ye bere mó, ñí á ñɔŋ Mfúfúp Nsísim.”
Ve, Pedro a ngá dzó ñí ná:
“Kéŋ wú ya é moann we, amú wa tém ná o ne ñɔŋ é dás Nzamá ya moann!
Wĕé belé ngap ngé ki maa éséññ dí, amú ná nlém we ó sés nzósoó ósú Nzamá.
Dzobgán ye ábé dwe dí, o dzaa Ntí engóngɔ́ɔ́, a ne bɔ tám enziŋ ná aa ye dzwii ósímánn ó ne wa á nlém été.
Amú me téa ná, o ne ndzálánn ya nlém eywiññ, o ne fe nkáán á nsémm été.”
Ané Simón a ngá yalan ná:
“Mína yaglánán ákála dam ósú Ntí, á mfá ye ná dzam enziŋ ye émá míní kɔ́bɔ é táa nzu ébe ma.”
Ve, mfá Pedro bá Juan, niané bé ngá mana vé ngañiá ya ákɔ́bɔ éfíá Ntí, éde bé ngá búlán á Yerusalen, béé kat fe abwiññ meá besamaritano mbamba fwéñ.
Éde ángel Ntí a ngá kɔ́bɔ ya Felipe eé dzó ná: “Tébegé, kéŋ fe á nzenn nkeññ, éñí e ne éyáŋŋ été, éñí da sigi atéé ye á Yerusalen, deé ke á Gasa.”
Ané a ngá tébe, a kéñ. Véa, éñe Felipe a ngá koan ya mwann Etiope, a mbé eyee. Mot te a mbé ŋgɔ́vina ye á Kandase, a tɔɔ́ fe mbaale ákúmm ése kéza miningá ye Étiopía. Mot te a ngá sɔ́ kaŋ Nzamá á Yerusalen,
Éde Nsísim a ngá dzó Felipe ná: “Yitge ékálík te bebeñ ná o koan ya dɔ.”
[Ané Felipe a ngá mára mbíí], a koan ya dɔ. Éde a ngá wók eé láŋ ábá nkúlu medzó Esaía; ané Felipe a ngá síli ñí ná:
“Ye wa wók é dzam wa láŋ?”
Éde a ngá yalan ya ñí ná:
“Ma ye dɔ wók á yá kaa é mot aa lére ma dɔ?”
Ané a ngá bíra dzaa Felipe ná á daŋ, á tɔbɔ fe ñí ósí á mféŋŋ.
Ábɔ́ŋŋ ntsili a ngá láŋ é mbé ná:
“Bé ngá ke ya ñí amvála ané bá ke ya ntómá é vóm bá kík biyémm,
amvála ané mwann ntómá a ne evóó ósú ébe éñí aa kík wɔ mivwaát,
néa eé ndzí kúu ánu deñ.
Bé ngá lére ñí osoán, ébɔ́ kaa ñí ákík misaŋ tételé;
ve nzá aa ye láŋ myee bot weñ?
Amú ná bá kík ñí eniŋ ónzáŋ é sí ñí.”
Ané é mot a mbé eyee a ngá síli Felipe ná:
“Ma dzaa wa engóngɔ́ɔ́ ná o kat ma; mfá nzá nkúlu medzó aa kɔ́bɔ é dzam dí? Ye mfá weñ émyen, ngé ki mfá mot enziŋ mfé?”
Éde Felipe a ngá kúu ánu, á ŋga kat ñí é mbamba fwéñ Yesus, átára ye ntsili a ngá láŋ.
É tám bé ngá ke ókaŋŋ été, ané bé ngá sian vóm enziŋ a tɔɔ́ ya mendzímm, éde mot te a ngá dzó ná:
“Dággé, mendzímm éemá, dzé dá dzip ná me táa duuban?”
[Éde Felipe a ngá dzó ñí ná:
“Ngé wa bwíni ya nlém óse, é ne bɔban.”
Ané mot te a ngá yalan ná:
“Ma yébe ná Yesukristo éñe a ne é Mwán Nzamá.”]
Éde a ngá mánan ekálík ná eé tébe. Ané bé beáñ bé ngá sigi mendzímm été, éde Felipe a ngá du ñí.
É tám bé ngá kólo mendzímm été, ané Nsísim Ntí ó ngá dzíga vea Felipe ó véa, é mot a mbé eyee kaa fe ñí ábera yén. Éde a ngá tsíni ékena deñ ya mesán.
Ákoan ná Felipe ñí a ntɔɔ́ Ásoto, eé kat mbamba fwéñ á bekísoan bése a ngá ke aa lot, akekwíñ ané a ngá sian á Sesarea.
Ve, Saulo ñí a ngén aa sóm aywá ya áywíñ béyága Ntí. Éde a ngá ke yén ntébosú befára,
a dzaa ñí bekálara ná a ke aa ñíi bésinagoga bé ne á Damasko, á mfá ye ná é mot áse a ne koan ya ñí a tɔɔ́ mbwíni Kristo [a ne koan ya ñí eé bee Nzenn], a ke ya ñí mbok nkáán á Yerusalen, befám ya biningá.
Ve, eé ke, ákoan ná a ntɔɔ́ bebeñ á kísoan á Damasko, ásítem ná mikwikwiñ mí eyéá ye á dzóp mí mana ñí boman.
Éde ñí a ngá síli ná: “Á Ntí, o ne nzá?” Ané a ngá yalan ya ñí ná: “Ma me ne Yesus, éñí wa dzéŋ ásí. [É ne ndzuúk ná wa bími abɔ á nsɔŋ.”
Éde Saulo, eé ku ngom ya wɔŋŋ, a ngá síli ná, “Á Ntí, wa kómo ná me bɔ dzé?” Ané Ntí a ngá dzó ñí ná,] “Tébegé, o ñíi á kísoan, véa, éñe bá ye wa kat é dzam wa yian bɔ.”
Éde é bot bábe Saulo bé ngá ke nsámá, bé mbé bé téle kaa ákɔ́bɔ, béé wók kíŋŋ, ve, kaa áyén mot enziŋ.
Ané bé ngá bóro Saulo ósí; ve, mís me yɔ́ɔ ñí, éñe kaa áyén dzóm enziŋ. Éde bé ngá ke ñíi ya ñí á Damasko bé belé ñí énam.
A ngá tɔbɔ melú mé léa kaa áyén, kaa ádzí, kaa ki áñú.
Nyága enziŋ a mbé á Damasko a tɔɔ́ eyola ná Ananías, éde á nyénánn ye á nsísim, Ntí a ngá dzó ñí ná: “Á Ananías.” Ané ñí a ngá yalan ná: “Á Ntí, ma ñí.”
Éde Ntí a ngá dzó ñí ná: “Tébegé, kéŋ fe á nseŋ bá lwée ná Tételé; dzéŋŋe mot enziŋ é ndá Judas a tɔɔ́ eyola ná Saulo, mot ye á Tarso. Amú ná aa yaglan,
á yén fe á nsísim été ná, mot enziŋ a tɔɔ́ eyola ná Ananías eé ñíi á ndá, a bere ñí mó á mfá ye ná á bera yén.”
Ané Ananías a ngá yalan ná: “Á Ntí, me dzéñ yaá wók abwiññ bot dá kɔ́bɔ mfá mot te, ya ábímm mbéa bé mam a mana yaá bɔ bébwíni bwe á Yerusalen.
Atwaa ó vá, a belé fe é nguu edzwée betébosú befára ná, á biñ é bot bése bá yónán Éyola dwe.”
Éde Ntí a ngá dzó ñí ná: “Kéŋ, amú ná mot te a ne ma é dzóm me tɔ́p yaá ná á ke ya Éyola dam ébe ású meyɔŋ mefé, ya bekéza, ya fe bwán béye Israel.
Amú ná ma ye ñí lére abímm avé aa yian dzuk ákála Éyola dam.”
Éde Ananías a ngá ke, ané a ngá ñíi á ndá, á bere Saulo mó eé dzó ná:
“Á mwadzaŋ Saulo, Ntí éñe á lóm ma, á mfá ye ná o bera yén, o tɔbɔ fe ndzálánn ya Mfúfúp Nsísim, é Yesus a ngá yéne wa ókaŋŋ été, é nzenn o ngá sɔ́.”
Etéññ te ébyen, ané byém binziŋ bí ngá ku ñí ó mís bí tɔɔ́ ané bibás, éde a ngá bera yén, ané a ngá tébe a duuban fe.
Niané a ngá dzí, éde a ngá bera biñ nguu. Ané Saulo a ngá tɔbɔ melú menziŋ bábe béyága bé mbé á Damasko.
Éde, véa, a ngá ke aa kat é mbamba fwéñ Yesus á besinagoga été ná, Yesus éñe a ne é Mwán Nzamá.
Ané é bot bése bé ngá wók ñí, bé ngá ku avoó béé síli ná:
“Ye se é mot a ngá tsam é bot bá yónán éyola te á Yerusalen éeñí? Ye se dzam te édɔ aá sɔ́, ná ábiñ bɔ́ a kéñ fe ya bɔ́ mibok ébe betébosú befára?”
Ve Saulo, ñí a ngá bera daŋ ávévé nguu, á ŋga nzaman béjudio bé mbé bé tɔɔ́ á Damasko, eé lére ná, Yesus éñe a ne Kristo.
Niané abwiññ melú é ngá lot, ané bejudio bé ngá tébe enginiŋe ná bá ywíñ ñí;
bé ŋga mɔ́mɔ mibéñ míye á kísoan alú ya ó mos á mfá ye ná bé ywíñ ñí; ve, Saulo ñí aá yem enginiŋe te.
Éde beyága bé ngá ñɔŋ ñí á alú, bé kéñ ñí sili á mfim á tɔɔ́ á mkpéñ été.
Niané Saulo a ngá sian á Yerusalen, ané a ngá kómo fulan bábe beyága; ve, bésesé bé ngá kɔ ñí wɔŋŋ, amú bĕé ngá yébe ná ñí a ne fe nyága.
Ve, éde Bernabé a ngá ñɔŋ ñí, a kéñ ya ñí ébe baapostol, ané a ngá túga bɔ́ mana kat ámvála Saulo a ngá yén Ntí ókaŋŋ été, ya ané Ntí a ngá kɔ́bɔ ya ñí. Éde fe a ngá kat bɔ́ amvála ané a ngá kat fwéñ ye éyola Yesus á Damasko kaa ákɔ wɔŋŋ.
Néa, éñe Saulo a ngá tɔbɔ bábe bɔ́, eé kwíñ, eé ñíi á Yerusalen;
eé kɔ́bɔ fe ye éyola Ntí kaa ákɔ wɔŋŋ. A ngá kɔ́bɔ, eé kéá fe bábe béjudio bé ngá kɔ́bɔ griego; ve, bejudio béte bé ŋga lám ná bá ywíñ ñí.
Éde, niané bɔbéñaŋ bé ngá ñú dɔ táŋ, ané bé ngá sigi ya ñí á Sesarea, véa bé lóm ñí á Tarso.
Éde a ngá bɔ ná, Pedro eé ke aa tóban mevóm mése, ané a ngá ke fe fép bébwíni mbé bé tɔɔ́ á Lida.
Éde a ngá koan ya mot enziŋ ó véa a tɔɔ́ eyola ná Eneas; ákoan ná é ntɔɔ́ mibú mmom, mot te a tɔɔ́ mbóbók a bóo énɔŋŋ.
Ané Pedro a ngá dzó ñí ná:
“Á Eneas, Yesukristo aa séñ wa, tébegé, wámyen o kom fe énɔŋŋ dwe.”
Éde a ngá tébe etéññ te ébyen.
Ané é bot bése bé mbé bé tɔɔ́ á Lida, ya á Sarón bé ngá yén Eneas, éde bé ngá veŋan ébe Ntí.
Nyága miningá enziŋ a mbé á Jope a tɔɔ́ eyola ná Tabita, dá yíli á griego ná Dorkas. Miningá te, a mbé ndzálánn ya mbamba míbɔann ya ávé mibúbúá, a ngá bɔ eé bɔ néa.
Éde a ngá bɔ ná, melú méte miningá te a ngá kwan, aa wú fe. Niané bé ngá mana ñí wáa mendzímm, ané bé ngá bwíi ñí á ndá ndága ó yóp.
Niané beyága bé ngá wók ná Pedro a ne á Jope, a tɔɔ́ ná Jope ñí a ne fe bebeñ á Lida, éde bé ngá lóm befám bé beáñ ná bé dzaa ñí ná: “Nzaá óná avóó, o táa bem.”
Ané Pedro a ngá tébe, a kéñ fe bábe bɔ́. Niané a ngá sian, éde bé ngá ke ya ñí á ndá ndága ó yóp. Ané mikús mí biningá míse mí ngá mana ñí luŋ, mií yi, mií lére fe ñí bíwómán ya bitóp bíse Dorkas a ngá lat é tám a mbé bábe bɔ́.
Niané bé ngá mana kúlu bot átán, ané Pedro a ngá kútbe ó sí, á ŋga yaglan; niané a ngá veŋan a dága mbim, ané a ngá dzó ná:
“Á Tabita, tébegé!”
Éde Tabita a ngá kúu mís, a yén Pedro ané a ngá tɔbɔ.
Éde Pedro a ngá sám ñí wéá, a téle ñí. Ané a ngá lwée bébwíni ya mikús mí biningá, a lére bɔ́ ñí ntétéá.
Éde bot bé ngá yem dzam te á Jope áse, ané abwiññ bot é ngá bwíni Ntí.
Éde Pedro a ngá tɔbɔ á Jope abwiññ melú, é ndá mot enziŋ bé ngá lwée ná Simón, nkom bikop bí tsít.
Mot enziŋ a mbé á Sesarea a tɔɔ́ eyola ná Kornelio; a mbé kaba ye á nsámá biteá bé ngá lwée ná Italiana.
A ngá dzálá memvéná mé Nzamá mvéáñ ya ákɔ fe ñí wɔŋŋ, bá é ndá bot dzeñ ése. A ngá bíra vé mibúbúá, eé yaglan fe ya Nzamá tám áse.
Éde bebeñ méwola mé léa ye ngɔgáse, a ngá túga yén ángel Nzamá á nyénánn ye á nsísim, eé ñíi é vóm á mbé, a dzóo ñí ná:
“Á Kornelio!”
Ané a ngá bem ángel mís, eé bíra kɔ wɔŋŋ, éde a ngá dzó ná: “Á Ntí, a ne á yá?” Ané ángel a ngá dzó ñí ná: “Méyaglán mwe ya bívévé bywe bí bét yaá ósímánn ósú Nzamá.
Éde áwola dí, lómŋe bot á Jope, o bána mot enziŋ bá lwée ná Simón, a tɔɔ́ fe eyola ná Pedro.
Pedro te, a tɔɔ́ ébe é mot bá lwée ná Simón, nkom bikop bí tsít, é ndá dzeñ á nsá máŋ.”
Ákoan ná ángel a ngá kɔ́bɔ ya ñí á ke yaá, ané Kornelio a ngá lwée bebɔ biséññ bé beáñ béye é ndá dzeñ, ya mwann benzima mbɔ́ɔ́ ye a ngá kaŋ Nzamá, eé séan fe ya Kornelio.
Niané a ngá mana bɔ́ dɔ kaŋle ásesé, éde a ngá lóm bɔ́ á Jope.
É mos ó ngá belan véa, béé ke ókaŋŋ été, ákoan ná bé ntɔɔ́ bebeñ á kísoan, ané Pedro a ngá bét á ndá áyóp, bebeñ énzénzaŋ ó mos, ná aa ke yaglan.
Éde eé wók nzeñ, á ŋga kómo dzí; é tám bé ngá yám bidzí,
ané Pedro a ngá tára ná aa yén á nsísim été dzóp dá yɔ́ŋbe, dzóm deé fonan ya mora etóp, é kele ya melɔ́ mé nii, deé sigi fe ásí.
Ané kíŋŋ e ngá dzó ñí ná: “Á Pedro, tébegé, o ywíñ, o dzí fe.”
Ve, Pedro ñí a ngá yalan ná: “Á Ntí, é sés bɔban amvála enziŋ! Amú ná măá bé tára dzí dzóm enziŋ ye é ne abé, é tɔɔ́ fe mvin.”
Éde kíŋŋ e ngá bera kɔ́bɔ éyɔŋ beáñ ná: “É dzóm Nzamá á fúbu yaá, wa o táa dɔ lwée ná abé.”
Dzam te é ngá bɔban biyɔŋ bí léa; éde etéññ te ébyen, dzóm te é ngá bét á dzóp été.
É tám Pedro a mbé aa voó néa, eé fas fe á nlém weñ été ná, nyénánn ye á nsísim mé yén wi, wá yíli á yá. Véa, éñe é bot Kornelio a ngá lóm, bé ngá síli é ndá Simón, ané bé ngá sian á mbéñ.
Éde bé ngá lwée, bé síli fe ngé é Simón bá lwée ná Pedro a tɔɔ́ ó véa.
Eyɔŋ Pedro ñí a ngá fas nyénánn te, ané Nsísim a ngá dzó ñí ná: “Dággé, bot bé léa bá dzéŋ wa.
Édɔ é ne ná, tébegé, o sigi, kéŋ fe mínabe bɔ́ kaa ásigbe, amú ná ma me lóm bɔ́.”
Ané Pedro a ngá sigi [é vóm é bot Kornelio a ngá lóm bé mbé], a dzóo bot béte ná:
“Ma éñí, ma me ne é mot mína dzéŋ. Akála dzé míní sɔ́?”
Éde bé ngá yalan ná:
“Kaba Kornelio éñe á lóm bía. A ne nzósoó mot aa kɔ fe Nzamá wɔŋŋ, a belé mbamba ngañiá áyɔŋ bejudio áse. Mfúfúp ángel ó mánan ñí ná á bána wa é ndá dzeñ, á mfá ye ná á béá bífíá bywe.”
Ané Pedro a ngá bɔ bɔ́ ná bé ñíi, a bwíi fe bɔ́ á ndá. É mos ó ngá belan véa, éde a ngá tébe a kéñ bábe bɔ́. Ané bebwíni benziŋ béye á Jope bá bé ngá ke fe ñí lére.
Éde bé ngá sian á Sesarea é mos mbɔ́ɔ́ ó ngá belan véa. Kornelio ñí eé yana bɔ́, ané a ngá mana bána bívúvúmán byeñ ya bémvwíññ bábe bɔ́ bé ngá bíra wókgan.
Éyɔŋ Pedro a ngá ke ñíi á ndá, ané Kornelio a ngá kólo ná aa ke tóban ya ñí, éde a ngá kútbe Pedro mebɔ ó sí ná aa kaŋ ñí.
Ve, Pedro ñí a ngá téle ñí eé dzó ná:
“Tébegé! Mámyen ma me ne fe mot.”
Pedro á ŋga léan bá ñí, éde a ngá ñíi, a koan ya abwiññ bot á ndá été.
Éde Pedro a ngá dzó bɔ́ ná:
“Mína yem amvála avé é ne kaa áyian ná mwann judio á fulan bá mot ye ayɔŋ afé, ngé ki áyit ñí bebeñ. Ve, Nzamá a lére yaá ma ná, me táa lwée mot enziŋ ná abé ngé ki mvin.
Amú dzam te, niané baá lwée ma, ané me sɔ́ kaa ádwaan. Éde ma síli ná, akála dzé mína lwée ma?”
Ané Kornelio a ngá dzó ná:
“Ámvála áwola dí, é ntɔɔ́ melú mé nii, me ngá yaglan á ndá dzam été, bebeñ méwola mé léa ye ngɔgáse; véa, mot enziŋ a tébe ma ósú, a baga bitóp byee feañ,
a dzóo ma ná: ‘Á Kornelio, Nzamá a wók yaá méyaglán mwe, bívévé bywe byá a síman yaá fe.
Édɔ é ne ná, lómŋe bot á Jope ná o bána é Simón bá lwée ná Pedro; éñe a tɔɔ́ é ndá Simón nkom bikop bí tsít, á nsá máŋ.’
Etéññ te ébyen ané me ngá lóm ná bé lwée wa, wa o bɔ yaá fe mvéáñ ná o sɔ́ yaá. Éde áwola dí ó vá, bía bésesé bí ne ósú Nzamá, ná bía béá é mam mése Ntí á mánan wa.”
Ané Pedro a ngá kúu anu eé dzó ná:
“Bébélá, me yem yaá ná, Nzamá ăá tsígí mot enziŋ;
Éfíá Nzamá a ngá lóm bwán béye Israel, eé kat mbamba fwéñ ye á mvwaá ébe Yesukristo, éñí a ne Ntí bot bése.
Mína yem é dzam é ngá bɔban á Judea ngúrá; atéé ye á Galilea, niané Juan a ngá mana kat bot fwéñ ná bá yian duuban;
ma kɔ́bɔ mfá Yesus éñí a ne mot ye á Nasaret; ámvála Nzamá a ngá vé ñí ya Mfúfúp Nsísim, ya edzwée, ya ámvála a ngá ke aa wulu eé bɔ bot mbeŋ; eé séñ fe ébá bésesé déble a ngá tsíble, amú ná Nzamá a mbé ébe éñe.
Bía bí ne bengañiá é mam mése a ngá bɔ á Yerusalen ya é vóm áse bejudio bé tɔɔ́. Éñe fe bé ngá kele élé, bé ywíñ ñí.
Ve, Nzamá aá wómo ñí álú léa, a lík fe ná a nzu yéne ébe bía;
se ébe nnam ngúrá, fáve ébe bengañiá, ébá Nzamá a ngá tára tɔ́p. Bía é bot bíabe Émyen bí ngá dzí ya áñú niané a ngá wómo miwúán été.
Éñe aá mánan bía ná bí kat bot fwéñ, bí vé fe bot ngañiá ná éñe Nzamá a téle yaá ané Nkík misaŋ ébe betétéá ya miwúán.
bekúlu medzó bése bá vé ñí ngañiá ná, éñí áse aa bwíni ñí, aa ye ñɔŋ ndzámann misémm ákála éyola Yesus te.”
Ákoan ná Pedro a ngén aa kɔ́bɔ bifíá bíte, ané Mfúfúp Nsísim a ngá sian ébe é bot bése bé ngá wók éfíá Nzamá.
Éde béjudio bé mbé bebwíni bé ngá ke lére Pedro, bé ngá ku avoó ná, meyɔŋ mefé má mé ñɔŋ yaá fe Mfúfúp Nsísim dás.
Amú ná bé ngá wók béé kɔ́bɔ mikɔ́bɔ, béé bére fe Nzamá ó yóp.
Ané Pedro a ngá síli ná:
“É bot bé ñɔŋ yaá Mfúfúp Nsísim bá amvála avɔ́ɔ́ ané bía, ye mot enziŋ a ne bɔ́ kam ya mendzímm á mfá ye ná bé táa duuban?”
Éde Pedro a ngá mánan ná bé du bɔ́ ya éyola Yesukristo. Véa, ané bé ngá dzaa Pedro ná á bera lígi ayomm melú.
Ané baapostol ya bebwíni bé mbé bé tɔɔ́ á Judea bé ngá wók ná, meyɔŋ mefé mé ñɔŋ yaá éfíá Nzamá.
Éde niané Pedro a ngá búlán á Yerusalen, ané é bot [bebwíni] bé mbé nkíkgán akeé bé ngá vé ñí bidzo.
Béé dzó ná:
“Oó ñíi yaá é ndá é bot bé sés nkíkgán akeé, o ŋga dzí fe mínabe bɔ́.”
Ané Pedro a ngá tára ná aa túga bɔ́ kat eé dzó ná:
“Me mbé á kísoan Jope meé yaglan, éde me tɔɔ́ á nsísim me ngá yén nyénánn dzóm deé sigi á dzóp ané mora etóp é kele ya melɔ́ mé nii. Ané é ngá sɔ́ é vóm me mbé me tɔɔ́.
Niané me ngá bem dɔ mís, me túga dága, éde me ngá yén bétsít bé ne ya mebɔ mé nii ya bétsít béye áfan, ya ébá bá dulu mebum ósí, ya fe anwann.
Éde fe me ngá wók kíŋŋ deé dzó ma ná: ‘Á Pedro, tébegé, ywíñŋe, o dzí fe.’
Ve, ma me ngá yalan ná: ‘Á Ntí é sés bɔban amvála enziŋ, amú ná é dzóm é ne abé ngé ki mvin dăá bé daŋ ánu dam tám enziŋ.’
Ané kíŋŋ e ngá sɔ́ á dzóp éyɔŋ beáñ deé yalan ná: ‘É dzóm Nzamá á fúbu yaá, wa o táa dɔ lwée ná abé.’
Dzam te é ngá bɔban biyɔŋ bí léa, ané dzóm te áse é ngá búlán á dzóp été.
Etéññ te ébyen, éde bot bé léa bé mbé bé téle é ndá me mbé, é bot bé ngá lóm ma, béé sɔ́ á Sesarea.
Ané Nsísim a ngá dzó ma ná me ke bíabe bɔ́ kaa ásigbe. Éde bíabe bebwíni bé saman bí ngá ke, bí ñíi fe é ndá mot te.
Ané a ngá kaŋle bía ámvála a ngá yén ángel a téle é ndá dzeñ a dzóo ñí ná: ‘Lómŋe bot á Jope, o bána Simón, éñí bá lwée ná Pedro;
Niané me ngá tára ná ma kɔ́bɔ, éde Mfúfúp Nsísim a ngá sian ébe bɔ́ amvála ané a ngá tára fe bía sian.
Ané me ngá síman éfíá Ntí amvála ané a ngá kɔ́bɔ, eé dzó ná: ‘É ne ná Juan a ngá du ya mendzímm, ve mína, mína ye duuban ya Mfúfúp Nsísim.’
Éde fe, ngé Nzamá a vé yaá bɔ́ dás ntéññ mbɔ́ɔ́ ané bía, é bot bé mana yaá bwíni Ntí Yesukristo; me mbé nzá ná, ma me mbé dzip Nzamá?”
Niané bé ngá wók mam méte, éde bé ngá sis bivóó, bé ŋga vé fe Nzamá dúmá, béé dzó ná:
“Nde Nzamá a vé yaá fe meyɔŋ mefé ná me dzoban á mfá ye ná me niŋ!”
Véa, é bot bé ngá mana myaman amú éndáglé é ngá sɔ́ ákála áwú Esteban, bé ngá ke kwíñ á Fenisia, ya á Tsípre ya Ántiokia, ébɔ́ kaa ákɔ́bɔ mot enziŋ éfíá Nzamá, fáve bejudio etámm.
Ve, befám benziŋ béye été bé mbé bot béye á Tsípre, ya fe á Sirene, bé ngá sian Ántiokia, bé ŋga kɔ́bɔ ya begriego béé kat bɔ́ é fwéñ Ntí Yesus.
É nguu Ntí e mbé ébe bɔ́. Ané abwiññ bot e ngá mana fe bwíni Ntí.
Niané ékóánn bebwíni é mbé á Yerusalen é ngá wók fwéñ te, ané bé ngá lóm Bernabé Ántiokia.
Éde niané Bernabé a ngá sian Ántiokia, a yén fe ábwará Nzamá, ané a ngá sán; á ŋga lép fe bésesé ná, ya nlém nzósoó bé tɔbɔ mbán ébe Ntí.
Bernabé te a mbé mbamba mot, a tɔɔ́ fe ndzálánn ya Mfúfúp Nsísim ya mbwínánn. Éde, abwiññ bot é ngá kɔglan ébe Ntí.
Ané Bernabé a ngá ke á Tarso ná aa ke dzéŋ Saulo. Niané a ngá koan ya ñí, ané a ngá sɔ́ ya ñí Ántiokia.
Éde bé ngá tɔbɔ bábe ekóánn bebwíni táŋ ngúrá mbú, béé yágale fe abwiññ bot. Ántiokia, éñe bé ngá lwée beyága eyɔŋ ósúá ná Bekrísten.
Melú méte bekúlu medzó benziŋ bé ngá kólo á Yerusalen ná bá ke Ántiokia.
Ané mbɔ́ɔ́ ye ébe bɔ́ a tɔɔ́ eyola ná Agabo a ngá tébe eé lére bot ya Nsísim ná nzeñ ndén é nkún nzu bɔ ébe sí áse. Nzeñ te e ngá bɔban é tám Klaudio a mbé Sesar.
Éde beyága, kada mot ya ábímm a mbé a belé, bé ngá kík ná bá lóm bebwíni bé mbé bé tɔɔ́ á Judea mvwálán.
Ané bé ngá bɔ dɔ, béé lóm betébosú béye á Judea mvwálán te. Bernabé bá Saulo ébɔ́ bé ngá lóm ya wɔ́.
Melú méte, éde kéza Erodes a ngá dea bot benziŋ béye ékóánn bebwíni mó ó ñúu, ná a ndágle bɔ́.
Ané a ngá ywíñ Jakobo mwanñaŋ Juan ya nzwaokeŋ.
Niané Erodes a ngá yén ná bejudio bé yén yaá dzam te mvéáñ, éde fe a ngá bera biñ Pedro, a mbé melú bá dzí mífémm mí ne kaa levadura.
Niané a ngá biñ ñí, ané a ngá fet ñí á mbok, a téle fe misámá benzima mí nii; kada nsámá benzima ó belé benzima bé nii ná bé mɔ́mɔ Pedro; a ngá kómo fe ná, niané Paskua da mana, aa ye ñí lére ósú bot.
Éde bé ngá mɔ́mɔ ñí á ndá mibok. Ve, ekóánn bebwíni é ngá bíra yaglan ya Nzamá mbán, ákála Pedro.
É tám Erodes a mbé ná a nkún ñí lére bot, alú te ébyen, Pedro a mbé a bóo óyó énzénzaŋ benzima bé beáñ, a tɔɔ́ nkáán ya bekalamekéná bé beáñ, benzima bé téle fe á mbéñ béé kálá ndá mibok.
Véa, éde ángel Ntí a ngá yéne, ané eyéá é ngá mana ñaban ódzídzina été. Éde ángel a ngá kut Pedro ó mveañ, a suk ñí óyó, a dzóo fe ñí ná: “Dzígá tébe!” Ané bekalamekéná bé ngá swálán ñí ó mó.
Éde ángel a ngá dzó ñí ná: “Bwátge byém, o bwát fe mengop mébɔ!” Éde Pedro a ngá bɔ dɔ néa. Ané ángel a ngá dzó ñí ná: “Bwátge ékót dwe, o bee fe ma!”
Éde a ngá kwíñ eé bee ángel, éñe kaa áyem ná é dzam ángel a ngá bɔ é mbé bébélá. Ve, a ngá tém ná a ne nyénánn ye á nsísim.
Niané bé ngá lot nsámá benzima ósúá ye éwí beáñ, ané bé ngá sian á mbéñ bikyeñ, éwí ó ngá dága á kísoan. Éde mbéñ te ó ngá kúuban bɔ́ etámm. Niané bé ngá kwíñ átán, ná bé ngén bá wulu á nseŋ, etéññ te ébyen, ané ángel a ngá dzáŋ Pedro.
Niané Pedro a ngá biñ kén, éde a ngá dzó ná: “Áwola dí, bébélá me yem yaá ná Ntí éñe á lóm ángel weñ, éñe fe a koro yaá ma é mó Erodes été, ya é dzam áse ayɔŋ bejudio é mvá ma kómo bɔ.”
Niané Pedro a ngá lwée á mbéñ áká, ané mbɔ biséññ ngwan miningá e tɔɔ́ eyola ná Rode a ngá ke ná aa ke dága.
Niané a ngá yem é kíŋŋ Pedro, éde ya mesán éñe kaa fe ákúu mbéñ, a búlán mbíí á ndá été, a kat bot fwéñ ná Pedro a téle á mbéñ.
Ané bé ngá dzó ñí ná:
“Wa kwan á nlém!”
Ve, ñí á ŋga yémle ná a ne Pedro. Éde bé ngá dzó ná:
“A ne ángel weñ.”
Ve, Pedro ñí a ngá tsíni eé lwée. Niané bé ngá kúu mbéñ, bé yén ñí, ané bé ngá ku avoó.
Éde a ngá lére bɔ́ ndem ya wéá ná bé sis bivóó, á ŋga kat bɔ́ fwéñ ámvála Ntí á kúlu ñí á mbok. Ané a ngá dzó ná:
“Katgán Jakobo ya bebwíni mam méte.”
Éde a ngá kólo, a kéñ vóm mfé.
Niané kírí e ngá léne, ané ngíniŋe ndén e ngá bɔban énzénzaŋ benzima ná, dzé é bɔ yaá Pedro.
Niané Erodes a ngá mana ñí dzéŋ, éñe kaa ákoan ya ñí, éde a ngá mana fas benzima, ané a ngá mánan ná bé ke bɔ́ ywíñ. Éde a ngá kólo á Judea a kéñ á Sesarea, ané a ngá tɔbɔ ó wéñ.
Erodes a ngá bíra yéá ya bot béye á Tiro ya Sidón, éde bot béte bébyen bé ngá kwíñ kíŋŋ bé kéñ ñí yén. Bá tára mana lat amvwíññ ya Blasto, mbaale ndá Érodes, ná bá dzaa mvwaá, amú ná bé ngá ñɔŋ bidzí ábeŋŋ sí kéza.
É mos bé ngá tsini, Erodes a baga bitóp bí kéza, a tɔɔ́ fe ósí ekóánn bá kík misaŋ, á ŋga kɔ́bɔ ya bɔ́.
Ané nkuna bot ó ngá lugu ñí weé dzó ná: “É kíŋŋ nzamá enziŋ édɔ ñí, se éñí mot!”
Etéññ te ébyen, éde ángel Ntí a ngá bími ñí, amú ná eé ndzí vé Nzamá dúmá, ané misɔ́ŋŋ mí ngá dzí ñí, a wú.
Éde éfíá Nzamá é ngá vém ya áfwiñ.
Éde niané Bernabé bá Saulo bé ngá mana kee mivwálán, ané bé ngá kólo á Yerusalen, bé kéñ fe ya Juan éñí a mbé eyola mésóm ná Markos.
Ékóánn bebwíni é mbé Ántiokia, é mbé é belé bekúlu medzó ya beyágale: Bernabé; ya Simeón éñí bé ngá lwée ná Nsút Mot; ya Lusio mot ye á Sirene; ya Manaén éñí bá Erodes Antipas bé ngá vém vóm mbɔ́ɔ́; ya Saulo.
É tám bé ngá dzémle ekóánn bá kaŋ Ntí, béé ki bidzí, ané Mfúfúp Nsísim a ngá dzó ná: “Kánaŋán ma Bernabé bá Saulo mfá éséññ me lwée yaá bɔ́.”
Éde niané bé ngá mana ki bidzí, béé yaglan fe, ané bé ngá bere bɔ́ mó, bé lóm bɔ́.
Niané Mfúfúp Nsísim a ngá lóm bɔ́, ané bé ngá ke á Seleusia; véa, éñe bé ngá kígán máŋ bé kéñ á Tsípre.
Niané bé ngá sian á Salamina, bé ŋga kat efíá Nzamá á besinagoga bejudio. Bé mbé bé belé fe Juan ané mvwála weba.
Niané bé ngá mana tóban etuŋŋ áse akekwíñ á Pafos, ané bé ngá koan ya mot enziŋ a tɔɔ́ mwann judio, mbɔ mekeŋŋ, nnéneá nkúlu medzó, a tɔɔ́ eyola ná Barjesus.
Mot te, a mbé bá ndzwée Sergio Paulo, mfefák mot. Éde Sergio te a ngá lóm ná bé lwée Bernabé bá Saulo amú ná a ngá dzéŋ ná á wók éfíá Nzamá.
Ve, Elimas, néa fe éyola mbɔ mekeŋŋ te é ngá yíli, ñí á ŋga dzip bɔ́, eé dzéŋ fe ná ndzwée a nza bwíni.
Ve, Saulo éñe fe a ne Pablo, a tɔɔ́ ndzálánn ya Mfúfúp Nsísim, éde a ngá bem Simón te mís,
a dzóo ñí ná:
Dággé áwola dí, é wéá Ntí ó ne wa á ngamm áyát! Wa nzu tɔbɔ ndzímm kaa áyén nlódzóp oyomm tám.”
Etéññ te ébyen ané dzíbi ya nkút bí ngá ku ñí ó mís, á ŋga ke aa vút eé dzéŋ é mot enziŋ aa ke ya ñí énam.
Niané ndzwée a ngá yén é dzam é ngá bɔban, éde a ngá bwíni eé kám áyágalé Ntí.
Niané Pablo ya nsámá bot weñ bé ngá tée á Pafos, ané bé ngá ke sim á Perge Panfilia, éde Juan a ngá kánan bábe bɔ́, a búlán á Yerusalen.
Ané bé ngá lot Perge, bé sian Ántiokia Pisidia. Véa, niané bé ngá ñíi á sinagoga été é mos Sátará, éde bé ngá tɔbɔ ósí.
Niané bé ngá mana láŋ nkɔɔ́ métsiŋŋ ye émá bekúlu medzó, ané betébosú béye á sinagoga bé ngá lóm ná bé dzó bɔ́ ná:
“Á bɔbédzaŋ, ngé míní belé efíá melépgá enziŋ mfá bot, kɔ́bɔgán dɔ.”
Éde Pablo a ngá tébe, a vé ndem ya wéá, a dzóo ná:
“Á befám béye Israel ya é bot bá kɔ Nzamá wɔŋŋ, béágán.
É Nzamá ayɔŋ Israel dí, aá tɔ́p betará; ané a ngá bére bɔ́ ó yóp bé tɔɔ́ beyéŋ á sí ye Égipto, éde a ngá vea bɔ́ á sí te ya éwólo wéá deñ.
A ngá nzomo bɔ́ éyáŋŋ été táŋ ané mibú mewóm mé nii.
Niané a ngá mana tsam meyɔŋ zaŋgbéá á sí ye á Kanaán, ané a ngá kee bɔ́ sí te, ná eé bɔ é ngap deba.
Dzam te áse é mbé táŋ mibú mitet mí nii ya mibú mewóm mé tán.”
“Véa, a ngá vé bɔ bekík medzó, akekwíñ ébe nkúlu medzó Samuel.
Akólo ye ó véa éde bé ngá dzaa kéza, ané Nzamá a ngá vé bɔ́ Saúl, é mwán Sís, mot ye áyɔŋ Benjamín; táŋ mibú mewóm mé nii.
Niané Nzamá a ngá vea ñí, éde a ngá téle bɔ́ kéza David, éñe fe a ngá vé ngañiá eé dzó ná: ‘Me yén yaá David, é mwán Esaí ná, a ne é mot nlém wɔm wá dziŋ; éñe aa ye bɔ nkómánn wɔm óse.’
Éde, ébe é mvɔŋ David, Nzamá a sɔ́ yaá ya Nkoro bot Israel, Yesus, amvála ané ngaá é mbé.
Kaa ná Yesus á sian, Juan a ngá tára kat bot béye Israel bése fwéñ ná bé duuban á mfá ye ná bé dzoban misémm.
Éyɔŋ Juan a ngá bɔ ná, á ŋga mana yaá éséññ deñ, éde a ngá dzó ná: ‘Mína tém ná me ne nzá? Me sés éñí. Ve, dággán mot aa nzu ma á mvús, me se mot ye a ne ñí tsii mengop mébɔ.’ ”
“Á bɔbédzaŋ béye é mvɔŋ bot Abraam, ya é bot bá kɔ Nzamá wɔŋŋ bé ne énzénzaŋ denan, bía bé ngá lóm éfíá ákoroga dí.
Amú ná é bot bé tɔɔ́ á Yerusalen ya bétébosú beba, ébɔ́ kaa áyem Yesus, kaa ki ábís bífíá bekúlu medzó bá láŋ kada Sátará, bé ngá dzálá byɔ é tám bé ngá vé ñí meku.
Afáŋbɔ ná, ébɔ́ kaa áyén étɔm enziŋ ná a ngá yian wú, bé ngá dzaa Pilato ná á ywíñ Yesus.
Niané bé ngá mana dzálá é mam mése mé mbé ntsilann mfá Weñ, ané bé ngá sili ñí élé, bé dzep ñí ó sɔŋ.
Ve, éde Nzamá a ngá wómo ñí miwúán été.
Á ŋga yéne táŋ abwiññ melú ébe é bot bábe bɔ́ bé ngá tée á Galilea akekwíñ á Yerusalen; éde áwola dí, bot béte bé ne béngañiá béñ á bot été.”
“Bía kat fe mína mbamba fwéñ ná, é ngaá bé ngá kyaa betará,
Nzamá a dzálá yaá bía dɔ, bía é bot bí ne é bwán beba; aá bɔ dɔ, niané a ngá wómo Yesus, amvála ané é ne ntsilann á Salmo beáñ ná: ‘Wá o ne é mwán wɔm, me byéñ yaá wa émuú.’
Édí é ne ná Nzamá aá wómo ñí míwúán été ná á bɔ kaa ábera wú, a ngá dzó dɔ aaná: ‘Ma ye mína vé mífúfúp ya bébélá mengaá me ngá kyaa David.’
Amú ná, niané David a ngá mana séan ya myee bot weñ á nkómánn Nzamá été, ané a ngá ke óyó [áwú], éde bé ngá dzep ñí énzénzaŋ beéséá été, é ñúu deñ da e mana fe bweñ.
Ve, éñí Nzamá a ngá wómo míwúán été, eé ndzí bweñ.
Á bɔbédzaŋ, yemŋán ná mfá Yesus te, bía kat mína fwéñ ndzámann misémm.
Éde é mam mése bĕé mbé mína láŋ ná míní ne nzósoó á nkɔɔ́ métsiŋŋ Moisés été, é mot áse aa bwíni ñí, bá láŋ ñí ná a ne nzósoó.
Tɔbɔgán ya nkée ná, édí é ne ntsilann mébá bekúlu medzó été, é táa nzu ébe mína, ná:
‘Dággán, á bebyana bot,
kpáán mevoó, wán fe.
Amú ná ma bɔ mora dzam mélú menan;
é dzam mínăá ye yébe amvála enziŋ,
atwaa mot á kat mína dɔ.’ ”
Niané bé ngá kwíñ átán, ané bé ngá bíra dzaa Pablo bá Bernabé ná, bé bera bɔ́ kat fwéñ bifíá bíte é Sátará mbɔ́ɔ́.
Éde niané ekóánn bá kaŋ Nzamá é ngá mana, ané abwiññ bejudio ya é bot bé ngá bee nyébé béjudio béé kɔ Nzamá wɔŋŋ bé ngá bee Pablo bá Bernabé; éde bá bé ngá kɔ́bɔ ya álép fe bɔ́ ná, bé tɔbɔ mbán ábwará Nzamá été.
É mos Sátará ó ngá belan véa, bebeñ ané kísoan ngúrá e ngá mana kóán ná bá wók éfíá Ntí.
Ve, niané bejudio bé ngá yén nkuna bot, éde bé ngá tɔbɔ ndzálánn ya abéánn, bé ŋga dwaan ya é mam Pablo a ngá kɔ́bɔ, béé tea fe ñí.
Ané Pablo bá Bernabé, béé kɔ́bɔ kaa ákɔ wɔŋŋ, béé dzó ná:
“É ngá yian ná mína bé tára kat éfíá Nzamá. Ve, amú ná mína tep dɔ, mína bébyen mína lére ná mínăá yian ya éniŋ é ne mbéámbéá. Yénŋán ná, bí ŋga búlán yaá ébe meyɔŋ mefé.
Amú ná, néa, éñe Ntí aá mánan bía, eé dzó ná:
‘Me téle yaá wa ná, o ne meyɔŋ mefé eyéá,
á mfá ye ná o ke ya akoroga
akekwíñ é vóm sí da súgu.’ ”
Éde niané meyɔŋ mefé mé ngá wók dɔ, ané bé ngá sán bé ŋga vé éfíá Ntí dúmá, éde ébá bé mbé ntɔ́pbán mfá éniŋ é ne mbéámbéá bé ngá mana bwíni.
Ané éfíá Ntí é ngá ke dá ñeŋ ábeŋŋ sí áse.
Ve, bejudio bá bé ngá mana fuk é bora bé biningá bá kaŋ Nzamá ya betébosú béye á kísoan. Amvála te, bé ngá dzéŋ Pablo bá Bernabé ásí, éde bé ngá tsílán bɔ́ ábeŋŋ sí deba.
Ané Pablo bá Bernabé bá bé ngá sas mbúlgé mébɔ meba, é tɔɔ́ ndem ná bá lúm vóm te mvús. Éde bé ngá ke Íkonio.
Ané beyága bé ngá tɔbɔ ndzálánn ya mesán ya fe Mfúfúp Nsísim.
A ngá bɔ ná, Íkonio, Pablo bá Bernabé bé ngá ñíi á sinagoga bejudio, ámvála nkɔ́bɔ bé ngá kɔ́bɔ ya mora nkuna bot a ngá bwíni, atéé ye bejudio akekwíñ begriego.
Ve, béjudio bé ngá bɔ kaa ábwíni bé ngá fuk ya átsíni meyɔŋ mefé ná bé wórán é mam mé ne abé, mfá bɔbédzaŋ béte.
Ve déá, bé ngá tɔbɔ ó véa abwiññ tám, béé kat éfíá Ntí kaa ákɔ wɔŋŋ, éñí a ngá vé mbamba ngañiá ébe efíá ya ábwará deñ, eé lík ná mendem ya bora biyágán bí mam bí bɔban é mó meba été.
Ve, niané meyɔŋ mefé bábe béjudio bébyen ya fe betébosú bé ngá tébe enginiŋe ná bé ndágle bɔ́, bé lúm fe bɔ́ mekwá.
Niané baapostol bé ngá ñú dɔ táŋ, ané bé ngá túp bé kéñ á Listra ya á Derbe bekísoan béye á Likaonia ya fe ábeŋŋ sí é mbé á mféŋŋ.
Bé ŋga kat fe mbamba fwéñ ó wéñ.
Á Listra mot enziŋ aa mbé kaa nguu mébɔ, a tɔɔ́ ebók atéé ye ábyálá ye ó ñiá. Ákoan ná, mot te ăá bé tára wulu.
Pablo eé kɔ́bɔ, mot te ñí eé béá ñí. Ané Pablo a ngá bem ñí mís, a yén ná mot te a belé mbwínánn mfá áséñban.
Éde Pablo a ngá kɔ́bɔ ñí ya kíŋŋ oyaáp ó yóp ná:
“Tébegé tételé ya mébɔ mwe.”
Ané mot te a ngá yóo, á ŋga wulu fe.
Niané nkuna bot ó ngá yén é dzam Pablo a ngá bɔ, éde bé ngá bére mékíŋŋ meba béé dzó á nkɔ́bɔ Likaonia ná:
“Benzamá bé sigi yaá ébe bía bé tɔɔ́ amvála ané bot.”
Éde bé ngá lwée Bernabé ná Júpiter. Ané Pablo ñí á bé ngá lwée ná Merkurio, akála ná éñe a ngá bɔ eé kɔ́bɔ efíá.
Éde é fára Júpiter á mbé á kísoan átán a ngá sian áñíi mbéñ a belé nnóm ñát ya mesamm, á ŋga kómo vé metúnŋa fufúlu ya nkuna bot.
Ve, niané baapostol Pablo bá Bernabé bé ngá wók dɔ, éde bé ngá ñap bítóp bé mbé bé baga. Ané bé ngá ke mibíí á nkuna bot été, béé yón,
béé dzó fe ná: “Á bot, akála dzé mína bɔ mam méte? Bía bí ne fe bot ntéññ mbɔ́ɔ́ ané mína. Éde bía kat mína mbamba fwéñ ná, míní lúm nzeze mam mvús, míní veŋan fe ébe é Nzamá a ne ntétéá, éñí a ngá bɔ dzóp, ya sí, ya máŋ, ya é byém bíse bí ne été.
Myee bot ó ngá lot ó mvús, Nzamá a ngá lík ná meyɔŋ mése mé ke ménzenn meba mébyen.
Ve, eé ndzí ki lík amvála enziŋ ná aa vé é ngañiá weñ émyen, eé bɔ mvéáñ, eé vé fe mína mveŋ ye á yóp, ya métám bilé byá wúm bibumá, eé dzálá mína ya bidzí ya fe mesán mílém myenan été.”
Afáŋbɔ ná bé ngá dzó mam méte, é mbé bɔ́ ndzuúk ná bé dzip nkuna bot te ná, bé táa bɔ́ vé metúnŋa.
Niané bejudio benziŋ bé ngá sɔ́ Ántiokia ya Íkonio, éde bé ngá mana fuk nkuna bot, eyɔŋ te bé ŋga lúm Pablo mekwá, bé kéñ fe bá dulu ñí á kísoan átán, béé tém ná a wú yaá.
Niané béyága beñ bé ngá mana ñí luŋ, a tébe, ané a ngá ñíi á kísoan été. É mos ó ngá belan véa, éde a ngá ke á Derbe bá Bernabé.
Niané bé ngá mana kat mbamba fwéñ, bé wún fe abwiññ beyága á kísoan te, éde bé ngá búlán á Listra ya Íkonio ya fe Ántiokia;
béé ke bá vé bebwíni nguu, béé lép fe bɔ́ ná bé tɔbɔ mbán á mbwínánn été. Bé ngá dzó fe bɔ́ ná: “Dá yian ná bí lot ábwiññ midzuúk été, á mfá ye ná bí ñíi édzwée ngɔ́mán Nzamá été.”
Niané bé ngá ke bá téle betébosú ébe kada ekóánn bebwíni, béé yaglan béé ki fe bidzí, ané bé ngá kee bɔ́ Ntí, éñí bé ngá bwíni.
Niané bé ngá lot Pisidia, ané bé ngá sian á Panfilia.
Éde niané bé ngá mana kat efíá á Perge, ané bé ngá sigi Átalia.
Akólo ye ó véa, éde bé ngá kígán máŋ, bé kéñ Ántiokia é vóm bé ngá kee bɔ́ ábwará Nzamá été, mfá éséññ bé ngá mana bɔ.
É tám bé ngá sian, éde bé ngá tɔɔ́ ekóánn bebwíni, bé ŋga kat bɔ́ é mam Nzamá a ngá bɔ ébe bɔ́, ya amvála ané a ngá kúu meyɔŋ mefé míbéñ ná má mé bwíni fe.
Éde Pablo bá Bernabé bé ngá lígi ó wéñ abwiññ tám bábe beyága.
Éde bot benziŋ bé ngá sigi á Judea, bé ŋga yágale bebwíni ná: “Ngé mína kaa ákíkban mekeé amvála ané métsiŋŋ Moisés má dzó, míní sés tɔbɔ nkoránn.”
Niané ekóánn bebwíni é ngá lóm bɔ́ ané bé ngá lot á Fenisia ya Samaria, béé ke bá kaŋle ámvála meyɔŋ mefé mé ngá bwíni Nzamá; éde dzam te é ngá bíra vé bebwíni bése mesán.
É tám bé ngá sian á Yerusalen, ané ekóánn bebwíni, ya baapostol, ya betébosú bé ngá ñɔŋ bɔ́. Éde Pablo bá Bernabé bé ngá mana kat fwéñ é mam mése Nzamá a ngá bɔ́ ébe ébɔ́.
Ve, bebwíni benziŋ béye bé ngá tára bɔ á nyébé befariseo bé ngá tébe béé dzó ná:
“Bá yian bɔ́ kík mekeé, bé mánan fe bɔ́ ná bé dzálá métsiŋŋ Moisés.”
Ané baapostol ya betébosú bé ngá bɔ ekóánn mfá átée dzam te.
Niané bé ngá kɔ́bɔ ayaáp éde Pedro a ngá tébe, a dzóo bɔ́ ná:
“Á bɔbédzaŋ, mína yem amvála ané Nzamá a ngá tɔ́p ma mélú ó mvús énzénzaŋ denan été, á mfá ye ná ébe ánu dam, meyɔŋ mefé mé wók mbamba fwéñ, mé bwíni fe.
Ané é Nzamá aa yem milém mi bot, a ngá vé ngañiá ná aa ñɔŋ bɔ́ a vé bɔ́ Mfúfúp Nsísim ntéññ mbɔ́ɔ́ ané bía.
Nzamá eé ndzí ki bɔ obea ngamm ébe bɔ́ ya bía, éde a ngá fúbu mílém myeba ya mbwínánn.
Áwola dí, amú dzé mína bóble Nzamá, ná mína kele é kíŋŋ bebwíni mbaga ó ne ná, atwaa betará ya bía bébyen bĭí mbé wɔ́ nzomo?
Ve, bía bwíni ná bí ne nkoránn amú é mvɔmm Ntí Yesus, ntéññ mbɔ́ɔ́ fe ané ébɔ́.”
Ané ekóánn bot ngúrá é ngá sis evóó, bé ŋga béá ané Bernabé bá Pablo bé ngá kaŋle ábímm mendem ya bora biyágán bí mam Nzamá a ngá bɔ ébe bɔ́ á meyɔŋ mefé été.
Niané bé ngá mana sis evóó, éde Jakobo a ngá yalan ná:
“Á bɔbédzaŋ, béágán ma.
Simón a kaŋle yaá amvála ané Nzamá aá fép meyɔŋ mefé éyɔŋ ósúá, ná á ñɔŋ énzénzaŋ deba ngúrá ayɔŋ mfá eyola deñ.
Dzam te dá vegan fe ya bífíá bekúlu medzó, amvála ané é ne ntsilann ná:
‘Niané mam méte má lot,
ma ye bera lóŋ é ndá bot David é ngá tsam.
Ma ye bera lóŋ é mvɔŋ bot dzeñ,
ma ye dɔ bera téle.
á mfá ye ná méyɔŋ mése mevɔ́ɔ́ mé ngá lígi,
émá ékígá dam é ntɔɔ́ ébe bɔ́,
bé dzéŋ Ntí.
Ntí, éñí aá bɔ é mam má,
aa dzó ná,
bé yem yaá mɔ mbéámbéá.’ ”
Ya dzam te, ma kík ná bé táa ndágle é bot bá búlán ébe Nzamá méyɔŋ mefé été.
Ve déá, bé tsili bɔ́ kálara ná bé táa kop nkaŋann biyemá ya nsémm eveák ya ndzíán é tsít da wú abúk ya fe mekií.
Éde véa, baapostol, ya betébosú, ya ekóánn bebwíni áse bé ngá yén mvéáñ ná bé tɔ́p bot benziŋ énzénzaŋ deba ná bé lóm bɔ́ Ántiokia ya Pablo bá Bernabé; bé mbé ná: Judas, éñe fe bé ngá lwée ná Barsaba; ya Silas. Bot béte bé mbé betébosú énzénzaŋ bebwíni.
Ané bé ngá lóm bɔ́ ya é kálara ñí:
“Á bebwíni míní ne á meyɔŋ mefé été; Ántiokia, ya Siria, ya Silisia; bía baapostol, ya betébosú, ya bebwíni, mbólán.
É tɔɔ́ ná bía wók fwéñ ná, bot benziŋ béye ébe bía, baá ke mína ndágle ya bifíá, béé nzaman mína; se bía bía lóm bot béte [béé dzó fe mína ná mína yian keleban ya ádzálá metsiŋŋ].
Édɔ é ne ná, niané bí kwíñ kíŋŋ, ané bí yén mvéáñ ná bí tɔ́p bot bí lóm bɔ́ ébe mína bábe míndzindziŋŋ mí bɔbédzaŋ Bernabé bá Pablo.
Bot béte, bé kee yaá bíniŋ byeba ákála éyola Ntí wea Yesukristo.
Édɔ é ne ná, bí lóm yaá Judas bá Silas; ébɔ́ ya bifíá, bá ye túga kaŋle mam mevɔ́ɔ́ á mevɔ́ɔ́ méte.
Amú ná, bíabe Mfúfúp Nsísim bí yén mvéáñ ná, bí táa mína bera vé mbaga enziŋ, fáve é mam má, émɔ má yian.
Míní táa kop ndzíán é byém bé vé yaá biyemá metúnŋa, ya mekií mé tsít, ya bétsít bá wú abúk, ya nsémm eveák; ngé míní ki mam méte, mína bɔ mvéáñ. Mvwaá ya mína.”
Éde bé ngá mana yáán ya bɔ́, bé kéñ Ántiokia; ané bé ngá mana kóán bot, bé kee bɔ́ kálara.
Niané bá bé ngá láŋ ñí, éde bé ngá sán amú melépgá méte.
Judas bá Silas, bé tɔɔ́ fe bekúlu medzó, ya abwiññ bífíá bé ŋga vwála mílém bebwíni ya áyéme fe bɔ́.
Niané bé ngá lot oyomm tám enziŋ ó véa, ané bebwíni bé ngá yáán ya bɔ́ á mvwaá été, á mfá ye ná bé búlán ébe é bot bé ngá lóm bɔ́.
[Ve, Silas a ngá kík ná a lígi.]
Ve, Pablo bá Bernabé bá bé ngá lígi Ántiokia, béé yágale éfíá Ntí béé kat fe mbamba fwéñ ya abwiññ bot afé.
Niané ayomm melú enziŋ é ngá lot, ané Pablo a ngá dzó Bernabé ná:
“Bí beragá ke bía fép bebwíni á kísoan áse bí ngá kat éfíá Ntí, á mfá ye ná bí yén ámvála bé né.”
Bernabé a ngá kómo fe ke ya Juan, éñí bé ngá lwée ná Markos.
Ve, Pablo ñí ĕé ngá yén mvéáñ ná, bé ke ya Markos te, amú ná aá lík bɔ́ etámm á Panfilia, eé ndzí ki kómo tsini ná á bɔ eséññ bábe bɔ́.
Éde metsamann menén mé ngá bɔ énzénzaŋ deba; édɔ bé ngá kánan mbɔ́ɔ́ ébe éñí mbɔ́ɔ́. Véa, Bernabé a ngá ñɔŋ Markos a kígán máŋ a kéñ á Tsípre
Ané Pablo ñí a ngá tɔ́p Silas. Niané ekóánn bebwíni é ngá mana yáán ya ñí ábwará Ntí été, éde a ngá ke.
Ané a ngá ke aa wulu Siria ya Silisia eé ke aa vé bíkóánn bebwíni nguu.
Éde fe Pablo a ngá sian á Derbe, ya á Listra; nyága enziŋ a mbé ó véa, a tɔɔ́ eyola ná Timoteo. Ñiá a mbé mbwíni ngwan Judia; ve, éséá ñí a mwann griego.
Timoteo te a mbé a belé mbamba ngañiá énzénzaŋ bebwíni béye á Listra, ya Íkonio.
Pablo a ngá kómo ná bá ñí bé ke. Éde a ngá ñɔŋ ñí, a kele fe ñí, amú béjudio bé mbé mevóm méte, akála ná bésesé bé ngá yem ná éséá a mbé mwann griego.
É tám bé ngá ke bá lot békísoan, bé ngá ke bá kat bɔ́ ná bé baale míkíkgán baapostol, ya betébosú bé ngá mana kík á Yerusalen.
Amvála te bíkóánn bebwíni bí ngá mana biñ nguu á mbwínánn été, táŋ bebwíni da é ŋga vém fe kada mos.
Éde bé ngá kígán ábeŋŋ sí ye á Frigia ya Galasia; a tɔɔ́ ná, Mfúfúp Nsísim a ngá kili bɔ́ ná bé táa kat efíá Asia.
Ané bé ngá lot á Misia, bé sis ósí á Troas.
Éde Pablo a ngá yén á nyénánn ye á nsísim été á alú mot enziŋ ye á Masedonia a téle tételé, eé bíra dzaa Pablo ná: “Nzaá á Masedonia ná o vwála bía.”
Niané Pablo a ngá yén dɔ, ané bí ngá yem mvéáñ ná Nzamá a lwée yaá bía ná bí kat bɔ́ mbamba fwéñ. Éde etéññ te ébyen, a ngá dzéŋ ná bí ke á Masedonia.
Éde bí ngá tée á Troas, bí kéñ tételé á Samotrasia, é mos ó ngá belan véa, bí kéñ á Neápolis.
Akólo ye ó véa, bí kéñ á Filipos, é kísoan e ne ya eban ábeŋŋ sí ye á Masedonia. Beromano ébɔ́ bé ngá dzwée dɔ. Ané bí ngá lot melú menziŋ ó véa.
É mos Sátará, ané bí ngá kwíñ á kísoan átán, bí kéñ bebeñ óswíñ, é vóm bí ngá tém ná bá bɔ béé yaglan. Éde bí ngá tɔbɔ ósí, bí ŋga kɔ́bɔ ya é biningá bé ngá mana kóán ó véa.
Miningá enziŋ a ngá béá, a tɔɔ́ eyola ná Lidia; a mbé nkuan bítóp bí ne ededea mvéáñ [púrpura], miningá ye á kísoan Tiatira, a ngá kaŋ fe Nzamá. Éde Ntí a ngá kúu ñí nlém ná á túga béá édí Pablo a ngá kɔ́bɔ.
Niané a ngá duuban ya é ndá bot dzeñ, ané a ngá bíra dzaa ná:
“Ngé mína ñɔŋ ná me ne mbwíni Ntí, ñíigán é ndá dzam ná míní tɔbɔ ó véa.”
Ané a ngá wún bía.
A ngá bɔ ná, é tám bí ngá ke é vóm bí ngá bɔ bíí yaglan, éde oloá ngwan miningá enziŋ ó mbé ó belé nsísim ndendee, ó ngá nzu koan ya bía. Ngwan miningá te e ngá bɔ deé vé bémása béñ abwiññ abúánn ya mbɔann aŋgaŋ.
Ngwan miningá te e ngá nzu da bee bíabe Pablo, deé yónán deé dzó ná:
“É bot bá kat mína fwéñ nzenn ye ákoroga bá, bá séan ya é Nzamá aá daŋ oyaáp ó yóp.”
Niané a ngá bɔ eé bɔ dzam te abwiññ melú, éde ákoan ná dá é ŋga bíra yaá ndágle Pablo, ané a ngá veŋan eé dzó nsísim te ná:
“Ya éyola Yesukristo, ma mánan wa ná, kólogé ébe éñe.”
Ané ó ngá kólo etéññ te ébyen.
Ve, niané bémása béñ bé ngá yén ná oyan ye ábúánn deba é kólo yaá, éde bé ngá biñ Pablo bá Silas, bé kéñ bá dulu bɔ́ akekwíñ á nseŋ mákít été ébe betébosú, é vóm bá kík medzó.
Éde bé ngá téle bɔ́ ébe ású bekík medzó, ané bé ngá dzó ná:
“É bot bá, bá ndágle é kísoan dea, a tɔɔ́ ná bé ne bejudio.
Bá yágale bía méfúlú bía beromano atsiŋŋ dea dăá yébe ná bí ñɔŋ, ngé ki ávú.”
Éde nkuna bot ó ngá tébe bɔ́ á ngamm áyát; véa, niané bekík medzó bé ngá ñap bɔ́ bitóp, ané bé ngá mánan fe ná bé yít bɔ́ ya mikás.
Niané bé ngá mana bɔ́ yít abwiññ, éde bé ngá fet bɔ́ á mbok, bé mánan nkálá mibok ná á túga bɔ́ kálá.
Niané ñí a ngá ñɔŋ nlómánn te, ané a ngá ke bɔ́ á fet ódzídzina á ndá été, a ká fe bɔ́ mebɔ ábom élé.
Ve, bebeñ ané énzénzaŋ álú, Pablo bá Silas bé ŋga yaglan ya áyee Nzamá byeá, mibok myá mí ŋga wók fe bɔ́.
Éde, etéññ te ébyen sí e ngá bíra sukban, ané mbókga ndá mibok ó ngá fógan. Áwola te ébyen, éde mibéñ míse mí ngá mana yɔ́ŋbe, bekalamekéná bá bé mana fe swálán mibok míse.
Niané nkálá mibok a ngá vee óyó, a yén fe mibéñ míye á ndá mibok mí yɔ́ɔ, éde a ngá twáa nzwaokeŋ ná a nkún ywíñ émyen, eé tém ná mibok mí mana yaá túp.
Ve, Pablo a ngá yónán oyaáp ó yóp eé dzó ná:
“O táa bɔ wámyen mbéa dzam enziŋ, amú ná bía bésesé bí ne ó vá.”
Éde a ngá ke ya bɔ́ átán, a síli bɔ́ ná:
“Á bot, ma yian bɔ á yá á mfá ye ná me tɔbɔ nkoránn?”
Ané bé ngá yalan ñí ná:
“Bwíniŋé Ntí Yesus, véa éñe, wa ye tɔbɔ nkoránn, wa ya é ndá bot dzwe.”
Éde bé ngá kat ñí éfíá Ntí ya bot bése béye é ndá dzeñ.
Niané a ngá ñɔŋ bɔ́ áwola te ébyen á alú, a mana fe bɔ́ sop mevéŋŋ, etéññ te ébyen ané a ngá duuban, éñe ya é mvɔŋ dzeñ áse.
Éde a ngá ke ya Pablo bá Silas á ndá, a kom bɔ́ téble ya bidzí, eé bíra fe sán ná a bwíni yaá Nzamá ya é ndá bot dzeñ ése.
Niané kírí é ngá léne, éde bekík medzó bé ngá lóm benzima ná, bé ke dzó ná: “Dzámaŋé bot béte.”
Ané nkálá mibok a ngá kat Pablo bifíá bíte ná:
“Bekík medzó bé lóm ná, bé dzáma mína. Édɔ é ne ná, áwola dí, kwíñŋán míní kéñ fe mvwaá.”
Ve, Pablo ñí a ngá dzó bɔ́ ná:
“Bé ngá tára bía mana yit éndendaŋ été, a tɔɔ́ ná bí ne beromano, ébɔ́ kaa bía átára kík misaŋ, bé fet yaá bía á mbok. Éndagá ye bé ŋga kúlu yaá bía ásweññ? É sés bɔban amvála enziŋ! Bébyen bé nzá bía kúlu átán.”
Éde, benzima bé ngá ke kat bekík medzó bifíá bíte. Niané bé ngá wók ná Pablo bá Silas bé ne beromano, ané bé ngá kɔ wɔŋŋ.
Niané bé ngá sɔ́, bé dzaa bɔ́ bidzwiigá, béé kúlu fe bɔ́, ané bé ngá dzaa bɔ́ engóngɔ́ɔ́ ná bé kólo á kísoan été.
Éde, niané bé ngá kwíñ á mbok, ané bé ngá ke é ndá Lidia. Niané bé ngá yén bebwíni, bé mana fe bɔ́ lép, ané bé ngá ke.
Niané bé ngá mana lot Ánfípolis ya Apolonia, éde bé ngá sian á Tesalonika é vóm bejudio bé mbé bé belé sinagoga.
Ané Pablo a ngá ke ñíi á sinagoga eé kóán bábe bejudio amvála ané é mbé ñí fúlú; éde Besátará bé léa a ngá kéá bábe bɔ́ mam méye mítsili été,
á ŋga kúu mitsili eé lére bɔ́ ná, é ngá yian ná Kristo á dzuk, a wómo fe á miwúán été, ya ná:
“É Yesus ma kat mína fwéñ ñí, éñe a ne Kristo.”
Ané bot benziŋ béye ébe bɔ́ bé ngá yébe fwéñ te, éde bé ngá fulan bábe Pablo ya Silas; ya é mora nkuna bé Griego ó ngá kɔ Nzamá wɔŋŋ, ya fe bora bé biningá.
Ve, bejudio bá bé ngá tɔbɔ ndzálánn ya evínn, éde bé ngá ñɔŋ bembéa bé bot béye á nseŋ, ná bábe bɔ́, bé bɔ nkuna bot, bé ŋga bɔ nzɔgɔ á kísoan. Éde bé ngá ñíi é ndá Jasón ya nguu ná bá dzéŋ Pablo bá Silas á mfá ye ná bé kee bɔ́ nkuna bot te.
Niané bé ngá bɔ kaa ákoan ya bɔ́, ané bé ngá ke bá dulu Jasón ya bebwíni benziŋ ébe bedzwée béye á kísoan béé yónán ná:
“É bot bé mana yaá ndágle eniŋ ngúrá bá, bé sɔ́ yaá fe ó vá.
Jasón ñí a ñɔŋ yaá bɔ́ é ndá dzeñ; bot béte bése bá bɔ é mam mé ne métsiŋŋ Sesar á ngamm áyát; bá dzó fe ná kéza mfé a ne, éñe a ne Yesus.”
Niané nkuna bot ya bedzwée béye á kísoan bé ngá wók dɔ, éde bé ngá nzaman.
Niané bé ngá ñɔŋ Jasón ya é bot bevɔ́ɔ́ alamán, bé dzáma bɔ́.
Éde etéññ te ébyen, á alú bebwíni bé ngá dzíga lóm Pablo bá Silas á Berea. Niané bé ngá sian ó véa, ané bé ngá ñíi á sinagoga bejudio été.
Béjudio bé mbé ó véa, bé mbé añep ádaŋ ébá béye á Tesalonika, amú ná bé ngá ñɔŋ éfíá Nzamá ya nló ntakgán, béé fas mitsili kada mos, mfá ádága ngé mam méte mé mbé néa.
Ve, niané bejudio béye á Tesalonika bé ngá yem ná Pablo á ŋga kat yaá fe éfíá Nzamá á Berea, ané bé ngá ke ó wéñ ná bá ke fuk ya ándágle bot.
Éde etéññ te ébyen bebwíni bé ngá dzíga lóm ná Pablo á ke akekwíñ á nsá máŋ; ve, Silas bá Timoteo bé ngá lígi ó véa.
Ané é bot bé ngá ke léran ya Pablo, bá ke ya ñí akekwíñ Átenas. Niané a ngá mánan bɔ́ ná Silas bá Timoteo bé dzíga ke koan ya ñí, éde bé ngá búlán.
É tám Pablo a ngá yana bɔ́ Átenas, nsísim weñ ó ŋga yóŋ ñí été niané a ngá yén kísoan e tɔɔ́ ndzálánn ya biyemá.
Édɔ é ne ná, á sinagoga, Pablo a ngá bɔ eé dwaan bábe bejudio ya é bot bá kɔ Nzamá wɔŋŋ, á mora nseŋ mákít kada mos ñí ya é bot bé ngá bɔ béé lot ó véa.
Éde é bot bá dziŋ nyemann benziŋ Bipikureo ya Bistoiko bé ngá bɔ mikéá bábe Pablo. Bevɔ́ɔ́ benziŋ béé dzó ná:
“Mfɔfɔ́p wí, wá kómo dzó á yá?”
Ébá bevɔ́ɔ́ bá ná:
“Bí téa ñí ané nkat fwéñ biyágán benzamá.”
Amú ná a ngá kat é fwéñ Yesus ya nwómán miwúán.
Ané bé ngá ñɔŋ ñí, bé kéñ ya ñí Áreópago, béé síli ñí ná:
“Ye bí ne yem nzá mfefeñ áyágalé wa vé dí?
Amú ná wa sɔ́ ya bía biyágán bí mam binziŋ á melɔ́ mea, éde bía kómo yem mam méte má kómo yíli á yá?”
Bot bése béye Átenas ya béyéŋ bé mbé ó véa, bĕé ngá bɔ béé lot é tám deba ébe dzam enziŋ afé, fáve ná bá wók ngé ki ákɔ́bɔ mfefeñ dzam enziŋ afé.
Ané Pablo a ngá tébe tételé énzénzaŋ Áreópago eé dzó ná:
“Á bot béye Átenas, me téa ná, mína daŋ ñɔŋ míyébé míse.
Amú ná, meé lot á nseŋ, meé túga fe dága mévóm mína kaŋ benzamá, ané mé koan ya eyemá evɔ́ɔ́, é tɔɔ́ ntsilann ná: ‘Mfá é Nzamá bot bé ne kaa áyem.’ Édɔ é ne ná, é Nzamá mína kaŋ kaa ñí áyem, Nzamá te éñe ma kat mína fwéñ.”
“Nzamá te, éñe a ngá vele eniŋ ya é dzóm áse é ne été. Éñe a ne Ntí ye á dzóp ya sí, ăá tɔbɔ ki bétemplo bá lóŋ ya mó,
băá séan ki ya ñí ya mó, amvála ané ngé aa yi dzóm enziŋ; amú ná, éñe aa vé byém bíse eniŋ, ya mvebe, ya mam mése.”
“Ébe mot mbɔ́ɔ́ éñe a ngá bɔ meyɔŋ mé bot mése á mfá ye ná mé tɔbɔ á sí áse; aa tára mana téle métám ya mévóm má ye bɔ bítɔbɔga byeba;
á mfá ye ná mé dzéŋ Nzamá, ná ngé má ke má bóp mé koan ya ñí amvála enziŋ; afáŋbɔ ná, ñí a sés ki mot enziŋ ye ébe bía oyaáp.
Amú ná, éñe bía niŋ ya áfógan ébe éñe, bí ne fe ébe éñe; amvála ané béyem mikaná benan bá bé dzó yaá fe ná: ‘Amú ná bía bí ne fe é mvɔŋ dzeñ.’
Édɔ é ne ná, bí tɔɔ́ é mvɔŋ Nzamá; bĭá yian tém ná nswánn weñ ó ne bɔ efonann ya éyemá é ne mbɔann ya koŋ, ngé ngoós, ngé akwá, amú akéŋŋ ya ósímánn bot.
É tɔɔ́ ná, Nzamá a lot yaá metám méye á ndzímán áyóp. Áwola dí, aa mánan ná, mevóm mése bot bése bé dzoban;
amú ná, a téle yaá mos mbɔ́ɔ́ ná aa kík eniŋ ngúrá misaŋ ya nzósoó ébe Mot Mbɔ́ɔ́, éñe fe a téle yaá, amvála te a ngá lére dɔ bot bése, éyɔŋ a ngá wómo ñí á miwúán été.”
Niané bé ngá wók adzó nwómán miwúán, ané bé ngá tára ná bá biñ nzem; ve, ébá bevɔ́ɔ́ bá bé ngá dzó ná:
“Bí mbera wók dzam te eyɔŋ efé.”
Néa, éñe Pablo a ngá kólo énzénzaŋ deba.
Niané mam méte mé ngá mana, éde Pablo a ngá kólo Átenas a kéñ á Korinto.
Véa, éñe a ngá koan ya mwann Judio, a tɔɔ́ eyola ná Akila, ebíbyála ye á Ponto, ákoan ná a ndem sɔ́ Ítalia bá ngéá Prisila, amú ná Klaudio a ngá mánan ná bejudio bése bé kólo á Roma. Ané Pablo a ngá ke koan ya bɔ́.
É tɔɔ́ fe ná bábe bɔ́ bé mbé asúkéséññ avɔ́ɔ́, ná bá lóŋ mendá bíkop bétsít; éde a ngá tɔbɔ bábe bɔ́ béé bɔ eséññ.
Mos mí Sátará míse á sinagoga Pablo a ngá bɔ eé dwaan, eé dzéŋ ná á wún bejudio, ya begriego.
Niané Silas bá Timoteo bé ngá sɔ́ á Masedonia, eyɔŋ te Pablo a ngá vé é tám dzeñ áse ná aa kat Efíá, eé vé bejudio ngañiá ya bébélá ná Yesus éñe a ne Kristo.
Ve, bé ngá sóán béé tea fe ñí. Éde, niané a ngá mana sas bítóp byeñ, ané a ngá dzó ná:
“Mékií menan mé tɔbɔgé á míló myenan áyóp; me ne nkeññ; atéé ye áwola dí, ma ye ke ébe meyɔŋ mefé.”
Éde, niané a ngá kólo ó véa, a kén ñíi é ndá mot enziŋ a tɔɔ́ eyola ná Tito Justo; mot te a mbé nkáŋ Nzamá; é ndá dzeñ da eé mbé fe á sinagoga á mféŋŋ.
Éde Krispo, ntébosú ye á sinagoga, a ngá bwíni Ntí ya é ndá bot dzeñ ése; ya fe abwiññ bot béye á Korinto, nia áwók efíá Nzamá, bé bwíni, bé duuban fe.
Éde Ntí a ngá dzó Pablo ya nyénánn ye á nsísim á alú ná: “O táa kɔ wɔŋŋ! Tsíniŋé ya nkɔ́bɔ! O táa dzip anu!
Amú me ne ébe wa, abwiññ bot é ne fe ma é kísoan ñí. Mot enziŋ ñí ăá ye ki wa kee mó ó ñúu ná a dzugu wa.”
Ané Pablo a ngá tɔbɔ ó véa táŋ ngúrá mbú ya ngwan é saman, eé yágale bɔ́ éfíá Nzamá.
É tɔɔ́ ná Galión a mbé ŋgɔ́vina ye Ákaya, éde bejudio bé ngá kwíñ kíŋŋ dea, bé kéñ Pablo á ngamm áyát ané bé ngá ke ya ñí ébe ású ékóánn bá kík misaŋ;
béé dzó ná:
“É mot ñí aa ke aa dzó bot ná bé kaŋ Nzamá amvála nkɔɔ́ métsiŋŋ wăá lére bía.”
Niané Pablo a ngá bɔ ná a nkún kúu anu, éde Galión a ngá dzó bejudio ná:
“Á bejudio, ngé ábɔ ntéé ngé mora etɔm enziŋ, é ne nzósoó ná me nzomo mína;
ve ngé é ne mam méye bifíá ya biyola ya metsiŋŋ menan, mína bébyen fasgán dɔ, măá kómo kík mam méte misaŋ.”
Éde a ngá tsílán bɔ́ ékóánn été.
Ané bésesé bé ngá biñ Sóstenes ntébosú ye á sinagoga bé ŋga bími ñí ébe ású ékóánn bá kík misaŋ; ve Galión ĕé ngá bís dzam enziŋ ye été.
Éde, niané Pablo a ngá bera tɔbɔ abwiññ melú ó véa, ané a ngá yáán ya bebwíni, a kígán máŋ a kéñ á Siria. Prisila bá Akila bé mbé fe bábe bɔ́. Á Senkrea, éñe Pablo a ngá keŋban ntwíññ amú átsiŋŋ émyen a ngá tsini.
Éde bé ngá sian Éfeso, ané a ngá lík bɔ́ ó véa. Éde ñí a ngá ñíi á sinagoga, eé dwaan bábe bejudio.
Ané bé ngá dzaa ñí ná á tɔbɔ bábe bɔ́ abwiññ tám, ve eé ndzí dɔ yébe,
ve déá a ngá yáán eé dzó ná: [Ma yian tɔbɔ á Yerusalen ná me dzémle é fét da nzu]. “Ve, ngé Nzamá aa yébe, ma ye mína bera fép eyɔŋ efé.”
Ané a ngá tée Éfeso.
Éde a ngá sian á Sesarea, niané a ngá ke bérán ya ekóánn bebwíni, ané a ngá sigi Ántiokia.
Niané a ngá mana lot tám enziŋ ó véa, éde a ngá kólo, eé túga ke aa boman ábeŋŋ sí ye á Galasia, ya édí ye á Frigia, eé ke aa yém beyága bése.
Éde ebíbyála mwann judio enziŋ ye Álejandria é ngá sian Éfeso é tɔɔ́ eyola ná Apolos, a mbé fe nkékéŋŋ nkɔ́bɔ ya nyem Mitsilann.
Ané mot te a ngá tára kɔ́bɔ kaa ákɔ wɔŋŋ á sinagoga été. Ve, niané Prisila bá Akila bé ngá wók ané aa kɔ́bɔ, éde bé ngá ke ya ñí évwíñ. Ané bé ngá túga ñí sóŋan tételé é nzenn Nzamá.
Éyɔŋ Apolos te a ngá kómo ke Ákaya, éde bebwíni bé ngá vé ñí dɔ nguu, bé tsili fe beyága béye ó wéñ kálara ná bé ñɔŋ ñí. Niané a ngá sian ó véa, ané a ngá bíra vwála é bot bé ngá mana bwíni amú é mvɔmm Nzamá.
Amú ná a ngá daŋ kpéá bejudio éyéá été, eé lére á mitsili été ná Yesus éñe a ne Kristo.
A ngá bɔ ná, é tám Apolos á mbé á Korinto, Pablo ñí a ngá mana boman mebeŋŋ mé sí méye ókwiññ, a sian Éfeso a koan fe ya bebwíni benziŋ.
Ané a ngá síli bɔ́ ná:
“Ye mína ñɔŋ Mfúfúp Nsísim éyɔŋ míní ngá bwíni?”
Éde bé ngá yalan ya ñí ná:
“Bí ndzí ki tára wók ná Mfúfúp Nsísim a ne.”
Ané a ngá síli ná:
“Ya dzé fá míní ngá duuban ya dɔ?”
Ané bé ngá yalan ná:
“Ya nduann Juan.”
Éde Pablo a ngá dzó ná:
“Juan a ngá du bot ya nduubán bá dzoban, eé dzó bot ná bé bwíni é mot aa nzu ñí á mvús, éñe a ne Yesus.”
Niané bé ngá wók dɔ, ané bé ngá duuban ya éyola Ntí Yesus.
Éde niané Pablo a ngá bere bɔ́ mó, ané Mfúfúp Nsísim a ngá sian ébe bɔ́, bé ŋga kɔ́bɔ mikɔ́bɔ, bé ŋga kúlu fe medzó.
Bé mbé été táŋ ané awóm befám ya befám bé beáñ.
Éde táŋ ané ngwan é léa, Pablo a ngá bɔ eé ñíi á sinagoga eé kɔ́bɔ kaa ákɔ wɔŋŋ, eé kéá fe ya bot mfá édzwée ngɔ́mán Nzamá á mfá ye ná ngé a ne bɔ́ wún.
Ve, éyɔŋ bevɔ́ɔ́ benziŋ bé ngá mana bɔ milém aleét, bé mana fe bɔ melɔ́ bé ŋga kɔ́bɔ é Nzenn Ntí abé ósú bot bése, ané Pablo a ngá kána bebwíni ébe bot béte, a kéñ ya bɔ́. Éde a ngá léan kada mos á sikólo Tirano.
Dzam te é ngá bɔban táŋ mibú mí beáñ, néa, é bot bése bé tɔɔ́ Ásia bé mana wók éfíá Ntí, átára bejudio ya akekwíñ begriego.
Nzamá a ngá bɔ eé bɔ bora biyágán bí mam á mó Pablo;
akekwíñ ané bé ngá bɔ béé ke ya bénépken ya bítóp bí nama yaá ñí ñúu ná bá ke ya byɔ ébe mikúkwann, éde ákwann é ngá let, mimbéa misísim myá mí ngá kólo fe.
Éde mingengáŋŋ bwann bejudio benziŋ bé ngá bɔ béé ke bá wulu á miseŋ ya miseŋ, ané bé ngá vak ná bá yónán éyola Ntí Yesus ébe é bot mimbéa misísim mí mbé ó ñúu, ané bé ngá dzó ná: “Ya éyola é Yesus Pablo aa yónán ma mánan mína!”
Ntébosú befára enziŋ mwann judio a tɔɔ́ eyola ná Eskeva, a mbé a belé bwán zaŋgbéá ná bé ngá bɔ béé bɔ dɔ.
Ané mbémbéa nsísim ó ngá yalan bɔ́ ná: “Bébélá ma yem Yesus, ma yem fe nzá a ne Pablo; ve mína, míní ne benzá?”
Éde é mot mbémbéa nsísim ó mbé ó ñúu a ngá tára ná aa kee bɔ́ mó ó ñúu, á ŋga daŋ bɔ́ bésesé ya nguu akekwíñ ané bé ngá túp mibíí á ndá te swéswéññ ya mevéŋŋ ó ñúu.
Éde é bot bése bé mbé bé tɔɔ́ Éfeso bé ngá mana dɔ yem, átára bejudio ya akekwíñ begriego. Ané wɔŋŋ ó ngá biñ bot bése á milém, éyola Ntí Yesus dá é ngá bére fe ó yóp.
Éde ábwiññ bot é ngá mana bwíni, é ngá bɔ deé nzu mem ya átúp míbɔann myeba éyéá été.
Amvála te édɔ, ya nguu, éfíá Ntí é ngá bíra myaman ya ávém.
Niané mam méte mé ngá mana dzálában, ané Pablo a ngá kík á nlém weñ été ná, niané aa boman Masedonia ya Akaya; véa, éñe aa ye ke á Yerusalen, eé dzó fe ná: “Atéé ye ó véa, ma yian fe yén Roma.”
Niané a ngá lóm Timoteo bá Erasto á Masedonia, é bot bé beáñ bé ngá bɔ béé vwála ñí, éde a ngá lígi abímm tám enziŋ Ásia.
Ané melú méte abwiññ nzɔgɔ é ngá ku Éfeso ákála Nzenn Ntí.
Amú ná mot enziŋ a tɔɔ́ eyola ná Demetrio, a mbé nlwíñ ngoós, a ngá bɔ eé lwíñ bwann betemplo Diana ya ngoós. Dzam te é ngá bɔ deé vé mikékéŋŋ abwiññ abúánn.
Éde a ngá mana bɔ́ kóán ya é bot bá bé ngá bɔ fe amvála eséññ te, ané a ngá dzó ná: “Á bémwíi, mína yem ná ábúánn bí belé, dá sɔ́ ébe ásúk éséññ dí.
Ve, ámvála mína bébyen mína wók ya áyén ná se fáve Éfeso etámm, bebeñ ané Ásia ngúrá, é Pablo ñí a mana yaá aa ke aa wún abwiññ bot, a mana yaá fe bɔ́ kána, eé dzó ná: ‘É byém bí ne mbɔann ya mó bí sés benzamá.’
Éde wɔŋŋ ó sés fáve ná ásúk éséññ dea dá ye nzu ku, fáve ná é templo mora nzamá miningá Diana bá ye dɔ byana, ya fe ná, avítsaŋ tám éñí Ásia ngúrá ya eniŋ ngúrá dá kaŋ, é mora éwúmá deñ, dá é nkún fe kólo.”
Niané bé ngá wók dɔ, ané bé ngá bíra yéá, bé ŋga yón béé dzó ná: “É Diana bot béye á Efeso a ne nnén!”
Éde kísoan e ngá dzéñ ya ngíniŋe, ané bot bé ngá biñ Gayo bá Aristarko bot béye á Masedonia, bé mbé fe Pablo bemvwíññ béye ékena. Éde bé ngá ke ya bɔ́ mibíí fufúlu á yát bikóánn été.
Pablo eé kómo ke ñíi ekóánn te, ve bebwíni béé ndzí lík ná á bɔ dɔ;
ya fe bédzwée benziŋ béye Ásia bé mbé Pablo bemvwíññ, bá bé ngá lóm fe ñí bot béé bíra ñí dzaa ná a táa ke lére ñúu á yát bikóánn te.
Ané bot bevɔ́ɔ́ bé ngá yónán ngúrá dzam, ébá bevɔ́ɔ́ bá édí avɔ́ɔ́; amú ná ékóánn bot é mbé nzamzámánn, éde é bot bé ngá daŋ abwiññ, ébɔ́ bé mbé kaa áyem amú dzé bé ngá koan.
Ané bot benziŋ béye á nkuna bot bé ngá tém ná a ne Alejandro, éñí bejudio bé ngá sɔ́gle ósú. Éde Alejandro a ngá bɔ ndem ya wéá, eé kómo fe kam ya émyen ósú bot.
Ve, niané bé ngá yem ná a ne mwann judio, bésesé bé ŋga yón ya kíŋŋ fɔ́ɔ́ bebeñ táŋ méwola mé beáñ ná: “É Diana bot béye á Efeso a ne nnén!”
Éde niané ntsili mam ye á kísoan a ngá mana báma nkuna bot, ané a ngá dzó ná: “Á bot béye Efeso, mot mbé a ne ná ăá yem ná é kísoan Efeso édɔ dá baale é templo mora nzamá miningá Diana ya éyemá deñ é ngá ku á dzóp?
Amú bé sés sóán ya mam méte amvála enziŋ, da yian ná míní tɔbɔ mvwaá, éde míní táa bɔ dzam enziŋ mbíí a mbíí kaa átára tém.
Amú míní sɔ́ ya é bot bá, ébɔ́ kaa ádzíp á templo bá kaa ki tea é nzamá miningá wea.
Éndagá, ngé Demetrio ya míkékéŋŋ bábe bɔ́ bé ne bé belé adzó ya mot enziŋ, bíkóánn bá kík medzó bí ne ya bedzwée, bevɔ́ɔ́ bé sómaŋán ébá bevɔ́ɔ́.
Ve ngé mína dzéŋ dzam enziŋ afé, dzam te bá ye dɔ kík ekóánn ŋgɔ́mán á téle yaá.
Amú bí tɔbɔgán ya nkée ná bé ne bía sóman é ngíniŋe é bɔban émuú, a tɔɔ́ ná bĭí belé eyalann enziŋ bí ne vé akála é nzɔgɔ ñí.”
Niané a ngá mana dɔ dzó, ané a ngá yáán ya ekóánn bot.
Niané ngíniŋe é ngá mana, éde Pablo a ngá lwée beyága. Ané a ngá lép bɔ́ a yáán fe ya bɔ́, éde a ngá tée ná aa ke á Masedonia.
Niané a ngá tóban mebeŋŋ mésí méte, eé lép bɔ́ ya abwiññ bifíá, éde a ngá sian á Gresia.
Ané ngá tɔbɔ ó véa ngwan é léa. Éyɔŋ a mbé ná a nkún ke á Siria, ákoan ná bejudio bé mana tébe Pablo enginiŋe. Éde a ngá kík ná aa búlán á Masedonia.
Ané bé ngá ke léran ya ñí ná: Sópater [é mwán Pirro], mot ye á Berea; ya Aristarko bá Sekundo, bot béye á Tesalonika; ya Gayo, mot ye á Derbe; ya Tikiko bá Trófimo, bot béye Ásia; ya fe Timoteo.
Bot béte, ébɔ́ bé ngá tára ke, bé ŋga yana bía á Troas.
Ve, bía bí ngá tée á Filipos. Niané mélú bá dzí mifémm mí ne kaa levadura mé ngá lot, nia melú mé tán, éde bí ngá koan ya bɔ́ á Troas, ané bí ngá tɔbɔ ó véa melú zaŋgbéá.
Abwiññ beláma bé mbé é vóm bí mbé bí kóán á ndá ndága ó yóp.
Éde ndómán enziŋ é mbé e tɔɔ́ ó wúna e tɔɔ́ eyola ná Eutiko. Niané Pablo a ngá tsíni eé kɔ́bɔ abwiññ tám, ané ndómán te óyó ó ngá bíra ñí biñ, ákoan ná a ntɔɔ́ óyó, ané a ngá kóbo atéé ye é ndága léa a ku ásí. Éde bé ngá ke ñí bóro ákoan ná a ntɔɔ́ mbim.
Ané Pablo a ngá sigi a límbe ñí áyóp a wúbán fe ya ñí, éde a ngá dzó ná:
“Míní táa sigan, amú ná a ngén ntétéá.”
Ané Pablo a ngá bera bét, nia mana kaban mfémm ya ádzí, éde a ngá kɔ́bɔ ayaáp akekwíñ bíléne bí kírí, ané a ngá ke.
Éde bé ngá ke ya ndómán te ntétéá, ané bot bése bé ngá bíra tɔbɔ ya mesán.
Ané bí ngá ke ósú á byéa été, éde bí ngá kígán máŋ akekwíñ Ásón ná bí ñɔŋ Pablo ó wéñ, amú éñe a ngá tsini dɔ néa, ná émyen aa ke ósí.
É tám a ngá nzu tóban ya bía Ásón, ané bí ngá ñɔŋ ñí á byéa été, éde bí ngá ke á Mitilene.
Atéé ye ó véa, bí kígán máŋ, é mos ó ngá belan véa bí lot á Kío á mféŋŋ. Éde véa, bí ngá kígán akekwíñ á Samos é mos mbɔ́ɔ́, [véa bí lot oyomm tám a Trogilio] éwí mbɔ́ɔ́ ó véa, ané bí ngá sian á Mileto.
Amú Pablo aá kík ná aa daŋ Éfeso áyóp á mfá ye ná a nzá bem Ásia, amú a mbé a belé avóó ná, ngé é ne bɔban ná á tɔbɔ á Yerusalen é mos Pentekostés.
Á Mileto éñe Pablo a ngá bána betébosú béye ékóánn bebwíni ye Éfeso.
Éyɔŋ bé ngá nzu ébe éñe, éde a ngá dzó bɔ́ ná: “Mína yem atéé ye é mos ósúá mé ngá tára téle mebɔ Ásia, nzá amvála me ngá tɔbɔ bíabe mína tám áse,
meé séan ya Ntí ya nsilann ñúu ósí ya míige ó mís ya mebóblé mé ngá sɔ́ ma, amú énginiŋe bejudio bé ngá tébe.
Meé ndzí ki dzɔgɔ ná ma kat mína é mam mé ne ya eban ya áyágale mína éyéá été, ya mendá ya mendá.
Meé ke ma vé bejudio ya begriego ngañiá ná bé búlán ébe Nzamá, béé bwíni Ntí wea Yesukristo.
Éde áwola dí, dággán ná ma ke á Yerusalen nsísim weé tsíni ma, ma kaa ki áyem é dzam dá ye lot ya ma ó wéñ;
fáve ná ébe kada kísoan Mfúfúp Nsísim aa vé ma ngañiá eé dzó ná mengara ya bindáglé, ébyɔ byá yana ma.
Ve, mfá wɔm, măá daŋ ñú táŋ ná éniŋ dzam é ne ma ya eban enziŋ, fáve ná me mana ásúk éséññ dam ya éséññ Nzamá me ngá ñɔŋ ébe Ntí Yesus ná me vé mbamba fwéñ ye abwará Nzamá ngañiá.”
“Éde áwola dí, dággán, ma yem ná mot enziŋ ye ébá bésesé me ngá ke ma kat édzwée ngɔ́mán Nzamá énzénzaŋ deba, ăá ye bera yén ású dam.
Édɔ é ne ná, é mos wí, ma kat mína ná me ne nkeññ ébe mékií mé bot bése.
Amú meé ndzí dzɔgɔ ná má kat mína nkómánn Nzamá óse.
Tɔbɔgán nkée mína bébyen, ya fe mbamm mítómá Mfúfúp Nsísim, éñí a téle yaá mína betébosú ná míní baale ékóánn bebwíni Ntí [Nzamá], édí a ngá wún mfá weñ ya mékií meñ émyen.
Ma yem fá ná, ákoan ná me ke yaá, bot benziŋ bá ye sɔ́ ébe mína bé tɔɔ́ ané bibyó ná byăá ye dzɔgɔ mbamm mitómá,
ya fe ná énzénzaŋ mína bébyen, bot bá ye tébe béé kɔ́bɔ mbéa bé mam á mfá ye ná bé dulu beyága é ngamm deba.
Édɔ é ne ná, mɔ́mɔŋán míníí síman fe ná táŋ mibú mí léa, ané alú ané ó mos, meé ndzí sim ná ma lép kada mot mbɔ́ɔ́ ya mbɔ́ɔ́ ye ébe mína ya míige ó mís.”
“Éde áwola dí, ma kee mína ébe Nzamá ya éfíá abwará deñ, édɔ é ne mína bɔ ná míní vém ya ávé fe mína ngap énzénzaŋ ye ébá bésesé bé ntɔɔ́ mitɔ́pbán.
Meé ndzí ñamle é ngoós ngé é koŋ ngé ki ábwát mot enziŋ.
Mína bébyen mína yem ná é mó má mé ngá dzálá míkómánn myám ya émí ébá bíabe bɔ́ bí mbé.
Niané a ngá mana kɔ́bɔ mam méte ané a ngá kútbe ó sí, á ŋga yaglan ya bɔ́ bésesé.
Éde bésesé bé ngá bíra yi béé wúbán ya Pablo, béé ñáŋ fe ñí memáŋŋ,
bé ŋga daŋ ywian amú éfíá a ngá kɔ́bɔ bɔ́ ná băá ye bera yén ású deñ. Ané bé ngá ke léran ya ñí akekwíñ á byéa.
Éde niané bí ngá mana kánan bíabe bɔ́, ané bí ngá tée ya byéa, bí kéñ tételé, bí sian á Kos. É mos ó ngá belan véa, bí sian á Rodas, atéé ye ó véa, bí sian á Pátara.
Ané bí ngá koan ya byéa mfé, weé ke á Fenisia, éde bí ngá daŋ wɔ́, bí kígán.
Niané bí ngá yén Tsípre oyaáp, ané bí ngá lík ñí á mfá meyéá, bí ŋga ke nzósoó á Siria, bí sim ósí á Tiro, amú ná bé ngá yian vugu mibaga á byéa été ó véa.
Niané bí ngá duan ya bebwíni ó véa, éde bí ngá tɔbɔ melú zaŋgbéá ó véa. Bebwíni béte, ya nsísim, bé ngá kɔ́bɔ Pablo ná a táa bét á Yerusalen.
Niané melú méte mé ngá lot, ané bí ngá kólo ná bía ke, éde bésesé, beyéá ya bwán bé ngá ke léran ya bía akekwíñ bí ngá mana kólo á kísoan été. Niané bí ngá mana kútbe ó sí á nsá máŋ bí ŋga yaglan,
bí mana fe ke bía yáán bevɔ́ɔ́ ya ébá bevɔ́ɔ́, bí kéñ daŋ á byéa été. Éde bá bé ngá mana búlán á mendá meba.
Ané bí ngá tée á Tiro bí mana ékena dea á byéa été á Tolemaida. Éde bí ngá bérán ya bebwíni, bí tɔbɔ fe bíabe bɔ́ alú avɔ́ɔ́.
Ané é mos ó ngá belan véa, bí tée bí kéñ fe sian á Sesarea. Éde bí ngá ñíi é ndá Felipe nkat mbamba fwéñ, éñí á mbé mbɔ́ɔ́ ye é bot zaŋgbéá bé ngá vwála baapostol, ané bí ngá tɔbɔ bíabe bɔ́.
Felipe te, a mbé a belé bindúnn bíngwan bí nii ná bí ngá kúlu medzó.
Éde bí tɔɔ́ ó véa melú menziŋ, ané nkúlu medzó mbɔ́ɔ́ a tɔɔ́ eyola ná Agabo a ngá sɔ́ á Judea.
Niané a ngá nzu ébe bía a twáa é kaná Pablo a mana dɔ ká ó mó ya mebɔ meñ, éde a ngá dzó ná:
“Mfúfúp Nsísim éñe aa kɔ́bɔ é mam má ná é mot a ne ya é kaná ñí, bejudio bá ye ñí ká aaná á Yerusalen, bé kee fe ñí é mó meyɔŋ mefé.”
Nia áwók dɔ, bíabe bot béye ó véa, bí ŋga bíra dzaa Pablo ná a táa ke á Yerusalen.
Ané Pablo ñí a ngá yalan ná:
“Dzé mína bɔ, míníí yi, míníí vé fe ma eywiññ á nlém? Amú ná me ntɔɔ́ nkomann ná ma ke wú á Yerusalen ákála éyola Ntí Yesus, se fáve ná bá ká ma mebɔ etámm.”
Amú bĭí mbé ñí wún, éde bí ngá sis bivóó bíí dzó ná:
“Nkómánn Ntí éwɔ ó bɔɔ́ge.”
Niané melú méte mé ngá lot, bí mana koman, ané bí ngá bét á Yerusalen.
Éde beyága benziŋ béye á Sesarea bé ngá nzu léran ya bía, bé kéñ ya bía ébe Mnason mot ye á Tsípre, nnomm nyága ná, bíabe bɔ́ bí tɔbɔ.
Nia ásian á Yerusalen, ané bebwíni bé ngá ñɔŋ bía ya mesán.
Éde é mos ó ngá belan véa, bíabe Pablo bí ngá ke yén Jakobo, betébosú bésesé bá bé mbé fe.
Niané bí ngá mana bɔ́ sómo, éde Pablo a ngá tára ná aa kaŋle bɔ́ kada dzam áse ye é mam Nzamá a ngá bɔ énzénzaŋ meyɔŋ mefé mfá ye éséññ Nzamá deñ.
Niané bá bé ngá wók dɔ, ané bé ngá vé Nzamá dúmá, éde bé ngá dzó ñí ná:
“Á mwadzaŋ, dággé, binzuk bejudio bí ne ná bí mana yaá bwíni; bésesé béte bá bíra fe dziŋ metsiŋŋ;
bé kat yaá fe bɔ́ fwéñ ná wa ke wa yágale béjudio bé tɔɔ́ bábe meyɔŋ mefé ná bé lík métsiŋŋ Moisés; weé dzó bɔ́ ná bé táa kele é bwán beba, bé táa ki baale omvúgá.
Édɔ é ne ná, bɔɔ́ge é dzam bía dzó wa dí. Bí belé bot bé nii ó vá ná bébyen bé mana yaá tsini metsiŋŋ.
Ñɔŋŋe bot béte, tunŋe é ñúu dwe mínabe bɔ́, yáágán fe mfá weba ná bé keŋ miló myeba ntwíññ. Amvála te, bot bése bá ye yem ná é mam bé ngá kat bɔ́ fwéñ mfá we mé sés bébélá; fáve ná wámyen, wa wa niŋ fe weé dzálá metsiŋŋ.
Á mfá ye méyɔŋ mefé mé mana yaá bwíni, bí tsili yaá bɔ́ kálara é mam bí kík yaá ná bé táa kop é byém bá vé biyemá metúnŋa, ya mekií, ya é tsít dá wú abúk, ya fe nsémm eveák.”
Ané Pablo a ngá ñɔŋ bot béte, é mos ó ngá belan véa, éde a ngá tun ñúu bábe bɔ́, á kéñ á templo ná aa ke lére é mos bá ye mana tun méñúu meba, ya fe é dzóm bá ye vé metúnŋa kada mot ye ébe bɔ́.
É tám a ngá bɔ ná melú zaŋgbéá mé nkún dzálában, éde bejudio béye Ásia bé ngá yén ñí óngóo á Templo été, ané bé ngá tára ná bá fuk nkuna bot óse, éde bé ngá kee ñí mó ó ñúu,
béé yónán ná: “Á befám béye Israel, vwálagán bía! É mot ñí, éñe aa ke aa wulu mevóm mése, eé yágale bot bése é mam mé ne áyɔŋ dea á ngamm áyát, ya á metsiŋŋ, ya fe é vóm wí! Atwaa a ñíŋle yaá fe begriego óngóo á Templo été, a bɔ yaá fe é vóm ó ne éki wí nzeze.”
Amú ná bá tára ñí yén á kísoan bá Trófimo mwann Efesio, néa, éñe bé ngá tém ná Pablo aá ke ya ñí á templo.
Éde kísoan ngúrá é ngá fógan, ané bot bé ngá ke bá sɔ́ mibíí; bé mana nzu biñ Pablo bé kéñ bá dulu ñí óngóo á Templo átán, etéññ te ébyen bé mana dzip mibéñ.
Ákoan bé ŋga dzéŋ yaá ná bé ywíñ ñí, éde fwéñ e ngá bét ébe komandée ye á nsámá biteá ná, Yerusalen áse á mana yaá nzaman.
Etéññ te ébyen, ané komandée a ngá ñɔŋ benzima ya bekaba, a dzíga sigi mbíí ébe bot béte. Niané bé ngá yén komandée ya benzima, éde bé ngá dzɔgɔ ná bá bími Pablo.
Véa, éñe komandée a ngá nzu bebeñ ébe Pablo a biñ ñí, a mánan fe ná bé ká ñí ya bekalamekéná bé beáñ; eé síli ná a ne nzá, nzá dzam ki á bɔ.
Ve, á nkuna bot été, bevɔ́ɔ́ bé ngá yónán ngúrá dzam, ébá bevɔ́ɔ́ bá édí avɔ́ɔ́, akekwíñ ané komandée ĕé mbé yem bébélá étɔm enziŋ akála nzɔgɔ. Ané a ngá mánan ná bé ke ya ñí á kpatéle.
Éde a ngá bɔ ná, niané a ngá sian ékaza, benzima bé baga Pablo akála mbéa ngíniŋe nkuna bot ó ngá bɔ.
Amú ná nkuna bot ye á nnam ó ngá bee bɔ́ weé yónán ná: “Á wá!”
É tám a ngá bɔ ná bé nkún ke ya ñí á kpatéle été, ané Pablo a ngá síli komandée ná:
“Ye o ne ma yébe ná me dzó wa dzam enziŋ?”
Éde ñí a ngá síli ñí ná:
“Ye wa yem nkɔ́bɔ griego?
Se wa o ne é mwann Egipsio a ngá bɔ ná bé byana edzwée mélú ó mvús a kéñ fe éyáŋŋ été ya beywíñ bot binzuk bí nii?”
Ané Pablo a ngá dzó ná:
“Me ne mwann judio, ye á Tarso ye á sí Silisia, mɔ́ŋanam ye é kísoan e ne ya eban. Ma dzaa wa ná ó lík ma ná me kɔ́bɔ ya nnam”
Éde, komandée a ngá lík ñí ná á bɔ dɔ. Ané Pablo a ngá tébe ékaza, éde a ngá vé nnam ndem ya wéá. Niané bot bé ngá mana sis bivóó, ané Pablo a ngá kɔ́bɔ ya bɔ́ á nkɔ́bɔ Ebreo eé dzó ná:
“Á bot, bɔbédzaŋ ya betará, béágán ma áwola dí amvála ané ma kam ya mámyen ébe ású denan.”
Niané bé ngá wók Pablo aa kɔ́bɔ ya bɔ́ á nkɔ́bɔ Ebreo, ané bé ngá bíra daŋ sis bivóó. Éde a ngá dzó ná:
“Me ne mwann judio, mbyálánn ye á Tarso ye á Silisia. Ve, bá yála ma é kísoan ñí mébɔ ósí Gamaliel, bé ngá yágale ma amvála ané bá túga baale métsiŋŋ betará, ma me tɔɔ́ fe abéánn ya Nzamá, ámvála mína bésesé míní ne dɔ émuú.
É bot bá bee é Nzenn Kristo, bá me ngá dzéŋ fe ásí akekwíñ áwú; meé ká bɔ́, meé dum fe bɔ́ á míbok, befám ya biningá,
amvála ané Ntébosú befára a ne ma ngañiá ya mikúkúmá míse. Éñe fe me ngá ñɔŋ bekálara ébe ébɔ́ mfá bɔbédzaŋ bejudio. Éde me ngá ke á Damasko á mfá ye ná me nzu ya mibok mí mbé ó wéñ á Yerusalen ná bé vé myɔ akira.”
“Ve, a ngá bɔ ná, meé ke á nzenn, ákoan ná me ntɔɔ́ bebeñ á Damasko, ané énzénzaŋ ó mos, ásítem ná mikwikwiñ mí mora eyéá ye á dzóp mí mana ma boman.
Ané me ngá síli ná: ‘Á Ntí, o ne nzá?’ Éde ñí a ngá yalan ná: ‘Ma me ne Yesus mwann Nasareno éñí wa dzéŋ ásí.’
É bot bíabe bɔ́ bí mbé, bébélá ná bé ngá yén eyéá te, ve béé ndzí wók é kíŋŋ e ngá kɔ́bɔ ya ma.
Ané me ngá síli ná: ‘Á Ntí, nzá dzam ma yian bɔ?’ Éde Ntí a ngá yalan ya ma ná: ‘Tébegé, kéŋ á Damasko, ó wéñ, éñe bá ye wa kat é mam mése bé téle yaá wa ná o bɔ.’
Ákoan ná me sés fe yén akála ná eyéá te é ngá bíra feañ, ané é bot bíabe bɔ́ bí mbé bé ngá ke ya ma énam, mé sian á Damasko.”
“Ané mot enziŋ a tɔɔ́ eyola ná Ananías, a ngá baale metsiŋŋ mvéáñ, béjudio bése bé mbé bé tɔɔ́ ó véa, bá bé ngá vé fe ñí mbamba ngañiá.
Éde Ananías te a ngá nzu ébe ma, ané a ngá tébe ma á mféŋŋ a dzóo ma ná: ‘Á mwadzaŋ Saulo, beragá áyén.’ Éde me ngá yén ñí etéññ te ébyen.
Ané a ngá dzó ná: ‘É Nzamá betará a tɔ́p yaá wa á mfá ye ná o yem nkómánn weñ, o yén Nzósoó Mot, o wók fe bifíá bíye ánu deñ.
Amú ná wa ye bɔ é ngañiá weñ ébe bot bése mfá édí o yén yaá, ya áwók.
Dzé fe wa yana áwola dí? Tébegé, o yónán éyola Ntí, duubán fe á mfá ye ná mísémm mwe mí tɔbɔ nsopbán!’ ”
“Éde a ngá bɔ ná, niané me ngá búlán á Yerusalen, me tɔɔ́ á templo, meé yaglan, ané me ngá yén Ntí á nsísim,
eé dzó ma ná: ‘Bɔɔ́ge avóó, dzígá kólo á Yerusalen! Amú băá ye yébe é ngañiá wa ye vé mfá wɔm.’
Ané me ngá dzó ná: ‘Á Ntí, bébyen bá yem mvéáñ ná me ngá wulu, meé fet á mibok ya áyít fe é bot bá bwíni wa á besinagoga été.
Ya é tám mékií é ngañiá we Esteban mé ngá swii, mámyen ma me mbé fe me téle, meé yébe dɔ. Ma fe me ngá baale bítóp é bot bé ngá ywíñ ñí.’
Éde Ntí a ngá dzó ma ná: ‘Kéŋ! Amú ná ma ye wa lóm oyaáp ébe meyɔŋ mefé.’ ”
Ané bé ngá súgan ñí béá akekwíñ efíá te, véa bé ŋga bére mekíŋŋ béé dzó ná: “Veagé mot te éniŋ dzí, amú ná dăá yian ná ámvála mot dí é niŋ.”
Éde béé yón, béé wea bítóp byeba, béé fwíi fe mbúlgé ó yóp,
ané komandée a ngá mánan ná bé ñíŋle Pablo á kpatéle, a mánan fe ná bé fas ñí ya eyíra mfá átúga yem akála dzé bá yónán ñí á ngamm áyát aaná.
Ve, éyɔŋ bé ngá ñue ñí ya mikɔɔ́, éde Pablo a ngá síli é kaba á mbé téle ó véa ná:
“Ye atsiŋŋ dá yébe ná o yít mwann Romano kaa ná bé kík ñí misaŋ?”
Niané kaba a ngá wók dɔ, éde a ngá yit komandée bebeñ eé kat ñí ná:
“Wa kómo bɔ dzé! Amú ná é mot ñí a ne mwann Romano.”
Ané komandée a ngá yit Pablo bebeñ a síli ñí ná:
“Katge ma, ye o ne mwann Romano?”
Éde a ngá yalan ná:
“Ãá.”
Ané komandée a ngá dzó ná:
“Ma ma wún ná me bɔ mwann Romano ya abwiññ moann.”
Éde Pablo a ngá dzó ná:
Etéññ te ébyen, ané é bot bé mbé ná bé nkún ñí ke fas, bé ngá kólo ñí míféŋŋ. Komandée ñí á ŋga kɔ fe wɔŋŋ niané a ngá yem ná a ne mwann Romano, ya fe ná aá ká ñí.
Éde é mos ó ngá belan véa, komandée eé kómo túga yem bébélá étɔm bejudio bé ngá sóman Pablo, ané a ngá vé ñí filí, a mánan fe ná betébosú befára ya ekóánn medzó ése bí kóán. Ané a ngá sigi ya Pablo a tɔɔ́ ñí ébe ású deba.
Éde Pablo a ngá bem ekóánn medzó mís, ané a ngá dzó ná:
“Á bɔbédzaŋ, anzukwíñ émuú me niŋ yaá ósú Nzamá ya mbamba ósímánn ye á nlém ósesé.”
Éde ntébosú befára Ananías a ngá mánan é bot bé mbé bé téle Pablo míféŋŋ ná bé bími ñí ánu.
Eyɔŋ te Pablo ñí a ngá dzó ñí ná:
“Nzamá a nkún wa bími, mfim ó ne nwáan mfúm! Wa o tɔbɔ ná wa kík ma misaŋ ya metsiŋŋ, wa wa tsam metsiŋŋ weé mánan ná bé bími ma.”
Éde é bot bé mbé ñí bebeñ bé ngá síli ñí ná:
“Ye wa tea ntébosú befára Nzamá?”
Ané Pablo a ngá yalan ná:
“Á bɔbédzaŋ mĕé mvá yem ná éñe a ne ntébosú befára, amú e ne ntsilann ná: ‘O táa kɔ́bɔ ntébosú ye áyɔŋ dwe abé!’ ”
Éde Pablo eé yem ná ngúrá á mfá bot béye ékóánn ó ne besaduseo, éwí mbɔ́ɔ́ wá befariseo, ané a ngá bére kíŋŋ ékóánn medzó été ná:
“Á bɔbédzaŋ, me ne mwann fariseo, é mwán befariseo, bá kík ma misaŋ amú me belé oyan ye ná miwúán myá ye wómo.”
Niané a ngá dzó dɔ, éde mikɔ́bɔ mí ngá bɔ befariseo bábe besaduseo. Ané bot bé ngá kánan énzénzaŋ.
Amú besaduseo bá dzó ná nwómán miwúán ó sés, baángel bá bé sés ki, ngé ki misísim; ve befariseo bá bá yébe mam méte mése.
Éde nzɔgɔ ndén e ngá bɔban. Ané beyágale métsiŋŋ benziŋ béye mpatí befariseo bé ngá tébe béé bíra yémle béé dzó ná:
“Bĭí téa mbéa dzam enziŋ ébe é mot ñí; ngé nsísim o kɔ́bɔ yaá ya ñí, ngé ki ángel, e ne dzé?”
Niané nzɔgɔ e ngá ke dá bɔ ndén, komandée á ŋga kɔ wɔŋŋ ná bé nza sák Pablo; ané a ngá mánan ná nsámá benzima ó sigi ná ó ke ñí vea énzénzaŋ deba été, ó kéñ fe ya ñí á kpatéle.
Álú avɔ́ɔ́ é ngá belan véa, éde Ntí a ngá yéne ébe éñe eé dzó ñí ná: “Yémŋe nguu! Amú ná ámvála o vé yaá é mam mam ngañiá á Yerusalen, amvála te fe dá yian ná o vé ngañiá á Roma.”
Niané kírí e ngá léne, ané bejudio bé ngá tébe enginiŋe, bé tsini bébyen ya nkanann sɔŋ béé dzó ná băá dzí ngé áñú akekwíñ ané bá ywíñ Pablo.
É bot bé ngá tébe enginiŋe te bé ngá lot táŋ bot mewóm mé nii.
Éde bot béte bé ngá ke ébe betébosú befára ya fe ébe mikúkúmá, ané bé ngá dzó ná:
“Bía bébyen bí mana yaá tsini ya nkanann sɔŋ ná bĭá kyak dzóm enziŋ akekwíñ ané bía ywíñ Pablo.
Éde áwola dí, mína ya bot béye ekóánn medzó, dzógán komandée ná á nzu ya Pablo, a téle ñí ébe ású denan, míní lére ané ngé mína kómo túga fas dzam enziŋ ye étɔm deñ. Véa, bía tɔbɔ nkomann ná bía ywíñ ñí kaa ná a sian.”
Ve, niané é mwán Pablo kéá e ngá wók olám te, ané a ngá ñíi á kpatéle été, a kat dɔ Pablo.
Éde Pablo a ngá lwée kaba mbɔ́ɔ́ a dzóo ñí ná:
“Kéŋ ya é ndómán ñí ébe komandée! Amú ná a belé dzam enziŋ ye ákat ñí.”
Ané a ngá ñɔŋ ñí, a kéŋ ya ñí ébe komandée, a dzóo ñí ná:
Éde komandée a ngá biñ ñí énam, a kéñ ya ñí évwíñ, ané a ngá síli ñí ná:
“Wa kómo ma ákat á yá?”
Ané a ngá yalan ná:
“Bejudio bé mana yaá tsini ná bá ye wa dzaa ná o ke ya Pablo ekóánn medzó ookírí, ané ngé bá kómo túga yem dzam enziŋ ébe éñe.
Édɔ é ne ná, o táa bɔ́ yébe! Amú ná befám álot mewóm mé nii bé ŋga yana yaá ñí ya olám. Bot béte bébyen bé mana yaá tsini ya nkanann sɔŋ ná băá ye dzí ngé áñú akekwíñ ané bá ywíñ Pablo. Áwola dí bé ntɔɔ́ nkomann, bá yana nkíkgán we.”
Éde komandée a ngá yáán ya ndómán te, a mánan ñí ná: “O táa dzó mot enziŋ ná o kúlán yaá ma dɔ.”
Ané komandée a ngá lwée bekaba bé beáñ a dzóo ná: “Komŋán benzima mitet mí beáñ; bénzima bá wulu ya mikalbeñ bá mewóm zaŋgbéá; ébá bá bá wulu ya mekɔŋŋ bá mitet mí beáñ, á mfá ye ná bé ke á Sesarea méwola ebuú ye alú.
Komŋán fe míkalbeñ myá ye ke ya Pablo mvwaá ébe ŋgɔ́vina Felis.”
Éde fe a ngá tsili kálara eé dzó aaná:
“Ma Klaudio Lisias:
Á ndzwée ŋgɔ́vina Felis, á mbóló!
Bejudio bé ngá biñ é mot ñí, ákoan ná bé nkún ñí ywíñ,
ané me ngá sian ya nsámá benzima. Niané me ngá wók ná a ne
mwann Romano, éde má koro ñí.
Meé kómo yem nzá dzam
bá sóman ñí, ané me ngá ke ya ñí ékóánn medzó deba.
Éde, me ngá koan ná, bá sóman ñí akála mam méye métsiŋŋ meba;
ve, kaa etɔm enziŋ ye ná aa yian wú ngé ki mbok.
Niané me wórán ná olám ó ntɔɔ́ yaá ná bá ywíñ ñí,
ané me lóm wa ñí etéññ te ébyen, me dzó yaá fe é bot bá sóman ñí ná
bé kɔ́bɔ ébe ású dwe é dzam bá sóman ñí ya dɔ.”
Éde benzima bé ngá ñɔŋ Pablo ámvála bé ngá mánan bɔ́, bé kéñ ya ñí ébe Antipatris á alú.
É mos ó ngá belan véa, ané bé ngá lík ná benzima bá wulu ya mikalbeñ bé tsíni ósú ya Pablo, eyɔŋ te bá bé búlán á kpatéle.
Niané bá bé ngá sian á Sesarea, éde bé ngá kee ŋgɔ́vina kálara, bé lére fe Pablo ébe ású deñ.
Nia ŋgɔ́vina a mana láŋ kálara, ané a ngá síli Pablo ná a ne mot ye abeŋŋ avé. Éyɔŋ a ngá yem ná a ne mot ye á Silisia,
éde a ngá dzó ná:
“Ma ye wók ádzó dwe éyɔŋ é bot bá sóman wa bá ye sɔ́.” Ané a ngá mánan ná bé kálá ñí á kpatéle Erodes.
Niané é ngá lot melú mé tán, éde ntébosú befára Ananías a ngá sian á Sesarea ya mikúkúmá minziŋ ya ntébe nzaŋŋ Tértulo. Ané Tértulo te a ngá lére bítɔm Pablo ébe ŋgɔ́vina.
“Á ndzwée Felis, bía wórán abwiññ mvwaá ya é tsén mam eé mana yaá bɔ mfá mvéáñ ye áyɔŋ dea amú nkée we. Bía láŋ ásesé te vóm áse; abwiññ akíba ya wa.
Ve á mfá ye ná me táa wa bɔ sɔ́m ayaáp, ma bíra wa dzaa engóngɔ́ɔ́ ya áñep dwe ná o béá bía oyomm tám.
Amú bí yén yaá ná é mot ñí a ne ebúúbúu, aa boman eniŋ ngúrá eé sɔŋ bejudio ná bé bɔ metsamann, éñe fe ané nló mbéa nyébé benasareno.
Atwaa templo da a vak yaá fe ná aa bɔ dɔ nzeze; [éde bí ngá biñ ñí bía bébyen bí ŋga kómo fe ñí kík misaŋ amvála ané métsiŋŋ mea má lóm.
Ve éde komandée Lisia a ngá nzu duman a dut bía ñí é mó mea été.
Ané a ngá mánan é bot bé ngá sóman ñí ná bé nzu ébe wa.] Wámyen wa o ne ñí fas á mfá ye ná o túga yem é mam mése bía sóman ñí ya mɔ.”
Bejudio bá bé ngá ke fe bá yébe mɔ béé dzó ná mam méte mé ne bébélá.
Éde ŋgɔ́vina a ngá vé Pablo ndem ná ñí a kɔ́bɔ; ané Pablo a ngá dzó ná:
“Ma yem ná é ntɔɔ́ abwiññ mibú o tɔɔ́ nkík misaŋ ye áyɔŋ dí, éde ma wórán mesán ná ma kam ya mámyen.
O ne ebúbú ye áyén ná dăá bé lot awóm melú ya melú mé beáñ avé mé ke kaŋ á Yerusalen.
Béé ndzí koan ya bía mot enziŋ bíí bɔ bisó á templo été, ngé ki ná meé sɔŋ nkuna bot á besinagoga, ngé ki á kísoan été.
Bé sés wa lére dzam enziŋ ye é mam bá sóman ma ya mɔ éndagá.
Ve, édí ma mem, é ne ná ma kaŋ é Nzamá bímvámvámm byea, amvála ané é Nzenn bá lwée ná mbéa nyébé. Ma bwíni é dzam ése é ne métsiŋŋ été, ya mítsilann bekúlu medzó.
Ámvála oyan me belé ébe Nzamá, amvála te fe bá bé belé ná bot bé nkún wómo miwúán été, ané benzósoó bé bot ané mbéa bé bot.
Dzam te édɔ mámyen ma vé nguu tám áse ná me baale ósímánn ye á nlém wɔm mfúbánn ósú Nzamá, ya ósú bot.”
“Nia abwiññ mibú, éde me ngá búlán ná ma nzu kee é sí dam bivévé, ya metúnŋa.
Tám te, ákoan ná me mana yaá tun ñúu á templo, mĕé mbé á nkuna bot été, nzɔgɔ da deé ndzí ki bɔban ó véa; Ve bejudio benziŋ béye Ásia bé mbé ó véa.
Ébɔ́ bá yian nzu ébe wa béé sóman ma, ngé é ne ná bé belé ma dzam enziŋ;
ngé ki ná, é bot bé ne ó vá bé katge étɔm bé ngá koan ya dɔ ébe ma, éyɔŋ me mbé me téle ósú ékóánn medzó béjudio.
Tám enziŋ a ne bɔ fáve é dzam avɔ́ɔ́, me ngá bére kíŋŋ énzénzaŋ deba été ná: ‘Bá kík ma misaŋ ébe ású denan émuú, akála ma bwíni ná miwúán myá ye wómo.’ ”
Éde, ákoan ná Felis ñí a tára yaá túga yem mfá Nzenn Ntí, ané a ngá dzó ná:
“Éyɔŋ komandée Lisia aa ye sɔ́; véa, éñe ma ye kík ádzó denan.”
Éde a ngá mánan kaba ná aa baale Pablo; ve a belé filí, kaa ki ákili mot enziŋ ye é bot béñ ná a táa belan ya ñí.
Niané ayomm melú é ngá lot, éde Felis a ngá sian bá ngéá Drusila, ñí á tɔɔ́ ngwan judia, ané Felis a ngá lwée Pablo, éde a ngá wók ñí mfá á mbwínánn ébe Kristo Yesus.
Ve, niané Pablo a ngá kɔ́bɔ á mfá nzósoó ya ádzwée nlém ya nkíkgán misaŋ ó ne ná ó nkún sian, ané Felis eé kɔ wɔŋŋ a ngá dzó ná:
“Béŋ ke éndagá, ma ye wa bera lwée éyɔŋ ma ye belé tám.”
Felis a ngá kómo fe ná Pablo a kee ñí moann. Dzam te édɔ fe a ngá bɔ eé lwée Pablo, eé léan bá ñí.
Niané mibú mí beáñ mí ngá lot, ané Porsio Festo a ngá nzu lígi éyian Felis. Felis te ñí eé kómo bɔ bejudio mbeŋ, éde a ngá lík Pablo á mbok.
Ané betébosú befára ya bora bé bot bejudio bé ngá kaŋle ñí ádzó Pablo; bé ŋga yémle fe ñí,
béé dzaa ñí engóngɔ́ɔ́ ná ábúlu Pablo á Yerusalen, ákoan béé lám ná bá ywíñ Pablo ókaŋŋ été.
Ve Festo ñí a ngá yalan ná bá kálá Pablo á Sesarea; ya fe ná avítsaŋ tám émyen ñí a nkún fe kólo a kéñ ó wéñ.
Véa a ngá dzó ná:
“Bora bé bot béye ébe mína bé kéŋ bíabe bɔ́ ó wéñ. Édɔ é ne ná, ngé mbéa dzam enziŋ a ne ébe mot te, bé bwaale ñí.”
Niané a ngá bera tɔbɔ bábe bɔ́ ané melú mmom ngé ki awóm, éde Festo a ngá sigi á Sesarea. É mos mbɔ́ɔ́ ó ngá belan véa, ané a ngá ke tɔbɔ ósí ékóánn bá kík medzó, éde fe a ngá mánan ná bé nzu ya Pablo.
Niané a ngá sian, ané béjudio bé ngá sɔ́ á Yerusalen bé mana ñí luŋ méféŋŋ, bé ŋga sóman ñí ya abwiññ mam ya bora bisɔ́mán; eé tɔɔ́ ná bébyen bá bĕé mbé ki lére ná me ne été.
Pablo ñí eé kam ya émyen, éde a ngá dzó ná:
“Meé ndzí bɔ nsémm enziŋ mfá métsiŋŋ bejudio, ngé mfá templo, ngé ki mfá Sesar.”
Ve Festo ñí eé kómo ábɔ bejudio mbeŋ, ané a ngá síli Pablo ná:
“Ye wa kómo ke á Yerusalen ná ó wéñ bé kík wa misaŋ ébe ású dam ébe é mam má?”
Éde Pablo a ngá yalan ná:
“Me ntɔɔ́ yaá é vóm Sesar aa kík misaŋ. Vóm te, éñe fe bá yian ma kík misaŋ. Amvála ané wámyen wa túga dɔ yem ededea mbeŋ meé ndzí bɔ bejudio etɔm enziŋ.
Ngé maá bɔ fá etɔm enziŋ ye ná ma yian wú, măá tep awú. Ve, ngé dzam enziŋ ye é mam é bot bá sóman ma é sés bébélá, mot enziŋ ĕé belé nguu ye ákee ma ébe bɔ́. Ma kee Sesar ádzó dam.”
Véa, niané Festo a ngá mana wókgan bábe mífafak mí bot myeñ, ané a ngá yalan ya Pablo ná:
“Oó kee yaá Sesar ádzó dwe, éñe fe wa ke ó wéñ.”
Niané ayomm melú enziŋ é ngá lot, éde kéza Agripa bá Bernise bé ngá sian á Sesarea, bé kéñ vé Festo mbamba ásɔ́ɔ́.
Bé tɔɔ́ ó véa abwiññ melú, ané Festo a ngá kaŋle kéza ádzó Pablo, ñí ná:
“Felis aá ke aa lík mot enziŋ á mbok ó vá.
Me tɔɔ́ á Yerusalen, éde betébosú befára ya mikúkúmá bejudio bé ngá sɔ́ ya ñí bisɔ́mán, béé dzaa ma ná me kík ñí nsaŋ ná, aa ku.
Ané me ngá yalan ya bɔ́ ná, beromano bĕé belé fúlú ná bá kee mot enziŋ meku, ngé kaa ná mot te aa kéá bábe é bot bá sóman ñí asú ya asú, á mfá ye ná á kam ya émyen ébe é mam bá sóman ñí.
Niané bé ngá kóán ó vá, kaa ádzímle tám, ané me ngá tɔbɔ ósí ékóánn bá kík medzó é mos ó ngá belan véa, me mánan fe ná bé nzu ya mot te.
Niané bébwaale béñ bé ngá tébe béé ndzí lére bitɔm binziŋ bíye ébí me ngá yana mfá weñ.
Fáve mam menziŋ méye á nyébé weba émɔ bé ngá sóman ñí, ya fe mfá mot enziŋ bá lwée ná Yesus; ñí a wú yaá fe. Éñí Pablo aa dzó ná a ne ntétéá.
Ma mĕé ngá yem ámvála me ne fas ádzó te, éde me ngá síli Pablo ná ngé aa kómo ke á Yerusalen, á mfá ye ná bé kík ñí misaŋ ádzó te ó wéñ.
Ve, Pablo ñí a ngá dzaa ná bé kálá ñí ó vá ná bé kík ádzó deñ ébe Sesar. Ané me ngá mánan ná bé kálá ñí akekwíñ ané ma ye ñí lóm ébe Sesar.”
Éde Agripa a ngá dzó Festo ná:
“Mámyen ma ma kómo fe ñí wók.”
É mos ó ngá belan véa, éde Agripa bá Bernise bé ngá nzu ñíi ábéá medzó été ya abwiññ ewúmá, bábe bekomandée, ya bora bé bot béye kísoan te. Ané Festo a ngá mánan ná bé nzu ya Pablo.
Éde a ngá dzó ná:
“Á kéza Agripa ya é bot bése bíabe bɔ́ bí ne ó vá éyɔŋ dí; yénŋán é mot ayɔŋ bejudio áse, ané á Yerusalen, ané o vá, é ngá dzaa ma, deé yónán ná é mot ñí ăá yian bera niŋ.
Ve, ma me ngá koan ná eé ndzí bɔ dzam enziŋ dá yian ya awú; ve, niané émyen a ngá kee ádzó deñ Sesar, ané me ngá kík ná ma lóm ñí.
Ve mĕé belé dzam enziŋ bébélá ye me ne tsili ndzwée wɔm á mfá ébe mot te. Á kéza Agripa, dzam te édɔ mé sɔ́ ya mot te ébe ású denan, ádaŋdaŋ ébe ású dwe, á mfá ye ná niané bá mana ñí fas, ma me ne belé dzam ye átsili.
Amú me téa ná e ne kaa ayílí ná, bá lóm mbok kaa álére bítɔm bá sóman ñí ya byɔ.”
Éde Agripa a ngá dzó Pablo ná:
“Bá vé wa ná o kɔ́bɔ á mfá ye ná o kam ya wámyen.”
Ané Pablo a ngá sám wéá ó yóp, á ŋga kam ya émyen, ñí ná:
“Á Kéza Agripa, ma wórán mvɔmm émuú ná me nkún nzu kam ya mámyen ébe ású dwe ya é mam mése bejudio bá sóman ma ya mɔ;
ádaŋdaŋ ná wámyen wa túga yem méfúlú mése ya míkéá bejudio bébyen ya bébyen bé belé. Dzam te áse, éde ma dzaa wa engóngɔ́ɔ́ ná o túga ma béá ya nlém ó bóo wa ósí.”
“Ané bejudio bése bá yem éniŋ dzam ásɔ́ ye á mɔ́ŋŋ, me tɔɔ́ énzénzaŋ áyɔŋ dam été, ya fe á Yerusalen.
Bá bem ma tára yem é ntɔɔ́ yaá abwiññ tám; ngé bá kómo dɔ mem, me ngá niŋ me tɔɔ́ mwann fariseo, nsámá wá daŋ túga yémle metsiŋŋ á nyébé wea.
Éde áwola dí, bá kík ma misaŋ akála ná me belé oyan ye é ngaá Nzamá a ngá vé betará.
É ngaá, awóm meyɔŋ ya meyɔŋ mé beáñ mea, má bíra kaŋ Nzamá alú ya ó mos kaa áwaabe; meé yana ngaá te. Á kéza, oyan te, éwɔ bejudio bá sóman ma ya wɔ.
Amú dzé mína kík ná míní sés yébe ná Nzamá aa wómo bewú?”
“Bébélá mámyen me ngá tára tém ná ma yian bɔ éyola Yesus ye á Nasaret abwiññ mbéa bé mam;
amvála te édɔ fe me ngá bɔ dɔ á Yerusalen. Niané me ngá ñɔŋ edzwée ébe betébosú befára, se fáve ná me ngá fet abwiññ bebwíni míbok; éyɔŋ dá bé ngá ywíñ bɔ́, ma me ngá yébe fe dɔ.
Abwiññ biyɔŋ, me ngá ke ma ke á besinagoga bése meé vé bɔ́ akira, meé tsíni bɔ́ ná bé téa Nzamá. Me ngá daŋ bíra yéá ya bɔ́, mé ŋga ke fe ma dzéŋ bɔ́ ásí akekwíñ békísoan béye mésí mefé.”
“Eséññ te édɔ me ngá ke ya dɔ á Damasko, me belé édzwée ya nlómánn betébosú befára.
Á kéza, ve ókaŋŋ été énzénzaŋ ó mos, me ngá yén eyéá ye á dzóp. Eyéá te deé bíra feañ ádaŋ nlódzóp, ané é ngá mana ma boman ya é bot bése bíabe bɔ́ bí ngá ke ékena.
Éde bía bésesé bí ngá mana ku ósí, ané me ngá wók kíŋŋ deé dzó ma á nkɔ́bɔ Ebreo ná: ‘Á Saulo, á Saulo, amú dzé wa dzéŋ ma ásí? É ne ndzuúk ná wa bími abɔ á nsɔŋ.’
Ané me ngá síli ná: ‘Á Ntí, o ne nzá?’ Éde Ntí a ngá dzó ná: ‘Ma me ne Yesus, éñí wa dzéŋ ásí.
Ve, kólogé ósí, o tébe tételé, amú ná me sɔ́ yaá yéne ébe wa á mfá ye ná ma téle wa awasíli ya ngañiá ye é mam o yén yaá ébe ma, ya fe émá ma ye bera yéne ya mɔ ébe wa.
Ma ye wa koro é mó bejudio ya émá meyɔŋ mefé, éñe fe ma lóm wa ébe ébɔ́,
ná mís mé kúuban bɔ́, ya dzam te bé veŋan béé lúm dzíbi mvús, bé sɔ́ éyéá été. Bé veŋan béé lúm fe édzwée Sátan mvús, bé sɔ́ ébe Nzamá, béé ñɔŋ ndzámann mísémm ya etɔɔ́ énzénzaŋ mítɔ́pbán mí bot, ákála mbwínánn ébe ma.’ ”
“Ya dzam te, á kéza Agripa, meé ndzí bɔ nyénánn ye á dzóp te melɔ́.
Fáve ná, me ngá tára bɔ meé kat bot béye á Damasko fwéñ ya bot béye á Yerusalen; véa, Judea áse, ya meyɔŋ mefé ná bé dzoban, bé veŋan ébe Nzamá, bé bɔ fe é mam má yian ya é bot bé dzoban yaá.
Ve, amú Nzamá éñe aá vwála ma, édɔ me ngén ma vé abobot ya bora bé bot ngañiá anzukwíñ émuú, kaa ákɔ́bɔ dzam afé, fáve é mam bekúlu medzó ya Moisés bé ngá kɔ́bɔ ná me nkún bɔban,
ná: ‘Kristo aa ye yén midzuúk éñe fe a tára wómo míwúán été, néa éñe aa ye kat Israel ya meyɔŋ mefé fwéñ éyéá.’ ”
É tám Pablo a ngá kam ya émyen néa, éde Festo a ngá yónán kíŋŋ oyaáp ó yóp eé dzó ná:
“Á Pablo wa kwan á nlém! Abwiññ meyágalé é lík yaá wa ná o dzímle kén!”
Pablo ñí a ngá yalan ná:
“Á ndzwée Festo măá kwan á nlém; fáve ná ma kɔ́bɔ bé bébélá bifíá ya kén.
Amú é kéza ma kɔ́bɔ ya ñí ya mebúnn aa yem mam méte. Ma yébe dɔ ná ăá dzími dzam enziŋ ye été, amú deé ndzí bɔ vóm enziŋ ásweññ.
Á kéza Agripa, ye wa bwíni bekúlu medzó? Ma yem ná wa bwíni.”
Éde Agripa a ngá dzó Pablo ná:
“Wa kómo ma wún ná me bɔ Krísten avítsaŋ tám!”
Pablo ñí ná:
“Ngé me ne ke yaglan ya Nzamá ná ané avítsaŋ tám, ané abwiññ ki, se fáve wa etámm, fáve ná, é bot bése mína wók ma émuú, míní bɔ ané ma, ve se békalamekéná bá.”
[Niané a ngá mana dzó mam méte], éde kéza a ngá tébe bá ŋgɔ́vina ya Bernise ya é bot bábe bɔ́ bé mbé bé tɔɔ́ ósí;
ané bé ngá ke évwíñ, bé ŋga ke bá kɔ́bɔ bébyen ya bébyen ná:
“É mot ñí ăá bɔ dzam enziŋ ná aa yian wú ngé ki mbok.”
Éde Agripa a ngá dzó Festo ná:
“Ngé é mot ñí émyen á bɔ kaa ákee Sesar ádzó deñ, ngé bé kúlu yaá ñí á mbok.”
Éyɔŋ bé ngá kík ná bí ke Ítalia á byéa été, éde bé ngá kee Pablo ya mibok mifé minziŋ é mó kaba á mbé eyola ná Julio, mbɔ́ɔ́ ye á nsámá melúmán Sesar.
Ané bí ngá daŋ á byéa ye Ádramitio ó mbé ná ó nkún ke mébóŋŋ méye Ásia, éde bí ngá tée; Aristarko mwann Masedonio ye á Tesalonika ñí a mbé fe bíabe bɔ́.
É mos ó ngá belan véa, ané bí ngá sim ósí á Sidón; Julio a mbé esós ya Pablo, eé lík ná á ke ébe bemvwíññ ná bé belan ya ñí.
Atéé ye ó véa, éde bí ngá daŋ á byéa, bí sáale evúŋ á Tsípre á mféŋŋ, amú ná bivúŋ bí ngá sɔ́ bía ósú.
Niané bí ngá kígán máŋ, bí ŋga wulu bebeñ á nsá Silisia ya Panfilia, ané bí ngá sian á Mira, kísoan ye á Lisia.
Éde kaba a ngá koan ya byéa ye Álejandria ó véa ná wá ke Ítalia. Ané a ngá dea bía été.
Bí ŋga wulu otaktak ya ndzuúk abwiññ melú, éde bí ngá lot nzósoó á Gnido akála ná evúŋ dĕé ngá lík ná bí tsíni ósú. Ané bí ngá sáale evúŋ á Kreta á mféŋŋ asú ye asú Salmón.
Bí tsíni nsá ya nsá ya ndzuúk, bí sian vóm ó mbé eyola ná Mbamba Mebóŋ, bebeñ á kísoan Lasea.
Ákoan ekena é bíra yaá mana dzímle tám, é ntɔɔ́ fe ededea aŋgónó, atwaa é tám bá ki bidzí da é lot yaá fe. Pablo á ŋga lép bɔ́,
eé dzó ná,
“Á bot, me téa ná ekena é nkún bɔ ya ndzuúk ya abwiññ adzímlé, se fáve á mfá mibaga ya byéa; ve, ya fe á mfá biniŋ byea.”
Dĕé mbé mvéáñ ná bí lot tám akos ya avép ébe abóŋ te, ané abwiññ bot é ngá kík ná bí kólo ya byéa ó véa, á mfá ye ná bí vak ngé bí ne sian á Fenise, abóŋ ye á Kreta, édí dá dága á nkeññ mfá méyéá ya ókwiñn á mfá méyéá, ná bí lot metám mé avép ó véa.
Éde, niané mwann evúŋ ye nkeññ a ngá lot, ané bé ngá tém ná bé mbelé é dzam bé ngá kómo; éde bé ngá vea meñílí, bé ŋga lot kíŋlé bebeñ á Kreta.
Ve abwiññ tám deé ndzí lot, ané evúŋ ókos bá lwée ná Eurakilón é ngá nzu é yimi byéa.
Ané é ngá tára ná dá dulu byéa, bía bĭí mbé ki fe kam ná evúŋ é táa ke ya byéa; éde bí ngá dzɔgɔ, bí lík ná evúŋ é ke ya bía.
É tám byéa ó ngá sian é vóm ó ngá sáale evúŋ á mwann etuŋŋ a tɔɔ́ eyola ná Klauda, ya nguu bí mbé biñ élenn dá koro bot, ákoan bí dzuk yaá.
Niané bé ngá dea elenn te á byéa été, bé ŋga ká byéa ya miwula béé lot ya myɔ ásí. Ve béé kɔ wɔŋŋ ná bé nza ke bók ó sí á Sirte, éde bé ngá sili mewom, [béé wea óswíñ é dzóm dá sim byéa mbíí], evúŋ é ŋga ke dá sɔ́gle bɔ́ néa.
É mos ó ngá belan véa, okos weé bíra bía suk, ané bé ngá tára saga mibaga.
Álú léa éde bé ngá mana wea byém bíye á byéa ó máŋ ya é mó meba bébyen.
Ané táŋ abwiññ melú, nlódzóp ya atéteñ bí ngá bɔ kaa ákwíñ, mora mbéa tám ñí a ngá laŋan fe, akekwíñ bí ngá dzímle oyan óse ná bí ne tsíni ya eniŋ.
Ákoan bí lot yaá abwiññ tám kaa ákómo dzí, éde Pablo a ngá tébe tételé énzénzaŋ deba a dzóo ná:
“Á bot, ngé míní béá ma, bía kaa átée á Kreta, ngé bĭá mana ki dzuk aaná, ngé ki ádzímle byém.
Éde áwola dí, ma lép mína ná míní ñɔŋ nguu, amú ná mot enziŋ ye ébe mína ăá ye dzímle éniŋ dzeñ, fáve byéa etámm.
Akála ná álú dí, é Nzamá ma kaŋ, éñe fe a ne ya ma, ángel weñ á yéne ébe ma,
eé dzó ná: ‘Á Pablo, o táa kɔ wɔŋŋ, dá yian ná bé ke wa téle ébe ású Sesar; yénŋe fe ná Nzamá a mana yaá wa kee bíniŋ é bot bése mínabe bɔ́ mína wulu á máŋ été.’
Édɔ é ne ná, á bot, biñŋán nguu! Amú me tɔɔ́ ya Nzamá mebúnn ná dá ye bɔ ásesé ámvála á dzó ma.
Ve dá yian ná bí sim etuŋŋ enziŋ.”
Niané álú awóm ya nii é ngá kwíñ, evúŋ deé sɔ́gle bía ó máŋ Adriátiko, ákoan ná á ntɔɔ́ ané énzénzaŋ alú, éde bedulu byéa bé ngá tém ná bé ŋga kwíñ yaá sí enziŋ bebeñ.
Ané bé ngá vak abímm máŋ mé mbé edwá, bé koan ná é mbé táŋ mitéññ mewóm mé beáñ. Éde bé ngá bera tsíni ósú avítsaŋ, bé bera vak, ané bé ngá koan ya awóm mitéññ ya mitéññ mí tán.
Éde béé kɔ wɔŋŋ ná bé nza ke bók á mekwá áyóp, ané bé ngá wea meñílí mé nii óswíñ métsínn mé byéa, bé ŋga seŋ ná kírí eé léne.
Bedulu byéa béé dzéŋ ná bé túp á byéa été, éde bé ngá sili élenn dá koro bot, béé lére ané bé nkún wea meñílí méye mendéŋ mé byéa óswíñ.
Éde Pablo a ngá dzó kaba, ya benzima ná:
“Ngé é bot bá, ébɔ́ kaa átɔbɔ á byéa été, míní sés niŋ.”
Véa, benzima bé ngá kík míwula mí mbé mí tsini ya élenn dá koro bot, bé lík ná é ku óswíñ.
Éyɔŋ a ngá bɔ ná kírí é nkún léne, Pablo á ŋga bíra dzaa bésesé ná bé dzí bídzí, eé dzó ná:
“Álú awóm ya nii édɔ dí míní tɔɔ́ evéveññ, míní tɔɔ́ fe kaa ádzí, kaa ki ákyak dzóm enziŋ.
Édɔ ma lép mína ná míní dzí, amú ná dá yian fe mfá é mvwaá denan; akála ná nkɔ́ esií enziŋ ye ó ne mína á nló, wá wăá ye dzímle mot enziŋ ye míní né.”
Niané a ngá mana dɔ dzó, éde a ngá ñɔŋ mfémm, á ŋga vé Nzamá akíba ósú bot bése, ané a ngá bák wɔ́ a tára ná aa dzí.
Éde bésesé bé ngá biñ nguu, bá bé ŋga dzí fe.
Véa, niané bí ngá mana dzéñ ya bidzí, bé ŋga wea misɔ́ mí trigo óswíñ á mfá ye ná byéa ó bɔ ovovos.
É tám kírí e ngá léne, ébɔ́ kaa fe áyem sí te, ve bé ngá yén enzwánzwá enziŋ oyaáp eé belé nsá, éde bé ngá dzó ná bá beŋ vak áke ya byéa ó wéñ ngé é ne bɔban.
Ané bé ngá mana kík meñílí, bé lík mɔ á máŋ été, etéññ te ébyen bé mana fe sulu méngáp mé ngá fét byéa, bé bére awom ye á nló byéa évúŋ, bé ŋga lére byéa á mfá á kíníŋé.
Ve, éde byéa ó ngá ke bók á tómbá áyóp, énzénzaŋ nden é beáñ été, é tám mendéŋ mé byéa mé ngá ke faman kaa áfógan, metsínn mé byéa má mé ŋga bóro ya nguu mikebá.
Éde nkíkgán bénzima ó mbé ná bá ywíñ mibok, á mfá ye ná mbɔ́ɔ́ enziŋ ó nzá túp ya ndzwá.
Ve kaba ñí eé kómo koro Pablo, ané a ngá kam ya bɔ́ nkíkgán te. Éde kaba a ngá mánan ná é bot bá yem dzwá, bé tára ku óswíñ bé kéñ kwíñ ó sí,
ané é táŋ da buk, bevɔ́ɔ́ bé kéñ mébámm áyóp, ébá bevɔ́ɔ́ bá á byém binziŋ bíye á byéa. Amvála te édɔ bot bése bé ngá sian ósí mvwaá.
Niané bí ngá mana kwíñ mvwaá, éde bí ngá ñú táŋ ná etuŋŋ te é ne eyola ná Malta.
Ané bot béye ó véa bé ngá bíra bía daŋ ábɔ añep, amú ná mveŋ deé nɔ́ŋ, avép dá é tɔɔ́ fe, éde bé ngá mana bía ñɔŋ bésesé, ané bé ngá mana koman ndúán.
Niané Pablo a ngá ke aa twáa mikɔ́t mítem minziŋ eé wea myɔ á ndúán été, éde ñó deé mára ayóŋ e ngá bembe Pablo énam.
Éyɔŋ bot béye ó véa béte bé ngá yén ñó e kele ñí énam, ané bé ngá ke bá dzó bevɔ́ɔ́ ya ébá bevɔ́ɔ́ ná: “Kaa bisó é mot ñí a ne nywíñbot; Nzósoó ăá lík ná á niŋ, afáŋbɔ ná á sɔ́ mvwaá ó máŋ été.”
Édɔ é ne ná, Pablo ñí a ngá sámle ñó te á ndúán été, éñe kaa áwórán mbéa dzam enziŋ.
Tám te bá béé yana ná á nkún vús, ngé ki ná á ku mbim etéññ te ébyen. Ve abwiññ tám é ngá lot béé seŋ dɔ. Niané bé ngá yén ná mbéa dzam enziŋ ăá lot ya ñí, ané bé ngá tsén menu bé ŋga dzó ná a ne nzamá enziŋ.
Éde vóm te bebeñ, ntébosú ye etuŋŋ te, a tɔɔ́ eyola ná Publio, a mbé a belé mefóo mésí, ané a ngá ñɔŋ bía, a tɔɔ́ fe bía é ndá dzeñ ya añep táŋ melú mé léa.
Ané a ngá bɔ ná éséá Publio a mbé a bóo eé dzuk ya okwann avép ya ntwíi. Éde Pablo a ngá ñíi é vóm á mbé á ŋga yaglan, a bere fe ñí mó, a séñ ñí.
Niané dzam te é ngá bɔban, ané é bot befé bé mbé bé belé akwann étuŋŋ été ó véa, bá bé ŋga ke fe ébe éñe, bé ŋga séñban.
Ané bot béte bé ngá mana fe bía vé ngaŋŋ memvála mése. Éde ákoan ná bí ŋga tée yaá, ané bé ngá dzálá bía ya é byém bí ngá yi.
Niané ngwan é léa é ngá lot, ané bí ngá tée ya byéa ye Álejandria bá lwée ná Mibyás Befám. Byéa te ó ngá lot metám mé avép étuŋŋ te.
Éde niané bí ngá sim ósí á Sirakusa, ané bí ngá tɔbɔ ó véa táŋ melú mé léa.
Atéé ye ó véa, bí kéñ, bí sian fe á Regio. Niané alú avɔ́ɔ́ é ngá lot, ané evúŋ ye á nkeññ é ngá tára, éde nia melú mé beáñ bí sian á Puteoli.
Ané bí ngá koan ya bebwíni ó véa, éde bé ngá kyaa bía ná bí tɔbɔ bíabe bɔ́ táŋ melú zaŋgbéá. Néa, bí ngá ke sian á Roma.
Éde niané bebwíni béye á Roma bé ngá wók ná bía sian, ané bé ngá nzu tóban ya bía akekwíñ á bekísoan Apio ya Mendá Beyéŋ Mé Léa. Niané Pablo a ngá yén bɔ́, eé vé Nzamá akíba, ané a ngá biñ nguu.
Éde é tám bí ngá sian á Roma été, [ané kaba a ngá kee komandée mibok], ané bé ngá lík Pablo ná á tɔbɔ etámm, ve mwann benzima eé kálá ñí.
A ngá bɔ ná, niané melú mé léa mé ngá lot, éde Pablo a ngá bána é bot bé mbé bora bé bwann béjudio ekóánn. Niané bé ngá mana kóán, ané a ngá dzó bɔ́ ná:
“Á bɔbédzaŋ, bá kee ma á mbok atéé ye á Yerusalen é mó beromano été, ma kaa áke áyɔŋ dam á ngamm áyát ngé ki méfúlú bimvámvámm.
Éde beromano béte, niané bé ngá mana ma fas, ané bé ngá kómo ma dzáma, amú ná mĕé mbé mé belé etɔm ná me ngá yian wú ya dɔ.
Ve, akála ná bejudio bé ngá tep nkíkgán te. Édɔ é mbé ma ntsinann ná me kee Sesar ádzó dam, se ná me belé dzam enziŋ ye ásóman áyɔŋ dam.
Édɔ é ne ná, amú dzam te édɔ é lík ná me bána mína á mfá ye ná me yén mína ya ákɔ́bɔ fe ya mína, akála ná me tsini ya é kalamekéná ñí, amú é dzam Israel aa yana.”
“Bía bĭá bé ki ñɔŋ bekálara á Judea mfá we; mwadzaŋ enziŋ, ñí eé ndzí ki sian ébe bía eé kat ngé ákɔ́bɔ bía mbéa dzam enziŋ mfá we.
Ve bía kómo wók ébe wámyen é dzam wa síman, akála ná bía wórán ná bá kɔ́bɔ nyébé te ábé mevóm mése.”
Ané bé ngá mana tsini ngúrá mos, éde mos te, abwiññ bot é ngá mana sian é vóm Pablo á mbé a tɔɔ́, ané atéé ye kíkírí akekwíñ ngɔgáse, Pablo a ngá vé bɔ́ mekéá, eé vé fe bɔ́ ngañiá ye édzwée ngɔ́mán Nzamá, eé dzéŋ ná áwún bɔ́ mfá Yesus atéé ye métsiŋŋ Moisés anzukwíñ ébe bekúlu medzó.
Éde bevɔ́ɔ́ benziŋ a ngá wún bɔ́ ya édí a ngá kɔ́bɔ; ébá bevɔ́ɔ́ bá kaa ábwíni.
Amvála te édɔ bé ngá kánan kaa fe áwókgán bébyen ya bébyen. Ve Pablo aá súgan bɔ́ kɔ́bɔ efíá ná:
“Mfúfúp Nsísim a ngá túga kɔ́bɔ ya beésúá ébe nkúlu medzó Esaía eé dzó ná,
‘Kéŋ dzó áyɔŋ dí ná:
mína ye béá ya melɔ́, ve mínăá ye wók amvála enziŋ;
mína ye dága ya mís, ve mínăá ye yén amvála enziŋ.
Amú ná nlém áyɔŋ dí ó mana yaá bɔ aleét,
ya ndzuúk bá béá ya melɔ́ meba.
Mís má mé dzip yaá fe bɔ́.
A nza bɔ tám enziŋ ná bé yén ya mís,
bé wók ya melɔ́ bé wórán ya nlém,
béé búlán ébe ma, ma me séñ fe bɔ́.’ ”
“Éde yemŋán ná meyɔŋ mefé émɔ bá lóm ákoroga Nzamá dí, émɔ fe má ye wók.”
[Niané a ngá mana dɔ dzó, ané bejudio bé ngá kánan béé bíra kéá bébyen ya bébyen.]
Ané Pablo a ngá lígi a tɔɔ́ é ndá dzeñ a ngá lén táŋ mibú mí beáñ, á ŋga bɔ eé ñɔŋ é bot bése bé ngá ke ébe éñe,
eé kat fwéñ édzwée ngɔ́mán Nzamá, eé yágale fe é mam Ntí Yesukristo, ya filí ése, kaa endáglé.
Ma Pablo, óloá Kristo Yesus, ntélán mfá ábɔ apostol, ntɔ́pbán amvála etámm á mfá é mbamba fwéñ Nzamá,
édí a ngá tára kyaa ébe békúlu medzó béñ Mítsili mí ne eki été,
á mfá é Mwán weñ, éñí a ngá byála ané mot binam é mvɔŋ bot David,
a lére fe ya nguu edzwée ná a ne é Mwán Nzamá mfá Nsísim a ne eki, amú nwómán miwúán, Ntí wea Yesukristo.
Ébe éñí, bía ñɔŋ abwará ya ntélán ápostol, mfá ábɔ mbwínánn mewók ébe meyɔŋ mefé mése amú éyola deñ,
éde énzénzaŋ deba, mína míní ne fe é bot bé ne ntélán ná bé bɔ ébá Yesukristo.
Mfá mína bésesé míndzindziŋŋ Nzamá míní ne á Roma, ntélán á mfá eki. Mvwaá ya mvɔmm bí bɔɔ́ge ébe mína, bíí sɔ́ ébe Nzamá Éséá wea ya ébe Ntí Yesukristo.
Ma tára vé é Nzamá wɔm akíba ébe Yesukristo mfá mína bésesé, ná eniŋ ngúrá dá kɔ́bɔ á mfá mbwínánn wenan.
Amú ná é Nzamá ma kaŋ á nsísim wɔm été, mfá nkatann mbamba fwéñ é Mwán weñ, a ne ma ngañiá ámvála ma síman mína kaa ádzɔgɔ,
Amú ná ma bíra mína kómo yén, ná me kalan mína mvɔmm enziŋ ye á nsísim, á mfá ye ná míní tɔbɔ nyémán nguu;
dá yíli ná me tɔɔ́ énzénzaŋ denan, bí yémŋán nguu fufúlu, kada mot ye á mbwínánn éñí mbɔ́ɔ́, ané éewenan ané éewɔm.
Á bɔbédzaŋ, măá kómo ná míní dzími ná me dzéñ yaá bɔ ngoman, ná me nzu mína fép, (ve ye anzukwíñ éndagá, bé dzip yaá ma dɔ), á mfá ye ná me belé fe ebumá enziŋ ye á nsísim énzénzaŋ denan, ntéññ mbɔ́ɔ́ fe ané ébe méyɔŋ mefé mevɔ́ɔ́.
Me belé mvólá atéé ye begriego akekwíñ ébá bé sés begriego, ané ébá bé ne bebelé kén akekwíñ ébá bé sés mifefák;
édɔ ná, mfá wɔm, me belé ededea nkómánn ye ákat fe mína mbamba fwéñ, mína é bot míní tɔɔ́ á Roma.
Amú ná măá wók mbamba fwéñ osoán; éñe fá a ne é nguu Nzamá mfá ákoroga ye éñí áse aa bwíni; mwann Judio ósúá, ya fe mwann Griego.
Amú ná éñe é nzósoó Nzamá aa léreban été, ákála mbwínánn ya á mfá mbwínánn amvála ané é ne ntsilann ná: “Nzósoó mot aa ye niŋ amú mbwínánn.”
Amú ná méyéá Nzamá má léreban atéé ye á dzóp été mé tɔɔ́ á ngamm áyát á mbɔann óse ya ékúkwát ése é bot bá dzíp bébélá ya ékúkwát;
éde ya é dzam bé ne fá yem ya dɔ Nzamá, é léreban yaá ébe bɔ́; amú ná Nzamá a lére yaá bɔ́ dɔ.
Akála ná atéé ye bé ngá vele eniŋ, é mam Nzamá mé ne kaa áyéne, é nguu deñ e ne mbéámbéá ya étɔɔ́ Nzamá deñ, bé túga yaá byɔ yén éndendaŋ ya nzenn ye é byém a ngá vele, éde bĕé belé fe eyalann.
Dá é tɔɔ́ ná bé yem yaá Nzamá ve é bɔ́ kaa ñí ávé dúmá, fáve ná bé mana nzaman á nzeze ásímánn deba été, ákút nlém deba dá é mana lígi á dzíbi été.
Éde, béé vága ané bebelé kén, bá bé súgan mekút.
Ané bé ngá tsén é dúmá é Nzamá a ne kaa ábweñ ya éyemá é mot aa bweñ, édí anwann, édí bétsít bé ne ya mebɔ mé nii ya édí bétsít bá dulu mebum ósí.
Ya amú dzam te, édɔ Nzamá a ngá kee bɔ́ á mvin mam ya mbéa bívéé bíye mílém myeba été, bé ŋga bɔ é mam mé ne osoán a méñúu meba bébyen ya bébyen.
Amú ná bá tsén é bébélá Nzamá ya édí é ne mineá, bé ŋga kaŋ ya áséan ya é byém bí ne mvelann, amvála ané Mvele byém Émyen, éñí a ne ya olugú kɔ́mm áse. Amén.
Ya dzam te édɔ Nzamá a kee yaá bɔ́ bívéé bí ne osoán; amú ná atwaa é biningá beba bá bé tsén yaá ámvála mbelán bé ngá byála ya wɔ́ ya éwí béé ndzí byála ya wɔ.
Amvála te fe avɔ́ɔ́ ya avɔ́ɔ́ befám, bá bé lík yaá ámvála nyénánn biningá bé ngá byála ya dɔ, bé ŋga yóŋ ya mbéa bivéé, bevɔ́ɔ́ ya ébá bevɔ́ɔ́, béé bɔ é mam mé ne osoán befám ya befám, bébyen bá bé ŋga ñɔŋ fe é máán má yian ya évuzá deba.
Ya amú béé ndzí yén mvéáñ ná bé yem Nzamá, éde Nzamá a ngá kee bɔ́ bé belé ásímánn é ne kaa eban été, á mfá ye ná bé bɔ é mam mé ne kaa áyian;
bé tɔɔ́ ndzálánn ya ekúkwát memvála mése, mbéa bivéé, onzáŋŋ akúmm, abé; ndzálánn ya evínn, nywíán bot, mitéé, meduk, ya mbéa nlém, ya bé fuk bot,
bekɔ́bɔ bot abé, bevíni Nzamá, bevé bot ekán, bebére bébyen ó yóp, betéñ abé, bebɔ beéséá melɔ́,
ébá bé ne kaa nkée, ébá bé ne kaa ádzálá édí bá dzó, ébá bé ne kaa eñúñuŋŋ, ya ébá bé ne kaa engóngɔ́ɔ́.
Bot béte, atwaa béé yem nsaŋ Nzamá ná ébá bá bɔ amvála mam méte bá yian wú, se fáve ná bá bɔ mɔ, fáve ná bá yébe fe é bot bá bɔ mɔ.
Amú dzam te á mwann mot, wĕé belé ámvála ó ne lére benzósoó, éñí áse o ne bɔ ná wa kík misaŋ; é dzam wa kík fá ya dɔ é mot mbɔ́ɔ́ nsaŋ, wa vé wámyen meku, amú ná wa é mot wa kík nsaŋ wa wa bɔ fe mam méte mébyen.
Ve bía yem ná nsaŋ Nzamá éwɔ ó ne bébélá mfá é bot bá bɔ amvála mam méte.
Éde, á mwann mot, ye wa tém ná wa ye sáale nsaŋ Nzamá, wa é mot wa vé é bot bá bɔ ámvála mam méte meku, é tɔɔ́ ná wámyen wa wa bɔ amvála te avɔ́ɔ́ ya avɔ́ɔ́?
Ye ná wa byana ntam ye áñep deñ, edzíp ya nlém ó bóo ósí, kaa áñú táŋ ná ésós deñ édɔ dá ke ya wa á ndzobán?
Ve amú áleét dwe ya é kaa ndzobán nlém we, wa ke wa kɔgle wámyen meyéá á mfá mos méyéá, éwí é nzósoó nsaŋ Nzamá aa ye léreban,
Éñí aa ye yáán ya kada mot amvála ané míbɔann myeñ mí né.
ve mfá mbɔ́ɔ́, meyéá ya meñan má eé vé ébe ébá bésesé bá dzéŋ ábúánn mot émyen, bá kaa ki ábɔ bébélá mewók fáve ná bá bɔ ekúkwát mewók.
Midzuúk myá ye bɔ ya eywiññ ébe éniŋ mwann mot áse aa bɔ abé, mwann Judio ósúá, véa mwann Griego.
Ve, dúmá, ngaŋŋ, ya mvwaá ébe éñí áse aa bɔ édí é ne mvéáñ, mwann Judio ósúá, véa mwann Griego.
Amú ná ébe Nzamá obea ngamm ó sés.
Akála ná é bot bése bé bɔ yaá nsémm kaa ná bé belé atsiŋŋ, bá ye fe dzáŋ kaa atsiŋŋ; éde ébá bésesé bá bé bɔ yaá nsémm ákoan ná bé mbelé atsiŋŋ, bá ye fe bɔ́ kík misaŋ amvála ané atsiŋŋ é né.
Amú ná se é bot bá wók atsiŋŋ ébɔ́ bé ne benzósoó ósú Nzamá, fáve ná ébá bá dzálá atsiŋŋ ébɔ́ bá ye tɔbɔ benzósoó.
Édɔ ná é tám meyɔŋ mefé, ébá bĕé belé atsiŋŋ, bá dzálá édí atsiŋŋ dá dzó amú mbyálánn weba, ébɔ́ kaa ábelé atsiŋŋ, mfá weba bébyen bé ne atsiŋŋ;
bot béte bá lére ná, é mam atsiŋŋ dá dzaa mé ne bɔ́ ntsilann mílém été, ásímánn ye á milém deba, deé vé é ngañiá, átémŋa deba dá biyɔŋ binziŋ deé sóman bɔ́, ébí bivɔ́ɔ́ byá béé kam ya bɔ́,
ébe é mos Nzamá aa ye kík misaŋ amú Kristo Yesus, é mam bot bá bɔ mésweññ amvála ané é mbamba fwéñ wɔm a ne.
Ve, ngé wa é mot wa dzó ná o ne mwann Judio, o tɔɔ́ fe ya mebúnn ya atsiŋŋ wa vága fe ya élat mína Nzamá míní belé,
wa yem fe nkómánn weñ, atsiŋŋ dá dá yágale fe wa ná o tɔ́p édí é ne mvéáñ;
wa tɔbɔ fe ya mebúnn ná wa o ne nlére nzenn midzíndzímm, éyéá é bot bé ne ó dzíbi ósí,
éñí aa yágale bedzími mam, ya fe nyágale bwán; o belé fe átsiŋŋ été édí ébyen é ne nyemann ya fe édí é ne bébélá.
Édɔ ná, wá é mot wa yágale ébá bevɔ́ɔ́, ye ná wăá yágale fe wámyen? Wá é mot wa lép ébá bevɔ́ɔ́ ná bé táa dzíp, ye wámyen wa dzíp?
Wá é mot wa dzó ná bé táa bɔ medzíán, ye wa bɔ medzíán? Wá é mot wa víni biyemá, ye wa dut byém bíye bétemplo?
Wa é mot wa vága ya atsiŋŋ, ye wa lére Nzamá osoán ya ntsamann atsiŋŋ?
Amú amvála ané é ne ntsilann ná, “Éyola Nzamá é ne mbyanann énzénzaŋ meyɔŋ mefé ákála denan.”
É ne bébélá ná nkíkgán akeé ó ne ya eban, fáve ngé wa dzálá atsiŋŋ; ve, ngé o ne ntsam metsiŋŋ, nkíkgán akeé we wa súgan ané kaa nkíkgán akeé.
Édɔ ná, ngé éñí a ne kaa nkíkgán akeé aa dzálá édí atsiŋŋ dá mánan, ye ná băá ye láŋ é kaa nkíkgán akeé weñ ané nkíkgán akeé?
Éde fe ná, éñí a ne kaa nkíkgán akeé é ñúu deñ, ngé aa baale atsiŋŋ kada ekaŋŋ, ye ná a sés wa kík misaŋ, wa é mot o ne ná, atwaa o belé atsiŋŋ ntsilann, o tɔɔ́ fe nkíkgán akeé, ve wa o ne ntsam metsiŋŋ?
Amú ná mwann Judio a sés fáve éñí a ne dɔ á mbyálánn mison, nkíkgán akeé wá weé sés ki fáve éwí ye ó ñúu ngé ki mison.
Fáve ná, mwann Judio a ne éñí a ne dɔ été, éde nkíkgán akeé wá ó ne éwí ye á nlém été, akála nsísim, se amú bikaŋŋ; olugú ye édí te, wăá sɔ́ ébe bot, fáve ébe Nzamá.
Édɔ ná, nzá abúánn é ne ná mot a ne mwann Judio, ngé ki ná nzá eban é ne ya nkíkgán akeé?
Abwiññ eban ébe memvála mése. Édí ósúá, amú ná Nzamá aá téle bɔ́ ná ébɔ́ átára kee bífíá byeñ.
Éde, dzé? Ngé bevɔ́ɔ́ benziŋ béye été bé ngá bɔ kaa ábwíni, ye ná é kaa mbwínánn weba éñe aa ye bɔ ná mébúnn Nzamá mé bɔ kaa eban?
É sés bɔban amvála enziŋ! Fáve ná, Nzamá á bɔɔ́ge bébélá, mot áse ñí ya nnéneá, amvála ané é ne ntsilann ná:
“Mfá ye ná o tɔbɔ nzósoó ébe bífíá bywe,
ó wún fe éyɔŋ bá ye wa kík misaŋ.”
É sés bɔban amvála enziŋ! Amú ngé néa, éñe Nzamá aa ye kík eniŋ ngúrá misaŋ á yá?
Ve, ngé amú mineá myám éñe é bébélá Nzamá ñí a ngá tɔbɔ ndzálánn mfá é dúmá deñ, amú dzé bé ngén bá kík ma misaŋ amvála ané mbɔ misémm?
Éde, amú dzé fe: “Bĭá bɔ abé á mfá ye ná mvéáñ eé sɔ́?” (Amvála ané bot benziŋ bá kɔ́bɔ bía abé béé bán ná bía dzó). Nkíkgán misaŋ bot béte bá yian ya wɔ.
Éde á yá? Ye bí ne mvéáñ ádaŋ bɔ́? É sés bɔban amvála enziŋ! Amú ná bí sɔ́mán yaá ané bejudio ané begriego, ná bésesé bé ne á nsémm ásí.
Amvála ané é ne ntsilann ná:
“Mot enziŋ a sés nzósoó, atwaa mbɔ́ɔ́!
Mot enziŋ ye a ne ya kén a sés, mot enziŋ ye aa dzéŋ Nzamá a sés.
Bésesé bé mana yaá lés;
bésesé ntéññ mbɔ́ɔ́ bé mana yaá bɔ kaa eban.
Mot enziŋ ye aa bɔ édí é ne mvéáñ a sés!
A sés atwaa mbɔ́ɔ́!
Éŋgɔŋ deba é ne é sɔŋ e yɔ́ɔ,
ya ménu meba bá bɔ béé duk,
nsu beñó ó ne bíyéá byeba ásí,
ménu meba mé ne ndzálánn ya biboŋ ya fe eywiññ.
Mébɔ meba mé ne avóó mfá ákúlu mekií;
etɔɔ́ engóngɔ́ɔ́ ya ntsamann ébyɔ bí ne ménzenn meba.
béé ndzí yem nzenn mvwaá.
é wɔŋŋ Nzamá ó sés ébe bɔ́ amvála enziŋ.”
Ve bía yem ná édí áse atsiŋŋ dá dzó, dá dzó dɔ ya ébá bé tɔɔ́ átsiŋŋ ásí, á mfá ye ná anu áse é tɔbɔ ndzipbán, mot binam áse ñí a tɔbɔ fe á nsaŋ Nzamá ásí;
Akála te édɔ mot binam áse ăá ye tɔbɔ nzósoó ébe ású deñ amú ndzálánn atsiŋŋ; amú ná atsiŋŋ édɔ dá sɔ́ ya nyemann nsémm.
Éde éndagá, é nzósoó Nzamá ñí a léreban yaá atwaa kaa atsiŋŋ; atsiŋŋ ya bekúlu medzó bá bá dzó fe dɔ,
é ne ná é nzósoó Nzamá amú mbwínánn ébe Yesukristo, mfá ébá bésesé bá bwíni. Amú ná nzelann enziŋ e sés:
Amú ná bésesé bé mana yaá bɔ nsémm, éde fe bá súp é dúmá Nzamá.
Éde bá béé tɔbɔ benzósoó dás amú ábwará deñ, ya ákoroga é ne ébe Kristo Yesus.
Éñí Nzamá a ngá téle amvála ané eveŋ metúnŋa á mfá ndzámann misémm ákála mékií meñ amú mbwínánn, á mfá álére é nzósoó weñ, ya édzíp deñ, Nzamá eé ndzí ñú táŋ mísémm bé ngá tára bɔ,
mfá álére é nzósoó weñ éyɔŋ dí, ná éñe a ne nzósoó, ya éñí a bɔ nzósoó é mot a belé mbwínánn ébe Yesus.
Édɔ ná, mevágá mé ne ó vé? Mĕé belé afóo. Ya atsiŋŋ avé? Ye édí ye míbɔann? Kaa! Fáve ya atsiŋŋ ye á mbwínánn.
Ye Nzamá a ne fáve éñí bejudio etámm? Ye ná a sés fe éñí méyɔŋ mefé? Ãá, a ne fe éñí méyɔŋ mefé.
Dá é tɔɔ́ ná Nzamá a ne mbɔ́ɔ́, éñe fe aa ye bɔ ná ébá bé ne nkíkgán akeé bé tɔbɔ nzósoó akála mbwínánn, ya ébá bá bé sés ki nkíkgán akeé bá bé tɔbɔ fe nzósoó amú mbwínánn.
Édɔ ná, ye bía vea atsiŋŋ amú mbwínánn? É sés bɔban amvála enziŋ! Fáve ná bía yémyémele atsiŋŋ.
Édɔ ná, mfá Abraam é tará wea, nzá dzam bía ye dzó ná aá koan ya dɔ a tɔɔ́ mot binam?
Amú ná ngé Abraam a ngá tɔbɔ nzósoó akála mibɔann, a belé é dzam aa vága ya dɔ, ve se mfá Nzamá.
Amú ná, Mitsili myá dzó á yá?
“Ané Abraam a ngá bwíni Nzamá,
éde bé ngá láŋ ñí ya dɔ nzósoó.
Ve, éñí aa bɔ eséññ, ntáŋ băá láŋ ñí wɔ́ ané dás, fáve amvála ané mvólá.
Éñí ñí ăá bɔ eséññ, ve eé bwíni ébe éñí aa bɔ nzósoó é mot a ne kaa ákɔ Nzamá wɔŋŋ, mbwínánn weñ bá láŋ ñí wɔ́ nzósoó.
Amvála ané David ñí aa dzó fe dɔ, mfá abwará dá nzu ébe é mot Nzamá aa láŋ nzósoó, kaa mibɔann, ná:
“Abwará ya é bot ntsamann metsiŋŋ weba ó ntɔɔ́ ndzwiiann;
mísémm myeba myá băá ñú ki fe táŋ.”
“Abwará ya é mot Ntí ăá ye láŋ nsémm weñ tám enziŋ.”
Édɔ ná, abwará te, ye é ne fáve édí é bot bé ne nkíkgán mekeé etámm? Ye ná é sés fe édí é bot bé ne kaa nkíkgán mekeé? Amú bía dzó ná: Ébe Abraam mbwínánn bá láŋ wɔ́ mfá nzósoó.
Édɔ ná, bé ngá láŋ ñí wɔ́ á yá? Ye ákoan a ntɔɔ́ nkíkgán akeé, ngé ki kaa ná á tɔbɔ nkíkgán akeé? Ĕé mbé nkíkgán akeé, fáve ná a tɔɔ́ kaa nkíkgán akeé.
Véa, a ngá ñɔŋ ndem ye á nkíkgán akeé amvála ané sitám ye á nzósoó ye á mbwínánn ntéññ tám a mbé kaa nkíkgán akeé, ná ábɔ éséá ye é bot bése bá bwíni kaa nkíkgán mekeé, á mfá ye ná bé láŋ fe bɔ́ nzósoó te.
Ya éséá ye á nkíkgán akeé, mfá é bot bé sés fáve bot béye á nkíkgán akeé, fáve ná bá bee fe bibɔ́gá mébɔ bíye mbwínánn é tará wea Abraam éyɔŋ a mbé kaa nkíkgán akeé.
Édɔ ná é ngaá bé ngá vé Abraam ngé ki é mvɔŋ bot dzeñ, ná aa ye ñɔŋ é sí ñí tsígá, béé ndzí dɔ vé akála atsiŋŋ, fáve akála é nzósoó ye á mbwínánn.
Amú ná ngé bot béye á métsiŋŋ ébɔ́ bé ne ya tsígá, mbwínánn ó ne nzeze, ngaá da e sés ki fe ya eban.
Amú ná atsiŋŋ dá byéñ méyéá, ve é vóm atsiŋŋ é sés, ntsamann metsiŋŋ wá ó sés ki.
Amú dzam te, é ne akála mbwínánn, á mfá ye ná ó vakgan ya mvɔmm, ná ngaá eé tɔbɔ nyémán mfá mvɔŋ ése, se fáve ébá béye metsiŋŋ, ve ya fe ébá béye á mbwínánn Abraam, éñí a ne é tará bía bésesé.
(Amvála ané é ne ntsilann ná: “Me téle yaá wa éséá ye ábwiññ meyɔŋ”), tará wea ébe éñí a ngá bwíni, dá yíli ná Nzamá, éñí aa vé miwúán eniŋ aa lwée fe é byém bí sés amvála ané ngé bí ntɔɔ́.
Ákoan ná oyan ó sés ki fe, éñe Abraam a ngá bwíni á ŋga yana, á mfá ye ná éñe á nzu bɔ éséá ye ábwiññ meyɔŋ, amvála ané édí bé ngá dzó ñí ná: “éñe é mvɔŋ dzwe da ye bɔ aaná.”
Éde ñí kaa áteák á mbwínánn été, eé ñú táŋ ná é ñúu deñ da é ntɔɔ́ ané nwúán, (ákoan á mbelé ané ntet mimbú), ábum Sara dá é tɔɔ́ fe ekom.
Ve, eé ndzí belé akɔɔ́p á nlém ngé ki ábɔ kaa ábwíni é ngaá Nzamá, fáve ná a ngá biñ nguu á mbwínánn été, eé vé Nzamá dúmá.
Abraam a ngá túga yem mvéáñ ná é Nzamá a ngá vé ngaá, a belé fe nguu ye ádzálá édí a ngá kyaa.
Akála te édɔ, mbwínánn weñ bé ngá láŋ ñí wɔ́ nzósoó.
ve ya fe ákála dea, bía ébá mbwínánn wá ye láŋban; bía é bot bía bwíni éñí a ngá wómo Ntí wea Yesus míwúán,
éñí bé ngá kee amú ntsamann metsiŋŋ wea, a wómo fe á mfá é nzósoó wea.
É tɔɔ́ ná, bí tɔbɔ yaá benzósoó amú mbwínánn, ébe Nzamá bí ntɔɔ́ mvwaá akála Ntí wea Yesukristo.
Amú ná ébe éñí fe bí mbelé añíí ákála mbwínánn mvɔmm te, édɔ bí yém fe été, bía vága fe ya é dúmá Nzamá édɔ é ne oyan.
Se fáve édɔ etámm, ya fe ná bía vága fe á nyénánn midzuúk été, bíí yem ná midzuúk myá vé étɔɔ́ mbán;
Éde étɔɔ́ mbán dá dá bɔ mot ná á kyaba mikat, nkyabán mikat wá, oyan;
oyan wá wăá vé osoán amú ná édziŋŋ bé swii yaá bía dɔ mílém myea été akála Mfúfúp Nsísim bé ngá vé bía.
Amú, ákoan ná bí ngén ateák, éde é tám e ngá yian, Kristo a ngá wú akála é bot băá kɔ Nzamá wɔŋŋ.
Amú é ne ayéñ ná mot enziŋ á wú akála nzósoó mot; atwaa tám enziŋ mot enziŋ ñí a ne yébe ná aa wú akála mbamba mot.
Ve Nzamá ñí aa lére édziŋŋ deñ ébe bía ná Kristo a ngá wú ákála dea, ákoan bí ngén bebɔ misémm.
Éde ádaŋdaŋ ná, bí ntɔɔ́ benzósoó éndagá amú mékií meñ, bía ye tɔbɔ nkoránn ákála deñ ébe méyéá Nzamá.
Amú ná ngé é tám bí mbé minzínzíŋŋ Nzamá bí ngá bera ke belé elat ákála áwú é Mwán weñ, ádaŋdaŋ ná niané bí bera yaá ke belé elat, bía ye tɔbɔ nkoránn ákála éniŋ dzeñ.
Se fáve édɔ etámm, ya fe ná bía vága ébe Nzamá amú Ntí wea Yesukristo, ákála éñe éndagá bí ñɔŋ yaá nkomann okaŋŋ bikwan.
Édɔ ná, amvála ané nsémm ó ngá ñíi éniŋ ákála mot mbɔ́ɔ́, awú dá akála nsémm, néa éñe awú é ngá mana fe ñeŋ ébe bot bése, amú ná bésesé bá bɔ nsémm.
Amú ná nsémm ó mbé éniŋ kaa ná atsiŋŋ é bɔ, ve é tám atsiŋŋ é sés, băá ñú nsémm táŋ.
Ve déá, atéé ye ébe Adán akekwíñ ébe Moisés awú é ngá dzwée atwaa ébá béé ndzí bɔ nsémm ámvála Adán a ngá tsam atsiŋŋ, éñí a ne efonann ye é mot a mbé ná a nkún nzu.
Ve é dás Nzamá dăá sian amvála ané ntsamann atsiŋŋ te; amú ná ngé ákála ntsamann atsiŋŋ mot mbɔ́ɔ́ abwiññ bot daá wú, dá daŋdaŋ ná ábwará Nzamá ya é dás deñ ákála ábwará mot mbɔ́ɔ́, Yesukristo, bí ngá fwíige mfá abwiññ bot.
Éde nsémm mot mbɔ́ɔ́ bé sés kanan ya wɔ́ ya dás te, amú ná nkíkgán misaŋ wá sɔ́ akála nsémm mbɔ́ɔ́ mfá meku, ve dás dá dá sɔ́ akála abwiññ ntsamann metsiŋŋ mfá átɔɔ bot benzósoó.
Amú ná, ngé ákála ntsamann atsiŋŋ mot mbɔ́ɔ́, éñe awú é ngá nzu dzwée, ntéññ avé akála mot mbɔ́ɔ́, Yesukristo, bot bá ye daŋdaŋ dzwée éniŋ, ébá bá ñɔŋ ábwiññ abwará ya dás ye á nzósoó.
Édɔ ná amvála ané ntsamann metsiŋŋ mbɔ́ɔ́ ó ngá súgan bɔ méku bot bése, amvála te fe mbɔann nzósoó mot mbɔ́ɔ́ ó ngá súgan tɔɔ́ bot bése benzósoó mfá eniŋ.
Amú ná ámvála mbɔann melɔ́ mot mbɔ́ɔ́, é ngá súgan tɔɔ́ abwiññ bot bebɔ misémm; amvála te fe mbɔann mewók mot mbɔ́ɔ́, abwiññ dá ye súgan tɔbɔ benzósoó.
Ve atsiŋŋ dá sian á mfá ye ná ntsamann metsiŋŋ ó fwíige, ve é vóm nsémm ó ngá fwíige, abwará dá é ngá daŋdaŋ fwíige.
Éde amvála ané nsémm ó ngá dzwée mfá awú, amvála te fe abwará dá dá ye dzwée deé tɔɔ́ bot benzósoó mfá éniŋ é ne mbéámbéá ébe Ntí wea Yesukristo.
Éde, bía ye fá dzó á yá? Ye ná bía ye tsíni ya mbɔann nsémm, á mfá ye ná abwará dá é fwíige?
É sés bɔban amvála enziŋ! Bía, é bot bí wú yaá mfá nsémm, amú dzé bía ye tsíni bíí niŋ á nsémm été?
Ye mínăá yem ná bía é bot bése bí duuban yaá ébe Kristo Yesus, bí duuban yaá ébe áwú deñ été?
Édɔ ná bí tɔbɔ yaá ndzepbann bíabe bɔ́ ákála nduubán áwú été, á mfá ye ná amvála ané Kristo a ngá wómo míwúán mfá é dúmá Tará, amvála te fe bía bía ye wulu á mfefeñ eniŋ été.
Amú ná ngé bí ntɔɔ́ nlatán bíabe bɔ́ ébe éfonann ye áwú deñ, bébélá bía ye fe dɔ átɔbɔ ébe éfonann ye áwómó deñ.
Amú ná, éñí a wú yaá, a tɔbɔ yaá nzósoó á mfá nsémm.
Ngé bí wú yaá bíabe Kristo, bía bwíni fe ná bía ye niŋ bíabe bɔ́.
Éde bíí yem ná niané Kristo aá wómo míwúán, ăá ye bera wú; awú dĕé belé fe edzwée ébe éñe.
Amú dá é tɔɔ́ ná aá wú, a ngá wú akála nsémm eyɔŋ evɔ́ɔ́; ve éniŋ aa niŋ, aa niŋ á mfá Nzamá.
Amvála te fe mína, ñɔŋŋán mína bébyen ná míní wú yaá mfá nsémm, ve betétéá mfá Nzamá ébe Kristo Yesus.
Édɔ ná, nsémm ó táa dzwée é ñúu mot binam denan, mfá ábɔ mikómánn míye á nlém wenan mewók;
kaa ki átéle mésúk mé ñúu menan á mfá nsémm amvála ané byém bíye ékúkwát, fáve ná télegán mína bébyen ósú Nzamá amvála ané betétéá énzénzaŋ béwú, mésúk mé ñúu menan má ósú Nzamá amvála ané byém bíye á nzósoó.
Amú ná nsémm wăá ye belé edzwée ébe mína, míní sés fá átsiŋŋ ásí, ve fáve ábwará ásí.
Éde á yá? Ye bía ye bɔ nsémm akála ná bí sés átsiŋŋ ásí, ve fáve ábwará ásí? É sés bɔban amvála enziŋ!
Ye mínăá yem ná é tám mína vé mína bébyen ébe mot enziŋ amvála ané aloá mfá ábɔ ñí mewók, míní ne áloá éñí mína bɔ mewók; ngé nsémm á mfá awú, ngé ki méwók á mfá nzósoó?
Ve akíba ya Nzamá ná atwaa míní mbé aloá ye á nsémm, ve míní bɔ yaá mewók atéé ye á nlém ébe amvála áyágalé bé ngá vé mína.
Dá é tɔɔ́ ná mína tɔbɔ filí á mfá nsémm, míní sɔ́ bɔ aloá ye á nzósoó.
(Ma kɔ́bɔ ané mot, ákála ateák ye é ñúu denan.) Amú ná amvála ané míní ngá téle mésúk mé ñúu menan ané aloá á mfá mvin mam ya fe mbéa bivéé, amvála te fe éndagá télegán mésúk mé ñúu menan amvála ané aloá ye á nzósoó á mfá átɔbɔ eki.
Amú ná é tám míní mbé aloá ye á nsémm, míní mbé filí á mfá nzósoó.
Éde nzá bibumá míní mbé míní belé tám te, ébe é mam míní ŋga wók yaá osoán éndagá? Amú ná asúgánn ye mam méte é ne awú.
Ve éndagá, míní tɔbɔ yaá filí á mfá etɔɔ́ oloá ye á nsémm, éde míní ntɔɔ́ áloá Nzamá, ntɔbán eki éwɔ míní belé ané ébumá denan, asúgánn dá é ne éniŋ é ne mbéámbéá.
Amú ná ntáŋ nsémm ó ne awú, ve é dás Nzamá dá é ne éniŋ é ne mbéámbéá ébe Kristo Yesus Ntí wea.
Á bɔbédzaŋ, ye mínăá yem (ma kɔ́bɔ fá ya ébá bá yem atsiŋŋ) ná atsiŋŋ dá dzwée mot fáve é tám a ngén a téa?
Akála ná é miningá a ne álúk, a tsií ya átsiŋŋ álúk é tám nnóm aa téa; ve ngé nnóm aa wú, a ne filí ébe átsiŋŋ alúk nnóm.
Édɔ ná, é tám nnóm aa téa; ngé aa yén fám fé, bá ye ñí lwée ná mbɔ medzíán; ve ngé nnóm aa wú, a ne filí ébe atsiŋŋ te, ó véa ngé aa lúk fám fé a sés mbɔ medzíán.
É bɔbédzaŋ bam ntéññ mbɔ́ɔ́ fe, mína mína tɔbɔ fe nwúán á mfá atsiŋŋ ébe é ñúu Kristo, ná míní tɔbɔ nlatán mínabe mot mfé, ébe éñí a ngá wómo á miwúán été, ná bía ye wúm bibumá á mfá Nzamá.
Amú ná é tám bí ngá niŋ ané mot binam, atsiŋŋ é ngá bɔ ná bívéé bíye á nsémm bí bɔ eséññ mésúk mé ñúu mea été, ná bí wúm bibumá bíye áwú.
Ve éndagá bí tɔbɔ yaá filí mfá atsiŋŋ niané bíá wú ébe é dzam é ngá ká bía, á mfá ye ná bí séan á mfefeñ eniŋ, se atsiŋŋ ntsilann ye á nnomm eniŋ.
Éde bía ye dzó á yá? Ye ná atsiŋŋ é ne nsémm? É sés bɔban amvála enziŋ! Fáve ná mĕé mbé yem nsémm, ngé atsiŋŋ mé bɔ kaa dɔ; amú ná mĕé mbé yem miñamle, ngé atsiŋŋ é bɔ kaa ádzó ná: “Wăá ye ñamle.”
Ve nsémm wá weé ñɔŋ afóo akála mvéná, ané mé ngá sɔ́ ya ma miñamle memvála mése; amú ná kaa atsiŋŋ, nsémm o ne nwúán.
Éde, tám enziŋ ma me ngá niŋ kaa atsiŋŋ; ve niané mvéná é ngá sɔ́, ané nsémm ó ngá belé eniŋ,
éde ma me ngá wú. Ané me ngá ñú táŋ ná é mvéná eé mbé mfá éniŋ, é ngá súgan awú mfá wɔm.
Amú ná nsémm wá ñɔŋ afóo akála mvéná, éde ó ngá duk ma, ya ákála deñ ó ywíñ fe ma.
Éde, ye édí é ne mvéáñ é veŋan yaá áwú mfá wɔm? É sés bɔban amvála enziŋ! Fáve ná nsémm á mfá ye ná ó léreban ná ó ne nsémm, éwɔ wá súgan áwú ya nzenn ye édí é ne mvéáñ ná akála mvéná, nsémm ó daŋ bera nzu bɔ áŋgónó nsémm.
Amú bía yem ná atsiŋŋ é ne édí ye á nsísim; ve ma me ne mot binam, bé kuan yaá fe ma ané óloá nsémm.
Amú ná édí ma bɔ, măá wók dɔ; măá bɔ fá édí ma kómo bɔ, fáve ná, édí ma víni, édɔ ma bɔ.
Éde, ngé ma bɔ édí măá kómo bɔ, ma yébe ná atsiŋŋ é ne mvéáñ.
Ve, éndagá se fe ma ma bɔ dɔ, fáve ná nsémm ó tɔɔ́ ébe ma.
Amú ma yem ná ébe ma, dá yíli ná á nlém wɔm été, dzam enziŋ ye é ne mvéáñ dĕé tɔɔ́ ma été; éde ná nkómánn éwɔ ó ne ébe ma, ve se ábɔ édí é ne mvéáñ!
Éde măá bɔ fá é mvéáñ ma kómo bɔ, fáve ná ábé măá kómo bɔ, édɔ ma bɔ.
Ngé édí măá kómo, édɔ ma bɔ, se fe ma ma bɔ dɔ, fáve ná nsémm ó tɔɔ́ ébe ma.
Édɔ ná, ma koan ya atsiŋŋ dí, ná meé kómo bɔ mvéáñ, abé é ne ébe ma.
Amú ná ma sán ya atsiŋŋ Nzamá ya é mot a ne ma été,
ve ma yén amvála atsiŋŋ afé mésúk mé ñúu mam été, deé lúman ya atsiŋŋ ye ósímánn wɔm, dá biñ fe ma nkómm ye átsiŋŋ nsémm é tɔɔ́ ma mésúk mé ñúu été.
Ngwáa ma ya engóngɔ́ɔ́! Nzá aa ye ma koro ébe é ñúu dá ke ya ma áwú ñí?
Ve akíba ya Nzamá ébe Ntí wea Yesukristo! Édɔ ná mámyen, ngúrá mfá ya ósímánn wɔm ma séan ya métsiŋŋ Nzamá, ve mfá mbɔ́ɔ́ ya mot ye á nlém, ma séan ya atsiŋŋ ye á nsémm.
Édɔ ná, éndagá meku menziŋ mé sés mfá é bot bé ntɔɔ́ ébe Kristo Yesus, [é bot bé ne kaa áwulu amvála ané nkómánn ye mot binam, fáve amvála ané nkómánn ye á Nsísim éwɔ ó ne.]
Amú ná atsiŋŋ eniŋ ye á Nsísim ébe Kristo Yesus é tɔɔ́ yaá wa filí átsiŋŋ ye á nsémm ya édí ye áwú.
Amú ná édí atsiŋŋ dĕé mbé bɔ, dá é tɔɔ́ ná eniŋ mot dá vé atsiŋŋ ateák, Nzamá éñe a bɔ yaá dɔ eé lóm é Mwán weñ émyen, éfonann mot mbɔ nsémm, ya akála nsémm, vé nsémm méku ébe mot binam.
A ngá bɔ dɔ á mfá ye ná é nzósoó atsiŋŋ á dzálában ébe bía, bía é bot bĭá wulu amvála ané nlém mot wá kómo, fáve amvála ané Nsísim wá kómo.
Amú ná ébá bá niŋ amvála ané nlém mot wá kómo, bá síman mam méye éniŋ mot; ve, ébá bá niŋ amvála ané Nsísim aa lére, bá é mam Nsísim.
Amú ná ábwíi osímánn ébe mam méye éniŋ mot, é ne awú; ve ábwíi osímánn á Nsísim, é ne ñá eniŋ ya mvwaá;
édɔ ná osímánn mam méye éniŋ mot, wá síŋ Nzamá; amú ná wăá ke métsiŋŋ Nzamá ásí, amú ná ó sés ki dɔ bɔ.
Éde é bot bá niŋ ané nlém mot ó ne bé sés vé Nzamá nlém mesán.
Ve mína, mínăá niŋ amvála nlém mot ó ne, fáve amvála ané Nsísim a ne, dá é tɔɔ́ ná Nsísim Nzamá ó ntɔɔ́ ébe mína. Ve ngé mot enziŋ a ne kaa ábelé Nsísim Kristo, mot te a sés é mot weñ.
Ve ngé Kristo a ne ébe mína, véa mot ye á nlém á ntɔɔ́ nwúán akála nsémm, ve nsísim ó ne ntétéá mfá nzósoó.
Éde, ngé Nsísim éñí a ngá wómo Yesus míwúán été ó tɔɔ́ ébe mína, éñí émyen a ngá wómo Kristo Yesus míwúán été, aa ye fe vé bíwúwúa mé ñúu byenan eniŋ ákála Nsísim weñ, éwí ó tɔɔ́ ébe mína.
Édɔ ná, á bɔbédzaŋ, bĭí belé mot ye á nlém mvólá, mfá ániŋ amvála ané mot ye á nlém aa kómo.
Amú ná ngé míní niŋ amvála ané mot ye á nlém aa kómo, míní nkún nzu wú; ve ngé ákála Nsísim, mína ywíñ míbɔann mot ye á nlém, mína ye niŋ.
Amú ná ébá bésesé Nsísim Nzamá wá wulu ya bɔ́, bot béte ébɔ́ bé ne é bwán Nzamá.
Míní ndzí fá ñɔŋ nsísim etɔɔ́ oloá á mfá ábera ábúlán ákɔ wɔŋŋ, fáve ná, míní ñɔŋ yaá Nsísim wá vé etɔɔ́ bwán, éwí wá bɔ bía ná bí yónán: “Ábba! Á Tará!”
Éde, ngé bwán, bí ne fe beñɔŋ tsígá; ngúrá mfá béñɔŋ tsígá Nzamá, ve mfá mbɔ́ɔ́ beñɔŋ tsígá fufúlu bíabe Kristo, bíí dzuk fe bíabe bɔ́, á mfá ye ná bí ke ñɔŋ dúmá fufúlu bíabe bɔ́.
Amú ma láŋ ná midzuúk míye é tám ñí, băá yian kánan ya myɔ ya é dúmá é nkún léreban ébe bía.
Amú ná ñá nkómánn éniŋ é ne mvelann ó ne ábíra seŋ nléránn é bwán Nzamá.
Amú ná éniŋ é ne mvelann dá dzímle bébélá eban, se amú nkómánn weñ ébyen, fáve ákála éñe ñí a ngá téle eniŋ ya oyan.
Édɔ ná, éniŋ é ne mvelann ébyen dá ye fe tɔbɔ filí ébe étɔɔ́ oloá ye ewúwúa ñúu mfá étɔɔ́ filí ye dúmá é bwán Nzamá.
Bía yem fá ná éniŋ é ne mvelann áse dá kɔŋle nsámá, dá dzuk fe fufúlu ya mitéñ mí myeé anzukwíñ métám má;
se fáve édɔ etámm, fáve ná, ya fe bía bébyen, bía ébá bí mbelé Nsísim ané ngap ósúá, bía bía kɔŋle fe mílém myea été, bíí bíra seŋ ya nkómánn etɔɔ́ bwán, akoroga ye é ñúu dea.
Amú ná ya oyan te éwɔ bía tɔbɔ ya wɔ nkoránn; ve, oyan bé téa băá yana wɔ. Amú dzé fá băá yana édí mot á ŋga yén yaá?
Ve ngé bía yana édí bĭá yén, bía bíra dɔ seŋ ya edzíp.
Amvála te avɔ́ɔ́ ya avɔ́ɔ́ Nsísim wá wá nzu fe bía vwála ébe áteák dea; amú ná ámvála bía yian yaglan bĭá yem dɔ, fáve ná Nsísim ébyen wá dzaa mfá wea, ya míkɔŋle mí ne kaa bifíá.
Ve éñí aa bíli milém mí bot, aa yem osímánn Nsísim, amú ná ané nkómánn Nzamá ó ne, aa dzaa mfá mítɔ́pbán mí bot.
Éde bía yem ná, á mfá ébá bá dziŋ Nzamá, mam mése má vwála á mfá mvéáñ, ébá béte ébɔ́ a lwée yaá amvála ané ntélán mam weñ ó ne.
Amú ná eé tára yem ébá aa tɔ́p, ébɔ́ fe a ngá tára mana tsini ya nkómánn weñ, ná bé bɔ amvála ané efonann é Mwán weñ é né, mfá ábɔ Ntóó énzénzaŋ abwiññ bɔbéñaŋ.
Éde, ébá tára yaá tɔ́p, ébɔ́ fe a ngá lwée; ébá bá a ngá lwée, ébɔ́ fe a ngá tɔɔ́ nzósoó; ébá bá a ngá tɔɔ́ benzósoó, ébɔ́ fe a ngá vé dúmá.
Éde ébe é mam má, bía ye dzó á yá? Ngé Nzamá a ne é ngamm dea, nzá aa ye bía ke á ngamm áyát?
Éñí eé ndzí dzɔgɔ é Mwán weñ émyen ya awú, fáve ná aá kee ñí ákála bía bésesé, éde amú dzé ăá ye fe bía vé mam mése á nzeze bíabe bɔ́?
Nzá aa ye sɔ́mán ébá Nzamá á tɔ́p yaá? Nzamá éñe a ne éñí aa tɔɔ́ bot nzósoó.
Nzá aa ye vé meku? Kristo Yesus éñe a ne éñí a ngá wú; ve ádaŋdaŋ ná, éñe a ngá wómo ya ná éñe a tɔɔ́ á mfá méyóm Nzamá, éñe fe aa yaglan ákála dea.
Nzá aa ye bía kána ébe édziŋŋ Kristo? Ye midzuúk, ye eywiññ, ye ndzéŋán bot ásí, ye nzeñ, ye etɔɔ́ swéswéññ, ye áŋgónó dzam, ye nzwaokeŋ?
Amvála ané é ntɔɔ́ ntsilann ná:
“Ákála dwe édɔ bí ntɔɔ́ ntélán áwú áyóp mos míse;
bé ñɔŋ yaá bía amvála ané mítómá bá ke kík!”
Fáve ná mfá mam méte mése, bía daŋ ébá bé wún yaá ébe éñí a ngá dziŋ bía.
Amú ná ma yem bébélá ná, atwaa awú, atwaa eniŋ, atwaa baángel, atwaa bidzwée, atwaa édí ye é tám ñí, atwaa édí é nkún nzu, atwaa menguu,
atwaa édí ye ó yóp, atwaa édí ye édwá ó sí, kaa dzóm enziŋ efé ye é ne mvelann é sés bía kána ébe édziŋŋ Nzamá é ne ébe Kristo Yesus Ntí wea.
Ma kɔ́bɔ bébélá ébe Kristo, măá bɔ mineá, ósímánn ye á nlém wɔm fufúlu ya ma bíí vé dɔ ngañiá ébe Mfúfúp Nsísim:
ná, ma bíra wórán eywiññ ya mitéñ á nlém wɔm été kaa ásim.
Amú ná mámyen ma bɔ meé kómo bɔ mot biboŋ ya átɔbɔ nkánán bía Kristo ákála bɔbédzaŋ, bot béye áyɔŋ dam,
ébɔ́ bé ne ya betará, é ne fe Kristo ñí aa sɔ́ ébe bɔ́ amvála ané mot binam, éñí a ne byém bíse áyóp, éñe a ne Nzamá ye ólugú kɔ́mm áse. Amén.
Mfá édí te, é sés ná efíá Nzamá édɔ é vus yaá. Amú ná se bot bése béye Israel, bé ne bwann bé Israel,
éde bésesé bá bé sés ki bwán akála ná bé ne é mvɔŋ Abraam, fáve ná: “Ébe Isaak, éñe bá ye lwée ná é mvɔŋ dzwe;”
dá yíli ná, se é bwán bá byála mébum ébɔ́ bé ne é bwán Nzamá, fáve bwán béye é ngaá Nzamá ébɔ́ bá láŋ ané mvɔŋ bot.
Amú efíá ngaá édɔ ñí ná: “Ébe é tám ñí, ma ye bera sɔ́, ané Sara aa ye byéñ mwán.”
Se fáve édɔ etámm, ve ya fe ná Rebeka aá ñɔŋ abum ébe mot mbɔ́ɔ́, tará wea Isaak;
amú ná ákoan ná bwán béte bé ngén kaa ábyálá, kaa ki ábɔ dzam enziŋ, ané mvéáñ, ané abé; ve á mfá ye ná ntélán mam Nzamá a tɔ́p yaá éwɔ ó tɔbɔ, se ákála míbɔann mot, fáve ákála éñí aa lwée.
Éde, bé ngá dzó Rebeka ná: “Ñá mot aa ye séan ya mɔ́ŋŋ,”
amvála ané é ne ntsilann ná: “Me dziŋ yaá Jakob, ve me víni yaá Esau.”
Éde bía ye dzó á yá? Ye ná ekúkwát é ne ébe Nzamá? É sés bɔban amvála enziŋ!
Amú ná aa dzó Moisés ná: “Ma ye yén engóngɔ́ɔ́ ébe éñí ma ye kómo yén engóngɔ́ɔ́; ma ye fe lére añep ébe éñí ma ye kómo lére añep.”
Édɔ ná, dĕé tsií ná, éñí aa kómo ngé ki éñí aa yem nguu; fáve ná ébe Nzamá éñí aa yén engóngɔ́ɔ́.
Amú ná mitsili myá dzó Faraón ná: “Akála dzam te ébyen édɔ me téle yaá wa, mfá ye ná me lére é nguu dam ébe wa, ya fe ná bé kat éyola dam fwéñ ébe sí áse.”
Édɔ ná, ébe éñí aa kómo éñe aa yén engóngɔ́ɔ́, ya fe ébe éñí aa kómo éñe aa bɔ nlém aleét.
Dzam te édɔ wa ye ma dzó ná: “Amú dzé fá aa vé bidzo? Amú ná, nzá a dzip yaá nkómánn weñ?”
Á mot binam! O ne nzá á mfá ye ná o dwaan ya Nzamá? Ye é dzóm é ne ntéñán, é ne dzó éñí a ngá téñ dɔ ná: “Amú dzé waá bɔ ma ámvála dí?”
Ngé ki ná ye ná mbɔ byém ya sí ekwánn, a sés filí mfá ábɔ ébe sí ekwánn te fɔ́ɔ́ ya fɔ́ɔ́, ngúrá elas mfá mbelán ngaŋŋ, édí evɔ́ɔ́ dá mfá nzeze mbelán?
Éde dzé ná ngé Nzamá eé kómo lére méyéá meñ ya fe álére é nguu deñ, véa ya abwiññ edzíp é ngá nzomo bilas méyéá bí mbé nkomann mfá ntsamann?
Ye ná eé ndzí dɔ bɔ mfá álére ntam ye á dúmá deñ ébe bílas bíye á nyénánn engóngɔ́ɔ́, ébí a ngá tára koman á mfá dúmá?
Bía, ébá ñí a ngá lwée fe, se fáve á bejudio été, ve ya fe ébe méyɔŋ mefé été.
Amvála ané aa dzó fe abá Oséas ná:
“Ébá bĕé mbé áyɔŋ dam,
ma ye lwée ná ‘áyɔŋ dam;’
éñí ñí é sés édziŋŋ dam,
éñe ma ye fe lwée ná ‘édziŋŋ dam’.
Aa ye bɔ ná é vóm bé ngá dzó bɔ́ ná:
‘Míní sés áyɔŋ dam,’
ó véa bá ye bɔ́ lwée ná,
Esaía ñí aa yónán fe á mfá Israel ná:
“Afáŋbɔ ná é nɔmɔ bwann bé Israel e ne bɔ
ané nséléga ye ó máŋ,
fáve bit bot édɔ dá ye tɔbɔ nkoránn.
Amú ná avítsaŋ tám Ntí aa ye dzálá éfíá deñ
ya nzósoó ébe eniŋ ngúrá.”
Éde, amvála ané Esaía a ngá tára dɔ kúlán ná:
“Ngé Ntí ye á misámá melúmán
á bɔ bía kaa álík ya mvɔŋ,
Ngé bía súgan bɔ ané Sodoma,
ye áfonan fe ya Gomora.”
Nzá dzam fá bía ye dzó? Ye ná méyɔŋ mefé mé mbé kaa ádzéŋ nzósoó, émɔ mé koan yaá ya nzósoó, nzósoó ye á mbwínánn?
Ve, Israel, éñí ñí a ngá dzéŋ atsiŋŋ ye á nzósoó, éñe eé ndzí koan ya atsiŋŋ te.
Ákála dzé? Amú ná ĕé ngá dzéŋ ñí ya mbwínánn, fáve ámvála é ne ya mibɔann; éde bá vus nzenn ya ákwá ekɔp obaá,
amvála ané é ne ntsilann ná:
“Dággán, ma téle á Sión ákwá ekɔp obaá,
ya ákwá bá dzímle ya dɔ mbwínánn.
Ve éñí aa ye ñí bwíni ăá ye wú osoán.”
É bɔbédzaŋ bam, é dzam ma yén mvéáñ á nlém wɔm ya méyaglán mam ébe Nzamá akála deba, é ne á mfá akoroga.
Amú ná ma vé ngañiá mfá weba ná bé ne abéánn ébe Nzamá, ve se á mfá nyemann;
amú ná bá kaa áyem é nzósoó Nzamá, béé dzéŋ ná bé téle é nzósoó weba bébyen, bá kaa fe áku é nzósoó Nzamá ásí.
Amú ná atsiŋŋ dá súgan ébe Kristo mfá nzósoó ébe é mot áse aa bwíni.
Amú ná mfá nzósoó ye átsiŋŋ, Moisés aa tsili ná: “É mot aa bɔ é mam má, émɔ aa ye niŋ ya mɔ.”
Ve é nzósoó ye á mbwínánn, aa dzó aaná: “O táa síli á nlém we été ná: ‘Nzá aa ye bét á dzóp été?’ ” (Dzam te dá sili Kristo ásí).
“Ngé ki ná: ‘Nzá aa ye sigi édwá dzíbi ósí?’ ” (Dzam te dá sɔ́ ya Kristo á miwúán été).
Éde, aa dzó á yá? “Efíá é ne wa bebeñ, ánu dwe ya fe á nlém we été.” Édɔ é né, éfíá ye á mbwínánn bía kat fwéñ,
ná: Ngé wa mem ya ánu dwe ná Yesus éñe a ne Ntí, o bwíni fe á nlém we été ná Nzamá aá wómo ñí á miwúán été, wa ye tɔbɔ nkoránn.
Amú ná bá bwíni ya nlém á mfá nzósoó, anu édɔ dá bá mem ya dɔ á mfá akoroga.
Amú ná nzelann e sés ébe mwann Judio bá mwann Griego; Ntí fá a ne Ntí bésesé, eé bíra bwárán ya ébá bésesé bá yónán ya ñí;
amú ná: “Éñí áse aa yónán ya éyola Ntí aa ye tɔbɔ nkoránn.”
Bá ye fá yónán ya éñí béé ndzí bwíni á yá? Bá ye fá bwíni éñí béé ndzí wók á yá? Bá ye ki béá á yá kaa é mot aa kat bɔ́ fwéñ?
Éde ngé băá lóm bɔ́, bá ye ki kat fwéñ á yá? Amvála ané é ne ntsilann ná: “Nzá mvéáñ e ne ya mebɔ ébá bá kat mbamba fwéñ édí é ne mvéáñ!”
Ve déá, se bésesé ébɔ́ bé ngá bɔ mbamba fwéñ mewók. Amú Esaía aa dzó ná: “Á Ntí, nzá a bwíni yaá é fwéñ dea?”
Édɔ é ne ná, mbwínánn wá sɔ́ amú nwókgánn, ve á nwókgánn amú éfíá Kristo.
Ve, ma ma síli ná, ye ná béé ndzí wók? Bébélá a ne ná bá wók:
“É kíŋŋ deba dá é mana wɔ́gɔ ébe sí áse,
éfíá deñ dá é mana fe wɔ́gɔ akekwíñ mevóm mése bot bé tɔɔ́.”
Ve ma síli ná: Ye ná Israel ĕé ngá yem? Édí ósúá, Moisés aa dzó ná:
“Ma ye mína sɔŋ abéánn ya áyɔŋ é sés ayɔŋ,
ya ébe áyɔŋ é ne kaa kén,
ma ye mína sɔŋ ya meyéá.”
Éde, Esaía ñí aa kɔ́bɔ fe ya aywá, eé dzó ná:
“Ébe ébá bé mbé kaa ma ádzéŋ,
bá koan ya ma;
Maá yéne ébe ébá
bé mbé kaa ásíli á mfá wɔm.”
Ve á mfá Israel, aa dzó ná:
“Ngúrá ntéññ mos me sám yaá é mó mam
ébe áyɔŋ é ne melɔ́ é tɔɔ́ fe ma á ngamm áyát.”
Éde ma síli, ye ná Nzamá a tep yaá áyɔŋ deñ? É sés bɔban amvála enziŋ! Amú ná ma me ne fe mwann Israelita, mot ye é mvɔŋ bot Abraam, ébe áyɔŋ Benjamín.
Nzamá eé ndzí tep áyɔŋ deñ, édí a ngá tára yem. Ye mínăá yem ki édí Mitsili myá dzó á mfá Elías, ámvála a ngá lére ósú Nzamá míkéá myeñ ya Israel, eé dzó ná:
“Á Ntí, bé ywíñ yaá békúlu medzó bwe, bé tsam yaá fe mé altar mwe; éde ma etámm me lígi yaá, bá dzéŋ fe éniŋ dzam ásí?”
Ve déá, éyalann Nzamá dá dzó ñí á yá? “Mámyen me kána yaá á mfá wɔm bot táŋ binzuk zaŋgbéá ébá béé ndzí kút Baal mebɔ́ŋŋ.”
Amvála te fe é tám ñí, bit bot dá é ntɔɔ́ fe ámvála ntɔ́pbán mvɔmm ó ne.
Ve, ngé é ne ákála mvɔmm, dá deé sés fe éndagá amú mibɔann; ngé éñe é bɔ néa, ngé mvɔmm da deé sés ki fe mvɔmm. Ngé ákála mibɔann dá deé sés fe mvɔmm; ngé éñe néa, mibɔann mí sés fe mibɔann.
Éde á yá? Édí Israel aa dzéŋ eé ndzí koan ya dɔ; ve ébá bé ne mitɔ́pbán ébɔ́ bé koan ya dɔ, éde ébá bevɔ́ɔ́ bá bá tɔbɔ ya milém aleét.
“Nzamá aá vé bɔ́ nsísim ndzemm,
é mís mé ne kaa áyén, ya melɔ́ mé ne kaa áwók,
anzukwíñ mos ye émuú.”
David ñí aa dzó fe ná:
“Méfét meba mé veŋan bɔ́ asimá ya olám,
Ekɔp obaá ya fe ntáŋ mfá weba.
Dzíbi é kpá bɔ́ á mís ná bé bɔ kaa áyén.
É mvús deba da eé tɔbɔgé fe bɔ́ é viri tám áse.”
Éde ma síli ná: Ye ná béé ndzí kɔp á mfá ye ná bé ku? É sés bɔban amvála enziŋ! Fáve ná amú ntsamann metsiŋŋ weba ákoroga é sɔ́ yaá ébe meyɔŋ mefé, á mfá ásɔŋ bɔ́ ya abéánn.
Édɔ ná ngé ntsamann metsiŋŋ weba ó ne ntam á mfá éniŋ ngúrá, ádzímlé deba dá ntam ébe meyɔŋ mefé. Ntéññ avé ndzálánn mvɔmm weba!
Ve ma kɔ́bɔ ya mína, meyɔŋ mefé, dá é tɔɔ́ ná me ne ápostol meyɔŋ mefé, meé vé fe éséññ Nzamá dam ngaŋŋ,
ná ngé me ne sɔŋ áyɔŋ dam ya abéánn, ngé bot benziŋ béye été bé ne tɔbɔ nkoránn.
Amú ná ngé atsílánn deba dá bɔ ná eniŋ ngúrá é bera belé elat; dzé dá ye bɔban ñɔŋŋán weba, ye se fáve eniŋ mfá bewú?
Éde, ngé ngap ósúá e ne eki, ñúu ése dá e ne fe dɔ; ngé ndzi ó ne eki, mitem myá mí ne fe dɔ.
Ve ngé mitem minziŋ myá kíkban, éde wa o tɔɔ́ elé olíba ye áfan, bé sɔ́ wa bem énzénzaŋ nkuk weba wa o ntɔɔ́ fe ñɔŋngap ye á mbamba mendzímm má sɔ́ mídzi mí ñá elé olíba,
wá kaa ábɔ engúŋ ya mítem; ve ngé wa bɔ engúŋ, se wa wa yála midzi, fáve ná midzi émyɔ myá yála wa.
Ve déá, wa ye dzó ná: “Mitem myá kíkban á mfá ye ná ma me tɔbɔ mbemann á nkuk”.
Éde véa, bá kík myɔ amú é kaa mbwínánn weba, ve wa o téle akála mbwínánn. O táa bɔ engúŋ! Fáve ná ákɔ wɔŋŋ;
amú ná ngé Nzamá eé ndzí dzɔgɔ beñá mitem, wa ăá ye ki dzɔgɔ.
Dággé fá áñep ya é ngét Nzamá; ngét mfá ébá bé ngá ku, ve ésós Nzamá dá á mfá we, ngé wa tɔbɔ ésós deñ été; ngé se néa wa wa ye fe tɔbɔ nkíkgán.
Ve, á mfá ébɔ́, ngé bá ye bɔ kaa álaŋan átɔbɔ kaa ábwíni, bá ye bɔ́ bem á nkuk, amú ná Nzamá a belé nguu ye á bera bɔ́ bem.
Amú ná ngé wa é mot bá kík ébe elé olíba ébyen ye áfan, bé sɔ́ wa bem ébe ñá elé olíba, édí dăá yian, ntéññ avé ébá bébyen bé ne beñá mitem, bá ye bɔ́ bem ébe á nkuk olíba weba bébyen?
Á bɔbédzaŋ, măá kómo ná míní dzími é dzam dá nzaman kén mot dí, á mfá ye ná míní nzá vága ye á nyemann wenan, é ne ná: ábímm áleét nlém é kwíñ yaá ébe Israel, dá ye tɔbɔ akekwíñ ané nɔmɔ bot béye meyɔŋ mefé dá yian aa ye mana ñíi.
Éde véa, Israel áse aa ye tɔbɔ nkoránn; amvála ané é ne ntsilann ná:
“Mvé bot filí aa ye sɔ́ á Sión;
aa ye vea abé ébe Jakob.
Éde élat dam bíabe bɔ́,
édɔ dí é tám ma ye vea mísémm myeba.”
amú ná dás ya ékígá Nzamá ăá bera byɔ vea.
Édɔ ná, amvála ané mína míní ngá tára bɔ Nzamá melɔ́, ve éndagá míní koan yaá ya mvɔmm akála melɔ́ meba,
ntéññ mbɔ́ɔ́ fe éndagá, bá bé bɔ yaá melɔ́, á mfá ye ná nyénánn engóngɔ́ɔ́ Nzamá a lére yaá wa, ya fe ná éndagá, bá a lére fe nyénánn engóngɔ́ɔ́.
Amú ná Nzamá aá dzili bot bése á melɔ́ été, á mfá ye ná á lére fe bésesé mvɔmm.
Nzá ámvála nnén ntam, ya é kén, ya nyemann Nzamá bí né! Nzá ayéñ é ne ná bé yem nkíkgán misaŋ weñ, ya ndzuúk ye áyem ménzenn meñ!
“Nzá fá a yem yaá ósímánn Ntí?
Nzá ki a bɔ yaá mvé melépgá weñ?
Ngé ki ná nzá a tára yaá ñí vé,
á mfá ye ná ñí á bera ñí búlán.”
Amú ná ébe éñe, ya ákála éñe, ya mfá éñe, mam mése mé né. Éñe á bɔɔ́ge ya dúmá kɔ́mm áse. Amén.
Édɔ ná, á bɔbédzaŋ, ma lép mína á mfá nyénánn engóngɔ́ɔ́ Nzamá ná télegán mína bébyen amvála ané ntétéá mótúnŋa ya eki, émɔ Nzamá aa sán ya mɔ, édɔ é ne ñá nkaŋann Nzamá.
Kaa niŋŋán amvála ané bot béye é tám ñí, fáve ná tsénŋán mína bébyen ya nzenn ye á mfefeñ atémŋa denan, véa éñe mína ye lére nkómánn Nzamá, éwí ó ne mvéáñ, ya ávé mesán ya fe tételé.
Amú ná, ya ébe é mvɔmm bé vé yaá ma, ma dzó kada mot ye ébe mína, ná a táa ñɔŋ ná éñe a ne ya eban álot ábímm dá yian, fáve ná á ñɔŋŋe dɔ ya mbamba kén, ya ábímm mbwínánn Nzamá a vé yaá ébe kada mot.
Amú ná amvála ané ó ñúu fɔ́ɔ́ bí belé abwiññ mesúk mé ñúu, ve mesúk mé ñúu mése mĕé belé amvála eséññ avɔ́ɔ́,
amvála te bía bí tɔɔ́ abwiññ, bí ne ñúu fɔ́ɔ́ ébe Kristo, kada mot ye ébe bía ñí a ne ásúk ñúu ébá bevɔ́ɔ́.
Édɔ é ne ná, bíí belé bivévé myá selan amvála ané é mvɔmm bé vé yaá bía; ngé éwí nkúlánn medzó, ábelan ya wɔ́ amvála ábímm mbwínánn dwe ó ne.
Ngé éwí ábɔ eséññ Nzamá, ábelan ya wɔ́; ngé ki éwí áyágale, á yágalé;
ngé mvɔmm ye mfoŋann mílém, á foŋŋe; éñí aa vé, ya añep; éñí aa dzwée, á dzwéegé ya akéŋŋ áse; éñí a belé nyénánn engóngɔ́ɔ́, á bɔɔ́ge dɔ ya mesán.
Edziŋŋ é bɔɔ́ge kaa meduk; míníí víni ekúkwát, biñŋán édí é ne mvéáñ.
Ábelé edziŋŋ bɔbéñafwáa bevɔ́ɔ́ ya ébá bevɔ́ɔ́; á mfá ngaŋŋ, míní tára téle é bot bevɔ́ɔ́ ósúá;
ébe édí dá dzaa akéŋŋ áse, míní táa bɔ andeát; áséan ya Ntí ya nlém ósesé;
ébe oyan, míníí sán; ébe midzuúk, míníí nzomo; ébe méyaglán, míníí tɔbɔ mbán;
míníí vwála ébe é mam má yi á mfá bebwíni, míníí ñɔŋ beyéŋ.
Abwará ya é bot bá dzéŋ mína ásí, váán abwará kaa váán bɔ́ biboŋ.
Sánŋán ya ébá bá sán, yigán fe ya ébá bá yi.
Belégán amvála ósímánn ovɔ́ɔ́ ébe bevɔ́ɔ́ ya ébá bevɔ́ɔ́; kaa ábélán mína bébyen ó yóp ásímánn denan été, fáve ná tɔbɔgán mfulán ya ébá bé ne nsilann ósí. Míní táa bɔ miyemann ásímánn denan été.
Kaa ábúlu ya mot enziŋ abé ya abé; dzéŋŋán ná míní bɔ édí é ne mvéáñ énzénzaŋ bot bése.
Ngé é ne bɔban, á mfá wenan, tɔbɔgán mvwaá ya bot bése;
Fáve ná:
“ngé nzínzíŋŋ we wá wók nzeñ, vá ñí bidzí;
ngé aa wók ki evéé, vá ñí ná áñú;
amú ná weé bɔ néa, wa ye ñí koman mekak mé ndúán á nló áyóp.”
Abé, édɔ é táa wa wún, fáve ná wúnŋe abé ya mbɔann mbeŋ.
Mot áse á kpá bidzwée bí ne ñí áyóp ásí, amú ná edzwée enziŋ é sés ná é sés édí Nzamá; ve ébí bí ne Nzamá éñe á ngá téle byɔ.
Édɔ ná, éñí a ne edzwée á ngamm áyát, édí Nzamá a téle yaá édɔ ñí aa sóán ya dɔ; ébá bá bá ke á ngamm áyát, bébyen bá ñɔŋ mekira.
Amú ná bedzwée bé sés ekɔwɔŋŋ á mfá é mot aa bɔ mbeŋ, fáve éñí aa bɔ abé. Ye wa kómo bɔ kaa ákɔ edzwée wɔŋŋ? Bɔɔ́ge édí é ne mvéáñ, véa edzwée dá ye wa sák;
amú ná mvwála bíséññ Nzamá a ne á mfá é mvéáñ dwe. Ve ngé wa bɔ abé, kɔge wɔŋŋ; amú ná ĕé belé nzwaokeŋ á nzeze, akála ná a ne mvwála bíséññ Nzamá ná á vé akunŋa á mfá é mot aa bɔ abé.
Ya amú dzam te, dá yian ná mína ku edzwée ásí, se fáve akála akira, ve ya fe akála ósímánn ye á nlém.
Ya amú dzam te fe mína yáán mfóŋsí, amú ná bedzwée bé ne bébɔ biséññ Nzamá, édɔ fe bá bá bɔ ntéññ éniŋ.
Yáágán ya mot áse é mvólá míní belé ñí; éñí mfóŋsí, mfóŋsí; éñí meyáán, meyáán; éñí wɔŋŋ, wɔŋŋ; éñí ngaŋŋ, ŋgaŋŋ.
Míní táa belé mot enziŋ mvólá, fáve ná dziŋŋán bevɔ́ɔ́ ya ébá bevɔ́ɔ́; amú ná é mot aa dziŋ éñí mbɔ́ɔ́, a dzálá yaá atsiŋŋ.
Amú ná édí: “Wăá ye bɔ medzíán, wăá ye ywíñ, wăá ye dzip, wăá ye ñamle”, é mvéná ése evɔ́ɔ́, dá súgan ya édí: “Wa ye dziŋ é mot mbɔ́ɔ́ amvála ané wa dziŋ wámyen”.
Édziŋŋ dăá bɔ é mot mbɔ́ɔ́ abé; éde edziŋŋ édɔ é ne ndzálánn atsiŋŋ.
Ébe dzam te, míníí yem é tám ñí, amú ná á ntɔɔ́ áwola bá vee óyó, akála ná ákoroga dea é ntɔɔ́ bebeñ áwola dí álot é tám bí ngá tára bwíni.
Alú é ntɔɔ́ oyaáp, kírí da eé ntɔɔ́ bebeñ; édɔ ná bí veagán mibɔann míye ó dzíbi, bí bwátgán mengéá méye éyéá.
Bí niŋŋán á ngaŋŋ été, amvála ané éyéá été, se á mbéa mefét bá yénán befám ya biningá, ya áfían meywa; se nsémm eveák, ngé ki áyénán biningá endendea, se á mitéé, ngé ki abéánn.
Fáve ná, Ntí Yesukristo á tɔbɔgé ndzálánn ébe mína, kaa dzéŋŋán ki ná míní dzálá bívéé bíye á nlém mot.
Ñɔŋŋán éñí a ne ntéteák á mbwínánn kaa ábɔ ya ñí mikéá.
Ngúrá mot wá bwíni ná ó ne dzí byém bíse, ve éñí a ne ntéteák, aa dzí fáve bilwá.
Éñí aa dzí, a táa byana éñí a ne kaa ádzí; éde éñí a ne kaa ádzí, a táa kík éñí aa dzí nsaŋ, amú ná Nzamá a ñɔŋ yaá ñí.
O ne nzá ná wa kík éyá mbɔ biséññ ye á ndá misaŋ? Mfá é mása weñ a téle ngé ki ná aa ku; aa ye lígi a téle tételé, amú ná mása a ne nguu ye átéle ñí tételé.
Éde, ngúrá mot wá kík nsaŋ ná mos enziŋ wá daŋ éwí mbɔ́ɔ́ ya eban, éñí mbɔ́ɔ́ ñí aa kík nsaŋ ná mos míse mí ne amvála avɔ́ɔ́. Kada mot á túga yébe édí é ne ñí ósímánn weñ été.
Éñí aa baale ngúrá mos, aa baale wɔ́ á mfá Ntí [éñí ñí ăá baale ngúrá mos, ăá baale wɔ́ á mfá Ntí]. Éñí ñí aa dzí, aa dzí á mfá Ntí, amú ná aa vé Nzamá akíba. Éñí a ne kaa ádzí, aa ki bidzí á mfá Ntí, aa vé fe Nzamá akíba.
Amú ná mot enziŋ ye ébe bía ăá niŋ mfá weñ émyen, mot enziŋ ñí ăá wú ki fe mfá weñ émyen;
éde ngé bía niŋ, bía niŋ á mfá Ntí; ngé bía wú ki, bía wú mfá Ntí; éde ná, a ne bɔ ná ngé bía niŋ, a ne ki bɔ ná ngé bía wú ki, bí ne ébá Ntí.
Amú ná akála te édɔ Kristo aá wú, aá niŋ fe, á mfá ye ná á bɔ Ntí ané ébá bé ne míwúán ané ébá bé ne betétéá.
Amú é ne ntsilann ná:
“Ntí aa dzó ná, ma niŋ,
éde abɔ́ŋŋ ése dá ye kútbe ébe ású dam,
dém ése dá dá ye fe mem Nzamá”.
Édɔ é ne ná, kada mot ye ébe bía aa ye vé Nzamá táŋ mfá weñ émyen.
Édɔ fá ná, bí kaa ábera kík misaŋ bevɔ́ɔ́ ya ébá bevɔ́ɔ́, fáve ná bí belégé nkíkgán nsaŋ wí ná, kaa ábwíi mwadzaŋ enziŋ é dzóm aa vus ya dɔ nzenn, ngé ki é dzam dá bɔ ñí ná á ku.
Éde ma yem, me tɔɔ́ fe ya mebúnn ébe Ntí Yesus ná dzóm enziŋ é sés eki ébe ébyen; fáve mfá éñí aa ñɔŋ ná dzóm te é ne eki, á mfá mot te émyen éñe é ne eki.
Amú ná ngé mwanñɔŋ aa tɔbɔ eywiññ ákála bidzí, véa wĕé tɔɔ́ fe niŋ édziŋŋ été. O táa bɔ ná éñí Kristo a ngá wú ya akála deñ á dzáŋ ya bidzí bywe.
Édɔ ná, míní táa lík ná bé kɔ́bɔ abé édí é ne mvéáñ mfá wenan.
Amú ná édzwée ngɔ́mán Nzamá é sés bidzí ngé ki meñú, fáve nzósoó, mvwaá ya mesán á Mfúfúp Nsísim été.
Amú ná é mot aa séan ya Kristo amvála te, aa vé Nzamá nlém mesán, bot bá bá sák fe ñí.
Édɔ véa, bí dzéŋŋán ya nlém ósesé é mam má vwála á mfá mvwaá ya ávé bot nguu énzénzaŋ dea.
O táa tsam éséññ Nzamá ákála bidzí. Ngúrá mfá, byém bíse bí ne mifúbánn, ve mfá mbɔ́ɔ́, é ne abé ná mot a bɔ ná éñí mbɔ́ɔ́ á ku á nsémm ya bidzí.
É ne mvéáñ ná mot á bɔ kaa ádzí tsít, kaa áñú vino, kaa ki ábɔ é dzam dá bɔ ná mwanñɔŋ á ku á nsémm.
Mbwínánn o belé, baale wɔ́ mfá we ósú Nzamá. Mvɔmm ya éñí a ne kaa ávé émyen meku ébe édí aa ñɔŋ ná é ne mvéáñ.
Ve, éñí aa dzí eé yep, aa vé émyen meku, amú ná ăá bɔ dɔ ya mbwínánn; éde édí ése dá bá bɔ kaa mbwínánn, é ne nsémm.
Édɔ ná, bía é bot bí yém, bía yian nzomo áteák ébá bé ne mitéteák, se ná bí bɔ é mam bía bébyen bía yén mvéáñ.
Kada mot á dzéŋŋe ébe éñí mbɔ́ɔ́ édí é ne mvéáñ á mfá ávé bot nguu.
Amú ná atwaa Kristo émyen ñí eé ndzí ki dzéŋ édí é ne mvéáñ á mfá weñ, fáve ané é ne ntsilann ná: “Méteá é bot bá kpógo wa, maá ku ma á nló wɔm”.
Amú ná édí dá tɔbɔ ntsilann á metám ómvús, baá tsili dɔ ákála áyágalé dea, á mfá ye ná édzíp ya mfoŋann nlém bí ne á Mitsili été, bía bí belé oyan.
Éde Nzamá ye édzíp ya mfoŋann nlém á vá mína ná míní belé osímánn ovɔ́ɔ́ énzénzaŋ denan amvála ané éwí Kristo Yesus,
á mfá ye ná fufúlu ya kíŋŋ fɔ́ɔ́, míní vé Nzamá ya Éséá Ntí wea Yesukristo dúmá.
Ya amú dzam te, ñɔŋŋán bevɔ́ɔ́ ya ébá bevɔ́ɔ́, amvála ané Kristo ñí aá ñɔŋ fe mína á mfá é dúmá Nzamá.
Amú ma dzó ná Kristo ñí aá bɔ yaá mvwála bíséññ ye ébá bé ne nkíkgán mekeé ákála é bébélá Nzamá; á mfá áyémele mengaá bé ngá kyaa betará,
ya fe á mfá ye ná meyɔŋ mefé mé vé Nzamá dúmá ya nyénánn engóngɔ́ɔ́ weñ; amvála ané é ne ntsilann ná:
“Ya dzam te, ma ye wa mem énzénzaŋ meyɔŋ mefé,
ma ye yee éyola dwe byeá bí olugú”.
Aa bera dzó ná:
Aa bera fe dzó ná:
“Lugán Ntí mína meyɔŋ mefé mése;
bot bése lugán ñí”.
Esaía ñí aa bera dzó ná:
“É tsín Esaí dá ye féá,
édɔ dá ye tébe ná dá dzwée bot béye meyɔŋ mefé,
bot bése bá ye tɔbɔ ya ñí mebúnn”.
Éde Nzamá ye oyan á dzálágé mína ya mesán mése ya mvwaá akála mbwínánn, á mfá ye ná míní tɔbɔ ya abwiññ oyan akála nguu ye á Mfúfúp Nsísim.
Á bɔbédzaŋ, á mfá wenan, mámyen ma yem bébélá ná, míní ne ndzálánn ya añep ya nyemann ósesé, míní ne fe véán melépgá bevɔ́ɔ́ ya ébá bevɔ́ɔ́.
Ve me tsili yaá mína mam menziŋ ya aywá, á mfá ye ná néa me vé mína mɔ osímánn, amú é mvɔmm Nzamá bé vé yaá ma,
á mfá ye ábɔ mbɔ biséññ Kristo Yesus ébe meyɔŋ mefé, meé bɔ eséññ nkatann mbamba fwéñ Nzamá amvála ané fára, ná meyɔŋ mefé mé bɔ ñí metúnŋa bá yébe, ná bé tɔbɔ fe eki á Mfúfúp Nsísim.
Édɔ ná, ébe Kristo Yesus éñe mé koan ákéá ma vága ya dɔ ébe éséññ ma bɔ Nzamá.
Amú ná măá ye yébe ná ma kɔ́bɔ dzam enziŋ afé, fáve édí Kristo a bɔ yaá ébe ma, á mfá mbɔann méwók meyɔŋ mefé, éfíá ya fe á mbɔann,
amú nguu ye á mendem ya biyágán bí mam; ákála é nguu Nsísim Nzamá; amvála te, atéé ye á Yerusalen ya mévóm má boman ñí, akekwíñ Elíriko me dzálá yaá ñí ya é mbamba fwéñ Kristo.
Amvála te édɔ, me ngá dzéŋ ná me kat mbamba fwéñ é vóm bé ngén kaa áwók éyola Kristo, á mfá ye ná me nzá lóŋ éyá mbókga áyóp,
ve amvála ané é ne ntsilann ná:
“Ébe ébá béé ndzí ñɔŋ é fwéñ deñ, bá ye ñí yén;
ébá bá béé ndzí wók, bá ye yem.”
Akála dzam te, abwiññ biyɔŋ me kómo yaá mína nzu yén, ve bé dzip yaá me dɔ.
Éde éndagá, ma kaa ki fe ya afóo vóm enziŋ ye á mebeŋŋ mé sí má, ve dá é ntɔɔ́ abwiññ mibú mé belé nkómánn ye ánzu ébe mína,
é tám ma ye ke á Pañá, ma ye mína fép. Amú ná ma ye mína yén, meé lot, á mfá ye ná míní vwála ma tsíni ekena ósú ó véa, éyɔŋ míní tára yaá ma vé mesán á nlém ébe etɔɔ́ bíabe mína oyomm tám enziŋ.
Ve éndagá ma ke á Yerusalen, á mfá áke ya bébwíni bé ne ó wéñ avwálá.
Amú ná Masedonia bá Akaya bá yén mvéáñ ná bé kóán avwálá á mfá mítétéññ mí ne énzénzaŋ bebwíni á Yerusalen.
Akála bá yén mvéáñ ná bé bɔ́ dɔ, afáŋbɔ ná bá bé belé fe bɔ́ mvólá; amú ná ngé meyɔŋ mefé mé ñɔŋ yaá ngap ébe bíbwárán bíye á nsísim byeba, bá bá yian fe bɔ́ vé ngap ébe byém bíye éniŋ dzí.
Édɔ ná, niané me mana yaá dzálá dzam te, me mana fe bɔ́ kee avwálá te, ma ye ke á Pañá, meé lot ébe mína.
Ma yem fe ná éyɔŋ ma ye nzu, ma ye sɔ́ ya mína bíbwárán Kristo ndzálánn.
Á bɔbédzaŋ, ákála Ntí wea Yesukristo ye ákála édziŋŋ Nsísim, ma lép mína ná míní vé nguu fufúlu bíabe mína á meyaglán menan ébe Nzamá ákála dam,
á mfá ye ná mé tɔbɔ nkoránn ébe ébá bé ne kaa ábwíni bé ne á Judea, ya ávwála ma ke ya dɔ á Yerusalen dá bɔbédzaŋ bé ñɔŋ fe dɔ ya mesán,
Nzamá ye á mvwaá á tɔbɔgé ya mína bésesé. Amén.
Ma lére mína mbamba kéá dzea Febe, a ne fe mvwála bíséññ ye ékóánn bebwíni é ne á Senkrea;
ná míní ñɔŋ ñí ébe Ntí, ámvála dá ñep ya bebwíni, ya fe ná míní vwála ñí ébe é dzam ése a ne yi ébe mína, amú ná ñí a vwála yaá fe abwiññ bot, atwaa mámyen.
Bérágán ma ya Prisila bá Akila, ébá bíabe bɔ́ bía bɔ eséññ ébe Kristo Yesus,
bot béte bé ngá ye wú akála éniŋ dzam, se fáve ma etámm ma vé bɔ́ akíba, ve ya fe bíkóánn bebwíni meyɔŋ mefé bíse,
ya ékóánn bebwíni é ne é ndá dzeba. Bérágán ma ya ndzindziŋŋ mwadzaŋ wɔm Epeneto, mbwíni Kristo ósúá ye á Asia.
Bérágán ma ya María éñí a bɔ yaá eséññ abwiññ énzénzaŋ denan.
Bérágán ma ya Andróniko bá Junias, bívúvúmán byam bíabe bɔ́ bí mbé fe fufúlu á ndá mibok, bá yem fe bɔ́ énzénzaŋ baapostol, ébɔ́ fe bá tára bwíni Kristo ya ma.
Bérágán ma ya Amplias, ndzindziŋŋ mwadzaŋ wɔm ébe Ntí.
Bérágán ma ya Urbano, éñí bíabe bɔ́ bía bɔ eséññ fufúlu ébe Ntí, ya ndzindziŋŋ mwadzaŋ wɔm Estakis.
Bérágán ma ya Apeles éñí a kyaba yaá Kristo. Bérágán fe ma ya ébá béye ébe Aristóbulo.
Bérágán ma ya Erodión, évúvúmán dam. Bérágán fe ma ya ébá béye ébe Narsiso, ébá béte bá bé ne fe ébe Ntí.
Bérágán ma ya Trifena bá Trifosa, ébá béte bá bɔ éséññ Ntí. Bérágán ma ya ndzindziŋŋ kéá dzéa Pérsida éñí a bɔ yaá eséññ Ntí abwiññ.
Bérágán ma ya Rufo, éñí a ne ntɔ́pbán ébe Ntí, ya ñiá, ñí a tɔɔ́ fe ané naná.
Bérágán ma ya Asínkrito, ya Flegonte, ya Ermas, ya Patrobas, ya Ermas, bábe é bɔbédzaŋ bábe bɔ́ bé tɔɔ́.
Bérágán ma ya Filólogo bá Julia, ya Nereo bá kéá, ya Olimpas, bábe bekrísten bése bábe bɔ́ bé tɔɔ́.
Bérágán ma ya bevɔ́ɔ́ ya ébá bevɔ́ɔ́ ya ñáŋán memáŋŋ bɔbéñafwáa. Bíkóánn bebwíni bíse Kristo byá bérán ya mína.
Á bɔbédzaŋ, ma lép mína ná, míní bíli ébá bá nzu ya mína nkánán béé bɔ fe mína ná míní vus é nzenn áyágalé míní ñɔŋ yaá. Kólogán énzénzaŋ deba été;
amú ná bot béte băá séan ya Ntí wea Yesukristo, fáve édí bídzí byá ke mébum meba; bá duk mílém é bot bé ne bindúnn béé kɔ́bɔ bɔ́ bembamba bífíá ya ébí bá dziŋ bá wók.
Éde fwéñ ye méwók menan é kwíñ yaá ébe bot bése; ya dzam te édɔ ma sán ákála denan. Ve ma kómo ná míní bɔ bebelé kén á mfá édí é ne mvéáñ, ve mikeññ á mfá édí é ne abé.
Avítsaŋ tám Nzamá ye á mvwaá aa ye bwíñ Sátan mébɔ menan ásí. É mvɔmm Ntí wea Yesukristo eé bɔɔ́ge ya mína.
Timoteo, é mot bía ñí bía bɔ eséññ aa bérán ya mína, ya Lusio, ya Jasón ya Sosípater, bívúvúmán byam.
Ma Tersio, éñí a tsili yaá é kálara ñí, ma bérán ya mína ébe Ntí.
Gayo, éñí mé tɔɔ́ ndá ya ékóánn bebwíni ése, aa bérán ya mína. Erasto, mbaale akúmm ye á kísoan aa bérán ya mína, ya mwadzaŋ Kuarto.
[É mvɔmm Ntí wea Yesukristo eé tɔbɔgé ya mína bésesé. Amén.]
Ébe éñí a ne nguu ye átéle mína, ané é mbamba fwéñ wɔm ya nkatann fwéñ Yesukristo, amvála ané é kúlu yaá é dzam dá nzaman kén mot é mbé é tɔɔ́ ásweññ atéé ye metám ókuá,
ve, éndagá é léreban yaá amú Mítsili bekúlu medzó, amvála ané é mvéná é Nzamá a ne mbéámbéá, ná meyɔŋ mefé mése mé yem mewók mé ne akála mbwínánn.
É Nzamá etámm a ne Mbelé kén, éñí a ne ya dúmá kɔ́mm áse amú Yesukristo. Amén.
bía bérán ya ékóánn bebwíni Nzamá é ne á Korinto; ébá bé ntɔɔ́ ntélán eki ébe Kristo Yesus, ekígá ná bé bɔ ntélán eki bábe ébá bésesé bá yónán éyola Ntí wea Yesukristo ébe mevóm mése, Ntí weba ya fe éewea.
Mvɔmm ya mína ya é mvwaá Nzamá, é Tará wea, bá Ntí Yesukristo.
Ma vé é Nzamá wɔm akíba tám áse ákála denan amú é mvɔmm Nzamá bé vé yaá mína ébe Kristo Yesus;
ya fe ná ébe dzam ése míní ntɔɔ́ ndzálánn ébe éñe, ébe éfíá ése ya nyemann ósesé;
amvála ané é ngañiá Kristo a tɔbɔ yaá ébe mína,
édɔ é ne ná dás enziŋ dăá dzéŋ mína, míní seŋ fe áléreban Ntí wea Yesukristo;
éñí fe aa ye mína yém nguu akekwíñ asúgánn kaa meku é mos Ntí wea Yesukristo.
É Nzamá bá tɔbɔ ya ñí mebúnn, éñe a lwée yaá mína ná míní ñɔŋ ngap mínabe é Mwán weñ Yesukristo, Ntí wea.
Á bɔbédzaŋ, ma lép mína ya éyola Ntí wea Yesukristo, ná mína bésesé míní tɔbɔ ya kíŋŋ fɔ́ɔ́, ya fe ná nkánán mengamm ó táa bɔ énzénzaŋ denan, fáve ná túgán tɔbɔ nlatán ya ósímánn ovɔ́ɔ́ ya fe nyénánn mbɔ́ɔ́.
Amú ná, á bɔbédzaŋ, é bot Kloé bé kat yaá ma mfá wenan ná, mitéé mí ne énzénzaŋ denan.
Ma kɔ́bɔ ya édí é ne ná, kada mot ye ébe mína aa dzó ná: “Ma me ne é mot Pablo”, “Ma é mot Apolo”, “Ma é mot Pedro”, “Ma é mot Kristo.”
Ye Kristo a ne nkabann? Ye Pablo éñe bá dɔ́mle á krús ákála denan? Ye mínaá duuban ki ébe éyola Pablo?
Ma vé Nzamá akíba ná meé ndzí du mot enziŋ ye ébe mína, fáve Krispo bá Gayo;
á mfá ye ná mot enziŋ á nza dzó ná mínaá duuban ébe éyola dam.
Maá du fe bot béye é ndá Estéfanas; éde ébá bevɔ́ɔ́, măá yem ngé maá du mot enziŋ mfé.
Amú ná Kristo eé ndzí ma lóm ná me du bot, fáve ná me kat mbamba fwéñ, se ákɔ́bɔ ya kén, á mfá ye ná me nza bɔ é krús Kristo nzeze.
Amú ná fwéñ ye á krús e ne é dzam é ne akút á mfá é bot bá dzáŋ, ve mfá wea, ébá bé ne mikoránn, e ne é nguu Nzamá.
Amú é ne ntsilann ná:
“Ma ye dzéa é kén bebelé kén,
é fak mifefák da ma ye fe nzaman.”
Mbelé kén a ne ó vé? Ntsili bekálara a ne ó vé? Nkékéŋŋ nkɔ́bɔ ye é tám ñí a ne ó vé? Ye ná Nzamá ăá bé bɔ ná kén ye éniŋ dzí é súgan akút?
Dá é tɔɔ́ ná ébe é kén Nzamá béé ndzí lík ná bé yem Nzamá ya ébe kén ye é sí ñí, ve Nzamá a yén yaá mvéáñ ná á koro bebwíni ébe ákút ye á nkatann fwéñ.
Édɔ ná bejudio bá dzaa mendem, begriego bá bá dzéŋ kén;
ve bía bía kat fwéñ ná Kristo aá wú á krús, ekɔp obaá á mfá bejudio, akút dzam dá á mfá meyɔŋ mefé;
ve, á mfá é bot a téle yaá, ané bejudio ané begriego, Kristo éñe a ne é nguu Nzamá ya é kén Nzamá.
Amú ná édí é ne akút ébe Nzamá dá lot bot ya kén, édí dá é ne ateák ébe Nzamá dá dá lot fe bot ya nguu.
Édɔ ná, á bɔbédzaŋ, ñáán táŋ ná ékígá wenan, abwiññ ye ébe mína é sés ya kén amvála ané éniŋ dá lére; ngé ki biwólo bí bot; ngé ki ébá bá byála á bora méndá mé bot.
Fáve ná, Nzamá a tɔ́p yaá édí é ne akút éniŋ dzí á mfá álére bebelé kén osoán; a tɔ́p yaá fe édí é ne ateák á mfá álére biwólo bí bot osoán;
á mfá ye ná mot enziŋ a nza vága ósú Nzamá.
Ve ákála Déñ, míní ntɔɔ́ ébe Kristo Yesus, éñe fe a veŋan yaá é kén dea á mfá Nzamá, ya nzósoó, ya ntélán eki ya akoroga;
á mfá ye ná, amvála ané é ne ntsilann ná: “Éñí aa vága, á vággé ébe Ntí.”
Á bɔbédzaŋ, éyɔŋ me ngá sian ébe mína, meé kat mína fwéñ é ngañiá [é mam má nzaman kén mot] Nzamá, meé ndzí sɔ́ ya bora bífíá ngé ki kén mot.
Amú maá kík ná măá ye yem dzam enziŋ énzénzaŋ denan, fáve Kristo, éñí a ne ndɔ́mlán á krús.
Éde me mbé énzénzaŋ denan ya áteák, ya wɔŋŋ, ya fe abwiññ beñeñeá;
véa, nkɔ́bɔ wɔm ya nkatann fwéñ wɔm bíí ndzí bɔ ya bifíá bí fak ébí kén mot, fáve ya nléránn ye á Nsísim ya nguu,
á mfá ye ná mbwínánn wenan ó nza tɔbɔ ébe kén bot, fáve ébe nguu Nzamá.
Ve bía, bía kɔ́bɔ édí kén á mfá é bot bé ntɔɔ́ beñá bot; ve se kén ye é tám ñí, ngé ki éñí bidzwée bíye é tám ñí, ébí byá ke byá bɔ kaa eban;
fáve ná bía kɔ́bɔ ya é kén Nzamá é dzam dá nzaman kén mot, édɔ é mbé ásweññ, édí Nzamá a ngá tára téle kaa ná é tám ñí é bɔ á mfá é dúmá dea,
éñí betébosú benziŋ béye é tám ñí băá bé yem; amú ná ngé bé yem dɔ, ngé béé ndzí dɔ́mle Ntí ye á dúmá á krús.
Ve amvála ané é ne ntsilann ná:
“É mam dzís deé ndzí yén,
alɔ́ deé ndzí wók,
má meé ndzí ki ñíi á nlém mot,
émɔ Nzamá a koman yaá á mfá ébá bá dziŋ ñí.”
Ve, Nzamá aá lére bía mɔ ya Nsísim; amú ná Nsísim aa fas mam mése, atwaa bídwá bí mam Nzamá.
Éde mot mbé ye énzénzaŋ bot aa yem é mam mot? Fáve nsísim ó ne ébe mot? Ntéññ mbɔ́ɔ́ fe mot enziŋ ñí ăá yem ki é mam Nzamá, fáve Nsísim Nzamá.
Ve bía bíí ndzí ñɔŋ nsísim ye éniŋ, fáve ná bía ñɔŋ nsísim wá sɔ́ ébe Nzamá, á mfá ye ná bí yem é mam Nzamá a vé yaá bía dás.
Á mfá é mam bía kɔ́bɔ fe ya mɔ, se ya bífíá bá yágale ya kén mot, fáve ya ébí Nsísim aa yágale; eé kalan mam méye á nsísim ya nsísim.
Ve mot binam ăá yébe é mam Nsísim Nzamá, amú ná á mfá weñ mé ne akút, ñí a sés ki mɔ áyem, amú ná bá fas mɔ ya nsísim.
Ve é mot a belé Nsísim aa fas mam mése, ve mot enziŋ ñí ăá fas ki ñí.
Amú ná: “Nzá aá yem édí Ntí a belé á nló été? Nzá aa ye ñí vé ayágalé?” Ve bía, bí belé ósímánn Kristo.
Édɔ ná, á bɔbédzaŋ, mĕé mbé kɔ́bɔ ya mína amvála ané é bot bé belé nsísim, fáve amvála ané bot béye é sí ñí, amvála ané bɔ́ŋŋ ébe Kristo.
Maá ñúu mína meñáŋ, se ñá bídzí; amú ákoan ná míní mbé byɔ áñɔŋ, atwaa áwola dí, míní sés ki byɔ ñɔŋ,
amú ná míní ngén mína niŋ ané bot béye é sí ñí. Ye ná míní belé abéánn ya mitéé énzénzaŋ denan? Nde mínăá niŋ ané bot béye é sí ñí, míníí bɔ fe mam amvála ané bot béye é sí ñí?
Amú ná, é tám mot enziŋ aa dzó ná: “Ma me ne éñí Pablo”; éñí mbɔ́ɔ́ ñí ná: “Ma me ne éñí Apolos”. Nde míní sés mot binam?
Éde, Nzá a ne Apolos? Pablo ñí a ne ki nzá? Bevwála bíséññ míní bwíni yaá akála ébɔ́, amvála éséññ Ntí a ngá vé kada mot.
Édɔ é ne ná, éñí aa beñ a sés dzóm enziŋ, ngé ki éñí aa swii mendzímm, fáve Nzamá, éñí aa bɔ ná é vém.
Ve, éñí aa beñ bá éñí aa swii mendzímm bé ne dzóm evɔ́ɔ́; ve kada mot, aa ye ñɔŋ é máán meñ amvála ané éséññ deñ émyen é né.
Amú ná, bía bí ne bebɔ biséññ Nzamá fufúlu bíabe bɔ́; mína míní ne áfúp ya é ndá Nzamá.
Amvála é mvɔmm Nzamá bé vé yaá ma e ne; ma, ané éñí aa lóŋ ya kén, maá bwíi mbókga; éñí mbɔ́ɔ́ éñe ñí aa lóŋ wɔ́ áyóp; ve kada mot ñí á túga dággé amvála avé aa lóŋ áyóp;
Amú ná mot enziŋ mfé a sés bwíi mbókga ofé, fáve éwí ó bómo yaá, éwɔ ó ne Yesukristo.
Ve, ngé mot enziŋ aa lóŋ á mbókga te áyóp ya koŋ, ngoós, mékwá mé ne ya eban, bilé, bilwá, mikɔ́t bilwá;
éséññ kada mot dá ye yéne; amú ná ó mos wá ye dɔ kúlu éndendaŋ, dá ye fá léreban ya ndúán, éde ndúán ébyen dá ye kyak ámvála éséññ kada mot é né.
Ngé melóŋ mot enziŋ a lóŋ yaá áyóp mé tɔbɔ, aa ye ñɔŋ máán.
Ngé melóŋ mot enziŋ má ye dzík, aa ye dzímle, ve émyen ñí aa ye tɔbɔ nkoránn, afáŋbɔ amvála ané aa sɔ́ á ndúán été.
Ye mínăá yem ná míní ne é templo Nzamá, ya fe ná Nsísim Nzamá ó tɔɔ́ ébe mína?
Ngé mot enziŋ aa tsam é templo Nzamá, Nzamá ñí aa ye fe ñí tsam; amú ná é templo Nzamá e ne eki, édɔ dá mína míní né.
Mot enziŋ a táa duk émyen; ngé mot enziŋ ye ébe mína aa tém ná a belé kén é tám ñí, á veŋán okúkút mot, á mfá ye ná á veŋán mbelé kén.
Amú ná kén ye é sí ñí é ne akút á mfá Nzamá. Amú é ne ntsilann ná: “Éñe a ne éñí aa biñ bebelé kén ébe mékeŋŋ meba bébyen.”
Ya fe ná, “Ntí aa yem átémŋa bebelé kén, édɔ dá é ne kaa eban.”
Édɔ é ne ná, mot enziŋ a táa vága á bot été, amú ná ásesé a ne áawenan.
A ne bɔ Pablo, ngé ki Apolos, ngé Pedro, ngé é sí ñí, ngé éniŋ dzí, ngé awú, ngé édí ye é tám ñí, ngé édí é nkún nzu, ásesé a ne áawenan;
ve mína ébá Kristo, Kristo ñí éñí Nzamá.
Édɔ ná mot áse á ñɔŋŋe bía amvála ané bévwála Kristo ya bébaale béye é mam má nzaman kén mot ébe Nzamá.
Édɔ ó véa, bá yana ná bebaale bé koan ya bɔ́ ná bé ne é bot bá tɔbɔ ya bɔ́ mebúnn.
Éde, á mfá wɔm é ne ma odzedzam ná mína míní kík ma misaŋ, ngé ki ékóánn enziŋ efé bot bá kík misaŋ; atwaa mámyen ma măá kík ki mámyen misaŋ.
Amú ná, mĕé belé dzam enziŋ ósímánn wɔm ná dá bwaale ma, se dzam te ki dá tɔɔ́ ma nzósoó; ve Ntí éñe aa kík ma misaŋ.
Édɔ é ne ná, míní táa kík nsaŋ kaa ná tám eé kwíñ, akekwíñ ané Ntí aa ye sɔ́, éñe fe aa ye kúlu éyéá é mam mé ne ásweññ ó dzíbi ósí, ya kúlu fe éyéá é mam bot bé mana yaá lám mílém été; véa éñe kada mot aa ye ñɔŋ ólugú weñ ébe Nzamá.
Ve, á bɔbédzaŋ, me lére yaá mámyen bía Apolos ané efonann ye é mam má ákála denan, á mfá ye ná míní ñɔŋ ayágalé ébe bía ná míní bɔ kaa ádaŋ áyóp ébe édí é ne ntsilann, á mfá ye ná mot enziŋ ye ébe mína á bɔ kaa ábɔ engúŋ mbɔ́ɔ́ ébe éñí mbɔ́ɔ́.
Amú ná, nzá aa vé wa nzelann? Dzé o belé ná weé ndzí ñɔŋ? Édɔ ná, ngé waá ñɔŋ dɔ, amú dzé wa bɔ engúŋ amvála ané weé ndzí dɔ ñɔŋ?
Míní dzeñ yaá, míní ntɔɔ́ fe mikúkúmm, mína míní ŋga dzwée yaá kaa bía; ngwáa ngé míní ŋga dzwée yaá fá, á mfá ye ná bía bí dzwée fe fufúlu bíabe mína!
Amú ma tém ná Nzamá a téle yaá bía á mvús, bía baapostol, ané ébá bé kík yaá ná bá ywíñ, bí ntɔɔ́ fá ané ébá eniŋ ngúrá dá yén, ané baángel ané bot.
Ébe Kristo, bía bí ne akúkút, ve mína míní ne ya nkée ébe Kristo; bía bí ne mitéteák, ve mína míní ne mingungúú; mína míní ne ya ŋgaŋŋ, ve bía bí ne kaa ngaŋŋ.
Anzukwíñ éyɔŋ dí, bía wók nzeñ ya evéé, bí ne swéswéññ, bá yít bía, bĭí belé etɔbɔga,
Éyɔŋ bá vé bía eyola abé, bía bía dzaa mvwaá; anzukwíñ áwola dí, bí veŋan yaá ané mbíán ye éniŋ ngúrá, mébukga bot bése.
Măá tsili mína é mam má á mfá álére mína osoán, fáve á mfá álép mína ané míndzindziŋŋ mí bwán myám.
Amú ná atwaa míní ne fáŋ belé awóm binzuk beyágale ébe Kristo, ve mínĭí belé abwiññ beéséá, ma fá maá byéñ mína ébe Kristo Yesus ébe nkatann mbamba fwéñ.
Édɔ é ne ná, ma lép mína ná míní nzu bɔ ébá bá vú ma.
Akála te édɔ maá lóm mína ya dɔ Timoteo, éñe a ne ndzindziŋŋ mwán wɔm má tɔbɔ ya ñí mebúnn ébe Ntí, éñe aa ye mína síman ménzenn mam ébe Kristo Yesus, amvála ma vé ayágalé ébe kada ekóánn bebwíni ébe mevóm mése.
Éde bot benziŋ bé ŋga bɔ yaá engúŋ amvála ané ngé măá ye nzu ébe mína.
Ve avítsaŋ tám ma ye nzu ébe mína, ngé Ntí aa kómo, véa éñe ma ye yem, se nkɔ́bɔ é bot bá bɔ engúŋ béte, ve é nguu deba.
Amú ná édzwée ngɔ́mán Nzamá é sés á nkɔ́bɔ, fáve á nguu.
Dzé mína kómo? Ye ma yian nzu ébe mína ya nkás, ngé ki edziŋŋ ya evwévwé nlém?
Bébélá, é wók yaá ná énzénzaŋ denan é ne ya nsémm eveák; ámvála nsémm eveák te dá é sés ki atwaa énzénzaŋ bot béye meyɔŋ mefé été, akekwíñ ná mot enziŋ a belé ngéá éséá.
Éde mína míní ŋga dzéñ yaá engúŋ, ye ná mína míní yian tɔbɔ ya meyep, ná bé tsílán ya é mot a bɔ yaá dzam te énzénzaŋ denan?
Amú ná ngúrá mfá, me tɔɔ́ kɔɔ́ ébe mína, ve mfá mbɔ́ɔ́ ma me tɔɔ́ nsaŋann osímánn bíabe mína, me kík yaá éñí a bɔ yaá dzam te nsaŋ ané me ne.
Ébe éyola Ntí wea Yesus, é tám míní kóán yaá, véa ma me tɔɔ́ nsaŋann osímánn bíabe mína, ya é nguu Ntí wea Yesus,
keegán Sátan mot te, á mfá ye ná á tsam é ñúu deñ, ná ngé nsísim weñ wá ó ne tɔbɔ nkoránn é mos Ntí.
Éngúŋ denan é sés mvéáñ. Ye mínăá yem ná oyomm levadura wá vúza ntsura ngúrá?
Vwéñŋán nnomm levadura, á mfá ye ná míní bɔ mfefeñ ntsura, amvála ané míní ne dɔ, kaa levadura; amú ná Kristo, é Paskua dzeá, bé kík yaá ñí ané metúnŋa.
Édɔ é ne ná, bí táa dzémle fét ya nnomm levadura, ngé ki levadura ye á mbéa nlém ya ekúkwát, fáve ná ya mífémm mí ne kaa levadura, émí mí ne bébélá ya fe kaa ayeŋŋ.
Ébe é kálara wɔm, maá tsili mína ná míní táa saŋan ya bebɔ nsémm eveák;
meé ndzí dzó ya bebɔ nsémm eveák béye é sí ñí, ngé ki ébá bé ne oyéá byém, ngé mimvomvóó, ngé bekaŋ biyemá; amú ná ngé néa, é ngá ye yian ná míní kólo é sí ñí.
Ve éndagá, me tsili yaá mína ná míní táa wulu esaŋann mínabe mot enziŋ ye ébá bá yoban ná mbwíni, véa ñí a tɔɔ́ mbɔ nsémm eveák, ngé ki é mot a ne oyéá byém, ngé nkaŋ biyemá, ngé nkɔ́bɔ bot abé, ngé mfían meywa, ngé ki mvomvóó; atwaa bidzí byá míní táa ki dzí fufúlu mínabe amvála mot te.
Éde, amú dzé fá ma kík bot béye átán misaŋ? Nde mínăá kík ébá bé ne mína été misaŋ?
Ve, Nzamá éñe aa kík ébá béye átán misaŋ. Tsílágán ya ekúkwát mot énzénzaŋ denan été.
É tám mot enziŋ ye ébe mína a belé adzó ya éñí mbɔ́ɔ́, ye ná aa nzomo ná aa ke ya dɔ ébe bikúkwát bí bot bí né, alígi áke ébe mítɔ́pbán mí bot?
Ye mínăá yem ná mítɔ́pbán mí bot émyɔ myá ye kík eniŋ ngúrá misaŋ? Éde, ngé mína mína ye kík eniŋ ngúrá misaŋ, ye ná míní sés nkɔkgán ye ákík ámemámm misaŋ?
Ye mínăá yem ná bía ye kík baángel misaŋ? Ndagan ná mam méye éniŋ dzí?
Édɔ ná, ngé míní belé bíkóánn bá kík mam méye éniŋ dzí misaŋ, amú dzé mína téle bekík misaŋ é bot bé sés dzóm ékóánn bebwíni?
Ma dzó dɔ á mfá ósoán wenan. Ye ná mot mbɔ́ɔ́ enziŋ ye a ne ya kén a sés énzénzaŋ denan été, ná a ne kík nsaŋ énzénzaŋ bɔbéñaŋ?
Éde, fáve ná mwanñaŋ bá mwanñaŋ bá kíkgán misaŋ, édí te, dá ósú ébe ébá bé ne kaa ábwíni.
Ve déá, mína bábá ya áduk, ádaŋdaŋ ná míní bɔ dɔ bɔbéñɔŋ.
Nde mínăá yem ki ná bikúkwát bí bot bĭá ye ñɔŋ tsígá édzwée ngɔ́mán Nzamá? Kaa dukgán mína bébyen, amú ná, ané bebɔ nsémm eveák, ya bekaŋ biyemá, ya bebɔ medzíán, ya béfám bé biningá, ya béfám bá yénán bábe ébá bevɔ́ɔ́ amvála ané biningá,
ya midzídzíp, ya ébá bé ne oyéá byém, ya béfían meywa, ya bekɔ́bɔ bot abé, ya mimvomvóó, băá ye ñɔŋ tsígá édzwée ngɔ́mán Nzamá.
Édɔ ná néa éñe bot benziŋ béye ébe mína bé mbé; ve bé sop yaá mína, bé tɔɔ́ yaá mína eki, bé tɔɔ́ yaá mína benzósoó ébe éyola Ntí Yesukristo ya ébe Nsísim é Nzamá wea.
Atsiŋŋ dá lére ma ná me ne bɔ mam mése, ve mésesé mé sés ya abúánn; atsiŋŋ dá lére ma ná me ne bɔ mam mése, ve măá ye lík ná avɔ́ɔ́ enziŋ é dzwée ma.
Bidzí bí ne ákála osaŋŋ, osaŋŋ wá ákála bidzí; ve Nzamá ñí aa ye fá tsam bí beáñ bíte. Édɔ ná, ñúu da e sés ákála ábɔ nsémm eveák, fáve ákála Ntí, Ntí ñí ákála ñúu.
Éde Nzamá, éñí a ngá wómo Ntí, aa ye fe bía wómo ákála é nguu deñ.
Ye mínăá yem ná méñúu menan mé ne mésúk mé ñúu Kristo? Ye ma ye ñɔŋ mésúk mé ñúu Kristo, véa me kéñ mɔ bɔ mésúk mé ñúu miningá endendea? É sés bɔban amvála enziŋ!
Ngé ki ná, ye ná mínăá yem ná éñí aa fulan bá endendea miningá, bá ñí bé ne ñúu fɔ́ɔ́? Amú é ne ntsilann ná: “Bé beáñ bá ye bɔ ñúu fɔ́ɔ́.”
Ve éñí ñí aa fulan bá Ntí, bá ñí bé ne nsísim mbɔ́ɔ́.
Túpgán nsémm eveák! Nsémm ósesé mot a ne bɔ, ó ne ñúu mot átán; ve éñí aa bɔ nsémm eveák, aa bɔ nsémm ébe é ñúu deñ émyen.
Nde mínăá yem ki ná é ñúu denan e ne é templo Mfúfúp Nsísim e ne ébe mína, éñí míní belé ébe Nzamá, mína míní sés ki fe mína bébyen?
Amú ná bé kus yaá mína ya táŋ; éde ná váán Nzamá dúmá ébe é ñúu denan, ya fe ébe mísísim myenan, [émí mí ne émí Nzamá].
Ébe é mam míní ngá tsili ma: é ne mvéáñ ná fám eé bɔ kaa ánama miningá.
Ve, ákála nsémm eveák, kada fám eé belégé é ngéá weñ émyen, kada miningá ñí á belégé fe nnóm weñ émyen.
Fám eé dzálágé é mvólá a belé ya é ngéá weñ, ntéññ mbɔ́ɔ́ fe miningá ñí á dzálágé ya nnóm.
Miningá ĕé belé edzwée ébe é ñúu deñ émyen, fáve ná nnóm; éde nnóm ñí ĕé belé ki edzwée ébe é ñúu deñ émyen; fáve ná ngéá.
Kaa ñímán mína bébyen mbɔ́ɔ́ ébe éñí mbɔ́ɔ́, fáve ngé míní tára dɔ kwíñ kíŋŋ fɔ́ɔ́, á mfá ye ávé mína bébyen ébe tám meyaglán, véa míní bera fulan, á mfá ye ná Sátan a nza mína bóble ákála é kaa ndzwéán nlém wenan.
Ve ma dzó dɔ amvála ané melépgá, se ané édí bá mánan.
Amú me ne kómo ná bot bése bé tɔbɔ amvála ané ma; ve kada mot ñí a ñɔŋ yaá é mvɔmm deñ émyen ébe Nzamá, ngúrá mot ámvála dí, éñí mbɔ́ɔ́ ñí ámvála avɔ́ɔ́.
Éde, má dzó mikyweñ befám ya mikús mí biningá ná, é ne mvéáñ á mfá weba ná ngé bé ne tɔbɔ ané má.
Ve ngé bé sés dzwée bébyen, bé lúkge; amú dá daŋ ya mvéáñ ná mot á lúk, ya ná á dzík.
Éde, ma mánan ébá bé lúkgan yaá, se ma, fáve ná Ntí; ná miningá a táa kánan bá nnóm;
ve ngé a kánan bá ñí, á tɔbɔgé kaa áke álúk, ngé ki ná á komŋe ókaŋŋ bíkwan bá nnóm, fám da e táa ki lama ngéá.
Ve ma dzó ébá bevɔ́ɔ́ ná, se Ntí: Ngé mwadzaŋ enziŋ a belé ngéá ná ñí a sés mbwíni, ngéá te ñí eé kómo tɔbɔ bá ñí, mot te a táa ñí lama.
Éde, ngé miningá enziŋ ñí a belé nnóm ná ñí a sés mbwíni, nnóm te ñí eé kómo tɔbɔ bá ñí, miningá te a táa lama nnóm.
Amú ná, nnóm a ne kaa ábwíni a tɔbɔ yaá eki ébe ngéá, ngéá ñí a ne kaa ki ábwíni ñí a tɔbɔ yaá eki ébe mwadzaŋ; ngé kaa néa, é bwán benan bá ye bɔ nzeze bot; ve áwola dí bá bé ntɔɔ́ ntélán eki.
Ve, ngé é mot a sés mbwíni aa kánan, á kánaŋán; ébe memvála mé mam méte, mwadzaŋ ngé ki kéá dzea aa lígi filí, ve Nzamá a lwée yaá mína ná míní niŋ á mvwaá été.
Ve amvála te fe, ma mánan bíkóánn bebwíni bíse, ná kada mot á wulugé amvála ané Ntí a téle yaá ñí, ya amvála ané Nzamá a lwée yaá fe ñí.
Ye bá lwée mot enziŋ a tɔɔ́ nkíkgán akeé? Á tɔbɔgé nkíkgán akeé. Ye bá lwée mot enziŋ a koan ná a sés nkíkgán akeé? A táa kíkban akeé.
Nkíkgán akeé ó sés dzóm enziŋ, kaa nkíkgán akeé ñí a sés ki dzóm enziŋ, fáve ná á baale memvéná mé Nzamá.
Kada mot á tɔbɔgé amvála á mbé é tám bé ngá lwée ñí.
Ye bá lwée wa o tɔɔ́ oloá? O táa kele nlém ó yóp; afáŋbɔ ná ngé o ne tɔbɔ filí, belagán ya dɔ mvéáñ.
Amú ná é mot Ntí aá lwée a tɔɔ́ oloá, a ne filí mot ébe Ntí; amvála te fe é mot bá lwée a tɔɔ́ filí mot, a ne óloá Kristo.
Bá kus mína ya táŋ; míní táa bɔ áloá bot.
Édɔ ná, á bɔbédzaŋ, kada mot á tɔbɔgé ébe Nzamá ámvála á mbé é tám bé ngá lwée ñí.
Á mfá mikyweñ mí biningá mĕé belé é mvéná Ntí enziŋ, ve ma lére ané me téa, amvála ané éñí a koan yaá ya nyénánn engóngɔ́ɔ́ ébe Ntí á mfá ábɔ é mot bá tɔbɔ ya ñí mebúnn.
Éde, ma tém ná é ne mvéáñ ná mot á tɔbɔ ámvála a ne, dzam te dá dá yéne fe mvéáñ ébe midzuúk míye é tám ñí.
Ngé o tsií ya ngéá, o táa dzéŋ ná o nkánán ya ñí. Ngé weé belé ngéá, o táa dzéŋ miningá.
Ve, ngé wa lúk ki, weé ndzí bɔ nsémm; ngé nkyweñ miningá wá ke álúk, wá weé ndzí ki bɔ nsémm; ve bá ye yén midzuúk éniŋ dzí, ma ma kómo mína myɔ ávée.
Ve, á bɔbédzaŋ, dá yíli ná tám eé ntɔɔ́ etun; édɔ é ne ná, atéé ye áwola dí ye áke ósú, ébá bé belé beyéá, bé tɔbɔgé amvála ané ngé bĕé belé bɔ́;
ébá bá ke bá yi, amvála ané ngé băá yi ki; ébá bá ke bá sán, amvála ané ngé băá sán ki; ébá bá ke bá kus, amvála ané ngé bĕé belé ki dzóm enziŋ;
ébá bá bá ke bá ñɔŋ abúánn éniŋ dzí, bá amvála ané ngé băá túga ki ñɔŋ abúánn, amú ná efonann ye éniŋ dzí dá ke dá mana.
Ve, ma ma kómo ná míní tɔbɔ filí ébe é mam bot bá dzéŋ. Nkyweñ fám wá kee émyen ébe é mam Ntí, ámvála a ne vé nlém Ntí mesán;
ve, éñí ñí a belé ngéá, aa kee émyen ébe é mam méye éniŋ dzí, ámvála a ne vé nlém ngéá mesán,
amvála te édɔ a ne nkabann ónzáŋŋ. Ntéññ mbɔ́ɔ́ fe, é miningá ñí a sés álúk ngé ki éñí a ne endúnn ngwan, aa kee émyen ébe é mam Ntí, á mfá ye ná á tɔbɔ eki ané ó ñúu míson ané á nsísim; ve, é miningá a ne álúk ñí aa kee émyen ébe mam méye éniŋ dzí, ámvála a ne vé nlém nnóm mesán.
Éde, ma dzó dzam te á mfá ábúánn denan, se á mfá ye ná ma vé mína miyeñ, fáve á mfá édí é ne nzósoó ya á mfá áyémele mbɔann mbán éséññ Ntí ya nlém ósesé.
Ve, ngé mot enziŋ aa tém ná ăá bɔ édí é ne tételé á mfá ngwan dzeñ, ngé dá é bem yaá áku evom, é kéŋ álúk ngé édɔ dá yian ná bé bɔ, á bɔɔ́ge édí aa kómo; ăá bɔ nsémm.
Ve éñí a yém nguu á nlém weñ été, kaa ki ané bá tsíni ñí dzam enziŋ; eé edzwée fe nlém weñ, ñí a kík yaá fe á nlém weñ été ná, aa baale ngwan dzeñ endúnn, aa bɔ mvéáñ.
Édɔ é ne ná, é mot aa kee éndúnn ngwan dzeñ álúk, a bɔ mvéáñ; ve, éñí ñí a bɔ kaa ñí ákee álúk, aa bɔ édí dá daŋ ya mvéáñ.
Miningá a tsií é tám nnóm a ngén a téa; ve ngé nnóm a wú yaá, a ntɔɔ́ filí á mfá álúk é mot émyen aa kómo, fáve ngé é mot te a ne ébe Ntí.
Ve me téa ná, aa ye daŋ tɔbɔ ya abwará ámvála á ntɔɔ́; ma ma tém fe ná me belé Nsísim Nzamá.
Éde á mfá bidzí bá vé biyemá ané metúnŋa, bía yem ná bía bésesé bí belé nyemann. Nyemann wá vé engúŋ, ve edziŋŋ dá dá yém mot.
Ngé mot enziŋ aa tém ná a yem yaá dzam enziŋ, ñí ăá bé yem ámvála aa yian dɔ yem.
Ve ngé mot enziŋ aa dziŋ Nzamá, Nzamá a yem yaá ñí.
Édɔ ná, á mfá ádzí bidzí bá vé biyemá ané metúnŋa, bía yem ná eyemá é sés dzóm enziŋ é sí ñí, ya fe ná Nzamá mfé a sés, fáve mbɔ́ɔ́.
Ve á mfá wea, Nzamá a ne mbɔ́ɔ́, Éséá ébe émyen, éñe byém bíse byá sɔ́, bía bí ne fe ákála deñ; Ntí a ne mbɔ́ɔ́, éñe a ne Yesukristo, amú éñe byém bíse bí ne, bía bí ne fe ákála deñ.
Ve nyemann te ó sés ébe mot áse; dá é tɔɔ́ ná, ya anzukwíñ éndagá, bot benziŋ bé ngén bé belé fúlú ye ákaŋ bíyemá, bá dzí bidzí amvála ané ngé bí ne bídzí bá vé eyemá ané metúnŋa; véa ósímánn ye á nlém weba wá ó tɔɔ́ ateák, éde wá ñɔŋ ayeŋŋ.
Ve bidzí byá byăá ye bɔ ná Nzamá á yébe bía; ngé bĭá dzí, bĭá dzímle dzóm; ngé bía dzí ki, bĭá wún ki dzóm.
Ve tɔbɔgán ya nkée ná, é filí denan é táa nzu bɔ ekɔp obaá á mfá mitéteák.
Amú ná, wa é mot o belé nyemann, ngé mot enziŋ a yén wa o tɔɔ́ ó téble é templo biyemá, nde ósímánn ye á nlém ntéteák mot te wăá ye ñí sɔ́gle ná á dzí bidzí bé vé yaá biyemá ané metúnŋa?
Amú ná ébe nyemann we, é mwanñɔŋ Kristo a ngá wú ákála deñ, éñí a ne ntéteák ñí á ŋga dzáŋ yaá.
Ya dzam te, é tám mína bɔ nsémm néa ébe bɔbéñɔŋ, míní dzugu ntéteák ásímánn ye á mílém deba, mína bɔ fe nsémm ébe Kristo.
Édɔ é ne ná, ngé bidzí byá bɔ mwadzaŋ ná á kɔp obaá, măá ye fe dzí tsít tám enziŋ, á mfá ye ná me nza bɔ mwadzaŋ ná á kɔp obaá.
Ye ná me sés filí? Ye ná me sés apostol? Ye ná măá yén yaá Yesus Ntí wea? Nde se mína míní ne éséññ dam ébe Ntí?
Ngé á mfá bot befé me sés apostol, ve bébélá á mfá wenan mé ne ñí; amú ná mína míní ne é sitám ye éséññ apostol dam ébe Ntí.
Éyalann dam ébe é bot bá kík ma misaŋ, édɔ dí ná:
Nde bí sés filí ye ádzí ya áñú?
Nde bí sés filí ye álúk kéá dzea enziŋ bí kéñ fe ya ñí, amvála ané é baapostol bevɔ́ɔ́, ya fe Ntí bɔbéñaŋ, ya fe Pedro?
Ye ná fáve ma bía Bernabé bía bĭá yian átɔbɔ kaa ábɔ eséññ?
Nzá á ŋga bɔ yaá eséññ benzima, émyen á ŋga yáán fe ya émyen? Nzá aa beñ afúp midzík mí vino, ñí kaa ádzí ebumá ye été? Ngé ki ná, nzá aa baale mbamm mitómá éñe kaa áñú meñáŋ méye mbamm te?
Ye ná ma dzó dɔ ya ósímánn mot binam, ngé ki ná nde atsiŋŋ ébyen dá dăá dzó fe dɔ?
Amú é ntɔɔ́ ntsilann á nkɔɔ́ métsiŋŋ Moisés ná: “O táa dzip dzóm ánu é ñát dá kwa bidzí.” Ye ná nlém Nzamá ó kele ó yóp ákála beñát?
Nde ăá dzó dɔ ákála dea? Amú ná dá tsiliban ákála dea, ná é mot aa bwíñ sí á mfá ábeñ, aa yian dɔ bwíñ ya oyan; é mot ñí aa kwa bidzí, ñí aa yian fe kwa bidzí ya oyan ye ná aa ye belé ngap.
Ngé bía beñ ébe mína mam méye á Nsísim, ye dá ye bɔ bora dzam enziŋ ngé bía yoo byém bíye éniŋ dzí ébe mína?
Ngé bot befé bé belé ná bá yian ya dɔ ébe mína, nde se bía bía daŋ yian ya dɔ? Ve bía bíí ndzí belan ya dɔ, fáve ná bí ngá nzomo ásesé, á mfá ye ná é nza bɔ é mbamba fwéñ Kristo ekɔp obaá.
Ye mínăá yem ná ébá bé ne ntélán á mfá ábɔ bíséññ á Templo, bá dzí bidzí bíye á Templo; ébá bá bá bɔ eséññ áltar, ébe áltar bá ñɔŋ é ngap deba?
Amvála te fe édɔ Ntí ñí a téle yaá ná, ébá bá kat mbamba fwéñ, bé niŋ fe ébe mbamba fwéñ.
Ve, mam méte ma măá bé búán ya mɔ. Măá tsili ki dɔ á mfá ye ná néa éñe míní belan ya ma, amú é ne ma mvéáñ ná meé wú ye ná mot enziŋ á dzip ma engúŋ te.
Akála ná ngé ma kat mbamba fwéñ, mĕé belé dzam enziŋ ye me ne bɔ ya dɔ engúŋ; amú édɔ é ne fe ma ntsinann ná ma yian bɔ; éde ngwáa fá ya ma, ngé ma bɔ kaa ákat mbamba fwéñ!
Amú ná ngé ma bɔ dɔ ya nkómánn wɔm mámyen, me belé máán; ve ngé ma bɔ dɔ ákála ntsinann, ma bɔ éséññ bébélá mbaale bé téle yaá ma.
Éde véa, dzé é ne é máán mam? Ná éyɔŋ ma kat mbamba fwéñ, meé bɔ dɔ á dás, kaa ábelan ya é mam má yian ya ma ané nkat mbamba fwéñ.
Amú afáŋbɔ ná me ne filí á mfá bot bése, ma me ntɔɔ́ oloá á mfá bot bése, á mfá ye ná me wún abwiññ bebwíni.
Á mfá bejudio, me bɔ yaá ané mwann judio, á mfá ye ná ngé me ne wún bejudio; á mfá ébá bé ne átsiŋŋ ásí, amvála ané éñí a ne átsiŋŋ ásí [afáŋbɔ ná ma me sés átsiŋŋ ásí], á mfá ye ná ngé me ne wún ébá bé ne átsiŋŋ ásí.
Á mfá mitéteák maá bɔ ntéteák, á mfá ye ná ngé me ne wún mitéteák; éde maá bɔ ásesé á mfá bot bése, á mfá ye ná ébe menzenn memvála mése ngé me ne koro bevɔ́ɔ́ benziŋ.
Éde, ma bɔ dzam ése akála mbamba fwéñ; á mfá ye ná me ñɔŋ ñí ngap.
Nde mínăá yem ná ébá bá katan ya mbíí, ngúrá mfá, bésesé bá mára, ve mfá mbɔ́ɔ́, fáve mot mbɔ́ɔ́ éñe aa ñɔŋ dás? Édɔ ná máragán, á mfá ye ná míní wún.
É mot áse aa ke nkat, aa dzwée émyen ébe mam mése; ngúrá mfá, bá bɔ dɔ ná bé ñɔŋ é korona dá bweñ, ve mfá mbɔ́ɔ́, bía ébe éñí é ne kaa ábweñ.
Édɔ é ne ná, amvála te édɔ ma mára, se ané éñí aa mára tugá; amvála te fe édɔ ma yítan, se ané éñí aa wea mibim á nyem;
fáve ná, ma vé é ñúu dam akira, meé bɔ dɔ óloá wɔm; á nza bɔ ná, me tɔɔ́ nkat fwéñ bot befé, ve, ngé mámyen ma me ne tɔbɔ kaa ákyaba.
Á bɔbédzaŋ, măá kómo ná míní tɔbɔ kaa áyem ná, betará bése bá tɔbɔ á nkút ásí, bésesé bá lot fe á máŋ été;
éde, ébe Moisés bésesé bá mana duuban á nkút été ya fe á máŋ été.
Ané bésesé bé ngá dzí bidzí bivɔ́ɔ́ ya bivɔ́ɔ́ bíye á nsísim,
bésesé baá ñú fe meñú mevɔ́ɔ́ ya mevɔ́ɔ́ méye á nsísim; amú ná, bé ngá ñú ébe ákwá ye á nsísim é ngá bee bɔ́, éde akwá te é mbé Kristo.
Ve, ébá bé ngá bɔ kaa ávé Nzamá nlém mesán ébɔ́ bé ngá daŋ ya abwiññ été, ané bé ngá lígi bé dzebe mévóm ya mevóm éyáŋŋ été.
Mam méte mé ngá bɔban ná mé bɔ bía efonann, ná bí táa ñamle bembéa bé mam, amvála ané bé ngá ñamle.
Míní táa bɔ bekaŋ biyemá, amvála ané bevɔ́ɔ́ benziŋ béye ébe bɔ́; amvála ané é ne ntsilann ná: “Bot bé ngá tɔbɔ ósí, ná bá dzí ya áñú, véa bé tébe ná bá dzém tugá.”
Bí táa ki bɔ nsémm eveák amvála ané bevɔ́ɔ́ benziŋ béye ébe bɔ́ bé ngá bɔ nsémm eveák, éde bé ngá wú mos mbɔ́ɔ́ bot táŋ binzuk mewóm mé beáñ ya binzuk bí léa (23,000).
Bí táa ki bóble Kristo, amvála ané bevɔ́ɔ́ benziŋ béye ébe bɔ́ bé ngá bóble ñí, éde bé ngá wú akála beñó.
Bí táa ki kɔ́bɔ ya Nzamá miswa, amvála ané bevɔ́ɔ́ benziŋ béye ébe bɔ́ bé ngá kɔ́bɔ miswa, éde nywíññ bot a ngá dzéa bɔ́.
Mam méte mé ngá bɔban ébe bɔ́ ané efonann, éde mé ngá tɔbɔ ntsilann amvála ané melépgá á mfá wea, bía, ébá asúgánn ye métám é sian yaá ébe bɔ́.
Édɔ é ne ná, éñí aa tém ná a yém á tɔbɔgé ya nkée, ná a nza ku.
Nkat enziŋ wăá bé sian ébe mína ná ó sés éwí mot áse; ve é Nzamá a ne éñí bá tɔbɔ ya ñí mebúnn ăá ye lík ná míní tɔbɔ á nkat été álot ábímm míní sés nzomo, fáve ná ya nkat te aa ye fe vé ámvála bé ne wɔ́ kólo été, á mfá ye ná míní ne wɔ́ ánzomo.
Ya amú dzam te, á mindzindziŋŋ myám, túpgán nkaŋann biyemá.
Ma kɔ́bɔ ya mína amvála ané mifefák mí bot: Kíkgán nsaŋ ébe édí ma dzó.
É kɔ́p abwará éñí bía vé abwará ya dɔ, nde se édɔ bía ñɔŋ ya dɔ ngap ébe mékií Kristo? Mfémm bía bák, nde se éwɔ bía ñɔŋ ya wɔ́ ngap ébe é ñúu Kristo?
Dá é tɔɔ́ ná mfémm ó ne ovɔ́ɔ́, ve bía, bí fáŋ bɔ abwiññ, bí ne ñúu fɔ́ɔ́; amú ná bía bésesé bía bía ñɔŋ fe ngap ébe mfémm ovɔ́ɔ́ te.
Dággán áyɔŋ Israel ye é sí ñí: ébá bá dzí metúnŋa, nde băá ñɔŋ ngap áltar?
Éde, nzá dzam ma kómo dzó ya dɔ? Ye ná bidzí bá vé biyemá ané metúnŋa bí ne dzóm enziŋ, ye ná eyemá dá é ne ki dzóm enziŋ?
Fáve ná, é byém meyɔŋ mefé má vé ané metúnŋa, bá vé dɔ bembéa misísim, se Nzamá; ma măá kómo ná míní ñɔŋ ngap mínabe bembéa misísim.
Míní sés ñú é kɔ́p Ntí ya fe é kɔ́p bembéa misísim; míní sés ñɔŋ ngap ébe é téble Ntí ya fe ébe é téble bembéa misísim.
Ye ná bía ye sɔŋ Ntí ya abéánn? Ye ná bía daŋ ki ñí ya nguu?
Mot enziŋ a táa dzéŋ é mvéáñ dzeñ émyen, fáve éñí é mot mbɔ́ɔ́.
É dzóm ése bá kuan á mákít, dzáán dɔ kaa ásíli dzam enziŋ, ákála ósímánn ye á nlém.
Amú ná, Ntí éñe a ne ya sí ngúrá ya fe é dzóm ése é ne été.
Ngé mot enziŋ ye á sés mbwíni a bána mína, mína míní yébe fe ná mína ke, dzáán é dzóm ése bá téle mína ósú, kaa ásíli dzam enziŋ, ákála ósímánn ye á nlém.
Ve ngé mot enziŋ aa dzó mína ná: “Bé vé yaá biyemá é dzóm dí ané metúnŋa;” míní táa fe dzí, ákála é mot á dzó mína dɔ, ya ákála ósímánn ye á nlém; amú ná, Ntí éñe a ne ya sí ngúrá ya fe é dzóm ése é ne été.
Ma dzó ná, se ósímánn we, fáve éwí é mot mbɔ́ɔ́. Éde, amú dzé fá bá ye kík étɔɔ́ filí dam misaŋ ya éyá osímánn ye á nlém?
Ngé ma ñɔŋ é ngap dam meé vé akíba, amú dzé bé ne ma kɔ́bɔ abé ébe édí ma vé akíba?
Édɔ é ne ná, ané mína dzí, ngé áñú, ngé ki dzam enziŋ afé mína bɔ, bɔgán dɔ ásesé á mfá é dúmá Nzamá.
Míní táa bɔ é dzóm dá kɔp mot obaá ané bejudio, ané begriego, ngé ki ékóánn bebwíni Nzamá.
Amvála te fe ma ma dzéŋ ná bot bése bé ñɔŋ mesán á nlém ébe dzam ése, kaa ádzéŋ ábúánn dam mámyen, fáve édí abwiññ bot, á mfá ye ná ngé bé ne tɔbɔ nkoránn.
Beegán éfonann dam, amvála ané ma ma bee édí Kristo.
Ma sák mína, ná ébe dzam ése mína síman ma, mína baale fe meyágalé tételé ámvála me ngá lére mína mɔ.
Ve, ma kómo ná míní yem ná Kristo éñe a ne nló fám óse, nló miningá éwɔ wá ó ne fám, nló Kristo éwɔ wá ó ne Nzamá.
É fám ése da búru nló éyɔŋ aa yaglan, ngé ki éyɔŋ aa kúlu medzó, da vé nló weñ osoán.
Ve, é miningá áse ñí aa bɔ kaa ábúru nló, éyɔŋ aa yaglan, ngé ki éyɔŋ aa kúlu medzó, aa vé nló weñ osoán; amú ná a ne ntéññ mbɔ́ɔ́ amvála ané éñí nló ó ne ntwíññ.
Amú ná, ngé miningá ăá búru nló, á kíkge esií; ve ngé é ne miningá osoán ná aa kík esií, ngé ki ná á keŋban ntwíññ, á búrugé nló.
Ngúrá mfá, fám dăá yian búru nló, akála ná édɔ e ne éfonann ya é dúmá Nzamá; ve mfá mbɔ́ɔ́ miningá éñe ñí a ne é dúmá fám.
Amú ná fám dăá sɔ́ ébe miningá, fáve ná miningá éñe aa sɔ́ ébe fám;
ngé ki ná béé ndzí vele fám akála miningá, fáve ná miningá éñe baá vele akála fám.
Akála te édɔ miningá aa yian belé ndem nguu edzwée á nló áyóp, akála baángel.
Ve déá ébe Ntí, miningá a sés kaa fám, fám da e sés ki kaa miningá.
Amú ámvála é ne ná miningá aa sɔ́ ébe fám, amvála te fe édɔ fám da da sɔ́ ébe miningá, ve byém bíse byá byá sɔ́ ébe Nzamá.
Mína bébyen kíkgán nsaŋ: Ye dá yian ná miningá á yaglan ya Nzamá kaa ábúru nló?
Nde ntélán mam óbyen wăá yágale mína ná, ngé fám da yála esií, é ne dzam mvyan á mfá weñ.
Ve ngé miningá ñí a belé eyála esií, dá é ne ñí dúmá. Amú ná bé vé yaá ñí esií éyian ebúruga.
Ve ngé mot enziŋ aa kómo bɔ mbɔ bisó, bía bĭí belé amvála fúlú te, ngé ki bíkóánn bebwíni Nzamá.
Éde, éyɔŋ ma mánan mína é mam má, măá sák mína; amú ná ékóánn denan é sés á mfá ye édí dá daŋ ya mvéáñ, fáve á mfá ye édí é ne mbéa dzam.
Édí ósúá, ma wók fá bá kɔ́bɔ ná, éyɔŋ mína kóán ané ekóánn bebwíni, mikánán mí ne énzénzaŋ denan été; éde ná ngúrá mfá, ma bwíni dɔ.
Édɔ é ne ná, éyɔŋ mína kóán, édí te é sés á mfá ádzí bídzí Ntí;
amú ná éyɔŋ mína dzí, kada mot aa tára twáa bídzí byeñ émyen, éde ná ngúrá mot weé lígi wá wók nzeñ, éñí mbɔ́ɔ́ ñí á ŋga fían.
Éde á yá? Nde mínĭí belé mendá á mfá ádzí ya áñú? Ngé ki ná, ye ékóánn bebwíni Nzamá édɔ mína byana ya álére fe é bot bé ne kaa dzóm osoán? Ma ye mína dzó á yá? Ye ná ma ye mína sák? Ébe édí te, măá ye mína sák.
Amú ná maá ñɔŋ ébe Ntí édí me yágale yaá fe mína ná, álú bé ngá kuan Ntí Yesus, aá ñɔŋ mfémm,
niané a ngá mana vé akíba, éde a ngá bák wɔ́ eé dzó ná: “É ñúu dam é ne á mfá wenan, édɔ ñí; bɔgán é dzam dí á mfá ásímánn ma.”
Éde niané bé ngá mana dzí, amvála te fe avɔ́ɔ́ ya avɔ́ɔ́ a ngá ñɔŋ kɔ́p, eé dzó ná: “É kɔ́p ñí édɔ e ne mfefeñ elat ébe mekií mam; bíyɔŋ bíse mína ñú dɔ, bɔgán dɔ á mfá ásímánn ma.”
Amú ná bíyɔŋ bíse míní ne dzí mfémm wí ye áñú é kɔ́p ñí, áwú Ntí édɔ mína kat fwéñ akekwíñ é tám aa ye sɔ́.
Édɔ é ne ná, éñí aa dzí mfémm ngé ki ná aa ñú é kɔ́p Ntí ámvála é ne kaa áyian, aa ye ñɔŋ meku ébe é ñúu ya mékií Ntí.
Éde, kada mot á táragé fas émyen, véa, á dzá mfémm, á ñá fe kɔ́p.
Amú ná éñí aa dzí ye áñú, kaa átára ñú táŋ ná é ñúu Ntí édɔ ñí, mot te aa dzí ye áñú méku meñ émyen.
Ya akála dzam te édɔ énzénzaŋ denan été é ne ya abwiññ mítéteák ya mikúkwann, abwiññ dá é ntɔɔ́ fe óyó [nwúán].
Ve, ngé bí tára kík bía bébyen nsaŋ, véa băá ye fe bía kík misaŋ.
Ve éyɔŋ bá kík bía misaŋ, Ntí aa vé bía akira, á mfá ye ná bí nza ñɔŋ meku nsámá mbɔ́ɔ́ ya éniŋ dzí.
Édɔ ná, á bɔbédzaŋ, é tám mína kóán ná mína dzí, áyananán bevɔ́ɔ́ ya ébá bevɔ́ɔ́.
Ngé mot enziŋ aa wók nzeñ, á dzá é ndá dzeñ, ná míní nza kóán á mfá nkíkgán misaŋ.
Éde, é mam mése mevɔ́ɔ́ ma ye mɔ kom éyɔŋ ma ye sɔ́.
Á bɔbédzaŋ, măá kómo ná míní tɔbɔ kaa áyem á mfá é mam má sɔ́ ébe Nsísim.
Mína yem ná é tám míní mbé bot béye meyɔŋ mefé, memvála mése bé ngá bɔ béé ke bá dulu mína ébe mivúmvúk biyemá.
Ya dzam te édɔ, ma bɔ ná míní yem ná mot enziŋ ye aa kɔ́bɔ ákála Nsísim Nzamá ăá dzó ná: “Yesus a ne ya biboŋ,” mot enziŋ a sés ki dzó ná: “Yesus éñe a ne Ntí,” ngé é sés ákála Mfúfúp Nsísim.
Éde, mvɔmm é ne mendzaŋ ya mendzaŋ, ve Nsísim émyen éñe a ne mbɔ́ɔ́;
mesúk mé éséññ Nzamá má mé ne fe mendzaŋ ya mendzaŋ, ve Ntí émyen éñe a ne mbɔ́ɔ́;
ámvála mibɔann bíséññ myá mí ne fe mendzaŋ ya mendzaŋ, ve Nzamá éñí aa bɔ mam mése ébe bot bése Émyen a ne mbɔ́ɔ́.
Ve, nléránn ye á Nsísim bá vé wɔ́ ébe kada mot á mfá é dzam é ne ya abúánn.
Éde fá ngúrá mot ákála Nsísim, bá vé ñí efíá kén, éñí mbɔ́ɔ́ ñí ya efíá nyemann akála Nsísim mbɔ́ɔ́ ya mbɔ́ɔ́.
Éñí mbɔ́ɔ́, ñí ya mbwínánn akála Nsísim mbɔ́ɔ́ ya mbɔ́ɔ́; éñí mbɔ́ɔ́, ñí ya mvɔmm ye áséñ bot ákála Nsísim mbɔ́ɔ́ ya mbɔ́ɔ́;
éñí mbɔ́ɔ́, ñí ya ábɔ biyágán bí mam; éñí mbɔ́ɔ́, ñí ya nkúlánn medzó; éñí mbɔ́ɔ́, ñí ya áyem ábíli misísim; éñí mbɔ́ɔ́, ñí ya ákɔ́bɔ biyágán míkɔ́bɔ; éñí mbɔ́ɔ́, ñí ya ákelan biyágán míkɔ́bɔ.
Ve mam méte mése Nsísim Émyen aa bɔ mɔ a ne mbɔ́ɔ́ ya mbɔ́ɔ́, eé kap ébe kada mot amvála ané Émyen aa kómo.
Amú ná amvála ané ñúu e ne fɔ́ɔ́, da e belé abwiññ mesúk, ve mesúk mése méye ó ñúu, mé fáŋ bɔ abwiññ, mé ne ñúu fɔ́ɔ́, amvála te fe Kristo ñí a ne;
Amú ná ñúu e sés asúk avɔ́ɔ́, fáve ná abwiññ mesúk.
Éde ngé abɔ é dzó ná: “Akála ná me sés wéá, éde me sés fe ngap ye ó ñúu”, ye dzam te édɔ ăá ye bɔ kaa ábɔ ya dɔ ngap ye ó ñúu?
Ngé alɔ́ dá é dzó ki ná: “Akála ná me sés dzís, éde me sés fe ngap ye ó ñúu”, ye dzam te édɔ ăá ye bɔ kaa ábɔ ya dɔ ngap ye ó ñúu?
Ngé ñúu ngúrá eé bɔ dzís; éde áwók mam, é ngá ye bɔ ó vé? Ngé ñúu ngúrá eé bɔ alɔ́; éde áwók binum, dá é ngá ye bɔ ó vé?
Ve éndagá, Nzamá ñí a téle yaá mesúk mé ñúu, kada asúk, amvála ané a ngá kómo dɔ.
Ve, ngé ásesé a bɔ fáve asúk avɔ́ɔ́, ñúu e ngá ye bɔ ó vé?
Édɔ é ne ná, abwiññ mesúk mé ñúu, ve ñúu e ne fɔ́ɔ́.
Éde dzís é sés dzó wéá ná: “Ó sés ma ya eban”; nló wá ó sés ki dzó mebɔ ná: “Míní sés ma ya eban.”
Ve ádaŋdaŋ ná, mésúk mé ñúu má lére ané émɔ má daŋ mitéteák, émɔ mé ne émá má daŋ ya eban;
mésúk mé ñúu bía tém ná bía daŋ kám ya mɔ, émɔ bía bía daŋ bwára ya ngaŋŋ; akekwíñ ná émá bía daŋ swala, émɔ bá bwára ededea mvéáñ.
Ve, mésúk mé ñúu má yéne má măá yi dɔ. Ve fáve ná éñe Nzamá aá téle ñúu néa, eé bíra vé abwiññ ngaŋŋ ébe mésúk mé ñúu mĕé mbé mé belé dɔ,
ná nkánán mengamm ó nzá bɔ ó ñúu, fáve ná mesúk mé ñúu mébyen mé kárán mevɔ́ɔ́ ya émá mevɔ́ɔ́.
Éde, ngé asúk ñúu enziŋ dá dzuk, mésúk mé ñúu mése má má dzuk fe ya édí te; ngé asúk ñúu enziŋ dá ñɔŋ ki ngaŋŋ, mésúk mé ñúu mése má má sán fe ya édí te.
Éde mína, míní ne é ñúu Kristo, kada mot asúk ñúu deñ.
Éde ékóánn bebwíni été, Nzamá a téle yaá, ósúsúá baapostol; é belan, bekúlu medzó; é belan léa, beyágale; véa, ébá bá bɔ é mam mé ne nguu; véa, mvɔmm ye áséñ bot; émí míye ávwála bot, émí míye ábɔ ntébosú, ya fe mendzaŋ míkɔ́bɔ.
Ye bésesé bé ne baapostol? Ye bésesé bé ne bekúlu medzó? Ye bésesé bé ne beyágale? Ye bésesé bá bɔ é mam mé ne nguu?
Ye bésesé bé belé mvɔmm ye áséñ bot? Ye bésesé bá kɔ́bɔ mendzaŋ míkɔ́bɔ? Ye bésesé bá kelan?
Ábíran áñamle é mvɔmm dá daŋ ya mvéáñ. Ve éndagá, ma ma lére mína é nzenn dá daŋ ya mvéáñ.
Ngé ma kɔ́bɔ mikɔ́bɔ mí bot ya émí baángel, ve ma kaa ábelé edziŋŋ, ma veŋan ané abeŋá dá duŋ ngé ki nkúú wá sok.
Ngé me belé nkúlánn medzó, meé yem fe é mam mése má nzaman kén mot, ya nyemann óse, ngé me belé ki mbwínánn óse ná ma vea mikoó, ve ma kaa ábelé edziŋŋ, me sés dzóm enziŋ.
Ngé ma kap é byém byam bíse, ngé ma kee ki é ñúu dam ná eé dzík, ve ma kaa ábelé edziŋŋ, mĕé belé abúánn enziŋ.
Edziŋŋ é ne edzíp, edziŋŋ e ne añep, edziŋŋ é sés miñamle; é sés aléránn, é sés ki engúŋ;
dăá bɔ é mam má vé osoán, dăá dzéŋ áadeñ émyen, dăá ñan, dăá láŋ ki abé,
dăá sán ékúkwát été, ve dá sán á bébélá été;
dá dzíbi ásesé, dá bwíni ásesé, dá tɔbɔ ya mebúnn ásesé, dá nzomo ásesé.
Edziŋŋ dăá mana tám enziŋ; ve ngé nkúlánn medzó ó ne, wá ye dzibi; ngé mikɔ́bɔ myá mí né, myá myá ye fe mana; ngé nyemann mam wá ó ne ki, wá wá ye fe dzibi.
Amú ná bía yem oyomm abímm, bía kúlu fe medzó oyomm abímm;
ve é tám édí é ne ásesé dá ye sɔ́, édí é ne oyomm abímm, dá dá ye dzibi.
Amú ná, bí ngén bía yén nkút ya nkút ané bá dága á ngɔɔ́p été, ve tám te, bía ye yén asú ya asú. Me ngén fe ma yem oyomm abímm, ve tám te, ma ma ye yem amvála ané bé yem yaá ma.
Áwola dí, mbwínánn, ya oyan, ya edziŋŋ, byá laŋan bí léa bíte; ve édí dá daŋ, é ne edziŋŋ.
Dzéŋŋán ná míní belé edziŋŋ, ñamlenán fe mam méye á Nsísim, dá daŋ ya mvéáñ ná, míní kúlu medzó.
Amú ná éñí aa kɔ́bɔ éyágán nkɔ́bɔ, ăá kɔ́bɔ ya bot, fáve ya Nzamá; mot enziŋ ñí ăá wók ki ñí, fáve ná ñí aa kɔ́bɔ é mam má nzaman kén mot á nsísim weñ été;
Ve éñí ñí aa kúlu medzó, aa kɔ́bɔ ya bot á mfá ávé bot nguu, melépgá ya áfoŋ milém.
Éñí aa kɔ́bɔ éyágán nkɔ́bɔ, aa vé émyen nguu; ve éñí ñí aa kúlu medzó, aa vé ekóánn bebwíni nguu.
Me ne kómo ná mína bésesé míní kɔ́bɔ biyágán mikɔ́bɔ; ve dá daŋ ya mvéáñ ná, míní kúlu medzó; éde éñí aa kúlu medzó aa daŋ é mot aa kɔ́bɔ biyágán mikɔ́bɔ, fáve ngé aa kelan myɔ, ná ekóánn bebwíni é ñɔŋ nguu.
Á bɔbédzaŋ, édɔ é ne ná, ngé ma nzu ébe mína meé kɔ́bɔ biyágán mikɔ́bɔ, nzá abúánn dá ye mína bɔ été? Fáve ngé ma kɔ́bɔ ya mína ya nléránn mam, ya nyemann, ya nkúlánn medzó, ngé ki ya ayágalé.
Atwaa é byém bí andziík bí ne kaa ábelé eniŋ, amvála ané mwann tɔ́ŋ ngé ki mvét, ngé byăá bɔ bíduŋŋ byá selan, nzá amvála bá ye yem ya dɔ édí bá lɔ́ŋ mwann tɔ́ŋ, ngé ki édí mvét?
Éde ngé tɔ́ŋ da vé éduŋŋ dá nzaman, nzá aa ye koman á mfá alúmán?
Amvála te édɔ fe mína ya nkɔ́bɔ, ngé ya anu mína kɔ́bɔ bífíá bé ne kaa áyem, nzá amvála bá ye yem édí mína dzó? Amú dá ye fonan amvála ané ngé mína kɔ́bɔ ya nyem dzóp.
É ne bɔban tám enziŋ ná mikɔ́bɔ mí ne mendzaŋ abwiññ é sí ñí, ovɔ́ɔ́ enziŋ ye été wá wăá dzéŋ ki ayílíga;
Ve ngé măá yem ayílíga ye éduŋŋ te, ma ye tɔbɔ ané nyín ébe é mot aa kɔ́bɔ, ñí aa ye fe tɔbɔ ané nnéŋ á mfá wɔm.
Amvála te édɔ fe mína míní tɔɔ́ beñamle mam méye á Nsísim, bíragán ádzéŋ ná míní belé mɔ ededea abwiññ á mfá ávé ekóánn bebwíni nguu.
Ya amú dzam te, éñí aa kɔ́bɔ éyágán nkɔ́bɔ, á yaglánán á mfá ye ná á kelan wɔ́.
Amú ná ngé ma yaglan éyágán nkɔ́bɔ, nsísim wɔm wá yaglan, ve ósímánn wɔm wá wá lígi kaa mfí.
Éde á yá? Ma ye yaglan ya nsísim, ma ye fe yaglan ya osímánn; ma ye yee byéa ya nsísim, ma ye fe byɔ áyee ya osímánn.
Dá é tɔɔ́ ná, ngé wa vé abwará ya nsísim, é mot ñí a ne kaa ayágalé, nzá amvála mot te a ne dzó ná “Amén” ébe mvéán akíba we? Akála ná ăá wók édí wa kɔ́bɔ.
Amú ná, wa túga fá vé akíba mvéáñ, ve é mot mbɔ́ɔ́ ñí ăá ñɔŋ nguu.
Ma vé Nzamá akíba ná, ma kɔ́bɔ biyágán mikɔ́bɔ álot mína bésesé;
ve ékóánn bebwíni été, ma bam yébe ná me kɔ́bɔ bifíá bí tán ya ósímánn wɔm, á mfá áyágale fe é bot bevɔ́ɔ́, se ná awóm binzuk bifíá á biyágán mikɔ́bɔ.
Á bɔbédzaŋ, míní táa bɔ bɔ́ŋŋ ébe ámvála mína tém, fáve ná bɔgán bɔ́ŋŋ á mfá mbɔann abé, ve ébe ámvála mína tém, bɔgán beñá bot.
Á métsiŋŋ été, é ne ntsilann ná:
“Ma ye kɔ́bɔ ya áyɔŋ dí ébe bot béye mikɔ́bɔ mifé
ya ébe menu mefé,
éde atwaa néa băá ye ma béá,
Ntí éñe aa dzó dɔ.”
Édɔ é ne ná, biyágán mikɔ́bɔ bí ne ndem, se ákála bebwíni, fáve ákála é bot bé ne kaa bebwíni; ve nkúlánn medzó wá ó ne ákála bebwíni, se ákála é bot bé ne kaa bebwíni.
Ve ngé bot bése bá kúlu medzó, véa mot enziŋ ye á sés mbwíni a ñíi ngé ki éñí a ne kaa ayágalé; éde evuzá deñ dá ye ñí bwaale ósú bésesé, aa ñɔŋ fe nkíkgán misaŋ ósú bésesé.
Éde é mam mé ne ñí nswalann á nlém weñ été, má ye kwíñ éndendaŋ, éde néa éñe eé ku asú ó sí, á ŋga kaŋ Nzamá, eé mem ná, é ne été ná Nzamá a ne énzénzaŋ denan.
Éde á bɔbédzaŋ, nzá dzam dá yian bɔban? É tám mína kóán, kada mot á nzaá ya dzeá, ngé ki ya ayágalé, ngé ki ya édí é léreban yaá ébe éñe, ngé ki ya éyágán nkɔ́bɔ, ngé ki ya ákelan nkɔ́bɔ. Ásesé á bɔɔ́ge á mfá ávéán nguu.
Ngé mot enziŋ aa kɔ́bɔ éyágán nkɔ́bɔ, bé kɔ́bɔgé bé beáñ, ngé abwiññ, bé ne bɔ bé léa; ve kada mot ya éyɔŋ deñ; mot enziŋ ñí á kelagán fe.
Ve ngé é mot aa kelan a sés, bé tɔbɔgé evóó ékóánn bebwíni été, bé kɔ́bɔgé fáve á mfá bébyen ya á mfá Nzamá.
Éde bekúlu medzó, bá bé kɔ́bɔgé fe bé beáñ ngé ki bé léa; é bot bevɔ́ɔ́ bá béé kík nsaŋ.
Ve ngé é mot enziŋ ye ébá bé tɔɔ́ ósí, a ñɔŋ nléránn dzam, éñí ósúá á tɔbɔgé evóó.
Amú ná mína bésesé míní ne kúlu medzó, kada mot mbɔ́ɔ́ ya mbɔ́ɔ́, ná bot bése bé ne ñɔŋ ayágalé, bésesé bé ne fe ñɔŋ melépgá.
Édɔ ná, mísísim bekúlu medzó myá bɔ bekúlu medzó mewók;
amú ná Nzamá a sés éñí ye á nzamzámánn, fáve éñí ye á mvwaá.
Amvála ané énzénzaŋ bíkóánn bebwíni bíse mitɔ́pbán mi bot,
biningá bé sísge bivóó bíkóánn bebwíni été; amú ná é sés bɔ́ ntélán ná bé kɔ́bɔ, fáve ná bé tɔbɔgé édzwée ásí, amvála ané nkɔɔ́ métsiŋŋ wá wá dzó fe dɔ.
Éde ngé bá kómo yága dzam, bé síligé beyóm beba bébyen á ndá; amú é ne osoán ná miningá á kɔ́bɔ ékóánn bebwíni été.
Ye é ne efíá Nzamá dá sɔ́ ébe mína? Ngé ki ná, ye éñe é sian yaá ébe mína etámm?
Ngé mot enziŋ aa tém ná a ne nkúlu medzó, ngé ki ná a ne ya Nsísim, á túga yem ná é dzam ma tsili mína dí é ne é mvéná Ntí;
ve ngé mot enziŋ ăá kómo dɔ yem, bá băá ye ki ñí áyem.
Á bɔbédzaŋ, édɔ é ne ná, ñamlenán ná míní kúlu medzó, míní táa ki kili nkɔ́bán biyágán mikɔ́bɔ;
ve bé bɔɔ́ge mam mése á ngaŋŋ été ya amvála ané mbamba nkomann a ne.
Á bɔbédzaŋ, ma lére mína ná, é mbamba fwéñ me kat yaá mína, éñí míní ñɔŋ yaá, éñí míní laŋan yaá fe été,
ébe éñí, míní tɔbɔ yaá fe nkoránn, ngé mína baale éfíá me ngá kat mína, ngé é sés ná mínaá bwíni á nzeze.
Amú ná édí ósúá, maá kee mína édí ébyen ma me ngá ñɔŋ fe, ná Kristo aá wú ákála mísémm myea, ámvála é ne Mítsili été;
ná bá dzep ñí, a wómo fe míwúán été é mos léa, ámvála é ne Mítsili été;
ya fe ná aá yéne ébe Pedro; é belan véa, ébe beyága awóm ya bé beáñ;
nia véa, aá yéne fe eyɔŋ déá ébe bɔbédzaŋ álot táŋ mitet mí tán, abwiññ ye été dá é ngén fe é téa, ve abímm enziŋ dá é ntɔɔ́ óyó [nwúán];
é belan véa, aá yéne ébe Jakobo; véa, aá yéne ébe baapostol bése.
Éde ómvúmvúa bésesé, ané éñí á byála ná tám é lot yaá, aá yéne fe ébe ma.
Amú ná énzénzaŋ baapostol ma me ne éñí aa daŋ ya avítsaŋ, măá yian ki ya dɔ ná bé lwée ma ná apostol, akála ná me ngá dzéŋ ekóánn bebwíni Nzamá ásí.
Ve akála é mvɔmm Nzamá, me ne é dzóm me né, é mvɔmm deñ te da deé ndzí ki tɔbɔ ébe ma á nzeze, éde dá é tɔɔ́ ná ma me bɔ yaá eséññ álot bésesé, afáŋbɔ ná se ma, fáve é mvɔmm Nzamá e ne ébe ma.
Éde ngé bá kat fwéñ ná Kristo a wómo yaá míwúán été, é ne bɔ á yá ná bot benziŋ béye ébe mína bá dzó ná nwómán miwúán ó sés?
Ve, ngé nwómán miwúán ó sés, atwaa Kristo ñí eé ndzí ki wómo.
Éde, ngé Kristo ñí eé ndzí wómo, nkatann fwéñ wea ó ne nzeze ya fe mbwínánn wenan.
Éde, bá bé ñɔŋ yaá bía ané mínéneá béngañiá Nzamá, akála ná bía vé ngañiá ná Nzamá aá wómo Kristo, éñí ñí eé ndzí wómo, ngé dá e ne ná miwúán myăá wómo.
Amú ná ngé miwúán myăá wómo, Kristo ñí eé ndzí ki wómo.
Édɔ ná, ngé Kristo eé ndzí wómo, mbwínánn wenan ó sés ya eban; mína míní ngén fe mísémm myenan été.
Dá yíli véa ná, é bot bé ntɔɔ́ óyó [nwúán] ébe Kristo, bá bé mana yaá fe dzáŋ.
Éde ébe éniŋ dzí, ngé Kristo éñe bía bí tɔbɔ yaá ya ñí mebúnn etámm, bía bí ne ébá bá daŋ ya engóngɔ́ɔ́ álot bot bése.
Ve éndagá, é ne ná, Kristo ñí a wómo yaá míwúán été, é ngap ósúá ye ébá bé ntɔɔ́ óyó [nwúán].
Amú ná amvála ané awú é ngá sɔ́ ákála mot, édɔ fe ná, ákála mot nwómán miwúán wá ó sɔ́ yaá.
Amú ná amvála ané ébe Adán bot bése bá wú, néa fe ébe Kristo bot bése bá ye tɔbɔ ya eniŋ.
Ve kada mot ébe étɔɔ́ dzeñ; Kristo, ngap ósúá; é belan véa, é bot bé ne ébá Kristo ébe ásɔ́ɔ́ weñ;
éde ómvúmvúa, éyɔŋ aa ye kee Nzamá Éséá edzwée ngɔ́mán ye éniŋ ngúrá, ákoan ná, a mana yaá tsam ekán ése, ya nguu edzwée, ya menguu mése.
Amú dá yian ná á dzwée akekwíñ ané aa ye mana bwíi mínzínzíŋŋ myeñ míse mébɔ meñ ásí.
Éde, nzínzíŋŋ bá ye súgan tsam, éwɔ ó ne awú;
amú ná a bwíi yaá mam mése mébɔ meñ ásí. Ve, éyɔŋ aa dzó ná mam mése mé mbóo ñí ásí, dá lére éndendaŋ ná, dá vea éñí émyen a ngá bwíi mam mése édzwée deñ ásí.
Éde niané mam mése mé mana yaá tɔbɔ édzwée deñ ásí; véa, Mwán émyen ñí aa ye fe tɔbɔ ásí édzwée éñí a ngá tɔɔ́ ñí mam mése édzwée deñ ásí; á mfá ye ná ébe dzam ése, Nzamá éñe aa ye bɔ ébe mam mése.
Ngé é bɔ kaa ábɔ néa, ébá bá duuban ákála bewú bá bá ye bɔ á yá? Ngé miwúán myăá ye wómo amvála enziŋ, éde akála dzé bá duuban ya émyɔ?
Éde, amú dzé ki bía bía niŋ áŋgónó eniŋ tám áse?
Á bɔbédzaŋ, ma wú kada mos, akála mesán me tɔɔ́ ya mína ébe Kristo Yesus Ntí wea.
Ngé amvála ané mot binam, me ngá yítan bibibiñ Éfeso, nzá abúánn é ne ma été? Ngé miwúán myăá wómo, bí dzáán, bí ñáán fe, amú ná ookírí bía ye wú.
Kaa dukgán mína bébyen: Bembéa mengɔmm má ywíñ bembamba mefúlú ntuk.
Búlugán ébe é kén denan, dzɔgán mbɔann nsémm; amú ná bot benziŋ bĕé belé nyemann Nzamá. Ma dzó dɔ á mfá osoán wenan.
Ve, mot enziŋ aa ye síli ná: “Miwúán myá ye wómo nzá ámvála? Nzá amvála ñúu ki myá ye sɔ́ ya dɔ?”
Á akút mot, é dzóm wa beñ, dăá tɔbɔ ya eniŋ ngé kaa ná é tára wú.
É dzóm dá wa beñ, wăá beñ ki dɔ ya é ñúu aa ye byála ya dɔ; fáve ná nsɔ́ kaa bikop; a ne bɔ nsɔ́ trigo ngé ki nsɔ́ enziŋ ofé;
Ve Nzamá ñí aa vé wɔ́ ñúu amvála ané émyen a ngá kómo, éde kada nsɔ́ ámvála ñúu deñ.
Meñúu mése mé sés amvála avɔ́ɔ́, fáve ná ñúu fɔ́ɔ́ édɔ é ne éñí bot, éñí fɔ́ɔ́ édɔ da é ne éñí betsít; éñí fɔ́ɔ́ da éñí anwann; éñí fɔ́ɔ́ da éñí kwaás.
Ngúrá dúmá édɔ é ne édí nlódzóp, é dúmá ngomdan dá afé, é dúmá avɔ́ɔ́ dá édí atéteñ; amú ná otéteñ wá selan ya éwí ovɔ́ɔ́ á mfá dúmá.
Amvála te fe nwómán miwúán wá ó ne. Bá beñ é ñúu dá bweñ, bé wómo ya éñí é ne kaa ábweñ.
Bá beñ á mvyan, bé wómo á dúmá été; bá beñ áteák été, bé wómo á nguu;
Bá beñ ya é ñúu mison, bé wómo ya ñúu nsísim. Ngé ñúu mison e ne, ñúu nsísim da e ne fe.
Amvála te fe é ne ntsilann ná: “Adán, é mot ósúá aá tɔbɔ mvelann mot ye émo”; Asúgánn Adán ñí á nsísim wá vé eniŋ.
Ve se nsísim éwɔ ó ne ósúá, fáve ná ñúu míson; é belan véa éñí ye á nsísim.
É mot ósúá a ne éñí ye ósí metsɔɔ́, é mot beáñ ñí a ne éñí ye á dzóp.
Amvála ané mot ye ósí metsɔɔ́ a ne, amvála te fe bot béye ósí metsɔɔ́ bé né; amvála ané mot ye á dzóp a ne, amvála te fe bot béye á dzóp bá bé né.
Éde, amvála ané bía bí baga éfonann mot ye ósí metsɔɔ́, amvála te fe bía ye baga éfonann mot ye á dzóp.
Ve, á bɔbédzaŋ, ma dzó mína é dzam dí ná, ñúu mison ya mekií bí sés ñɔŋ tsígá Édzwée ngɔ́mán Nzamá, ngé ki ná édí dá bweñ dá dé sés ki ñɔŋ tsígá ébe édí é ne kaa ábweñ.
Dággán ná, ma kɔ́bɔ é dzam dá nzaman kén mot, ná: se bía bésesé bía ye tɔbɔ óyó [nwúán], ve déá bía bésesé bía ye tɔbɔ ntsénán,
mbíí ya mbíí, ané nkáabe dzís ovɔ́ɔ́, ébe é tɔ́ŋ dá súgan; amú ná tɔ́ŋ da ye kɔ́bɔ, véa miwúán myá ye wómo ébe ñúu é ne kaa ábweñ, éde bía bía ye tɔbɔ ntsénán.
Amú dá yian ná é ñúu dá bweñ ñí, eé bwát éñí é ne kaa ábweñ; é ñúu ye áwú ñí, da eé bwát fe éñí é ne kaa áwú.
Ve niané é ñúu dá bweñ ñí dá ye bwát éñí é ne kaa ábweñ; ñúu ye áwú ñí, da eé bwát fe éñí é ne kaa áwú, véa éñe éfíá é ne ntsilann dá ye dzálában, ná:
“Nwúnán ó min yaá awú.
Á Awú, nwúnán we ó ne ó vé?
Á sɔŋ, mítéñ mywe mí ne ó vé?”
Mítéñ awú mí ne nsémm, é nguu nsémm da e ne atsiŋŋ;
Ve akíba ya Nzamá éñe aa vé bía nwúnán ébe Ntí wea Yesukristo.
Édɔ é ne ná, á mindzindziŋŋ mí bɔbédzaŋ, yémŋán nguu, kaa áfógan, míní ke mína vém ébe éséññ Ntí eyɔŋ ése, míní yem fe ná éséññ denan ébe Ntí é sés á nzeze.
Éde, á mfá avwálá ébe mítɔ́pbán mí bot, mína bɔgán fe amvála me ngá mánan bíkóánn bebwíni bíye á Galasia.
Éyɔŋ evɔ́ɔ́ á sóánn, kada mot ye ébe mína émyen amvála ané á wún yaá, á kánaŋé ngúrá mfá, a nii fe wɔ́, ná bé nza kóán avwálá te é tám ma ye sian.
Niané me sian yaá, é bot mína ye tɔ́p ébɔ́ ma ye lóm ya bekálara ná bé ke ya avwálá denan á Yerusalen;
éde ngé dá yian ná ma me ke fe, bá ye ke bíabe bɔ́.
Ma ye nzu ébe mína éyɔŋ me tára yaá lot á Masedonia; amú ná ma yian lot ó wéñ.
Éde tám enziŋ ma ye tɔbɔ bíabe mína, ngé ki ná ma ye lot metám mé avép ó wéñ, á mfá ye ná míní vwála ma tsíni ekena ósú ébe é vóm ma ye ke.
Amú ná meé lot éndagá măá kómo mína yén, akála ná ma kómo tɔbɔ bíabe mína oyomm abɔ́ŋŋ tám enziŋ, ngé Ntí aa yébe dɔ.
Ve ma ye tɔbɔ Éfeso akekwíñ á Pentekostés;
Ve, ngé Timoteo a sian, bɔgán ñí ná á tɔbɔ kaa ákɔ wɔŋŋ énzénzaŋ denan; amú ná ñí aa bɔ fe éséññ Ntí amvála ané ma.
Édɔ é ne ná, mot enziŋ a táa ñí byana. Fáve ná, vwálagán ñí á mvwaá été, ná á búlán ébe ma; amú ná ma yana ñí bíabe bɔbéñaŋ.
Á mfá mwadzaŋ Apolos, maá bíra ñí dzaa ná á nzu ébe mína bábe bɔbéñaŋ; ve ĕé mbé a belé nkómánn amvála enziŋ ná á nzu éndagá, ve aa ye sɔ́ é tám a ne belé afóo.
Mɔ́mɔŋán, á téabán fe fáve osúosú á mbwínánn été, ábɔan mam amvála ané befám, áyémán fe nguu.
É mam menan mése mé tɔbɔgé mbɔann ya edziŋŋ.
Á bɔbédzaŋ, ma lép mína ná: Míní yem yaá ébá béye é ndá bot Estéfanas, ébɔ́ bé ne bebwíni béye ósúá Ákaya, bé tɔbɔ yaá fe ná bá belan ya mítɔ́pbán mí bot.
Édɔ ná mína tɔbɔgán fe édzwée amvála bot béte ásí, bábe é bot bése bá bɔ eséññ fufúlu ya ábíra fe bɔ eséññ.
Ma sán akála ásɔ́ɔ́ Estéfanas ya Fortunato ya Akaiko, amú ná ébɔ́ bé dzálá yaá édí é ngá dzéŋ ma á mfá wenan.
Amú ná bé vé yaá ma nsísim awaabé ya fe áawenan. Yemŋán ñɔŋ amvála bot te.
Bikóánn bebwíni bíye Asia byá bérán ya mína. Akila bá Priska bábe ékóánn bebwíni é ne é ndá dzeba, bá bíra bérán ya mína ébe Ntí.
Bɔbédzaŋ bése bá bérán ya mína. Ábérán bevɔ́ɔ́ ya ébá bevɔ́ɔ́ ya ñáŋán memáŋŋ bɔbéñafwáa.
Ma Pablo, ábéránn dí dá é ne édí ya é wéá wɔm ya ékaŋŋ dam.
Ngé mot enziŋ a ne kaa ádziŋ Ntí, á tɔbɔgé ya biboŋ. Á Ntí, nzaá!
É mvɔmm Ntí Yesus eé tɔbɔgé ébe mína.
Édziŋŋ dam ébe Kristo Yesus dá é tɔbɔgé fe ébe mína bésesé.
Pablo, ápostol Kristo Yesus ákála nkómánn Nzamá, bía mwadzaŋ Timoteo, ékóánn bebwíni Nzamá é ne á Korinto, ya mítɔ́pbán mí bot míse mí ne Ákaya áse.
Abwará ya mvwaá bí tɔbɔgé ya mína ébe Nzamá é Tará wea, ya Ntí Yesukristo.
Olugú ó bɔɔ́ge ya Nzamá, Éséá Ntí wea Yesukristo, Éséá ye á nyénánn engóngɔ́ɔ́ ya Nzamá ye á mfoŋann mílém ósesé.
Éñí aa foŋ bía milém ébe mídzuúk myea míse, ná bía bí ne fe foŋ mílém ébá bé ne amvála mídzuúk míse été, ya ámvála mfoŋann mílém bía bébyen bía bí ne fe ya wɔ́ ákála Nzamá.
Éde, amvála ané mídzuúk Kristo myá fwíige ébe bía, amvála te fe ya amú Kristo mfoŋann mílém wea wá wá fwíige fe.
Ve, ngé bía yén midzuúk, é ne á mfá mfoŋann mílém wenan ya fe ákoroga denan; ngé bía bí belé ki mfoŋann mílém, é ne á mfá mfoŋann mílém wá vwála mína ná mína míní nzomo fe mídzuúk mívɔ́ɔ́ ya mívɔ́ɔ́ bía bía yén fe.
Éde, óyan wea á mfá wenan ó ne kaa áfógan, bíí yem ná ámvála mína ñɔŋ ngap ébe midzuúk, amvála te fe mína ñɔŋ dɔ ébe mfoŋann mílém.
Amú ná, á bɔbédzaŋ, bĭá kómo ná míní bɔ kaa áyem, ébe ndzuúk bí ngá yén Ásia, akála ná bía bíra dzuk abwiññ álot ábímm bí mbé kɔk, akekwíñ ná bí ngá dzímle atwaa mebúnn méye ákólo ó véa ya éniŋ.
Ya dzam te, bía bébyen bía bí ngá tém fe ná bí mbelé nsaŋ áwú, á mfá ye ná bí bɔ kaa átɔbɔ ya bía bébyen mebúnn, fáve ébe é Nzamá aa wómo bewú.
Éñí a ngá koro bía á bora áŋgónó áwú été, éñe fe aa ye bía koro, bí tɔɔ́ fe ya ñí mebúnn ná aa ye fe tsíni ná aa koro bía.
Éde míníí bɔ fe eséññ bíabe mína fufúlu á méyaglán été, ná néa éñe abwiññ bot dá ye vé akíba ákála é mvɔmm bé vé yaá bía ébe mína.
Amú ná, mevágá mea émɔ má ná, é ngañiá ye nlém wea, éñí ye á nlém mbɔ́ɔ́ ya kaa ayeŋŋ ébí Nzamá, se ákála kén mot, fáve ébe é mvɔmm Nzamá; bía bí tɔbɔ yaá fe é sí ñí, ádaŋdaŋ énzénzaŋ denan été.
Amú ná bĭá tsili mína dzam enziŋ afé, fáve édí mína láŋ ngé ki áyem, éde me tɔɔ́ fe ya mebúnn ná mína ye yem akekwíñ asúgánn,
Éde ya mebúnn méte, maá kík ná é ne ma tára nzu ébe mína, á mfá ye ná mína míní ñɔŋ mvɔmm éyɔŋ beáñ;
ná meé ke á Masedonia, ma ye lot ébe mína; véa meé sɔ́ fe á Masedonia, meé bera lot ébe mína; á mfá ye ná mína míní vwála ma ná me ke á Judea.
Édɔ é ne ná, meé kyaa dzam te; ye ná maá bɔ dɔ mbíí ya mbíí? Ngé ki ná édí ma kyaa, ye ná ma kyaa dɔ amvála ané mot, ná ébe mámyen été, mé belé etéññ evɔ́ɔ́: “Ãá, Ãá” ya “Móamó, Móamó”?
Ve, Nzamá a ne éñí bá tɔbɔ ya ñí mebúnn, ná éfíá dea é sés ébe mína Ãá ya Móamó.
Amú ná Kristo Yesus, é Mwán Nzamá, éñí bí kat yaá fwéñ énzénzaŋ denan, bía Silvano ya Timoteo, deé ndzí bɔ Ãá ya Móamó, fáve ná é bɔ yaá: Ãá ébe éñe.
Amú ná mengaá mése Nzamá, ébe éñe mésesé mé ne Ãá; ya dzam te édɔ fe ébe éñe mé ne Amén, á mfá é dúmá Nzamá ébe ákála dea.
Ve, éñí aa yém bíabe mína ébe Kristo, éñe fe a ngá téle bía eki, éñe a ne Nzamá.
Éñe aá bem bía sitám; a vé yaá fe bía Nsísim mílém myea ané ébánn é ne é ngap ósúá.
Éde, ma lwée Nzamá ané é ngañiá wɔm, ná maá búk ékena dam á Korinto á mfá ye ná me dzɔgɔ mína.
É sés ná bía dzwée mbwínánn wenan, fáve ná bí ne bevwála fufúlu bíabe mína á mfá mésán menan, amú ná ébe mbwínánn míní ngén míní téle.
Amú ná maá kík é dzam dí ébe mámyen ná, măá bera nzu ya mína ya eywiññ.
Da é tɔɔ́ ná, ngé ma vé mína eywiññ, véa nzá ñí aa ye ma vé mesán, nde se fáve éñí me tɔɔ́ yaá eywiññ?
Dzam te édɔ fe me ngá tsili mína ná, éyɔŋ ma ye sian me nza belé eywiññ ébe é bot bá yian ma vé mesán; meé tɔbɔ fe ya mína bésesé mebúnn, ná mésán mam má mé bɔɔ́ge émá mína bésesé.
Amú ébe abwiññ ndzuúk ya nlém mitéñ maá tsili mína ya abwiññ míige, se ná míní tɔbɔ ya eywiññ, fáve ná ngé míní ne yem nzá ámvála edziŋŋ me belé ádaŋdaŋ ébe mína.
Éde, ngé mot enziŋ a tɔɔ́ yaá ma eywiññ, se ma etámm a tɔɔ́ eywiññ, ná me nza daŋ bɔ ngét, fáve ná aá bɔ dɔ mína bésesé.
Éde, ákira abwiññ bot é vé yaá mot te, é yian yaá;
édɔ é ne ná, mfá mbɔ́ɔ́, dá daŋ ya mvéáñ ná míní dzwii ñí ya áfoŋ ñí, é nza bɔ amvála enziŋ ná éywiññ dá é bíra ñí mana dzugu.
Akála dzam te édɔ ma lép mína ná míní lére édziŋŋ denan ébe éñe;
akála dzam te fe maá tsili mína, á mfá ákyak mína ná me yem ngé mína bɔ dzam ése mewók.
Édɔ ná éñí mína dzwii dzam enziŋ, ma ma dzwii fe ñí; édí me dzwii yaá, ngé me dzwii yaá dzam enziŋ, maá bɔ dɔ ébe Kristo ákála denan,
ná Sátan a nza duan ya afóo ébe bía; akála bĭá dzími ki bínginiŋe byeñ.
Éde éyɔŋ mé ngá sian á Troas ákála é mbamba fwéñ Kristo, mbéñ wa ó yɔ́ŋbe fe ma ébe Ntí,
meé ndzí belé awaabé á nsísim wɔm été akála ná meé ndzí koan ya mwadzaŋ Tito; fáve ná maá yáán ya bɔ́, mé kéñ á Masedonia.
Ve, akíba ya Nzamá, éñí a ntéle bía ósú ná bí wún tám áse ébe Kristo, éde ná ébe bía, énum ye á nyemann weñ dá léreban vóm áse;
akála ná, bía bí ne énum dá sɔ́ ébe Kristo á mfá Nzamá, ané ébá bá koroban ané ébá bá dzáŋ;
ébe ngúrá mfá bot, enum ye áwú á mfá awú; á mfá ébá bevɔ́ɔ́, enum ye éniŋ á mfá éniŋ.
Éde á mfá mam méte, nzá a ne éñí émyen aa kut twíñ?
Amú ná bí sés amvála ané abwiññ bot dá bɔ éfíá Nzamá okira, fáve ná bía kɔ́bɔ ébe Kristo ya nlém ósesé, ané á mfá Nzamá ya ósú Nzamá.
Mína míní ne é kálara wea, ntsilann mílém myea été, bot bése béé láŋ ñí, béé yem fe ñí,
é kwíñ yaá éyéá été ná míní ne é kálara Kristo, bía bía tsili ñí, a sés ntsilann ya nsɔŋ, fáve ya Nsísim é Nzamá a ne ntétéá; a sés ntsilann méfép mekwá, fáve méfép méye á nlém mot binam.
Ve, bí belé mebúnn méte ébe Kristo ósú Nzamá;
dé sés ná bía bébyen bía ñɔŋ ná bía tá dɔ twíñ, fáve ná nkɔkgán wea wá sɔ́ bía ébe Nzamá,
Éñe fe aá téle bía ané mikɔkgán bevwála bíséññ béye á mfefeñ elat, se édí ye á ntsili, fáve édí ye á Nsísim; amú ná ntsili wá ywíñ, ve Nsísim ñí aa vé eniŋ.
Ve ngé mbɔann éséññ Nzamá ye áwú, ó tɔɔ́ ntsilann á mefép mékwá ó mbé ya dúmá, akekwíñ ná bwann Israel bĕé mbé bem Moisés mís ású, akála é dúmá é mbé ású deñ, édí é ngá ke dá síbi;
Nde mbɔann éséññ Nzamá ye Nsísim wăá ye daŋdaŋ ya dúmá.
Amú ná ngé mbɔann eséññ Nzamá wá ñɔŋ nkíkgán misaŋ ó mbé ya dúmá, mbɔann eséññ Nzamá ye á nzósoó éwɔ wá ye daŋ fwíige ya dúmá.
Édɔ ná, édí é mbé ya dúmá, é súgan yaá kaa dúmá, akála é dúmá dá daŋ ya nnén.
Amú ná ngé édí dá ke dá síbi é mbé ya dúmá, édí dá dá laŋan édɔ dá ye daŋ bɔ ya dúmá.
Édɔ é ne ná, bía bí tɔɔ́ ya amvála oyan te, bía bíra kɔ́bɔ kaa wɔŋŋ,
se amvála ané Moisés a ngá bɔ eé dzip ású deñ ya etóp, á mfá ye ná bwann Israel bé táa ñí bem mís ású, ébe asúgánn ye édí é ngá ke dá síbi;
ve miló myeba mí ngá mana bɔ́ tɔbɔ aleét, amú ná ye anzukwíñ émuú, éyɔŋ bá láŋ bífíá bíye á nnomm elat étóp evɔ́ɔ́ ya evɔ́ɔ́ te, é ngén é yala, akála ná dá dá kólo ébe Kristo.
Éde ye anzukwíñ émuú, éyɔŋ ése bá láŋ mébá Moisés, etóp te é yala mílém myeba,
ve, ngé mot á búlán ébe Ntí, etóp te dá é kólo.
Éde Ntí éñe a ne Nsísim, é vóm Nsísim Ntí ó ne, véa filí e ne.
Ve bía bésesé, ya ású éyéá été, bíí bíli é dúmá Ntí ané á ngɔɔ́p été, bía ke bía tɔbɔ ntsénán ébe á dúmá ye á dúmá ámvála éfonann émyen, akála éséññ Nsísim Ntí.
Dá é tɔɔ́ ná bí mbelé éséññ Nzamá dí, amvála bía bí ñɔŋ yaá nyénánn engóngɔ́ɔ́, bĭá teak,
fáve ná, bí tep yaá é mam méye ásweññ mé ne osoán, kaa ki áwulu ya mekeŋŋ, ngé ki áviri efíá Nzamá ya meduk, fáve ná ya nléránn bébélá éndendaŋ, bía lére nkyabán bía bébyen ébe ósímánn ye á nlém mot áse ósú Nzamá.
Ve, ngé é mbamba fwéñ wea a ne ásweññ, a ne ásweññ á mfá é bot bá dzáŋ.
Ébá nzamá ye éniŋ dzí a dzip yaá miló míye é bot bé ne kaa ábwíni, ná bé bɔ kaa áyén éyéá é mbamba fwéñ ye á dúmá Kristo, éñe a ne éfonann Nzamá.
Amú ná bía bébyen bĭá kat é mbamba fwéñ wea, fáve éñí Ntí Kristo Yesus, ve bía bébyen, áloá denan ákála Yesus.
Akála ná Nzamá, éñí a ngá dzó ná, eyéá é feañŋe á dzíbi été, éñe fe a feañ yaá mílém myea éyéá ye á nyemann ébe é dúmá Nzamá dá feañ ású Yesukristo.
Ve bí belé ntam te bílas bí sí été, á mfá ye ná mora eyágán nguu á bɔɔ́ge éñí Nzamá, á bɔ fe kaa ábɔ áawea;
ná bíí yén bindáglé ébe dzam ése, ve bía kaa áyébe swaá; bía nzaman, ve bĭá dzímle mebúnn;
bá dzéŋ bía ásí, ve bí sés nlamann; bá sɔ́gle bía ásí, ve bĭá dzáŋ;
tám áse bía ke ya áwú Yesus ó ñúu, á mfá ye ná éniŋ Yesus dá é léreban é ñúu dea.
Amú ná bía é bot bí ne betétéá, éyɔŋ ése bá kee bía áwú akála Yesus, á mfá ye ná éniŋ Yesus dá é léreban ébe éwúwúa ñúu dea.
Ve bía bí belé nsísim mbɔ́ɔ́ ya mbɔ́ɔ́ te ye á mbwínánn, amvála ané édí é ne ntsilann ná: Maá bwíni, akála te édɔ me ngá kɔ́bɔ; bía bía bwíni fe, akála te édɔ bía bía kɔ́bɔ fe.
Éde bía bía yem ná éñí a ngá wómo Ntí Yesus, ñí aa ye fe bía wómo bíabe Yesus, aa ye fe bía lére fufúlu bíabe mína.
Amú ná ébe mam mése méte mé bɔban yaá ákála denan, á mfá ye ná é mvɔmm da ke da ke ébe abwiññ bot, eé bɔ ná mvéán akíba ó fwíige á mfá é dúmá Nzamá.
Édɔ ná, bĭá teak, afáŋbɔ ná é mot ye átán wea aa ke aa bweñ avítsaŋ avítsaŋ; ve é mot ye nlém été wea, aa ke aa tɔbɔ mfefeñ mos ya mos.
Amú ná ovovos ndzuúk wea bía lot été wí, wá wá vé bía é mvaba ye á dúmá e ne mbéámbéá, éñí bé sés kanan ya dɔ,
é tám mína bɔ kaa ábem mís ébe é mam má yéne, ve fáve émá mé ne kaa áyéne; amú ná é mam má yéne má tɔbɔ avítsaŋ tám, ve émá mé ne kaa áyéne émɔ má tɔbɔ mbéámbéá.
Amú bía yem ná éyɔŋ é ndá dzea ye é sí ñí, éñí e ne étɔbɔga dea ñí, ngé e tsam, bí belé ndá ébe Nzamá; éñí e ne mbéámbéá á dzóp été, e tɔɔ́ kaa nlóŋán ya mó mé bot.
Amú dzam te fe bía kɔŋle, bíí kómo tɔbɔ mbwátán ya étɔbɔga dea ye á dzóp été,
éde ngé bá ye koan ya bía mbwátán, bĭá ye tɔbɔ swéñ.
Amú ná bía é bot bí tɔɔ́ é ndá ñí, bía kɔŋle ya ndzálánn ya midzuúk. Amú bĭá kómo bɔ kaa átɔbɔ mbwátán, fáve ná átɔbɔ mbwátán, á mfá ye ná éwúwúa ñúu dí, eniŋ é min dɔ.
Éde éñí a koman yaá bía á mfá dzam te a ne Nzamá, éñe fe a vé yaá bía Nsísim ané ébánn é ne é ngap ósúá.
Ya dzam te bí tɔɔ́ ya mebúnn eyɔŋ ése ná, bíí yem ná ntéññ bí ngén bí tɔɔ́ é ndá ye é ñúu ñí, bíabe Kristo bĭá bé tɔbɔ vóm mbɔ́ɔ́.
Amú ná bía niŋ ya mbwínánn, se ákála nyénánn;
ve bí tɔɔ́ ya mebúnn, bía daŋ fe yén mvéáñ ná, bí bɔ kaa átɔbɔ ébe é ndá ye é ñúu ñí, ná bí ke tɔbɔ fufúlu bíabe Ntí.
Ya akála te édɔ fe, bía dzéŋ ná, ané bí ne kɔɔ́ ngé bí ne ki, bí vé ñí mesán á nlém.
Amú dá yian ná, bía bésesé bí ke tébe ébe ású étɔɔ́ nkíkgán misaŋ Kristo, ná kada mot á ñɔŋ é máán má yian ya ñí ébe míbɔann a ngá bɔ é tám a mbé a tɔɔ́ é ñúu ñí, ané mvéáñ, ané abé.
Éde, dá é tɔɔ́ ná bía yem é wɔŋŋ Ntí, bía dzéŋ ná bot bé yébe Ntí; ve ébe Nzamá bía bí léreban yaá, me tɔɔ́ fe ya mebúnn ná bía bí tɔbɔ fe nléránn ébe ásímánn ye á mílém denan.
Bĭá bera mína lére nkyabán bía bébyen, fáve ná bía vé mína afóo ná míní vága ákála dea, á mfá ye ná míní belé eyalann ébe ébá bá vága ya é mam má yéne ya mís, ve se ákála édí ye á nlém été.
Amú ná ngé bí ne kaa kén, é ne á mfá Nzamá, ve ngé bí ne ya kén, é ne á mfá wenan.
Amú ná édziŋŋ Kristo dá dzwée bía, éde bía biñ nkíkgán wí ná, mot mbɔ́ɔ́ éñe a ngá wú ákála bot bése, véa bot bése bá bé ngá wú fe.
Éde a ngá wú ákála bot bése, á mfá ye ná ébá bá niŋ, bé sés niŋ á mfá bébyen, fáve á mfá éñí a ngá wú, a wómo fe ákála deba.
Édɔ é ne ná, atéé ye áwola dí, bĭá yem mot enziŋ ya nyemann mot binam, atwaa ngé bí yem yaá Kristo ané mot binam, áwola dí bĭá yem fe ñí néa.
Akála dzam te, ngé mot enziŋ a ntɔɔ́ ébe Kristo, a ne mfefeñ mvelann mot, miyomm mí mam mí lot yaá; éndagá mam mése mé ntɔɔ́ mifefeñ.
Ve édí te ése, dá sɔ́ ébe Nzamá, éñí émyen a ngá kom ókaŋŋ bíkwan bíabe bɔ́ ébe Kristo, ané a ngá vé bía eséññ ye á nkómánn ókaŋŋ bíkwan;
dá yíli ná, ébe Kristo, Nzamá émyen a ngá kom ókaŋŋ bíkwan bá eniŋ ngúrá, éñe kaa áláŋ bot mítsamann metsiŋŋ myeba, éde a kee yaá bía nkatann fwéñ ye á nkómánn ókaŋŋ bíkwan.
Édɔ ná, bí ne ébá bá kɔ́bɔ éveŋ Kristo; amvála ané, ngé ébe bía, Nzamá aa lép mína ná, ébe éyola Kristo, bía dzaa ná, komŋán ókaŋŋ bíkwan mínabe Nzamá.
Éñí eé ndzí yem nsémm, ákála dea Nzamá aá bɔ ñí nsémm, á mfá ye ná bí ne bɔ é nzósoó Nzamá ébe éñe.
Éde bí tɔɔ́ bebɔ eséññ fufúlu, bía lép fe mína ná míní táa ñɔŋ é mvɔmm Nzamá ané nzeze;
“Maá béá wa é tám e ngá yian,
maá vwála fe wa á mos ye ákoroga.”
Dággé, áwola dí édɔ é ne é tám dá yian; dággé, áwola dí édɔ é ne mos ye ákoroga!
Bía kaa ávé mot enziŋ dzam ye ákɔp obaá, á mfá ye ná éséññ Nzamá é nza yéne ya meku.
Fáve ná bía lére édí bía bébyen ébe dzam ése ané bevwála bíséññ; ébe abwiññ edzíp, ébe midzuúk, ébe ndzéŋŋ mam, ébe eywiññ,
ébe biyíra, ébe ntɔbán á mbok, ébe nzamzámánn mam, ébe biséññ, ébe ntɔbán evévéñ, ébe nkián bidzí ngúrá tám;
ébe nlém mfúbánn, ébe nyemann, ébe ánzomo mam, ébe esós, ébe á Mfúfúp Nsísim, ébe édziŋŋ é ne kaa meduk,
ébe á nkɔ́bán bébélá, ébe é nguu Nzamá; ya fe ébe byém melúmán bíye á nzósoó á mfá meyóm ye á mfá meyéá;
ya ébe á ngaŋŋ ya á mvyan, ya ébe á mbéa ewógá ya á mbamba ewógá; amvála ané beduk bot, ve bébélá bé bot;
amvála ané ébá bot bá dzími, ve ébá bot bá túga yem; amvála ané biwúwúa, ve dággán ná bía bí ne betétéá; amvála ané beñɔŋ mekira, ve bá kaa bía áywíñ;
amvála ané ébá bé tɔɔ́ eywiññ, ve bía bí ne ya mesán tám áse; amvála ané mitétéññ, ve bíí bɔ abwiññ bot ná é belé abwiññ; amvála ané bĭí belé dzóm enziŋ, ve bía bí belé ásesé.
Á bot béye á Korinto, ánu dea é yɔ́ŋbe yaá ébe mína, bí yɔ́ɔ yaá fe mína nlém wea;
bĭá bé mína ñím édziŋŋ dea, fáve ná mína fá míní ñím yaá mína bébyen edziŋŋ.
Éde amvála te fe avɔ́ɔ́ ya avɔ́ɔ́, (ma kɔ́bɔ ya mína ané bwán) mína yɔ́ɔgán fe bía mílém myenan.
Míní táa tsinan fálara mínabe ébá bé ne kaa ábwíni, amú ná nzá angɔmm nzósoó a belé bá ekúkwát? Ngé ki ná, nzá awókgán eyéá é belé bá dzibi?
Dzé ki bé belé fufúlu Kristo bá Sátan? Ngé ki ná, nzá ngap mbwíni a belé bá é mot a sés mbwíni?
Dzé bé belé fufúlu é templo Nzamá bábe biyemá? Amú ná bía bí ne é templo é Nzamá a ne ntétéá; amvála ané Nzamá a ngá dzó ná:
“Ma ye bɔ́ tɔbɔ été,
éde ma ye wulu énzénzaŋ deba.
Ané ma ye bɔ é Nzamá weba,
bá bá ye fe bɔ é bot bam.”
Ya dzam te édɔ, “kólogán énzénzaŋ deba été, tɔbɔgán nkánán, néa éñe Ntí aa dzó:
“Míní táa ki nama édí é ne mvin,
ané ma ye mína ñɔŋ.
Éde ma ye bɔ Éséá wenan,
mína mína ye fe bɔ á mfá wɔm
bwann befám ya bwann bé biningá.
Ntí éñí a ne ya nguu ése éñe aa dzó dɔ.”
Váán bía afóo; bíí ndzí bábá mot enziŋ, bíí ndzí ywíñ mot enziŋ ntuk, bíí ndzí ki duan mot enziŋ.
Măá dzó dɔ á mfá ávé mína meku; amú me tára yaá dzó ná míní ne bía mílém été, ané áwú, ané ániŋ.
Me belé ededea filí á mfá wenan; ma bíra fe vága ya mína; ébe ndzuúk wea ósesé, me ne ndzálánn ya mfoŋann nlém, mesán má ma fwíige fe ma.
Amú ná éyɔŋ bí ngá sian á Masedonia, é ñúu dea deé ndzí belé awaabé, fáve ná bí ngá yén midzuúk ébe mifá míse; átán, melúmán; mílém été ñí ya wɔŋŋ.
Ve Nzamá éñí aa foŋ mílém ébá bé ne nsilann ósí, éñe, a ngá foŋ bía milém ya ásɔ́ɔ́ Tito;
se fáve ya ásɔ́ɔ́ weñ, ve ya fe mfoŋann nlém éwí mína ngá foŋ ñí ya wɔ́, eé kat bía fwéñ é bora nkómánn wenan, míyónn myenan ya ábéánn denan ákála dam; akekwíñ ná mé ŋga bíra daŋ sán.
Amú ná ngé má vé mína eywiññ ya é kálara wɔm, măá dzoban ya dɔ. Atwaa ngé maá dzoban ya dɔ, me téa fá ná kálara te aá vé mína eywiññ, afáŋbɔ ná fáve oyomm abɔ́ŋŋ tám.
Ve áwola dí ma sán, se amú ná míní ngá tɔbɔ eywiññ, fáve akála ná míní ngá tɔbɔ eywiññ á mfá ádzoban; amú ná míní ngá tɔbɔ eywiññ amvála ané nkómánn Nzamá ó ne, á mfá ye ná míní nza dzímle dzam enziŋ á mfá wea.
Amú ná éywiññ é ne amvála ané nkómánn Nzamá ó ne dá ke ya mot édzoban á mfá akoroga, kaa ávé eywiññ; ve eywiññ ye éniŋ dzí dá nzu ya mot áwú.
Amú ná, dággán é dzam dí ébyen, nzá nkée dzam te é vé yaá mína! Átɔbɔ eywiññ amvála ané Nzamá aa kómo, nzá okamŋa, nzá meyéá, nzá wɔŋŋ, nzá nkómánn, nzá abéánn, nzá akunŋa. Ébe dzam ése míní lére yaá mína bébyen ná míní ne nkeññ ébe dzam te.
Édɔ ná, afáŋbɔ ná maá tsili mína, deé ndzí bɔ akála éñí a ngá bábe mot, ngé ki akála éñí a ngá tɔbɔ mbábánn, fáve ná akála nkée wenan á mfá wea ó léreban mína éyéá ósú Nzamá.
Akála te édɔ bí ngá tɔbɔ ya mfoŋann mílém.
Ve á mfá mfoŋann mílém wea, bía daŋ bíra sán akála mésán Tito, amú ná nsísim weñ, wá biñ awaabé ákála mína bésesé.
Ngé me bɔ yaá mevágá ya ñí ébe dzam enziŋ á mfá wenan, meé ndzí wók osoán; fáve ná, amvála ané bí kɔ́bɔ yaá ya mína dzam ése bébélá, amvála te fe mevágá mea ébe Tito ma me súgan yaá fe bébélá.
Édɔ ná nlém weñ ébe mína ó ne onén ádaŋdaŋ éyɔŋ aa síman méwók mína bésesé, ámvála míní ngá ñɔŋ ñí ya wɔŋŋ ya beñeñeá.
Ma sán, ná me tɔɔ́ ya mebúnn ya mína ébe mam mése.
Éde, á bɔbédzaŋ, bía bɔ mína ná míní yem é mvɔmm Nzamá, éñí bé vé yaá ébe bíkóánn bebwíni bíye á Masedonia,
ná ébe mora nkat ye á ndzuúk, mésán meba má mé ngá fwíige, ededea átéññ deba dá é ngá daŋ fe fwíige ébe ntam ye áñep deba.
Ma vé ngañiá ná, amvála mam bé mbé belé, bá vé ya nkómánn weba álot ábímm mam bé mbé belé;
béé dzaa bía ya abwiññ ndzaá ná bí vé bɔ́ afóo ná bé ñɔŋ ngap ébe mvɔmm ye ávwála bebwíni,
se ki ané bí ngá tém, fáve ná bé ngá tára vé bébyen ébe Ntí, véa ébe bía amvála ané nkómánn Nzamá ó ne;
ya dzam te édɔ bí ngá dzaa Tito ná, ámvála a ngá tára, amvála te édɔ fe á mana ébe mína é mvɔmm ñí.
Ve amvála ané míní ne ndzálánn ébe dzam ése, ébe á mbwínánn ya ébe éfíá, ébe á nyemann ya ébe nkée ósesé, ébe édziŋŋ míní ngá lére á mfá wea, ná míní tɔbɔ fe ndzálánn ébe é mvɔmm ñí.
Măá kɔ́bɔ dɔ ané bá mánan, fáve ná ákyak nkée ébe é bot bevɔ́ɔ́, ya fe é bébélá édziŋŋ wenan.
Amú ná mína yem é mvɔmm Ntí wea Yesukristo, ná ákála denan, a tɔɔ́ nkúkúmm, ñí aa ngá veŋan ntétéññ mot, á mfá ye ná ébe átéññ deñ, míní nzu veŋan mikúkúmm.
Ébe é dzam dí ma vé mína é fak dam; amú ná dzam te dá é ne fe mína ya abúánn, mína é bot, se fáve ná míní ngá tára dɔ bɔ, ya fe ná míní ngá kómo dɔ bɔ, atéé ye á mbú ó ngá lot;
ve áwola dí, dzálágán fe dɔ ya mbɔann, ná ámvála míní mbé míní tɔɔ́ nkomann ya mbamba nkómánn, amvála te fe míní dzálá dɔ ébe é dzóm míní belé.
Amú ná ngé mbamba nkómánn á ntɔɔ́, bá yébe ámvála é dzóm bé belé, se ané é dzóm bĕé belé.
Éde ébe é tám ñí, ábwiññ denan dá é dzálá á ndzéŋŋ weba, á mfá ye ná ábwiññ deba dá é dzálá fe ndzéŋŋ wenan, ná ábɔ ntéññ mbɔ́ɔ́.
Ámvála é ntɔɔ́ ntsilann ná: “Éñí a ngá twáa abwiññ, ĕé ngá buk ñí, éñí ñí a ngá twáa avítsaŋ, ñí ĕé ngá yi ki dzóm.”
Ve, akíba ya Nzamá éñí a vé yaá nkée ovɔ́ɔ́ ya ovɔ́ɔ́ ébe nlém Tito á mfá wenan;
akála melépgá a ngá ñɔŋ, ñí a tɔɔ́ ya ededea abéánn, a tée yaá ná a nzu ébe mína ya nkómánn weñ.
Éde bíabe bɔ́ fufúlu bí lóm yaá mwadzaŋ, éñí éwógá deñ ébe á mbamba fwéñ, é ne ébe bíkóánn bebwíni bíse,
se fáve édɔ etámm, ya fe ná bíkóánn bebwíni bí tɔ́p yaá ñí ané mvwíññ dea ye ékena ébe é mvɔmm ñí, éñí bía bɔ ya dɔ eséññ á mfá é dúmá Ntí émyen, á mfá álére mbamba nkómánn wea;
bíí dzip ná mot enziŋ a nza bía vé meku ébe abwiññ mvɔmm bía séan ya dɔ dí;
amú ná bía dzéŋ ná bí bɔ édí e ne mvéáñ, se fáve ósú Ntí etámm, ya fe ósú bot.
Éde bíá lóm mwadzaŋ wea bábe bɔ́, éñí bí kyak yaá abwiññ bíyɔŋ ébe nkée weñ ébe abwiññ mam. Ve, áwola dí a ne ededea nkée, ya abwiññ mébúnn a tɔɔ́ ya mína.
Á mfá Tito, a ne ñɔŋngap ye éséññ dam, bía ñí bía bɔ fe eséññ á mfá wenan; éde á mfá bɔbédzaŋ, bé ne milómán míye bíkóánn bebwíni ya é dúmá Kristo.
Édɔ é ne ná, míníí lére bɔ́ ndem ye edziŋŋ denan ósú bíkóánn bebwíni, ya ákéá mevágá meá á mfá wenan.
Amú ná ngúrá mfá, ébe avwálá á mfá mítɔ́pbán mí bɔbédzaŋ, dá buk ná me tsili mína;
akála ná ma yem é mbamba nkómánn wenan éñí ma vága ya ñí ébe ású Bemasedonio, ná Akaya á tɔbɔ yaá nkomann atéé ye mbú ó ngá lot, éde ná ábéánn denan é túm yaá abwiññ bot ásí.
Ve mfá mbɔ́ɔ́, me lóm yaá bɔbédzaŋ, ná mévágá mea ébe mína mé nza bɔ nzeze ébe dzam te, ná míní tɔbɔ nkomann ámvála me ngá dzó dɔ;
á nza bɔ ná ngé Bemasedonio benziŋ bé sɔ́ bíabe bɔ́, bé koan ya mína kaa nkomann, véa bía bía ye wók osoán ébe mévágá mea, (á mfá ye ná me nza dzó ná mína).
Édɔ me ngá tém ná dá yian ná bí lép bɔbédzaŋ ná bé tára ke ósú á mfá ánzu ébe mína, ná bé tára koman avwálá añep denan míní ngá tára kyaa, á mfá ye ná é tɔbɔ nkomann amvála ané avwálá añep, se ané ébá bé belé onzáŋŋ akúmm.
Ve ma dzó édí ná: “Éñí aa beñ avítsaŋ, aa ye fe yoo avítsaŋ; éñí ñí aa beñ abwiññ abwará, aa ye fe yoo abwiññ abwará.”
Éde kada mot á vá amvála ané a ngá tára kík á nlém weñ été, se ya nlém eywiññ, ngé ki ya ntsinann; amú ná Nzamá aa dziŋ éñí aa vé ya mesán.
Nzamá a ne bɔ ná mvɔmm ése eé fwíige ébe mína; á mfá ye ná míníí belé eyɔŋ ése ábímm dá yian, ébe byém bíse, ná míní fwíige á mfá mbamba mbɔann óse;
ámvála é ntɔɔ́ ntsilann ná:
“A ngá myea, a ngá vé mitétéññ;
é nzósoó weñ aa laŋan kɔ́mm áse.”
Éde, éñí aa vé é mot aa beñ mvɔŋ ya mfémm ébe é mot aa dzí, aa ye vé, á fwiñ fe é mvɔŋ dzenan, aa ye fe kɔgle bibumá bíye é nzósoó wenan;
mína ye tɔbɔ ededea ndzálánn ébe dzóm ése á mfá ávé ya nlém añep ósesé, éwí wá vé Nzamá akíba ébe bía.
Amú ná mbɔann éséññ Nzamá ye ákee ávwálá dí, dăá dzéá édí mítɔ́pbán mí bɔbédzaŋ myá yi etámm, fáve ná dá dzéá fe abwiññ mvéán Nzamá akíba;
ébe édí mína ye vé, bé vé Nzamá dúmá, amú mewók menan ya fe mémem menan ébe é mbamba fwéñ Kristo ya ávwálá añep denan á mfá weba ya á mfá bot bése.
Éde bá á mfá weba, ya meyaglán á mfá wenan, bá bé lére fe édziŋŋ deba ákála ededea abwiññ ábwará Nzamá e ne ébe mína.
Akíba ya Nzamá akála é dás deñ bé sés vé nkanaŋa.
éde ma bíra dzaa ná é tám ma ye mína tɔbɔ été, me táa mína baŋan akála mébúnn me tɔɔ́ ya mɔ ná ma ye bɔ aywá ébe é bot benziŋ bá ñɔŋ bía amvála ané ngé bía niŋ ané bot béye é sí ñí.
Amú ná atwaa bía niŋ ané bot béye é sí ñí, bĭá lúman amvála ané bot béye é sí ñí,
amú ná byém melúmán byeá bí sés ébí bot béye é sí ñí, fáve ná bí ne biwólo ébe Nzamá ná byá tsam mendá ménguu mé edzwée,
bíí wea mekéá ósí ya fe é dzóm ése dá tébe nyemann Nzamá á ngamm áyát, bíí ke fe ya otémŋa ósesé míkómm ná ó bɔ Kristo mewók.
Bí téle fe nkomann á mfá ávé akira mbɔann melɔ́ ósesé, éyɔŋ méwók menan mé ntɔɔ́ ndzálánn.
Mína yén mam amvála ané má yéne átán. Ngé mot enziŋ a tɔɔ́ émyen ya mebúnn ná a ne éñí Kristo, á beragá dɔ tém á mfá weñ émyen ná, amvála ané a ne éñí Kristo, bía bí ne fe dɔ.
Amú ná măá ye wók osoán, afáŋbɔ ná ma bíra vága ébe é nguu édzwée dea, éñí Ntí a vé yaá á mfá ávé mína nguu, se átsam mína,
ná é táa fonan amvála ané ngé ma kómo mína vé bisisis ébe békálara bam.
Éde ngúrá mfá, bá dzó ná, bekálara bé ne adziít ya nguu, ve á mfá mbɔ́ɔ́, ñúu da yéne ané ntéteák mot, efíá dá é ne fe ané édí bé byana yaá.
Mot te, á ñá táŋ édí ná, édí bí ne éfíá ébe bekálara, bí tɔɔ́ kɔɔ́, bí ne fe dɔ á mbɔann é tám bí ntɔɔ́.
Amú bĭá yébe ná bía láŋ bía bébyen ngé ki ákánan bía bébyen ya bot benziŋ béye ébá bá sák bébyen, ve béé vakgan bébyen ya bébyen, béé kanan fe bébyen ya bébyen, bé ne kaa fak.
Ve bía, bĭá vága ábímm é ne kaa áyian, fáve ná amvála abímm ovakga Nzamá a ngá lére bía ná bí nzu koan ya mína.
Amú ná bĭá loran óvakga wea, amvála ané ngé bĭá bé koan ya mína, amú ná bía bía tára nzu ásian ébe mína ya é mbamba fwéñ Kristo.
Bía bébyen bĭá vága ábímm é ne kaa áyian ébe biséññ bot befé, ve bí tɔɔ́ ya oyan ná, amvála ané mbwínánn wenan wá yémbe, bía bía ye fe bíra tɔbɔ mbélánn ó yóp ébe mína ya óvakga wea,
á mfá ákat mbamba fwéñ ébe mévóm mé ne mína ósú, ná bí nza vága ébe óvakga é bot bevɔ́ɔ́ bé bɔ yaá.
Ve é mot aa vága, á vággé ébe Ntí;
amú ná ăá tɔbɔ nkyabán éñí aa sák émyen, fáve éñí Ntí éñe aa sák.
Ngwáa ngé mína nzomo ma ébe oyomm akút! Ve, mína nzomoŋán ma.
Amú ná me ne mbébéánn ákála denan ya ábéánn Nzamá, amú ná maá vé mína atsiŋŋ alúk ébe nnóm mbɔ́ɔ́ á mfá álére mína ébe Kristo amvála ané éndúnn ngwan é ne kaa ayeŋŋ.
Ve, ma kɔ wɔŋŋ ná, é táa bɔ amvála enziŋ ná ané ñó ya mékeŋŋ meñ e ngá duk Eva, átémŋa denan dá é lés fe ébe nlém mbɔ́ɔ́ ya mfúbánn ébe Kristo.
Amú ná bébélá, ngé mot enziŋ aa nzu eé kat é fwéñ Yesus mfé, éñí bíí ndzí kat fwéñ, ngé ki ná mína ñɔŋ nsísim mfé aa selan ye éñí míní ngá ñɔŋ, ngé ki ná mína yébe é mbamba fwéñ aa selan ye éñí míní ngá ñɔŋ, mína mína túga dɔ nzomo.
Amú ná ébe dzam enziŋ ma ñɔŋ ná me sés omomot enziŋ á mfá bora bé baapostol béte.
Ve ngé me ne bɔ ndzímán á nkɔ́bɔ, me sés dɔ á nyemann, fáve ná ébe mam mése, bí lére yaá mína ásesé.
Ye maá bɔ nsémm, ná meé sili mámyen ósí á mfá ye ná mína míní tɔbɔ mbélánn ó yóp; dá é tɔɔ́ ná maá kat mína é mbamba fwéñ Nzamá á nzeze?
Me ngá dzíp bíkóánn bebwíni bifé, meé ñɔŋ ntáŋ ébe bɔ́ á mfá ábɔ éséññ Nzamá ébe mína,
éde é tám dá me mbé bíabe mína, méé yi fe byém, meé ndzí bɔ mot enziŋ mbaga; amú ná niané bɔbédzaŋ bé ngá sɔ́ á Masedonia, bá dzálá ma ya é byém me ngá yi; éde ná maá baale mámyen ébe dzam ése, ma ye fe baale mámyen ná me táa mína bɔ mbaga.
Amvála ané é bébélá Kristo a ne ébe ma, ébe éngúŋ dam te băá ye ma kam ya dɔ ébe mebeŋŋ mé sí méye Ákaya.
Amú dzé? Ye é ne ná măá dziŋ mína? Nzamá éñe aa yem dɔ!
Amú ná bot béte bé ne baapostol méduk, minéneá bebɔ biséññ, bá veŋan bébyen ané é baapostol Kristo.
Dé sés ki nzigan; amú ná Sátan ñí aa veŋan fe émyen ané ángel ye éyéá.
Ya amú dzam te, dá é sés eyágán dzam, ngé bevwála bíséññ beñ bá bá veŋan fe bébyen amvála ané bevwála bíséññ béye á nzósoó; ásúgánn deba dá ye bɔ amvála ané míbɔann myeba mí né.
Ma bera dzó ná, mot enziŋ a táa ma ñɔŋ ané me ne okúkút mot; ve ngé mína bɔ dɔ, ñɔŋŋán ma atwaa amvála ané okúkút mot, á mfá ye ná ma me vága fe oyomm abímm.
Ébe é dzam ma kɔ́bɔ, măá kɔ́bɔ dɔ amvála ané édí Ntí, fáve amvála ané okúkút mot, ya mebúnn méte ná ma me vága ya mɔ.
Dá é tɔɔ́ ná abwiññ bot é ŋga vága yaá amvála ané bot béye é sí ñí, ma ma ye fe vága.
Amú ná, míní tɔɔ́ mifefák, mína mína nzomo é bot bé ne mekút mé bot;
akála ná, ngé mot enziŋ aa tɔɔ mína mikómm, ngé mot enziŋ aa víli mína byém, ngé mot enziŋ aa duan ya mína, ngé mot enziŋ aa bére émyen ó yóp, ngé mot enziŋ aa bími ki mína ású, mína mína nzomo dɔ.
Ma dzó dɔ á mfá osoán, amvála ané ngé bí bɔ yaá mitéteák; ve ébe dzam enziŋ afé ye mot enziŋ a ne bɔ éngúŋ, (ma kɔ́bɔ dɔ ané okúkút mot), ma ma bɔ fe éngúŋ.
Ye bé ne bwann Beebreo? Ya fe ma! Ye bé ne bwann Beisraelita? Ya fe ma! Ye bé ne é mvɔŋ Abraam? Ya fe ma!
Ye bé ne bevwála bíséññ Kristo? (Ma kɔ́bɔ amvála ané ngé me ma dzímle yaá kén), ma ma daŋ; ébe bíséññ, byá bíra ma fwíige; ébe ntɔbán á mbok, abwiññ bíyɔŋ; ébe biyíra, bí sés ya táŋ; ébe baáŋgónó ye áwú, abwiññ bíyɔŋ;
ébe Bejudio, me ñɔŋ yaá milɔ́ŋŋ mewóm mé léa ya milɔ́ŋŋ ebuú táŋ biyɔŋ bí tán;
bé yít yaá ma ya mikás táŋ biyɔŋ bí léa; bé lúm yaá ma mekwá, eyɔŋ evɔ́ɔ́; byéa ó kúbán yaá ya ma, táŋ biyɔŋ bí léa; me lot yaá ngúrá alú ya ngúrá mos édwá máŋ été;
ébe bikena, abwiññ biyɔŋ; ébe baáŋgónó béye aswíñ, ébe baáŋgónó béye benzeé midzɔ́ŋŋ; ébe baáŋgónó béye bot béye é sí dam, ébe baáŋgónó béye bot béye meyɔŋ mefé; ébe baáŋgónó béye á kísoan été, ébe baáŋgónó béye éyáŋŋ été, ébe baáŋgónó béye á máŋ été, ébe baáŋgónó béye énzénzaŋ bɔbédzaŋ béye méduk,
ébe eséññ ya fe mvwaránn; ébe abwiññ melú mé evéveññ; á nzeñ ya fe evéé; abwiññ bíyɔŋ kaa ádzí; ávép été ya fe kaa bitóp.
Mam méte mé ne émá méye átán, ve mfá mbɔ́ɔ́, nkelann nlém ó yóp ákála bíkóánn bebwíni bíse wá wá dzéñ fe ébe ma kada mos.
Nzá ané ntéteák, kaa ná ma ma tɔɔ́ fe ntéteák? Nzá bá bɔ ná ákɔp obaá, kaa ná ma bíra yéá?
Ngé ma yian vága, ma ye vága ébe ntéteák me né.
É Nzamá ya Éséá Ntí Yesus, éñí a ne ya olugú mbéámbéá, aa yem ná măá bɔ minéa.
Á Damasko, é ŋgɔ́vina a ne édzwée kéza Aretas ásí, a ngá mɔ́mɔ é kísoan Bedamasko ná ábiñ ma.
Ve, bá bé ngá sili ma á wúna ye á mfim óngóo á mkpéñ été, néa éñe me ngá túp é mó meñ été.
Éngúŋ dá yian; ve é sés ya abúánn; éde ma ye sian ébe míyénánn ya fe míléránn mí mam Ntí.
Ma yem mot enziŋ ébe Kristo é lot yaá awóm mibú ya mibú mí nii (ngé é ñúu ñí, ngé ki se é ñúu ñí, măá yem, Nzamá éñe aa yem dɔ); mot te bá bɔ́mɔ ñí bé kéñ kwíñ ya ñí é dzóp léa.
Éde, ma yem amvála mot te (ngé é ñúu ñí, ngé ki se é ñúu ñí, măá yem, Nzamá éñe aa yem dɔ),
ná bá bɔ́mɔ ñí bé kéñ kwíñ ya ñí á Paraíso, ané a ngá wók bífíá bé sés kúlu ánu, ébí băá lík mot ná á kɔ́bɔ byɔ.
Ébe amvála mot te, ma ye vága ya ñí, ve ébe á mfá wɔm, măá ye vága, fáve ébe é mam mé ne ateák.
Amú ná ngé ma kómo vága, măá ye veŋan okúkút mot, akála ná ma ye kɔ́bɔ bébélá; ve ma dzip dɔ mámyen, á mfá ye ná mot enziŋ á nza tém ébe ma álot ábímm aa yén ngé ki áwók.
Éde á mfá ye ná me nza bére mámyen ó yóp akála bora biyágán míléránn mí mam, dzam te édɔ, bá bem ma dɔ ya nsɔŋ ó ñúu, nkat fwéñ Sátan aa bɔ eé bími ma, á mfá ye ná me nza bére mámyen ó yóp.
Éde ñí a dzó yaá ma ná: “É mvɔmm dam da yian ya wa; amú ná é nguu dam da tɔbɔ fá ndzálánn áteák été. Éde dzam te édɔ ya ededea mesán ma ye vága ébe é mam me ne ya mɔ ntéteák, á mfá ye ná é nguu Kristo eé berebe ma áyóp.
Édɔ ná ma sán ébe é mam mé ne ya mɔ ntéteák, ébe nkɔ́bán abé, ébe ndzéŋŋ mam, ébe ndzéŋán bot ásí, ya fe ébe éywiññ á mfá Kristo; amú ná éyɔŋ me ne ntéteák, véa éñe me ne ewólo mot.
Éde, me veŋan yaá okúkút mot; mína míní ngá tsíni ma dɔ. Amú ná mína míní ngá yian ma sák. Akála ná ébe dzam enziŋ meé ndzí bɔ omomot enziŋ á mfá bora bé baapostol, afáŋbɔ ná me sés dzóm enziŋ.
Ve, méndem mé ápostol maá léreban énzénzaŋ denan été ya edzíp ése, ébe ya mendem, ya biyágán bí mam, ya fe ébe mam mé ne nguu.
Amú ná, ébe nzá dzam bá belan ya mína ané mínăá daŋ ya eban énzénzaŋ bíkóánn bebwíni bivɔ́ɔ́? Nde se fáve édí ye ná mámyen meé ndzí mína bɔ mbaga? Dzwiigán ma ébe evuzá te!
Túgán ma béá, éyɔŋ léa édɔ dí ná me ntɔɔ́ nkomann ná ma nzu ébe mína, éde ná, măá ye mína bɔ mbaga; amú ná măá dzéŋ édí é ne éedenan, fáve ná mína ma dzéŋ. Akála ná bwán bĕé belé mbaga ye ákóán byém á mfá beéséá, fáve ná beéséá á mfá bwán.
Ve ma, ya ededea mesán ma ye dzímle áandam, atwaa ma ye bíra dzímle mámyen ákála bíniŋ byenan. Ngé ma bíra mína dziŋ, ye ná bá ye ma dziŋ avítsaŋ?
Ve, é ntɔɔ́ néa, ma meé ndzí mína bɔ mbaga; fáve ná, me tɔɔ́ mot mekeŋŋ, me dzili yaá mína ya meduk.
Ye ná me duan yaá mína ébe mot mbɔ́ɔ́ ye ébá me ngá lóm mína?
Maá bíra dzaa Tito, me lóm fe mwadzaŋ bá ñí; ye ná Tito aá duan mína? Ye ná bíí ndzí wulu ya nsísim mbɔ́ɔ́ ya fe bibɔ́gá mébɔ bivɔ́ɔ́ ya bivɔ́ɔ́?
Mína tém ná é tám ñí ése, bí mvá kam ya bía bébyen ébe ású denan. Ve ósú Nzamá éñe bía kɔ́bɔ ébe Kristo; éde ná, á mindzindziŋŋ myám, mam mése mé ne á mfá ávé mína nguu á nlém.
Amú ma kɔ wɔŋŋ ná tám enziŋ éyɔŋ ma ye nzu, mé bɔ kaa ákoan ya mína ámvála ma kómo, mína míní bɔ fe kaa ákoan ya ma ámvála mína kómo; a ne bɔ tám enziŋ, mitéé, ya evínn, ya olúnn, ya nkánán mengamm, ya ávé éyola abé, ya miswa, ya ábɔ engúŋ, ya nzamzámánn, ná bí ne;
ya fe ná, é tám ma ye bera sian, é Nzamá wɔm ñí á sili ma ósí ébe ású denan, véa mé ŋga tɔbɔ ya meyep ákála abwiññ bot é tára yaá mana bɔ nsémm, ébɔ́ kaa ádzoban ébe mvin, ya nsémm eveák, ya nwulann tugá, ébe ébí bé bɔ yaá.
Éyɔŋ léa édɔ ma nzu ébe mína dí. Bá ye tɔɔ kada adzó ya é ngañiá bot bé beáñ ngé ki bé léa.
Me tára yaá dɔ dzó é tám me mbé eyɔŋ beáñ, afáŋbɔ ná áwola dí me ne kɔɔ́, ma bera dɔ dzó ébe ébá bé ngá tára bɔ nsémm, ya fe ébe bésesé bevɔ́ɔ́, ná ngé ma bera nzu, măá ye dzɔgɔ.
Dá é tɔɔ́ ná mína dzéŋ é ndem é Kristo aa kɔ́bɔ ébe ma, éñí a sés ntéteák á mfá wenan, fáve ewólo ébe mína.
Amú afáŋbɔ ná bá ywíñ ñí ó krús ateák été, ve a ne ntétéá ya é nguu Nzamá. Ntéññ mbɔ́ɔ́ bía bí ne fe mitéteák ébe éñe, ve bía ye tɔbɔ betétéá bíabe bɔ́ ya é nguu Nzamá á mfá wenan.
Fasgán mína bébyen, ngé míní ne á mbwínánn été, kyakgán mína bébyen; ngé ki ná ye mína bébyen mínăá ñú táŋ ná Yesukristo a ne ébe mína, fáve ngé é ne ná mínăá kyaba mikat?
Ve me tɔɔ́ ya mebúnn ná míní yem ná bĭá ku mikat.
Éde bía yaglan ya Nzamá ná míní táa bɔ mbéa dzam enziŋ, se á mfá ye ná bí yéne ané nkyabán, fáve á mfá ye ná míní bɔ é dzam é ne mvéáñ, afáŋbɔ ngé bía bí ne yéne ané ébá bé ku yaá mikat.
Amú ná bí sés bɔ dzam enziŋ ye é ne bébélá á ngamm áyát, fáve ébe ákála bébélá.
Amú ná bía sán éyɔŋ bí ne mitéteák, ve mína míní tɔɔ́ bíwólo; dzam te fe bía yaglan ya dɔ, á mfá nkomann bíniŋ wenan.
Akála te édɔ ma tsili ya dɔ é mam má me tɔɔ́ kɔɔ́, á mfá ye ná éyɔŋ mé ntɔɔ́, mé bɔ kaa ábelan ya ngét amvála nguu édzwée Ntí a ngá vé ma á mfá ávé bot nguu, se á mfá átsam.
Á mfá asúgánn, á bɔbédzaŋ, tɔbɔgán ya mesán, tɔbɔgán ya biniŋ nkomann, tɔbɔgán ya mfoŋann mílém, tɔbɔgán ya osímánn ovɔ́ɔ́, tɔbɔgán fe mvwaá, véa Nzamá ye édziŋŋ ya mvwaá aa ye tɔbɔ mínabe bɔ́.
Ábérán bevɔ́ɔ́ ya ébá bevɔ́ɔ́ ya ñáŋán memáŋŋ bɔbéñafwáa.
Mitɔ́pbán mí bot míse myá bérán ya mína.
Ábwará Ntí Yesukristo, ya édziŋŋ Nzamá, ya fe áwókgán Mfúfúp Nsísim, bí tɔbɔgé ébe mína bésesé.
Ma Pablo, apostol (se á mfá bot ngé ki ákála mot, fáve ákála Yesukristo ya ákála Tará Nzamá, éñí a ngá wómo ñí míwúán été);
Mvɔmm ya mína, ya é mvwaá é Tará Nzamá wea, ya Ntí Yesukristo,
éñí a ngá vé émyen ákála mísémm myea, á mfá ye ná á koro bía ébe mbéa tám ñí, amvála nkómánn é Tará Nzamá wea ó ne,
éñe á tɔbɔgé ya dúmá kɔ́mm ya kɔ́mm. Amén.
Ma yágán ya ábímm avóó míní lík yaá éñí a ngá lwée mína ébe é mvɔmm Kristo, ná mína bee mbamba fwéñ mfé,
é sés ná mfé a ne, fáve ná bot benziŋ ébɔ́ bá nzaman mína, béé kómo fe tsén é mbamba fwéñ Kristo.
Ve atwaa bía, ngé ki ángel enziŋ ye á dzóp aa kat mína é mbamba fwéñ aa selan ya éñí bí kat yaá mína, mot te á tɔbɔgé ya biboŋ.
Ámvála bí tára yaá mína dzó, ma bera dzó éndagá ná: Ngé mot enziŋ aa kat mína é mbamba fwéñ aa selan ya éñí míní ñɔŋ yaá, mot te á tɔbɔgé ya biboŋ.
Amú ná éndagá, ye é mvéáñ bot ye éñí Nzamá, fé ma dzéŋ? Ye ma dzéŋ ná bot ébɔ́ bé yén ma mvéáñ? Ngé me ngén ma dzéŋ ná bot ébɔ́ bé yén ma mvéáñ, me sés fe óloá Kristo.
Á bɔbédzaŋ, ma kómo ná mína yem ákála dzé, é mbamba fwéñ me ngá kat mína a sés éñí mot binam.
Amú ná meé ndzí ñí áñɔŋ ngé ki áyága ñí ébe mot, fáve ná ya nléránn Yesukristo.
Amú ná míní wók yaá ámvála me ngá niŋ éyɔŋ me mbé á nyébé bejudio, ámvála me ngá bíra dzéŋ ékóánn bebwíni Nzamá ásí, meé kómo dɔ tsam.
Éde, á nyébé bejudio á mfá ábíra dziŋ ámvúgá bimvámvámm, me ngá lot abwiññ bot béye á myee wɔm, ébá béye é sí dam.
Ve, é Nzamá a ngá tɔ́p ma amvála etámm atéé ye ábum naná, éñe fe aá lwée ma ya é mvɔmm deñ;
niané a ngá yén mvéáñ ye álére é Mwán weñ ébe ma, á mfá ye ná me kat é mbamba fwéñ weñ ébe meyɔŋ mefé, meé ndzí dzíga áke ásíli ntétéá mot binam enziŋ;
meé ndzí ki bét á Yerusalen, á mfá áyén ébá bé ngá tára ma ábɔ baapostol ósú; fáve ná, maá ke Arabia, me bera fe búlán á Damasko.
Véa, nia mibú mí léa me bét á Yerusalen, á mfá a vé Pedro ayemann, ané me ngá tɔbɔ bía ñí awóm melú ya melú mé tán.
Ve meé ndzí yén mbɔ́ɔ́ enziŋ mfé ye baapostol, fáve Jakobo, Ntí mwanñaŋ.
Ébe édí ma tsili mína, dággán ná ósú Nzamá, măá bɔ mineá.
Nia véa, me kéñ á mebeŋŋ mé sí méye á Siria ya Silisia.
Ve bíkóánn bebwíni Kristo bíye á Judea bĭí ngá yem ma ó mís;
béé wók fáve ná, éñí a ngá dzéŋ bía ásí métám ó mvús, éndagá á ŋga kat yaá mbamba fwéñ ye á mbwínánn a ngá kómo tsam métám ó mvús.
Bá bé ŋga vé Nzamá dúmá ébe ma.
Éde véa, nia awóm míbú ya mí nii, ané me ngá bera bét á Yerusalen bía Bernabé, meé ke fe ya Tito.
Maá bét ákála nléránn dzam ye á nsísim, éde ébá bé mbé ya ewógá, me ngá kaŋle bɔ́ évwíñ, é mbamba fwéñ ma kat á meyɔŋ mefé été, á nza bɔ tám enziŋ ná ma bɔ eséññ ngé ki ná me bɔ yaá éséññ á nzeze.
Ve atwaa é Tito á mbé bía ñí, ñí béé ndzí ki áyémele ya ñí ná á tɔbɔ nkíkgán akeé, afáŋbɔ ná a mbé mwann griego.
Éde ákála é bɔbédzaŋ meduk bé ngá ñíi á nsámá été ásweññ, béé nzu ñíi ásweññ ná bá mɔ́mɔ étɔɔ́ filí bí belé ébe Kristo Yesus, á mfá ye ná bé tɔɔ́ bía mikómm [míye á nkɔɔ́ metsiŋŋ],
ébá béte, bíí ndzí bɔ́ vagle ávé afóo tám enziŋ ná bía bee bɔ́; á mfá ye ná bébélá ye á mbamba fwéñ á tɔbɔ ébe mína.
Ya ébá bé ngá láŋ ná bé belé ewógá ye ná bé ne dzóm enziŋ (édí bé mbé, măá bís ki; Nzamá a sés obea ngamm); amú ná ébe ma, ébá bé mbé ya ewógá béé ndzí ma yágale dzam enziŋ ye é ne mfefeñ.
Amú ná éñí a ngá bɔ eséññ apostol á mfá Pedro ébe ébá béye á nkíkgán akeé, aá bɔ fe eséññ á mfá wɔm ébe meyɔŋ mefé.
Éde Jakobo ya Pedro ya Juan, ébá bé ngá láŋ ané mekon, niané bé ngá ñú táŋ é mvɔmm Nzamá a ngá vé ma, ané bé ngá ñɔŋ ma ya Bernabé amvála ané bébɔ biséññ ntéññ mbɔ́ɔ́ ané ébɔ́, á mfá ye ná bía ébe meyɔŋ mefé, ébɔ́ bá ébá béye á nkíkgán akeé.
Éde bé ngá dzaa bía fáve ná bí síman mitétéññ, édí te fe ma me mbé me belé dɔ abwiññ nkómánn ye ábɔ.
Ve niané Pedro a ngá sian Ántiokia, ané me ngá vé ñí mbámm ású ya asú, akála ná édí a ngá bɔ dĕé mbé mvéáñ.
Amú ná kaa ná bot benziŋ béye ébe Jakobo bé sian, a ngá bɔ eé dzí bábe bot béye meyɔŋ mefé; ve niané bé ngá sian, á ŋga dulugan átɔbɔ nkánán, eé kɔ ébá béye á nkíkgán akeé wɔŋŋ.
Éde béjudio bevɔ́ɔ́ bá bé ngá saŋan fe ya ñí ébe meduk méte été; akekwíñ ná atwaa Bernabé ñí ya bé ŋga dulu fe ya méduk meba.
Ve niané me ngá yén ná bĕé ngá wulu tételé á mfá bébélá ye á mbamba fwéñ, ané me ngá dzó Pedro ósú bot bése ná, “Ngé wa, o tɔɔ́ mwann judio, wa niŋ amvála ané mot ye á meyɔŋ mefé, se ané mwann judio, akála dzé wa yémle bot béye á meyɔŋ mefé ná bé niŋ amvála ané bwann bejudio?”
“Bía, bibíbyála béjudio, se amvála ané bot béye meyɔŋ mefé bé ne bebɔ misémm;
ve bá yem ná mot a sés tɔbɔ nzósoó ákála ádzálá é mam nkɔɔ́ metsiŋŋ wá mánan, fáve ákála mbwínánn ébe Yesukristo; bía bí bwíni yaá fe Kristo Yesus, á mfá ye ná bí tɔbɔ benzósoó ákála mbwínánn ébe Yesus, se ákála ádzálá é mam nkɔɔ́ metsiŋŋ wá mánan; amú ná mot enziŋ ăá ye tɔbɔ nzósoó ákála ndzálánn ye é mam nkɔɔ́ métsiŋŋ wá mánan.”
Ve ngé bía dzéŋ ná bí tɔbɔ benzósoó ébe Kristo, bía bí koan yaá fe ya bía bébyen ané ébɔ́ bebɔ misémm. Ye Kristo a ne mvwála bíséññ ye á nsémm? É sés bɔban amvála enziŋ!
Amú ná ngé ma bera lóŋ é mam me ngá tsam, mámyen me bɔ yaá ntsam metsiŋŋ.
Amú ná, mámyen, ákála atsiŋŋ, me wú yaá ébe atsiŋŋ, ná me niŋ á mfá Nzamá.
Me tɔbɔ yaá nkelann á krús bía Kristo. Éde éñí aa niŋ a sés fe ma, ve ná Kristo éñe aa niŋ ébe ma; éniŋ ma niŋ mison éndagá, ma niŋ dɔ ya mbwínánn ébe é Mwán Nzamá, éñí a ngá dziŋ ma, ané a ngá vé fe émyen ákála dam.
Măá tep é mvɔmm Nzamá, amú ná ngé nzósoó aa sɔ́ ébe ákála nkɔɔ́ métsiŋŋ, véa Kristo aá wú á nzeze.
Á akúkút bwann begalata! Nzá a mana yaá mína dzí nlém [ná mína táa bɔ bébélá mewók], mína é bot é mís menan, bé lére yaá Yesukristo éndendaŋ nkelann á krús?
Édí etámm édɔ ma kómo yem ébe mína ná, ye mínaá ñɔŋ Nsísim ákála ádzálá é mam nkɔɔ́ métsiŋŋ, ngé ki ya ákála ábéá ya mbwínánn?
Nde míní ne akúkút aaná? Míní ngá tára ya Nsísim, ye ná mína ke súgan éndagá ya nguu mot binam?
Ye ná míní ngá mana dzuk ébe ábímm mam dí á nzeze? Ngé dá e ne ki bébélá ná dá bɔban á nzeze!
Éde, é Nzamá aa vé mína Nsísim, eé bɔ fe biwólo bí mam énzénzaŋ denan, ye aa bɔ dɔ ákála ádzálá nkɔɔ́ métsiŋŋ, ngé ki ákála ábéá ya mbwínánn?
Néa éñe Abraam a ngá bwíni Nzamá, ané bé ngá láŋ ñí dɔ ané nzósoó.
Ya dzam te, yemŋán ná é bot bé ne ébá béye á mbwínánn, ébɔ́ bé ne é bwán Abraam.
Amú mitsili mií tára lére ná Nzamá aa ye tɔɔ́ meyɔŋ mefé nzósoó ákála mbwínánn, éde ósúá a ngá tára kat Abraam mbamba fwéñ ná, ‘Meyɔŋ mése ma ye ñɔŋ abwará ébe wa.’
Édɔ ná é bot bé ne ébá béye á mbwínánn, bé belé abwará ya mbwínánn Abraam.
Amú ná é bot bése bé ne á nkɔɔ́ métsiŋŋ ásí, bé ne biboŋ été, akála e ne ntsilann ná, “Biboŋ ya éñí áse aa bɔ kaa laŋan ébe é mam mése mé ne ntsilann ábá nkɔɔ́ metsiŋŋ été, á mfá ye ná á dzálá mɔ.”
Dá é tɔɔ́ ná, mot enziŋ ăá ye tɔbɔ nzósoó ósú Nzamá ákála nkɔɔ́ métsiŋŋ. É ne été ná, “Nzósoó mot aa ye niŋ ákála mbwínánn.”
Ve nkɔɔ́ métsiŋŋ wăá sɔ́ á mbwínánn; fáve ná, éñí aa dzálá é mam má, aa ye niŋ ákála émɔ.
Kristo ñí aá koro bía ébe biboŋ bíye nkɔɔ́ métsiŋŋ été, niané a ngá veŋan biboŋ ákála dea. Amú e ne ntsilann ná, “Éñí áse a kele élé a ne biboŋ,”
á mfá ye ná ébe Kristo Yesus ábwará Abraam é nzu ébe meyɔŋ mefé; ná bí ñɔŋ ngaá Mfúfúp Nsísim ákála mbwínánn.
Édɔ ná, bá vé Abraam mengaá, ya fe é mvɔŋ dzeñ. Dăá dzó ná, “Ya memvɔŋ mwe,” amvála ané ngé mé ne abwiññ, fáve ané mvɔŋ fɔ́ɔ́. “Ya ébe é mvɔŋ dzwe,” édɔ e ne Kristo.
Édí ma kɔ́bɔ édɔ dí ná, nkɔɔ́ métsiŋŋ ó ngá tɔbɔ ntélán, niané mibú mitet mí nii ya mibú mewóm mé léa mí ngá lot, wăá tsam élat Nzamá a ngá tára tɔɔ, amvála ané ngé dá bɔ ngaá te kaa eban.
Amú ná, ngé tsígá eé tsinibe ákála nkɔɔ́ métsiŋŋ, ngé dĕé tsií ki fe á ngaá. Ve Nzamá ñí aá kee dɔ Abraam ya ákála ngaá.
Éde, amú dzé nkɔɔ́ métsiŋŋ waá sɔ́? Bá kɔgle wɔ́ áyóp ákála ntsamann metsiŋŋ, akekwíñ ané é mvɔŋ bé ngá vé ya dɔ ngaá dá sian. Baángel ébɔ́ bé ngá kalan metsiŋŋ mé tɔɔ́ nkomann ébe é wéá ntébe nzaŋŋ.
Éde bá băá téle ntébe nzaŋŋ ngé ngamm e ne fɔ́ɔ́; ve Nzamá ñí a ne mbɔ́ɔ́.
Édɔ ná, ye nkɔɔ́ metsiŋŋ ó ne mengaá Nzamá á ngamm áyát? É sés bɔban amvála enziŋ! Akála ná, ngé bé téle nkɔɔ́ metsiŋŋ ó ne vé eniŋ, ñá mfaŋ nzósoó ngé aa sɔ́ á nkɔɔ́ métsiŋŋ été.
Ve mitsili myá myá mana dzili mot áse á nsémm été, á mfá ye ná ébá bé belé mbwínánn ébe Yesukristo, ébɔ́ bé ñɔŋ ngaá.
Ve kaa ná mbwínánn ó sɔ́, bí mbé bí tɔɔ́ ndzilann á nkɔɔ́ métsiŋŋ été, akekwíñ mbwínánn ó mbé ná ó nkún kwíñ éyéá été.
Édɔ ná, nkɔɔ́ métsiŋŋ éwɔ ó ngá baale bía akekwíñ ané Kristo a ngá sian; á mfá ye ná bí ne tɔbɔ nzósoó ákála mbwínánn.
Ve eyɔŋ mbwínánn wá ó sɔ́ yaá, bía bĭí tɔɔ́ fe ébe mbaale ásí.
Amú ná mína bése míní ne é bwán Nzamá ákála mbwínánn ébe Kristo Yesus.
Amú ná, mína ébá bésesé míní ngá tɔbɔ nduann ébe Kristo, Kristo éñe fe míní bwát yaá.
Ébe éñe, mwann Judio a sés, ngé ki mwann griego; ébe éñe, oloá ó sés, ngé ki filí; ébe éñe, fám e sés, ngé ki miningá; amú ná mína bése míní ne ntéññ mbɔ́ɔ́ ébe Kristo Yesus.
Édɔ ná, ngé míní ne ébá Kristo, míní ne fe é mvɔŋ Abraam, beñɔŋ tsígá amvála ané ngaá e ne.
Ve ma dzó ná, é tám ñɔŋ tsígá a ngén mɔ́ŋŋ, ăá selan ya oloá amvála enziŋ; afáŋbɔ ná éñe a ne é mása byém bíse.
Fáve ná ñí a ne é mó bekabatás ya bebaale akúmm, akekwíñ ané é tám éséá a ngá yáán dá kɔk.
Bía fe ntéññ mbɔ́ɔ́, éyɔŋ bí mbé bɔ́ŋŋ, bí mbé bí tsií ané aloá ná bía séan ya metáraga mé ámemámm méye éniŋ dzí.
Ve niané e ngá bɔ ná tám eé kɔk yaá, ané Nzamá a ngá lóm é mwán weñ, a byála ébe miningá, a byála fe á nkɔɔ́ métsiŋŋ ásí;
á mfá ye ná á koro ébá bé mbé édzwée ye á nkɔɔ́ métsiŋŋ ásí, ná bí ñɔŋ etɔɔ́ bwán.
Dá é tɔɔ́ ná míní ne bwán, édɔ Nzamá a ngá lóm ya dɔ á milém myea Nsísim é mwán weñ, éwɔ wá yónán ná, Ábba! Á Tará!
Édɔ ná, o sés fe oloá, fáve mwán. Ngé wa o ne mwán, Nzamá ñí a bɔ yaá fe wa ñɔŋ tsígá [ébe Kristo].
Ve ébe é tám ómvús, éyɔŋ míní mbé kaa áyem Nzamá, míní tɔɔ́ aloá, míní ngá séan ya é byém ntélán weba bí sés benzamá.
Ve éndagá, mína míní ŋga yem yaá Nzamá, ádaŋdaŋ ná, Nzamá á ŋga yem yaá mína. É ne bɔ á yá ná mína bera búlán ébe metáraga mé ámemámm mé ne mitéteák ya kaa eban? Ye ná mína kómo bera veŋan aloá?
Mína baale mingúrá mí mos, ya mingúrá mengwan, ya mingúrá metám méye mibú.
Ma kɔ wɔŋŋ ya mína ná, tám enziŋ éséññ me ngá bɔ énzénzaŋ denan, dá súgan kaa eban.
Á bɔbédzaŋ, ma dzaa mína engóngɔ́ɔ́ ná bɔgán ané ma, amvála ané ma me ngá bɔ fe ané mína. Míní ndzí ma bɔ dzam enziŋ ye é ne abé;
ve mína yem ná ákála okwann ye ó ñúu, édɔ me ngá kat mína ya dɔ mbamba fwéñ éyɔŋ ósúá.
Éde afáŋbɔ ná ndzuúk ye ó ñúu wɔm ó ngá kyak mína, mína míníí ndzí ma byana ngé ki átep ma, ve mína mínaá ñɔŋ ma ané ángel Nzamá, amvála ané Kristo Yesus.
Ye ná ma me súgan yaá veŋan nzínzíŋŋ wenan ákála ákɔ́bɔ mína bébélá?
Bé belé ya mína abéánn, ve se á mfá mvéáñ; fáve ná bá kómo mína vea ébe bía á mfá ye ná, ébɔ́ míní belé ya bɔ́ abéánn.
E ne fá mbamba dzam ná mot á lére abéánn tám áse ébe é dzam é ne mvéáñ, se fáve éyɔŋ me ne bíabe mína.
Á é bwán bam ébá ma bera dzuk ya mitéñ mí myeé, akekwíñ ané mína sian beñá bot ébe Kristo.
Me ne dziŋ ma tɔbɔ bíabe mína áwola dí ébyen, ó véa me tsén kíŋŋ; amú ná me bíra yaá nzaman ákála denan.
Mína é bot mína kómo tɔbɔ á nkɔɔ́ métsiŋŋ ásí, katgán ma, nde mínăá béá édí nkɔɔ́ métsiŋŋ wá dzó?
Akála e ne ntsilann ná, Abraam a mbé a belé bwán befám bé beáñ; mbɔ́ɔ́ é mwán oloá miningá, éñí mbɔ́ɔ́ ñí ya éñí filí miningá.
Édɔ e ne ná é mwán oloá miningá, aá byála amvála ané mot binam a ne. Ve éñí filí miningá, ñí aá byála ané ngaá e ne.
Mam méte mé belé efonann enziŋ ébe mélú má nzu. Amú ná ébá béte bé ne bilat bí beáñ. Evɔ́ɔ́, édí ye á nkoó Sinaí, dá byéñ bwán á mfá áloá; éñí te éñe a ne Agar.
Éde véa Agar éñe a ne nkoó Sinaí Árabia; éñe fe a ne é Yerusalen a ne áwola dí, amú ná a ne étɔɔ́ óloá bábe é bwán beñ.
Ve Yerusalen ye á yóp a ne filí, éñí a ne é naná wea.
Akála e ne ntsilann ná,
“Á wa, ekom miningá, laagé ya mesán,
éñí ăá bé byéñ,
éñí eé ndzí wók mitéñ mi myeé
lɔ́ŋŋe oyéŋá.
Amú ná é bwán é miningá bé ngá lama,
ébɔ́ bé ne abwiññ álot ébá éñí á mbé ya nnóm.”
Ve, á bɔbédzaŋ, amvála ané Isaak, míní ne bwán béye á ngaá.
Ve ntéññ mbɔ́ɔ́ fe tám te, amvála ané mwán ye ábyálá ébe mot binam a ngá dzéŋ mwán ye ábyálá ye á Nsísim ásí, ntéññ mbɔ́ɔ́ fe dá bɔban áwola dí.
Ve Ntsili wá kɔ́bɔ á yá? “Weagé oloá miningá bá é mwán weñ átán. Amú ná é mwán óloá miningá ăá ye ñɔŋ tsígá tám enziŋ bá é mwán miningá filí.”
Édɔ e ne ná, á bɔbédzaŋ, bí sés é bwán óloá miningá, fáve ébá miningá filí.
Kristo aá tɔɔ́ bía filí á mfá ye ná bí niŋ á filí été. Édɔ ná, yémŋán nguu étɔɔ́ filí te été, kaa ábera ábaga mvaba ye étɔɔ́ oloá.
Dággán, ma Pablo ma dzó mína ná, ngé mína kíkban akeé, Kristo ăá ye bɔ ya mína abúánn amvála enziŋ.
Ma bera dzó é mot áse aa keleban ná, é ne ñí mvólá ná á dzálá fe nkɔɔ́ metsiŋŋ óse.
Míní kánan yaá mínabe Kristo, mína é bot mína dzéŋ ná bé láŋ mína ané benzósoó ya nkɔɔ́ métsiŋŋ; míní bók yaá á mvɔmm été.
Amú ná bía, ébe Nsísim, bía bíra yana nzósoó oyan ya mbwínánn.
Ákála ná, ébe Kristo Yesus, ané nkíkgán akeé, ngé ki kaa nkíkgán akeé, é sés ya abúánn enziŋ, fáve mbwínánn wá séñ ya edziŋŋ.
Éde edzíp te, dăá sɔ́ ébe é mot a lwée yaá mína.
Oyomm levadura wá vúza ntsura ngúrá.
Me tɔɔ́ ya mína mebúnn ébe Ntí ná, mínăá ye belé ósímánn enziŋ ofé. É mot aa ndágle mína, aa ye ñɔŋ akira, a ne bɔ é mot áse ané bɔ.
Á bɔbédzaŋ, ve ma, ngé nkíkgán akeé éwɔ me ngén ma kat fwéñ, amú dzé bé ngén bá dzéŋ ma ásí? Ngé éñe é bɔ néa, bé vea yaá ekɔp obaá ye á krús.
Ngwáa ngé ébá bá ndágle mína, ngé bá tɔbɔ ki kíkgán.
Á bɔbédzaŋ, amú ná bá lwée mína á mfá étɔɔ́ filí; ve fáve ná, kaa ábelan ya etɔɔ́ filí te amvála ané dzam ye ábɔ ya dɔ nsémm; fáve ná, áséan bevɔ́ɔ́ ya ébá bevɔ́ɔ́ ákála edziŋŋ.
Amú ná nkɔɔ́ métsiŋŋ óse wá tɔbɔ ndzálánn ébe efíá evɔ́ɔ́! “Dziŋŋe é mot mbɔ́ɔ́ ámvála wa dziŋ wámyen.”
Ve ngé mína lópban, míní dzíán fe bevɔ́ɔ́ ya ébá bevɔ́ɔ́, tɔbɔgán ya nkée, á nza bɔ tám enziŋ ná, nde míní ŋga dzéán yaá bevɔ́ɔ́ ya ébá bevɔ́ɔ́.
Akála te édɔ ma dzó ya dɔ ná, niŋŋán ya Nsísim, véa éñe mínăá ye dzálá mikómánn míye á nlém mot binam.
Amú ná mikómánn míye á nlém mot binam mí ne Nsísim á ngamm áyát; Nsísim ñí ya a ne fe á nlém mot binam á ngamm áyát. Amú ná bé beáñ béte bá síŋán, ya dzam te édɔ mínăá bɔ édí mína kómo.
Ve ngé Nsísim éñe aa wulu ya mína, nkɔɔ́ métsiŋŋ wăá dzwée fe mína.
Édɔ ná, mibɔann míye á nlém mot binam myeé léreban éndendaŋ, émyɔ mí; nsémm eveák, mvin mam, nwulann tugá,
nkaŋann biyemá, mevalan, nzíŋŋ, mitéé, abéánn, olúnn, evínn, nkánán mengamm, bembéa míyébé,
mbéa nlém, áfían meywa, fét nyénánn befám ya biningá, ya fe é mam mevɔ́ɔ́ má fonan ya émá méte; ma vé mína mbámm éndagá, amvála ané me tára yaá mína dɔ ákɔ́bɔ ná, é bot bá bɔ amvála mam méte, băá ye ñɔŋ édzwée ngɔ́mán Nzamá tsígá.
Ve ebumá ye á Nsísim e ne ná; edziŋŋ, mesán, mvwaá, edzíp, esós, añep, mbwínánn,
evwévwé nlém, ádzwée nlém; nkɔɔ́ métsiŋŋ enziŋ ó sés mam méte á ngamm áyát.
Ve é bot bé ne ébá Kristo Yesus, bé mana yaá kele á krús nlém mot binam ya bívéé bíye á nsémm byeñ ya fe mikómánn.
Ngé bía niŋ á Nsísim été, bí wulugán fe ákála Nsísim.
Bí kaa ábɔan benzeze bingúŋ bevɔ́ɔ́ ya ébá bevɔ́ɔ́, bí ŋga sɔŋán bevɔ́ɔ́ ya ébá bevɔ́ɔ́, bí ŋga bɔan fe evínn bevɔ́ɔ́ ya ébá bevɔ́ɔ́.
Á bɔbédzaŋ, atwaa ngé bé dzili yaá mot enziŋ ébe evuzá enziŋ, mína é bot míní ne bot béye á nsísim, sóŋan ñí ya nsísim evwévwé nlém; ve wámyen, wa tɔbɔgé fe ya nkée ná wa o nza fe yén mebóblé.
Ábagán míbaga bevɔ́ɔ́ ya ébá bevɔ́ɔ́, néa éñe fe mína dzálá átsiŋŋ Kristo.
Akála ná, ngé mot enziŋ aa tém ná a ne dzóm enziŋ, dá e tɔɔ́ ná a sés dzóm enziŋ, aa duk émyen.
Ve déá, kada mot á fasge mbɔann weñ émyen, véa, aa ye belé édí a ne vága ya dɔ á mfá ébe émyen etámm, ve a táa kánan ya mot enziŋ mfé.
Amú ná kada mot aa ye baga mbaga weñ émyen.
Ve é mot bá vé ayágalé efíá, á vá édí é ne mvéáñ é mot aa yágale ñí.
Kaa líkgán ná bé lés ya mína nzenn, mot enziŋ a sés kpógo Nzamá. Akála ná édí áse mot aa beñ édɔ fe aa ye yoo.
Amú ná, éñí aa beñ á mfá nlém mot binam weñ, ébe nlém mot binam te aa ye yoo awú; ve éñe ñí aa beñ á mfá Nsísim, ébe Nsísim aa ye yoo éniŋ e ne mbéámbéá.
Bí táa ki vwat ná bía bɔ mbeŋ; akála ná bía ye yoo ébe é tám dá yian, ngé bía bɔ kaa vwat.
Dággán nzá ámvála bora bikaŋŋ maá tsili mína ya é wéá wɔm mámyen.
É bot bése bá kómo mína yémle ná míní kíkban mekeé, bá bɔ dɔ fáve á mfá ó léreban ané bembamba bé bot á bot été, á mfá ye ná bé táa bɔ dzéŋ ásí ákála é krús Kristo.
Amú ná, atwaa é bot bébyen bé ne mikíkgán mekeé, bá băá dzálá ki nkɔɔ́ metsiŋŋ; fáve ná bá kómo mína bɔ ná míní kíkban mekeé; á mfá ye ná bé vága ébe meñúu menan.
Ve dá é táa ki bɔban ná me vága, veveé ébe é krús Ntí wea, Yesukristo. Dzam te fe, éniŋ dzí é tɔbɔ yaá nkelann á krús á mfá wɔm, ma fe ntéññ mbɔ́ɔ́ á mfá éniŋ dzí.
Amú ná, nkíkgán akeé ó sés dzam enziŋ, ngé ki kaa nkíkgán akeé, fáve mfefeñ mvelann mot.
Éde mvwaá ya nyénánn engóngɔ́ɔ́ bí tɔbɔgé ébe ébá bésesé bá niŋ amvála ané atsiŋŋ dí e ne, ya fe á mfá Ísrael Nzamá.
Atéé ye éndagá ya áke ósú, mot enziŋ ăá bera ma bɔ sɔ́m, amú ná me baga méndem Yesus ébe é ñúu dam.
Á bɔbédzaŋ, é mvɔmm Ntí wea Yesukristo é tɔbɔgé ya nsísim wenan. Amén.
Pablo, ápostol Kristo Yesus ákála nkómánn Nzamá:
Ébe mítɔ́pbán mí bot mí ne Éfeso, bé tɔɔ́ fe bebwíni ébe Kristo Yesus.
Mvɔmm eé tɔbɔgé ébe mína ya é mvwaá é Tará Nzamá wea ya Ntí Yesukristo.
Olugú ó bɔɔ́ge ya Nzamá, Éséá Ntí wea Yesukristo, éñí a vé yaá bía abwará ébe ábwará áse ye á nsísim á dzóp été ébe Kristo,
ámvála a ngá tára bía tɔ́p ébe éñe kaa ná eniŋ é tɔbɔ mvelann, á mfá ye ná bí tɔbɔ eki ya fe kaa ayeŋŋ ébe ású deñ, édziŋŋ été;
éyɔŋ a ngá tára bía tɔ́p á mfá etɔɔ́ bwán, ébe Yesukristo á mfá weñ émyen; ámvála mbamba nkómánn weñ ó né,
á mfá olugú ye á dúmá ye é mvɔmm deñ, édí a ngá vé bía ya áñep deñ ébe Ndzindziŋŋ weñ.
Éñe bí belé akoroga ébe éñe, ákála mékií meñ, bidzwiigá bíye á ntsamann metsiŋŋ wea, amvála ané ntam ye é mvɔmm deñ ó ne.
émí ñí a ngá bɔ ná mí fwíige á mfá wea ébe kén ése ya fe nyemann óse.
Éñí aá bɔ bía ná bí yem é mam má nzaman kén mot méye nkómánn weñ, ámvála a ngá tára dɔ átéle ébe mbamba ntélán mam weñ ébe éñe,
ná aa ke ya dɔ ósú éyɔŋ tám e kwíñ yaá, á mfá ye ná á kóán byém bíse ébe Kristo, ané é byém bí ne á dzóp, ané ébyɔ bíye é sí ñí, ébe éñe;
ébe éñe bí súgan yaá fe bɔ beñɔŋ tsígá, ámvála a ngá tára bía tɔ́p ané ntélán mam weñ ó ne, ébe éñí aa bɔ mam mése amvála ané édí nkómánn weñ wá kík,
ná bía, é bot bí ngá tára belé oyan ébe Kristo, bí bɔ á mfá olugú ye é dúmá deñ.
Ébe éñe fe mína, niané míní wók yaá éfíá é ne bébélá, mbamba fwéñ ye ákoroga denan, míní bwíni fe dɔ, ané míní ngá ñɔŋ sitám ya Mfúfúp Nsísim ye á ngaá.
Édí te édɔ bé vé yaá bía amvála ané ebánn ye é tsígá dea, akekwíñ ané akoroga ye é mvɔŋ dzeñ dá dzálában ébe olugú ye é dúmá déñ.
Ya dzam te édɔ fe, niané me ngá wórán mbwínánn míní belé ébe Ntí Yesus ya fe édziŋŋ mína lére ákála mítɔ́pbán mí bot míse,
măá dzɔgɔ ná ma vé akíba á mfá wenan, meé túp mína ébe méyaglán mam,
ná é Nzamá Ntí wea Yesukristo, Tará ye á dúmá, ávé mína nsísim ye á kén ya éwí nléránn á mfá nyemann ó ne ngúrá.
Ma dzaa fe ná mís méye á nlém wenan mé belé eyéá, á mfá ye ná míní yem nzá amvála oyan ó ne á mfá ékígá deñ, ya fe nzá amvála ntam ye á dúmá ye é tsígá deñ á mfá mítɔ́pbán mí bot,
ya fe nzá ámvála nnén é mora nguu deñ bé sés kanan ya dɔ é ne á mfá wea, bía é bot bía bwíni. Amvála ané mbɔann eséññ ye édzwée deñ ó ne ewólo,
a tɔɔ́ ededea mbélánn ó yóp ébe edzwée ése, nguu edzwée ése, nguu ése, ekán ése, ya fe ébe éyola ése bá túp, se fáve ébe éyɔŋ dí etámm, ve ya fe édí é nkún nzu.
Aá tɔɔ byém bíse mébɔ meñ ásí, aá téle fe ñí ané nló ye mam mése méye ékóánn bebwíni,
édí te édɔ é ne é ñúu deñ, éñe a ne é mot aa dzálá byém bíse, ásesé abóm.
Mína é bot míní mbé miwúán á ntsamann metsiŋŋ wenan été ya fe á misémm myenan été,
ébe émá méte míní ngá bɔ míníí niŋ été, amvála ané eniŋ ye é sí ñí é né, ané ntébosú ye á nguu edzwée ye nyem dzóp, nsísim aa ke aa tsíble éndagá bwán béye á melɔ́,
bía fe ntéññ mbɔ́ɔ́, bí ngá bɔ bíí wulu á mikómánn míye á nlém mot binam wea été, bíí dzálá mikómánn míye á nlém ya fe émí míye ásímánn; éde á mbyálánn wea ané mot binam, bí mbé bwán méyéá, ntéññ mbɔ́ɔ́ fe ané é bot bése bevɔ́ɔ́.
Ve é Nzamá ñí aa fwíige ya nlém engóngɔ́ɔ́, ákála é mora edziŋŋ a ngá dziŋ bía ya dɔ,
atwaa éyɔŋ bí mbé miwúán á ntsamann metsiŋŋ été, aá bɔ bía ná bí niŋ fufúlu bíabe Kristo (míní tɔbɔ yaá nkoránn ákála mvɔmm),
ya fe ébe éñe, Nzamá aá téle bía, a bɔ fe bía ná bí tɔbɔ ósí bíabe bɔ́ mevóm méye á dzóp été ébe Kristo Yesus,
á mfá ye ná métám má nzu, álére ededea abwiññ ntam ya mvɔmm ébe ésós deñ, á mfá wea ébe Kristo Yesus.
Amú ná míní tɔbɔ yaá nkoránn ya mvɔmm ákála mbwínánn, édí te dăá sɔ́ ébe mína, é ne é dás Nzamá;
se ákála mibɔann, á mfá ye ná mot enziŋ a nza vága.
Amú ná bí ne mbɔann Nzamá, mvelann ébe Kristo Yesus á mfá bembamba míbɔann, émí Nzamá a ngá tára koman á mfá ye ná ébe émyɔ éñe bí niŋ été.
Ya dzam te édɔ, símaŋán ná mína meyɔŋ mefé atéé ye ábyálá, ébá bé ne eyola ná nkíkgán akeé éwí bá bɔ ya mó, bé ngá lwée mína eyola ná, kaa nkíkgán akeé.
Éyɔŋ te, míní mbé míní tɔɔ́ nkánán ya Kristo, nkánán ye etɔɔ́ mwann Israel, ya beyín béye bilat bíye á ngaá, kaa oyan, ya fe kaa Nzamá ébe éniŋ dzí.
Ve ébe Kristo Yesus, mína é bot míní mbé oyaáp métám ó mvús, áwola dí, míní yit yaá bebeñ ákála mékií Kristo.
Amú ná éñe a ne é mvwaá dea, éñí a ngá fulan ya dɔ bé beáñ mot mbɔ́ɔ́, eé tsam mfim nzíŋŋ ó mbé ó yéŋán énzénzaŋ ná wá kána bɔ́;
ébe é ñúu deñ, aá tsam nkɔɔ́ métsiŋŋ mémvéná ya mitsinann; á mfá ye ná bé beáñ béte, aa vele mfefeñ mot mbɔ́ɔ́ ébe émyen, eé vé mvwaá;
á mfá ábera álat bé beáñ béte angɔmm bábe Nzamá ébe ñúu fɔ́ɔ́ ya fɔ́ɔ́, ébe á krús, éñe aá ywíñ nzíŋŋ te.
Éde a ngá nzu kat mbamba fwéñ mvwaá ébe mína é bot míní mbé oyaáp, mvwaá fe ébe é bot bé mbé bebeñ.
Amú ná ébe éñe, bot béye mifá mí beáñ bí ntɔɔ́ yit Tará Nzamá bebeñ ya ébe Nsísim mbɔ́ɔ́ ya mbɔ́ɔ́.
Ya dzam te édɔ, éndagá míní sés fe beyéŋ ngé ki beyín, fáve bibíbyála bí bɔ́ŋŋ béye nnam fufúlu ya mítɔ́pbán mí bot, míní ntɔɔ́ fe ébá béye é ndá bot Nzamá,
nlóŋán á mbókga baapostol ya bekúlu medzó áyóp, Kristo Yesus émyen éñe fe a tɔɔ́ ákwá dá daŋ ya eban mélóŋ,
ébe éñe melóŋ mése, meé túga vegan mvéáñ, meé ke má vém á mfá mfúfúp templo ébe Ntí,
ébe éñe, mína mína tɔbɔ fe nlóŋán fufúlu á mfá ye ábɔ é ndá Nzamá á Nsísim.
Amú dzam te, ma Pablo me ne mbok Yesukristo ákála mína meyɔŋ mefé,
ngé e ná ná míní wók yaá ámvála ntélán mam méye é mvɔmm Nzamá bé vé yaá ma á mfá wenan;
édí dá nzaman kén mot bé ngá vé ma ná me yem ya nléránn ye á nsísim, ámvála me ngá tára mína tsili mwann kálara.
ébe édí béé ndzí vé bwann bé bot béye mimyee mí bot mifé ná bé yem, ámvála é léreban yaá áwola dí ébe mifúfúp baapostol myeñ ya fe mífúfúp bekúlu medzó myeñ ákála Nsísim,
ná meyɔŋ mefé má mé ne fe bɔ beñɔŋ tsígá fufúlu bábe bot béye ñúu fɔ́ɔ́ ya fɔ́ɔ́, béé ñɔŋ fe ngap fufúlu ébe ngaá, ákála é mbamba fwéñ Kristo Yesus.
Ébe édí te, bé téle yaá ma ané mvwála bíséññ, ámvála é dás ye é mvɔmm Nzamá e ne, éñí bé ngá vé ma amvála ané mbɔann eséññ ye é nguu deñ ó ne.
Ma, é mot me ne ásí ébe éñí aa daŋ ya avítsaŋ énzénzaŋ bébwíni bése, bá vé ma mvɔmm te, ná me kat meyɔŋ mefé mbamba fwéñ ye ntam Kristo bé sés kanan ya wɔ,
ná me kúlu fe éyéá été ébe bot bése é tám aa dzálá édí dá nzaman kén mot é mbé ásweññ atéé ye ókuá ébe é Nzamá a ngá vele byém bíse;
á mfá ye ná é kén Nzamá é ne ya abwiññ métsinann, bé yem dɔ áwola dí ébe ékóánn bebwíni été, ébe betébosú ya menguu mé édzwée méye á dzóp été;
ámvála mbéámbéá ntélán mam a ngá bɔ ébe Kristo Yesus Ntí wea,
ébe éñe bí belé filí ya añíí ósú Nzamá ya mebúnn, ákála mbwínánn ébe éñe.
Ya dzam te édɔ, ma dzaa ná, míní táa teak ákála midzuúk myam á mfá wenan, émyɔ mí ne á mfá é dúmá denan.
Akála te édɔ ma kut mebɔ́ŋŋ mam ósí ébe ású é Tará [Ntí wea Yesukristo],
é mot ndá bot áse ye á dzóp été ya fe ósí da fean ya ñí,
amvála ané mítam míye é dúmá deñ mí ne, á bɔɔ́ge mína ná é mot a ne mína été á biñ nguu ákála Nsísim weñ;
ya fe ná ya mbwínánn, Kristo á tɔbɔ mílém myenan été, á mfá ye ná éyɔŋ míní ne mbemann ya nyémán édziŋŋ été,
míní tɔbɔ nkɔkgán áse ye áwók mínabe mítɔ́pbán mí bot míse ámvála é ne ndam, ya eyála, ya mbélánn ó yóp, ya edwá,
ya fe áyem édziŋŋ dá lot nyemann óse, á mfá ye ná míní túga dzéñ ya Nzamá ná lút.
Éde, ébe éñí a ne ewólo á mfá ye ábɔ bía mam mése ná mé bíra fwíige, ádaŋ ábímm bía dzaa ye ásímánn, amvála ané é nguu deñ da bɔ eséññ ébe bía,
éñe á tɔbɔgé ya dúmá ékóánn bébwíni été ya ébe Yesukristo á mimyee mí bot míse, kɔ́mm ya kɔ́mm. Amén.
Dzam te édɔ ma é mwann mbok Ntí, ma lép mína ná míní niŋ ámvála dá ñep ya ékígá bé lwée yaá mína ya dɔ,
ya nsilann ñúu ósí óse, evwévwé nlém, ya fe edzíp, míníí nzoman bevɔ́ɔ́ ya ébá bevɔ́ɔ́ édziŋŋ été,
áyémán nguu ye ábaale éfulann míní belé á Nsísim été, ébe awókgán ye á mvwaá.
Ñúu e ne fɔ́ɔ́ ya fɔ́ɔ́, Nsísim ñí a ne fe mbɔ́ɔ́ ya mbɔ́ɔ́, ámvála bé lwée yaá fe mína ébe oyan ovɔ́ɔ́ ya ovɔ́ɔ́ ye ékígá denan.
Ntí a ne mbɔ́ɔ́, mbwínánn ó ne mbɔ́ɔ́, nduann wá ó ne fe ovɔ́ɔ́;
Nzamá mbɔ́ɔ́ éñe fe a ne Éséá bésesé, éñí a ne mam mése áyóp, á mfá bésesé, ya fe ébe ásesé.
Ve ébe kada mot ye ébe bía bé vé yaá ñí mvɔmm ébe amvála ané ábímm dás Kristo é ne.
Ya dzam te édɔ, aa dzó ná,
“Niané a ngá bét ó yóp
aá ke ya mikómm,
éde a ngá vé bot bedás.”
Éñí a ngá sigi, émyen fe aá bét ná á tɔbɔ dzam áse ye á dzóp été á yóp, á mfá ádzálá dzam áse.
Éde aá vé bevɔ́ɔ́ benziŋ baapostol, ébá bevɔ́ɔ́ bá bekúlu medzó, ébá bevɔ́ɔ́ bá bekat fwéñ, ébá bevɔ́ɔ́ bá bekálá mitómá, ya fe beyágale,
ná bé vé mítɔ́pbán mí bot ayágalé á mfá ábɔ éséññ Nzamá, ná bé lóŋ é ñúu Kristo;
akekwíñ ané bía bésesé bía ke sian éfulann ye á mbwínánn ya édí nyemann é Mwán Nzamá ó ne ngúrá, ané ñá mot, amvála ané ntéññ Kristo ó ne ndzálánn ngúrá áse;
á mfá ye ná bí nza bɔ bwán, ébá mikebá mí máŋ myá dulu, bé sɔ́ ya bɔ́ ókó bé ne ya bɔ́ áká, ya bivúŋ méyágalé mé bot bíse, ákála nkée méduk bot bá belan ya wɔ á mfá áduk bot mékeŋŋ été.
Fáve ná míní baale bébélá édziŋŋ été, bí vémŋán á mfá dzam áse ébe éñí a ne nló, Kristo.
Ébe éñí aa vé ná ñúu ése dá túga vegan, dá fulan fe moŋ mé ñúu mése, amvála ané asúk éséññ kada mot ye á nsámá é ne, á mfá aa ke aa tɔbɔ nlóŋán édziŋŋ été.
Édí te édɔ ma kɔ́bɔ, édɔ fe ma bán ébe Ntí ná, míní táa niŋ ámvála meyɔŋ mefé má niŋ fe, ébɔ́ bá niŋ á nzeze mam ye ósímánn weba été,
akála ná ndzímán wá dzwée bɔ́ ya fe áleét mílém deba, ébá béte osímánn ó ne bɔ́ ya dzíbi, bé ne beyín, bé tɔɔ́ fe oyaáp ébe éniŋ dá sɔ́ ébe Nzamá.
Ébá béte niané bé ngá súgan bɔ kaa fe áwú osoán, bé kee bébyen éniŋ tugá ná bá dzálá ya abwiññ evéé amvála mvin dzam áse.
Ve mína, se amvála te édɔ míní ñɔŋ yaá áyágalé Kristo,
ngé é ne bébélá ná, bá kɔ́bɔ ya mína, bé yágalé fe mína édí Yesus, ámvála bébélá é ne ébe éñe.
Éde, á mfá ámvála eniŋ míní ngá tára niŋ ó mvús, áswálán nnomm mot ébe mína, éwí ó ne nwúán ntuk ya mikómánn meduk.
Ve tɔbɔgán mifefeñ á nsísim ye ósímánn wenan été;
bwátgán fe mfefeñ mot, éñí á ne mvelann Nzamá, á nzósoó, á mfúbánn été, ya bébélá.
Akála te édɔ, álíkgán mineá, kɔ́bɔgán bébélá kada mot ya éñí mbɔ́ɔ́, amú ná bí ne mesúk mé ñúu ébe ñúu fɔ́ɔ́.
Áyéán, ve kaa ábɔ nsémm; nlódzóp ó táa dzím méyéá menan mé tɔɔ́,
kaa ki ávé déble afóo.
Éñí aa bɔ eé dzíp, a táa bera ádzíp, fáve ná á séñŋe, eé bɔ ya é mó meñ édí é ne mvéáñ, á mfá ye ná á belé é dzóm á ne vé éñí ĕé belé.
Mbéa efíá enziŋ a táa kwíñ ánu denan, fáve édí é ne ávwála mot, á mfá ávé é bot bá wók dɔ mvɔmm.
Éde, kaa véán ki Mfúfúp Nsísim Nzamá eywiññ, éñí míní ngá ñɔŋ ya ñí sitám á mfá mos ye ákoroga.
Eywiññ ése é kólogé, ya olúnn, ya meyéá, ya nzɔgɔ, ya nkɔ́bɔ abé, ya nlém ábé óse.
Áléran añep bevɔ́ɔ́ ya ébá bevɔ́ɔ́, áyénán engóngɔ́ɔ́, ádzwiian bevɔ́ɔ́ ya ébá bevɔ́ɔ́, amvála ané Nzamá ñí a ngá dzwii fe mína ébe Kristo.
Ya dzam te édɔ, vúgán Nzamá amvála ané mindzindziŋŋ mí bwán;
wulugán édziŋŋ été, ntéññ mbɔ́ɔ́ ané Kristo ñí a ngá dziŋ fe bía, éde ákála dea a ngá kík é ñúu deñ émyen ébe Nzamá, amvála ané bivévé ya metúnŋa bí ne mbamba mbwánn énum.
Ve nsémm eveák ya mvin ése, ngé ki oyéá byém, băá yian ki byɔ átúptúp ébe mína, amvála ané dá yian ya mitɔ́pbán mi bot.
Băá yian ki kɔ́bɔ bifíá bí osoán, ngé ki akúkút mikɔ́bɔ, ngé ki é fiaŋ é ne mvin, émá méte mé ne kaa áyian, ve dá daŋ ya mvéáñ ná ávé akíba.
Akála ná, bébélá mína yem édí ná, mbɔ nsémm eveák enziŋ, ngé ki mvinvín, ngé ki oyéá byém, éwɔ ó ne nkaŋann biyemá, băá ye ñɔŋ tsígá ébe édzwée ngɔ́mán Kristo ya édí Nzamá.
Ya dzam te, kaa saŋan ya mínabe bɔ́;
amú ná ómvús míníí mbé dzíbi, ve áwola dí míní ne eyéá ébe Ntí; wulugán ané bwán béye éyéá,
(akála ná ebumá ye éyéá, é ne dzam áse ye áñep, ya nzósoó ya bébélá)
míní fas nzá dzam dá vé Ntí nlém mesán.
Kaa fulan ya mam ya mibɔann míye ó dzíbi mí ne kaa mfí, fáve ná ábwaale myɔ;
amú ná é ne osoán ná bé kɔ́bɔ é mam bot béte bá bɔ ásweññ.
Ve mam mése má yéne niané mé kwíñ yaá éyéá été, akála ná eyéá édɔ dá kúlu mam mése.
Ya dzam te édɔ aa dzó ná,
Wa é mot wa ke óyó, tébegé,
wómoŋé béwú été,
véa Kristo aa ye wa lére eyéá.
Édɔ ná, tɔbɔgán nkée ámvála mína wulu, se ané akúkút, ve fáve ané ébá bé ne ya kén,
míníí duan ya tám, amú ná melú má mé ne abé.
Édɔ é ne ná, kaa ábɔan akúkút, fáve ná yemŋán édí é ne nkómánn Ntí.
Kaa tɔbánán fían ya é vino ó ne ya nwulann tugá, ve fáve tɔbɔgán ndzálánn ya Mfúfúp Nsísim;
míníí kɔ́bɔ mína ya mína ya Besalmo, ya nyeann byeá, ya byeá bíye á nsísim, míníí yee byeá, míníí lugu fe Ntí ébe milém myenan été.
Éde fe ávéán Tará Nzamá akíba tám áse, á mfá mam mése, ébe éyola Ntí wea Yesukristo.
Béágán bevɔ́ɔ́ ébe ébá bevɔ́ɔ́ á wɔŋŋ Ntí été.
Biningá bé béágé béyóm beba bébyen, ntéññ mbɔ́ɔ́ fe ané ébe Ntí.
Amú ná fám édɔ e ne nló miningá, ntéññ mbɔ́ɔ́ ané Kristo ñí á ne nló ékóánn bebwíni, émyen fe a tɔɔ́ nkoro é ñúu deñ.
Ve amvála ané ekóánn bébwíni é ne édzwée Kristo ásí, ntéññ mbɔ́ɔ́ fe biningá bá bá yian fe tɔbɔ édzwée béyóm beba ásí ébe mam mése.
Á beyóm, dziŋŋán beñu beyéá, amvála ané Kristo ñí a ngá dziŋ fe ekóánn bebwíni, a kee fe é ñúu deñ ané metúnŋa ákála édɔ;
á mfá ye ná, á téle dɔ eki, niané a ngá mana dɔ tun ébe nsopbán ye á mendzímm ya éfíá deñ;
ná ekóánn bébwíni é yéne ébe ású deñ, ya dúmá, kaa ayeŋŋ, kaa mbwat, kaa ki ya dzam enziŋ ye dá fonan ya mam méte; fáve ná é tɔbɔ eki ya kaa ayeŋŋ.
Amvála te fe, beyóm bá yian dziŋ beyéá beba ámvála bá dziŋ fe méñúu meba bébyen. Éñí aa dziŋ ngéá, aa dziŋ fe é ñúu deñ émyen.
Amú ná mot enziŋ ăá bé víni é ñúu deñ tám enziŋ, fáve ná aa yála dɔ, ya fe ná a baale dɔ, ntéññ mbɔ́ɔ́ ané Kristo ñí aa bɔ fe dɔ ékóánn bebwíni.
Akála ná bí ne mesúk mé ñúu méye é ñúu deñ [méye míson myeñ ya émá méye bíveés byeñ].
Ya dzam te édɔ fám da ye lík éséá bá ñiá, a kéñ fulan bá ngéá, bé beáñ bá ye tɔbɔ ñúu fɔ́ɔ́.
Ya fe ná, kada mot mbɔ́ɔ́ ya mbɔ́ɔ́ ye ébe mína, ñí á dziŋŋe fe ngéá amvála ané aa dziŋ émyen, miningá ñí á sémeŋé fe nnóm.
Á bwán, bɔgán beésúá mewók, ébe Ntí amú ná édí te é ne nzósoó.
Sémeŋé ésúá bá ñuá (édɔ é ne é mvéná ósúá ye e ne ya ngaá),
á mfá ye ná eniŋ é ke wa mvéáñ, ó belé fe niŋ ayaáp é sí ñí.
Mína beéséá, kaa sɔŋán é bwán benan ya meyéá, fáve ná áyála bɔ́ méyágalé été, ya ébe mélépgá Ntí.
Á aloá, bɔgán bémása benan béye é sí ñí mewók, ya wɔŋŋ ya beñeñeá, ya fe nsilann ñúu ósí ébe mílém myenan été, ntéññ mbɔ́ɔ́ fe ané ébe Kristo;
se ná bot bé yén mína, amvála ané ngé mína kómo ávé bot nlém mésán, ve fáve ané áloá Kristo, míníí bɔ nkómánn Nzamá ya nsísim óse.
Ábɔ bíséññ áloá ya mbamba nlém, amvála ané ngé a ne Ntí, se bot,
míníí yem ná é mbamba dzam áse kada mot aa bɔ, édɔ fe aa ye ñɔŋ ébe Ntí, a ne bɔ oloá ngé ki filí mot.
Á mína bemása, mína belagán fe ya bɔ́ ntéññ mbɔ́ɔ́, líkgán nsómán aywá, míníí yem ná Ntí weba, ya fe áawenan a ne á dzóp été, ya fe ná ébe éñe, obea ngamm ó sés.
[Á bɔbédzaŋ] édí dá súgán é ne ná, ádaŋán ávévé nguu ébe Ntí ya ébe éwólo nguu deñ.
Tɔbɔgán mbwátán ya méngéá mése Nzamá, á mfá ye ná míní tɔbɔ nkɔkgán ya átébe nguu ébe nkée méduk déble.
Amú ná mélúmán mea mé sés ya é bot bé ne ya mison ya mekií, ve fáve ya betébosú, ya bidzwée, ya menguu méye ó dzíbi ébyɔ bíye é sí ñí, ya ménguu bembéa mísísim mévóm méye á dzóp été.
Ya dzam te, ñɔŋŋán méngéá mése Nzamá, á mfá ye ná míní tɔbɔ kaa ku á mbémbéa mos, niané míní mana yaá dɔ bɔ áse, véa átébán kaa fógan.
Éde míníí téle kaa fógan néa, míní baga bébélá a tɔɔ́ mína ntsinann ángérgá, míní baga fe eben ye á nzósoó,
mébɔ ñí ya míní tɔɔ́ mbwátán ya nkomann ye á mbamba fwéñ ye á mvwaá.
Ádaŋdaŋ ná, niané míní ñɔŋ yaá eben ye á mbwínánn, édí míní ne dzím ya dɔ mékɔŋŋ mé ndúán mése mbémbéa mot,
ñɔŋŋán fe afogolóŋ ye ákoroga, ya nzwaokeŋ ye á Nsísim, édɔ é ne éfíá Nzamá.
Éde tám áse yaglánán á Nsísim, ya meyaglán mése ya ndzaá ése; mɔ́mɔŋán eyɔŋ ése mbán méyaglán été, á mfá ébe mítɔ́pbán mí bot míse;
ya fe á mfá wɔm ná, bé vé ma efíá éyɔŋ ma kúu anu, á mfá ye ná me kúlán éndendaŋ kaa ki ákɔ wɔŋŋ, édí dá nzaman kén mot ébe mbamba fwéñ;
ébe édí te, ma é mot me téle ya dɔ ané éveŋ Kristo ya bekalamekéná, ná me kɔ́bɔ dɔ kaa ákɔ wɔŋŋ, ámvála ma yian fe dɔ ábɔ.
Ve á mfá ye ná mína míní yem fe édí áse ma bɔ, Tikiko éñe aa ye mína dɔ kat, ndzindziŋŋ mwadzaŋ ya bébélá mvwála bíséññ ébe Ntí;
á mfá édí te fe édɔ me lóm yaá mína ñí, ná míní yem é mam má lot ya bía, ya fe ná áfoŋ mína milém.
Mvwaá eé tɔbɔgé ya bɔbédzaŋ, ya fe edziŋŋ ya mbwínánn Tará Nzamá ya Ntí Yesukristo.
Mvɔmm eé tɔbɔgé ya ébá bése bá dziŋ Ntí wea Yesukristo ya édziŋŋ é ne kaa ámana. Amén.
Pablo bá Timoteo, áloá Kristo Yesus.
Á mfá mítɔ́pbán mí bot míse ébe Kristo Yesus, émí mí ne á Filipos fufúlu ya betébosú bábe bebɔ bíséññ.
Mvɔmm é tɔbɔgé ya mína ya é mvwaá é Tará Nzamá wea ya éñí Ntí Yesukristo.
éyɔŋ ése ma dzaa ákála mína bése, ma bɔ ndzaá te ya mesán,
ébe éfulann denan ye á nkatann mbamba fwéñ atéé ye é mos ósúá ye anzukwíñ áwola dí;
me tɔɔ́ ya mebúnn ébe é dzam dí ébyen ná, éñí a ngá tára bɔ mbamba eséññ ébe mína, aa ye dɔ dzálá akekwíñ é mos Kristo Yesus.
É ne ma nzósoó ná me tém é dzam dí ébe mína bésesé, akála ná me belé mína á nlém wɔm été; ané á mibok myam, ngé ki meé vé eyalann ya átéle mbamba fwéñ ná a ne bébélá, mína bésesé mína ñɔŋ mvɔmm fufúlu bíabe mína.
Amú ná Nzamá a ne ma ngañiá ébe ámvála ma bíra mína kómo áyén á nlém wɔm été mína bésesé ya édziŋŋ Yesukristo.
Édí édɔ ma dzaa á méyaglán été, ná: édziŋŋ denan é bíra daŋdaŋ áfwíige á nyemann ya á kén ése;
ná míní yem bíli édí dá daŋ ya mvéáñ, á mfá ye ná míní tɔbɔ tételé kaa ki ya meku ébe é mos Kristo;
míníí tɔɔ́ fe ndzálánn ya ebumá ye á nzósoó, édí é ne ébe Yesukristo á mfá dúmá ya ólugú Nzamá.
Á bɔbédzaŋ, ve ma kómo ná míní yem ná, mam méye ébe ma, má súgan bíra ávwála ná, mbamba fwéñ á ke aa vém;
akekwíñ ná nkeán míbok wɔm ákála Kristo ó mana yaá kwíñ éndendaŋ ébe bwann benzima bése béye á kpatéle, ya fe ébá bése bevɔ́ɔ́.
Éde fe ábwiññ bɔbédzaŋ bevɔ́ɔ́, béé tɔbɔ ya Ntí mebúnn ákála míbok myam, bé ŋga bíra yaá belé aywá á mfá ákat éfíá Nzamá kaa ákɔ wɔŋŋ.
Akekwíñ ná bevɔ́ɔ́ benziŋ bá kat é fwéñ Kristo ya evínn ya fe ya mitéé; ve ébá bevɔ́ɔ́ ya mbamba nlém.
Éde bevɔ́ɔ́ benziŋ bá kat é fwéñ Kristo á mfá ábúánn mot émyen, se ya beñá mekéá, béé tém ná néa, éñe bá kɔgle ma bindáglé á ndá mibok.
Ve ébá bevɔ́ɔ́ ya edziŋŋ, béé yem ná bé téle yaá ma, á mfá ákam ya mbamba fwéñ.
Éde dzé? Ámvála ásesé é ne bɔ, ané se ya beñá mekéá, ngé ki ya bébélá, bá kat é fwéñ Kristo; ébe édí te édɔ ma sán, ma ye fe tsíni ya mesán.
Amú ma yem ná, ébe méyaglán menan ya ávwálá Nsísim Yesukristo, dzam te dá ye ma súgan ya filí.
Amvála é ne ma ededea nkómánn ya oyan ye ná măá wók osoán amvála enziŋ, fáve ná ya filí ése, ané ma niŋ, ngé ki awú, atwaa áwola dí, ané ki ábɔ tám áse, Kristo éñe aa ye tɔbɔ mbélánn ó yóp ébe éniŋ dzam.
Amú ná á mfá wɔm ániŋ éñe a ne Kristo, áwú dá é ne fe abúánn.
Ve ngé éniŋ ye míson dam, dá dá súgan bɔ ya eban á mfá éséññ, véa măá yem fe édí me tɔ́pge.
Akála ná, ébe mam méte mé beáñ émɔ má fít ma, meé bíra kómo ke átɔbɔ bía Kristo, édí te fe dá dá súgan daŋ ya mvéáñ;
ve á mfá ye é mvéáñ denan, dá dá daŋ yian ná me tsíni éniŋ míson dam.
Édí édɔ me tɔɔ́ ya dɔ mebúnn, ma yem ná ma ye tɔbɔ, ma ye tsíni me tɔɔ́ bíabe mína bésesé, á mfá mévémm menan ya mesán méye á mbwínánn;
á mfá ye ná, mévágá menan ákála dam mé kɔgle ébe Kristo Yesus, ébe é tám ma ye bera tɔbɔ énzénzaŋ denan.
Fáve ná, niŋŋán á bot été amvála ané dá ñep ya é mbamba fwéñ Kristo, akekwíñ ná ngé ma nzu mína áyén, ngé ki ná ma tsíni me tɔɔ́ kɔɔ́, mé wók ná míní yém ná séŋŋ ébe nlém mbɔ́ɔ́, ya awókgán avɔ́ɔ́, míníí lúman fe fufúlu ákála mbwínánn ye á mbamba fwéñ;
kaa ki kɔ wɔŋŋ enziŋ ébe ébá bá ke mína á ngamm áyát. Édí te, dá lére ébe bɔ́ á ntsamann weba, ve á mfá wenan, ákoroga, édí te é ne édí Nzamá.
Amú ná mína bé vé yaá mvɔmm ákála Kristo, se fáve ná ábwíni ñí, ve ya fe ná áyén bindáglé ákála deñ;
míníí yén fe bindáglé bivɔ́ɔ́ ya bivɔ́ɔ́ míní ngá yén ébe ma, mína wók fe áwola dí ná bí ne ébe ma.
Ya dzam te édɔ, ngé efíá melépgá enziŋ é ne ébe Kristo, ngé mfoŋann nlém enziŋ ó ne ya édziŋŋ, ngé awókgán enziŋ ye á Nsísim, ngé ki nlém edziŋŋ enziŋ, ya nyénánn engóngɔ́ɔ́,
Kaa ábɔ dzam enziŋ á mfá ábúánn mot émyen, ngé ki ya nzeze engúŋ, ve fáve ya nsilann ñúu ósí, míní ñɔŋ é bot bevɔ́ɔ́ ná ébɔ́ bé tára tébe ósú ya mína bébyen.
Kada mot a táa dzéŋ é mvéáñ deñ émyen, ve fáve éñí ébá bevɔ́ɔ́.
Éde mína belégán fe osímánn amvála ané Kristo,
afáŋbɔ ná émyen éñe a tɔɔ́ Nzamá,
ñí eé ndzí ñɔŋ etɔɔ́ Nzamá deñ
ané é dzam bá kárán ya dɔ,
fáve ná a ngá téle émyen á mféŋŋ,
á twáa etɔɔ́ óloá,
ntéññ mbɔ́ɔ́ ané mot binam.
Ñí a ntɔɔ́ ntéññ mbɔ́ɔ́ ané mot binam,
á sili é ñúu deñ émyen ósí, a súgan bɔ mewók ya akekwíñ awú,
ádaŋdaŋ ná awú ye á krús.
Ya dzam te édɔ Nzamá aá bíra ñí ádaŋ bére ó yóp,
a vé fe ñí éyola é ne eyola áse áyóp;
á mfá ye ná ébe éyola Yesus,
abɔ́ŋŋ áse é kútbe ó sí,
ané ébá bé ne á dzóp,
ané ébá bé ne ósí,
ané ébá bé ne ki á sí été;
dém áse dá é mem fe ná
Yesukristo éñe a ne Ntí á mfá ye ébe é dúmá Tará Nzamá.
Édɔ ná, á mínzínzíŋŋ myám, amvála ané míní bɔ yaá mewók tám áse, se fáve éyɔŋ me ne bíabe mína, ve ádaŋdaŋ áwola dí éyɔŋ me ne kɔɔ́, séñŋán ákoroga denan ya nkée, ya ekɔ wɔŋŋ, ya fe áku beñeñeá.
Amú ná Nzamá éñe aa vé mína, átára ya nkómánn ye mbɔann eséññ, ná é mbamba ntélán mam weñ á dzálában.
Bɔgán mam mése kaa miswa kaa ki ya nléránn benzósoó,
á mfá ye ná míní tɔbɔ kaa meku ya fe mikeññ, míní tɔɔ́ fe é bwán Nzamá bé ne kaa bidzo énzénzaŋ ye ékúkwát ya mbéa myee bot été; énzénzaŋ ye ébá mína feañ été amvála ané atéteñ é sí ñí été,
míníí bánbe éfíá ye éniŋ été, á mfá ye ná ma me belé fe é dzam ma tɔbɔ ya dɔ engúŋ é mos Kristo; dá é tɔɔ́ fe ná meé ndzí mára á nzeze, ngé ki ábɔ eséññ á nzeze.
Ve, atwaa ngé ma dzólo amvála ané metúnŋa, ya ébe édí ma séan ya dɔ á mfá ye á mbwínánn wenan, ma sán, ma daŋdaŋ fe sán fufúlu bíabe mína bésesé.
Ntéññ mbɔ́ɔ́ mína sánŋán fe, mína sánŋán fe ya ma fufúlu.
Amú ná mĕé belé ki mot enziŋ mfé ye a belé ámvála áwórán dam, éñí a ne ya é ñá nlém aa ye ñí kelebe ó yóp á mfá ye ákómo áyem é mam menan.
Akála ná bésesé bá dzéŋ é mam meba bébyen, ve se émá Yesukristo.
Ve mína mína yem é fúlú deñ, ná á séñ yaá bía ñí amvála ané mwán bá éséá, á mfá ye á nkatann mbamba fwéñ.
Ya dzam te, éñe fe ma yana ná ma ye mína ñí dzíga álóm, é tám me yem yaá mam méye ásúgánn dam.
Éde, me tɔɔ́ ya mebúnn ébe Ntí ná, mámyen ma ma ye fe nzu avóó.
Ve me ngá ñɔŋ ná, dá yian ná me lóm mína mwadzaŋ Epafrodito, bía ñí bí ne bebɔ biséññ ya bwann bénzima fufúlu, éñe fe míní ngá lóm ma ya ñí ya avwálá á mfá ye é mam me ngá yi.
Dá é tɔɔ́ fe ná, ñí a ngá bíra fe mína kómo yén bésesé, á mbé a tɔɔ́ éywiññ été, amú mína bésesé mína wók ná aá ku nkúkwann.
Aá ku fá nkúkwann, akekwíñ ná a ngá lík sɔŋ e yɔ́ɔ, ve Nzamá aá yén ñí engóngɔ́ɔ́; se fáve éñe etámm, ve ya fe ma, á mfá ye ná eywiññ é nza daŋ ma loran.
Dzam te édɔ ma bíra mína ñí kómo álóm ná, niané mína ye ñí bera yén, míní ŋga sán; véa ma me lígi fe me tɔɔ́ kaa daŋ bera ábelé eywiññ.
Édɔ ná, ñɔŋŋán ñí ébe Ntí ya mesán mése; ébá bá bé ne fe ané éñe, bíragán bɔ́ vé ngaŋŋ.
Amú ná, ákála éséññ Kristo édɔ aá lík ya dɔ sɔŋ e yɔ́ɔ, eé yébe ná aa niŋ áŋgónó eniŋ á mfá ye ná ábelan ya ma, ámvála mína míní ngá yian dɔ ábɔ.
É bɔbédzaŋ bam, édí dá belan é ne ná, míníí sán ébe Ntí, măá yén dɔ dzam enziŋ ná ma bera mína tsili dzam avɔ́ɔ́ ya avɔ́ɔ́, néa éñe mína yémbe.
Tɔbɔgán ya bemvú nkée, tɔbɔgán ya bembéa bebɔ biséññ nkée, tɔbɔgán ya betene meñúu nkée;
ákála ná, bía bí ne nkíkgán akeé, bía é bot bía kaŋ Nzamá á Nsísim été, bíí vága fe ébe Kristo Yesus, kaa ki átɔbɔ ya ñúu mison mebúnn.
Afáŋbɔ ná ma me belé fe é mam me ne tɔbɔ ya ñúu mison mebúnn. Ngé mot enziŋ mfé aa tém ná a belé mam á mfá ná átɔbɔ ya ñúu mison mebúnn, ma ma daŋ.
Bá kík ma akeé alú mmom, me ne mwann Israel, mot ye áyɔŋ Benjamín, énzénzaŋ bwann Beebreo me ne ñá mfaŋ mwann Ebreo; á mfá nkɔɔ́ metsiŋŋ me ne mwann Fariseo;
á mfá abéánn, me ngá dzéŋ ekóánn bébwíni ásí; á mfá nzósoó ye á nkɔɔ́ metsiŋŋ, ma kaa meku.
Ve é mam mé mbé ané ábúánn á mfá wɔm, me ñɔŋ yaá mɔ ané adzímlé, ákála Kristo.
Akekwíñ ná, me ngén fe ma ñɔŋ mam mése ané adzímlé, ngé ma kanan ya mɔ ya é mora ntam a ne ébe nyemann Kristo Yesus, Ntí wɔm. Ya ákála deñ, me dzímle yaá ásesé, ma ñɔŋ fe dɔ ané mbíán, á mfá ye ná me ñɔŋ Kristo,
ma bé koan fe ya ñí ébe éñe; ma kaa ábelé é nzósoó aa sɔ́ ébe mámyen, éñí á ne éñí ye á nkɔɔ́ métsiŋŋ, ve fáve éñí ye ábwíni Kristo, é nzósoó aa sɔ́ ébe Nzamá ákála mbwínánn;
á mfá ye ná me yem ñí, ya fe é nguu ye á nwómán míwúán deñ, áfulan ya ñí ébe nyénánn bíndáglé weñ, áfonan fe ya ñí ébe áwú deñ;
ná me ke koan ya nwómán míwúán ámvála enziŋ.
Éde se ná me koan yaá ya dɔ, ngé ki ná me dzálá yaá dɔ, ve fáve ná ma tsini ósú, ngé é ne bɔban ná me biñ édí Kristo Yesus ñí a ngá biñ fe ma ya dɔ.
Á bɔbédzaŋ, mámyen ma măá ñɔŋ ki ná me mbelé dɔ; ve ma bɔ dzam avɔ́ɔ́; ávwían édí é lígi yaá ómvús, meé sám nlém édí é ne ósú;
ma tsíni ósú ná me dzálá, á mfá ye ná me wún é dás é ne é mora ékígá Nzamá ébe Kristo Yesus.
Édɔ ná, bía é bot bésesé bí ntɔɔ́ beñábot, néa éñe bí témŋán, ngé mína síman dzam enziŋ afé, Nzamá ñí aa ye fe mína dɔ lére.
Ve fáve ná bía yian niŋ ámvála bí koan yaá ya dɔ [bí wórágánán dzam avɔ́ɔ́].
Á bɔbédzaŋ, mína bɔgán fe bevú fufúlu ya ma. Dággán fe ébá bá niŋ ámvála éfonann míní belé ébe bía.
ásúgánn deba é ne ntsamann, é nzamá weba éñe a ne mébum meba, é dúmá deba da é ne osoán. Ébá béte bá síman fáve mam méye é sí ñí.
Akála ná bí ne bɔ́ŋŋ bé nnam béye á dzóp été, ó wéñ fe bía bíra yana Nkoro bot, Ntí Yesukristo;
éñí aa ye tsén engóngɔ́ɔ́ ñúu, á mfá ye ná é tɔbɔ amvála ané ñúu ye á dúmá deñ é ne, amú é nguu a belé ná aa dzwée ya dɔ mam mése á mfá weñ émyen.
Édɔ ná, é bɔbédzaŋ bam, mindzindziŋŋ ya ébá ma bíra síman, mesán mam ya é korona dam, tébegán nguu néa ébe Ntí.
Ma dzaa Evodia, ma dzaa fe Sintike ná bé belé awókgán ébe Ntí.
Ya fe wa ñá mwíi eséññ, ma dzaa wa ná ó ke vwála biningá béte, ébá bíabe bɔ́ bí lúman yaá fufúlu ákála mbamba fwéñ, ya Klemente, ya fe ébá bevɔ́ɔ́ bá séñ fufúlu ya ma, ébá bíyola byeba bí ne ntsilann ábá ye éniŋ.
Sánŋán eyɔŋ ése ébe Ntí. Ma baale dɔ dzó ná: Sánŋán!
Bot bése bé yemŋe áñep denan. Ntí a ntɔɔ́ bebeñ!
Dzam enziŋ é táa mína kpoo milém ábum; ve ébe dzam áse, léregán dɔ Nzamá ya ndzaá, ya meyaglán, míníí síli ñí dɔ ya ávé akíba.
Éde é mvwaá Nzamá da lot otémŋa óse, da ye kálá mílém myenan, ya ásímánn denan ébe Kristo Yesus.
Á bɔbédzaŋ, édí dá súgan é ne ná: É mam mése mé ne bébélá, é mam mése mé ne ya ngaŋŋ, é mam mése mé ne tételé, é mam mése mé ne mfúbánn, é mam mése mé ne ya edziŋŋ, é mam mése mé ne ya mbamba ewógá, ngé dzam enziŋ ye é ne ya esós, ngé dzam enziŋ ye ólugú, émá méte émɔ ñɔŋŋán.
Éde, é mam míní ngá yága, ya émá míní ngá ñɔŋ, ya émá míní ngá wók, ya fe émá míní ngá yén ébe ma, émá méte émɔ bɔgán, véa Nzamá ye á mvwaá aa ye tɔbɔ ya mína.
Maá bíra sán ébe Ntí ná, nde míní bera yaá vuman osímánn ye ná mína baale ma; bébélá a ne ná, nlém ó mbé ó kele mína ó yóp, ve afóo édɔ míní ngá dzéŋ.
Măá kɔ́bɔ dɔ ákála ná ma yi dzóm enziŋ, amú me yága yaá ná ma yébe ábímm áse me ne belé.
Ma yem ániŋ ya bitun bí mó, ma yem fe niŋ ya byém bíí fwíige; ébe mam mése, ya dzam áse, me mana yaá yága etɔɔ́ ye éniŋ bidzí byá fwíige, ngé ki édí ye áwók nzeñ; ané ániŋ ya abwiññ byém, ngé ki édí byá dzéŋ.
Me ne nkɔkgán á mfá dzam áse ébe Kristo éñe aa vé ma nguu.
Ve fáve ná míní bɔ yaá ededea mvéáñ ná mína ñɔŋ ngap fufúlu ébe bindáglé byam.
Á bot béye á Filipos, mína bébyen mína yem ná atáraga ye á nkatann mbamba fwéñ, niané me ngá kólo á Masedonia, ekóánn bebwíni enziŋ deé ndzí ma vé dzóm enziŋ ye é byém me ngá yi, fáve mína etámm,
amú ná, atwaa á Tesalonika, ñí ya mína lóm fe ma é byém me ngá yi, álot eyɔŋ evɔ́ɔ́.
Se ná ma kómo medás, ve fáve ná ma dzéŋ á mfá wenan ébumá dá vém ébe mína.
Ve ma me ñɔŋ yaá dɔ ásesé, me mbelé fe eé fwíige, me bíra yaá dzéñ; niané me ngá túga ñɔŋ ébe Epafrodito métómm míní ngá lóm ma, beñá metúnŋa méye mbamba mbwánn énum, émá má vé nlém Nzamá mesán.
Éde é Nzamá wɔm aa ye mína dzálá ya é dzóm áse mína yi, amvála ané mítam míye á dúmá myeñ mí ne ébe Kristo Yesus.
Dúmá é tɔbɔgé ya Nzamá, é Tará wea kɔ́mm ya kɔ́mm. Amén.
Bérágán ya bebwíni bése, ébe Kristo Yesus. É bɔbédzaŋ bé ne bíabe bɔ́ bá bérán ya mína.
Bebwíni bése bá bérán ya mína, ádaŋdaŋ ébá béye é ndá Sesar.
É mvɔmm Ntí Yesukristo é tɔbɔgé ya mína bésesé.
Pablo, ápostol Yesukristo amú nkómánn Nzamá, ya mwadzaŋ Timoteo,
á mfá mitɔ́pbán ya bebébélá bé bɔbédzaŋ ébe Kristo béye bé tɔɔ́ á Kolosa.
Bía vé Nzamá akíba, Éséá Yesukristo Ntí wea, bíí yaglan fe bíyɔŋ bíse ákála denan,
niané bíá wórán mbwínánn wenan ébe Kristo Yesus ya fe edziŋŋ míní belé ébe mítɔ́pbán míse,
amú oyan wenan bá baale wɔ á dzóp été, éwí míní ngá tára wók ya bébélá efíá, mbamba fwéñ,
éwí ó sian yaá ébe mína; amvála ané wá ke fe wá wúm bibumá ya ávém éniŋ ngúrá, amvála te fe eé bɔ ébe mína atéé ye é mos míní ngá wók ya áyem é mvɔmm Nzamá á bébélá été,
ané míní ngá yága ébe Epafras, ndzindziŋŋ oloá fufúlu ya bía, éñí a ne bébélá mvwála bíséññ Kristo ákála denan,
éñe fe a ngá lére bía édziŋŋ denan ye á Nsísim été.
Amú dzam te, bía, atéé ye é mos bí ngá wók dɔ, bĭá dzɔgɔ ná bía yaglan ákála denan ya ádzaa ná míní tɔbɔ ndzálánn ya nyemann ye á nkómánn weñ, á fak ése ya á kén ése ye á nsísim été;
á mfá ye ná míní wulu amvála ané dá ñep ya Ntí, míníí vé ñí nlém mesán ébe dzam áse, míníí wúm bibumá bíye bembamba mibɔann míse, míníí vém fe ébe á nyemann Nzamá;
tɔbɔgán ya nguu ése ámvála é nguu edzwée ye é dúmá deñ e ne ná, míní tɔbɔ mbán ya edzíp ya mesán;
míníí vé fe Éséá akíba, éñe aá téle mína mikɔkgán ná míní ñɔŋ ngap ébe é tsígá mitɔ́pbán mí bot éyéá été;
aá koro bía ébe edzwée ye ó dzíbi ósí, á kéñ bía téle édzwée ngɔ́mán ndzindziŋŋ mwán weñ,
ébe éñe bí belé akoroga [ya mékií meñ], ndzámann misémm.
Éñe a ne évagle é Nzamá a ne kaa áyéne,
ntóó Mwán ye é dzóm áse bé ngá vele.
Amú ná baá vele byém bíse ébe éñe
á dzóp été, ya é sí ñí,
émá má yéne
ya émá mé ne kaa áyéne;
ané bítɔɔ́ bídzwée, ané menguu bidzwée, ané betébosú, ngé ki bengɔ́vina,
bé ngá vele byém bíse ébe éñe ya akála deñ.
Éñe a ne byém bíse ósú,
ébe éñe byém bíse byá bí tɔɔ́ fe nkomann.
Éñe fe a ne nló ye é ñúu
é ne ekóánn bebwíni,
éñe a ne atáraga,
ntóó mot ye bewú été,
á mfá ye ná éñe á tébe dzam áse ósú.
Amú Nzamá a ngá yén mvéáñ ná
ya ébe éñe, aá bera álat dzóm áse angɔmm ébe émyen,
eé vé mvwaá ákála mekií méye é krús deñ,
ané é byém bí ne é sí ñí, ngé ki é byém bí ne á dzóp été.
Éde mína, ébe métám ómvús míní mbé beyín, minzínzíŋŋ ákála osímánn wenan ye á bembéa mibɔann été.
Ve éndagá a kom yaá elat mínabe bɔ́ ya é ñúu mison deñ, ákála awú deñ, á mfá ye ná á lére mína ébe ású deñ mína mífúfúp, míní tɔɔ́ kaa meyeŋŋ, kaa ki ya meku.
Ngé é ne bébélá ná, míní tɔɔ́ mbán á mbwínánn été, mbemann, kaa ki áfógan ébe oyan ye é mbamba fwéñ míní wók yaá, éñí bá kat fwéñ ébe byém bíse bíye bí ne mvelann á dzóp ásí, édí te fe ma Pablo bé téle ya ma dɔ mvwála bíséññ.
Éndagá ma sán ébe midzuúk myam akála denan, ma dzálá fe ébe mámyen mídzuúk myá dzéŋ ébe Kristo, akála é ñúu deñ, édɔ é ne ekóánn bebwíni.
Édí te édɔ bé ngá téle ma mvwála bíséññ, amvála ané mbaale ye éséññ Nzamá a vé yaá ma á mfá wenan, ná me mana dzálá éfíá Nzamá,
édí dá nzaman kén mot dá é tɔɔ́ fe asweññ metám méye ókuá ya mimyee mí bot, ve éndagá é léreban yaá ébe mítɔ́pbán mí bot myeñ;
ébe ébá meyɔŋ mefé été, Nzamá a ngá kómo lére ntam ye á dúmá ye édí dá nzaman kén mot dí, édɔ e ne é Kristo a ne mína été, oyan ye á dúmá.
Éñe bía kat bot fwéñ, bíí lép bot bése, bíí yágale fe bot bése á kén ése été, á mfá ye álére mot áse a tɔɔ́ ewólo ébe Kristo.
Ya dzam te édɔ ma bíra séñ meé yém nguu, amvála ané é nguu édzwée deñ da bíra belan ya ma.
Amú ma kómo ná míní yem é bora meyítán me belé á mfá wenan, ya é bot bé ne á Laodisea, ya fe é bot bevɔ́ɔ́ béye bé ne ná băá bé ma átára áyén mámyen ású,
á mfá ye ná milém myeba mí biñ nguu niané mí fulan yaá édziŋŋ été, ákála mitam míse myá sɔ́ ya ndzálánn ya bébélá nyemann ye édí dá nzaman kén mot ébe Nzamá, édɔ e ne Kristo;
ébe éñe, mitam míse míye á kén ya nyemann mí ne ásweññ.
Ma kɔ́bɔ édí te, á mfá ye ná mot enziŋ a táa mína duk ya akéŋŋ nkɔ́bɔ.
Amú ná atwaa mámyen me ne kɔɔ́ ó mís, ve me ne bíabe mína á nsísim été, meé sán, meé yén fe é mbamba nkomann mam wenan ya ámvála míní tɔɔ́ mbán á mbwínánn wenan été ébe Kristo.
Édɔ ná, ámvála míní ngá ñɔŋ Ntí Yesus, néa fe wulugán ébe éñe,
mbemann ya nkomann ébe éñe, míní yém á mbwínánn été, ámvála míní ngá ñɔŋ meyágalé, míníí fwíige fe ya mvéán akíba.
Dággán ná mot enziŋ a nza ke ya mína mikómm ébe fak mot binam ya benzeze meduk, amvála ané omvúgá bot ó ne, ané metáraga mé mam méye éniŋ dzí mé ne, se ámvála Kristo.
Amú ná nswánn Nzamá ó tɔɔ́ ébe éñe ndzálánn ané mot binam.
Éde ébe éñe míní tɔbɔ yaá ndzálánn; éñe á ne nló ye édzwée ése ya nguu edzwée ése;
ébe éñe fe míní ngá tɔbɔ nkíkgán mekeé, éwí ó ne mbɔann se ya mó, fáve niané bé ngá véa ñúu mot binam ébe nkíkgán ákeé Kristo;
niané míní ngá tɔbɔ ndzepbann mínabe bɔ́ ya áduubánn, ébe éñe míní wómo yaá fe mínabe bɔ́ fufúlu ya mbwínánn ébe é mora nguu Nzamá a ngá wómo ñí ya dɔ á miwúán été.
Éde míní mbé miwúán bívuzá byenan été, kaa ki ya nkíkgán mekeé ye é ñúu denan, ñí a vé yaá mína eniŋ mínabe bɔ́ fufúlu, eé dzwii fe bívuzá byea bíse,
aá mana tsam é kálara mvólá bé ngá nómán bía á ngamm áyát, á vea dɔ e mbé é yéŋán énzénzaŋ, á dɔ́mle fe dɔ á krús.
Aá mana téle bidzwée swéñ ya menguu bídzwée, aá lére bɔ́ osoán éndendaŋ ósú bésesé, eé lére fe ná a wún yaá bɔ́ ébe émyen.
Édɔ ná, míní táa yébe ná mot enziŋ ákík mína nsaŋ, ébe bidzí, ngé meñú, ngé édí ye mos fét, ngé mos ye fét mfefeñ ngwan, ngé ki é mos Sátará;
Mot enziŋ a táa lík ná míní dzímle dás, eé kómo lére nsilann ñúu ósí, ya fe nkaŋann ye baángel, eé kɔ́bɔ é mam aa dzó ná á yén, eé tɔbɔ fe ndzálánn ya nzeze éngúŋ ya asímánn mot binam,
bá kaa ki tɔbɔ elat ya Nló, éwí ñúu ngúrá, da vém e tɔɔ́ fe nlatán ya moŋ mé ñúu, méé túga vegan ya ávém ámvála Nzamá aa kómo.
Dá é tɔɔ́ ná, míní wú yaá mínabe Kristo ébe metáraga mé mam méye éniŋ dzí, amú dzé mína ke á metsiŋŋ mé mot binam ásí, amvála ané bot bá niŋ é sí ñí:
“O táa twáa! O táa kyak! O táa nama!”?
Mam méte mése mé ne ntélán á mfá ye ná má ke má wú ntuk, béé belan ya mɔ, ámvála metsiŋŋ ya méyágalé mé mot binam bí ne.
Mam méte má léreban ngúrá mfá, amvála ané mé ne ya kén, ébe á nyébé mot binam émyen a téle yaá, á mfá ye á nsilann é ñúu mot émyen ósí, ná aa kili fe é ñúu deñ émyen mam; ve dea, mam méte mé ne kaa eban enziŋ ébe ayóŋ ye á bivéé bíye é ñúu mot binam.
Dá é tɔɔ́ ná míní wómo yaá fufúlu mínabe Kristo, dzéŋŋán mam méye ó yóp, é vóm Kristo a tɔɔ́ ósí é wéá meyóm Nzamá.
Témŋán mam méye ó yóp, se émá méye ó sí,
akála ná míní wú yaá. Éde, bíniŋ byenan bí swala fufúlu mínabe Kristo ébe Nzamá.
Éde niané Kristo, éñí a ne éniŋ dzenan aa ye váma, eyɔŋ te, mína mína ye fe váma mínabe bɔ́ á dúmá été.
Ya dzam te, ywíñŋán á mésúk mé ñúu menan édí ye ósí, ané nsémm eveák, mvin mam, áwulu tugá, bembéa mikómánn, ya oyéá byém, éwɔ ó ne nkaŋann biyemá;
ákála mam méte, áyéá Nzamá dá nzu ébe bwán béye melɔ́.
Ómvús mína míní ngá wulu fe mam méte été, míníí niŋ fe mɔ été.
Ve éndagá, veagán fe énzénzaŋ denan été é mam má mése; meyéá, olúnn, nlém abé, nkɔ́bɔ abyann, nkɔ́bɔ ó ne mvin wá kwíñ ánu denan été.
Míní táa bɔ mineá bevɔ́ɔ́ ya ébá bevɔ́ɔ́, akála ná míní swálá yaá nnomm mot ya mefúlú meñ.
Éde míní bwára yaá fe mfefeñ mot, éwí wa ke wa bɔ mfefeñ á nyemann été, ámvála éfonann éñí a ngá vele wɔ é ne.
Véa, éñe mwán griego ya judio a sés, nkíkgán akeé ya kaa nkíkgán akeé ó sés, ngé nyín, ngé mwann Esita, ngé oloá, ngé ki filí mot; fáve ná Kristo éñe a ne ásesé ébe bésesé.
Édɔ ná, amvála ané mítɔ́pbán mí bot Nzamá, ya ébá bé téle eki ya fe mindzindziŋŋ, bwátgán nlém engóngɔ́ɔ́, ya esós, ya nsilann ñúu ósí, ya evwévwé nlém, ya fe edzíp;
nzomoŋán bevɔ́ɔ́ ya ébá bevɔ́ɔ́, dzwiigán fe bevɔ́ɔ́ ya ébá bevɔ́ɔ́. Ngé mot enziŋ a belé mikéá ya éñí mbɔ́ɔ́, ámvála Kristo a ngá dzwii mína, amvála te fe mína bɔgán.
Ébe é mam má mése, ósúá edziŋŋ, édɔ é ne édí dá dzálá elat.
Éde é mvwaá Kristo é dzwéege milém myenan été, édɔ bé ngá lwée mína ya dɔ ébe ñúu fɔ́ɔ́, váán fe Nzamá akíba.
Véa éfíá Kristo dá é bíragá fe tɔbɔ ébe mína ya kén ése, váán ayágalé, míníí lépbán fe mbɔ́ɔ́ ya éñí mbɔ́ɔ́ ya besalmo, ya byeá bíye á nkaŋann, ya byeá bíye á nsísim; míníí yee fe byeá ya é mvɔmm Nzamá á milém myenan été.
Éde ébe édí áse mína bɔ, ané efíá, ngé ki mbɔann, bɔgán dɔ áse ébe éyola Ntí Yesus, míníí vé Tará Nzamá akíba ákála éñe.
Á biningá, tɔbɔgán édzwée beñu beyóm ásí, ámvála dá yian ébe Ntí.
Á beyóm, dziŋŋán beñu beyéá, kaa tɔbán ya bɔ́ ya ekán.
Á bwán, bɔgán beésúá mewók ébe dzam áse, amú ná édí te, édɔ dá vé Ntí nlém mesán.
Á beéséá, kaa sɔŋŋán é bwán benan, á mfá ye ná bé nza teak.
Á aloá, bɔgán bémása benan béye é sí ñí mewók ébe dzam áse; se akála ná bé téa mína, amvála ané ngé mot éñe mína kómo vé nlém mesán, fáve ná ya nlém mbɔ́ɔ́, míníí kɔ Ntí wɔŋŋ.
míníí yem ná ébe Ntí éñe mína ye ñɔŋ meyáán mé tsígá. Ntí Kristo éñe fe mína séan ya ñí.
Akála ná éñí aa bɔ ekúkwát, aa ye fe ñɔŋ meyáán méye ékúkwát deñ, obea ngamm enziŋ wá ó sés ki.
Á bemása, tɔbɔgán ya áloá denan ámvála é ne nzósoó, kaa obea ngamm, míníí yem ná mína míní belé fe Mása á dzóp été.
Tɔbɔgán mbán á meyaglán été, míní tɔbɔ fe mɔ evévéñ ya mvéán akíba.
Tám te ébyen míníí yaglan fe akála dea, á mfá ye ná Nzamá á kúu bía mbéñ ákála efíá deñ ná bí kɔ́bɔ édí dá nzaman kén mot ébe Kristo, édí te édɔ fe me ne ya dɔ nkómm,
á mfá ye ná me kúlu dɔ ámvála ma yian dɔ kɔ́bɔ.
Wulugán ya kén ósú é bot bé sés bebwíni, míníí túga fe yem áduan ya tám.
Míláŋ myenan mína lwée mí tɔbɔgé ya mvɔmm tám áse, ya mvéáñ á melɔ́, á mfá ye ná míní yem nzá amvála mína yian áyalan ya kada mot.
Ébe mam mése mam, Tikiko éñe aa ye mína lík ná míní yem mɔ, ndzindziŋŋ mwadzaŋ ya bébélá mvwála bíséññ, ñí a ne fe oloá ébe Ntí fufúlu bíabe bɔ́.
Ya dzam te édɔ maá lóm mína ñí, á mfá ye ná mína míní yem é mam má lot ya bía, ya ná á foŋ fe mílém myenan.
Aa nzu bá Onésimo bébélá ya ndzindziŋŋ mwadzaŋ, a ne fe mot mbɔ́ɔ́ ye énzénzaŋ denan. Ébɔ́ bá ye mína bɔ ná míní yem é mam mése má lot ó vá.
Aristarko, éñí bía ñí bí ne fufúlu á mbok, aa bérán ya mína, bá Markos ndzimm mwanñaŋ Bernabé. Ákála Markos te fe mína ngá ñɔŋ memvéná. Ngé aa nzu ébe mína, ñɔŋŋán ñí mvéáñ;
ya fe Yesus, éñí bá lwée ná Justo, ébɔ́ bé ne ébá béye á nkíkgán akeé, ébɔ́ etámm bá bɔ eséññ fufúlu bíabe bɔ́ á mfá édzwée ngɔ́mán Nzamá, ébɔ́ fe bé sili yaá ma nlém ósí.
Epafras aa bérán ya mína, a ne fe mot mbɔ́ɔ́ ye ébe mína, óloá Yesukristo, aa bíra yaglan mbán akála denan biyɔŋ bíse, á mfá ye ná míní bɔ beñá bot ya ábiñ ováŋ ébe nkómánn Nzamá óse.
Amú ná ma vé ñí ngañiá ná nlém wá bíra ñí ákelebe ó yóp ákála denan, ya akála ébá béye á Laodisea, ya ébá béye á Yerápolis.
Lukas, ndzindziŋŋ dɔ́kira, aa bérán ya mína, ya fe Demas.
Bérágán ya bɔbédzaŋ béye á Laodisea, ya Ninfas, ya fe ékóánn bebwíni é ne é ndá dzeñ.
Niané bé láŋŋe é kálara ñí ébe mína, bɔgán fe ná bé láŋ ñí ékóánn bebwíni ye á Laodisea, mína míní láŋ fe éñí aa sɔ́ á Laodisea.
Dzógán fe Arkipo ná, “Túga dága ébe éséññ Nzamá o ngá ñɔŋ ébe Ntí, á mfá ye ná o dzálá dɔ.”
Ma, Pablo, ma tsili mbóló wí ya é wéá wɔm.
Símaŋán bekalamekéná bam.
Mvɔmm é tɔbɔgé ya mína.
Pablo bíabe Silvano ya Timoteo á mfá ékóánn bebwíni é ne á Tesalonika ébe Nzamá Éséá ya fe ébe Ntí Yesukristo; mvɔmm ya mvwaá ébe mína.
Bía vé Nzamá akíba eyɔŋ ése á mfá mína bésesé, bíí síman mína á méyaglán mea été kaa ádzɔgɔ.
Bía síman mína ósú Nzamá ya Éséá wea, ébe éséññ ye á mbwínánn wenan, ya fe éséññ ye édziŋŋ, ya édí ye etéññ mbán ébe óyan wenan ébe Ntí wea Yesukristo.
Á míndzindziŋŋ mí bɔbédzaŋ ébe Nzamá, bíí yem ntɔ́pbán wenan,
akála ná é mbamba fwéñ wea eé ndzí sian ébe mína fáve ya bifíá etámm; ve ná ya nguu, ya Mfúfúp Nsísim, ya fe abwiññ mebúnn, amvála ané mína yem nzá ámvála bot bí mbé énzénzaŋ denan, ya ákála denan.
Ané mína míní nzu yaá fe bɔ bévú bea ya ébá Ntí, mína ñɔŋ efíá ábwiññ midzuúk été ya mesán méye á Mfúfúp Nsísim,
Amú ná atéé ye ébe mína, éfíá Ntí e katban yaá, se fáve á Masedonia ye Akaya etámm, ve ná ya fe mévóm mése mbwínánn wenan ébe Nzamá ó mana yaá myaman, akekwíñ ná bĭá yi fe dzam enziŋ ye áfáŋ bera ákɔ́bɔ.
Amú ná bébyen bá kat nzá ámvála míní ngá ñɔŋ bía ébe mína, ya fe nzá ámvála míní ngá lúm biyemá mvús á mfá ábúlán ébe Nzamá, ná mína séan ya é Nzamá a ne ntétéá ya bébélá,
míníí yana fe é Mwán weñ Yesus, éñí aa ye sɔ́ á dzóp été; éñe Nzamá a ngá wómo míwúán été, éñe fe aa koro bía ébe méyéá má nzu.
Á bɔbédzaŋ, amú ná mína bébyen mína yem ná mfépbán wea ébe mína weé ndzí bɔ kaa eban,
fáve ná, niané bí ngá yén midzuúk ya bindáglé á Filipos amvála ané mína yem, ébe é Nzamá wea éñe bí mbé bí tɔɔ́ ya ñí mebúnn á mfá ákat mína é mbamba fwéñ Nzamá ébe abwiññ bindáglé été.
Amú ná, mélépgá mea măá sɔ́ évuzá été, ngé á mvin, ngé ki á meduk.
Fáve ámvála bí tɔbɔ yaá nkyabán ébe Nzamá, ná átéle bía á mfá mbamba fwéñ amvála te édɔ bía kɔ́bɔ, se ná bot ébɔ́ bé sák bía, fáve Nzamá, éñí aa fas mílém myea.
Amú ná amvála ané mína yem, bíí ndzí sɔ́ ya mína tám enziŋ ya bembamba bifíá méduk, ngé ki ya oyéá byém ye ásweññ; Nzamá a ne ngañiá.
Kaa ki dzéŋ é dúmá dá sɔ́ ébe bot, ngé éedenan, ngé ki édí bot befé. É tɔɔ́ ná, bí ne é baapostol Kristo, bí mbé mína vé mbaga;
ve bía bí ngá lére añep énzénzaŋ denan, amvála ané ñiá aa yem baale é bwán beñ émyen.
Néa éñe bí belé ya mína ededea edziŋŋ, bíá tɔbɔ ya mesán ná bí kee mína, se fáve é mbamba fwéñ Nzamá, ve ya fe bíniŋ bía bébyen, ya dzam te édɔ míní ngá bíra bɔ é bot bía dziŋ.
Amú ná, á bɔbédzaŋ, mína síman ané bí ngá dzuk ya biséññ bí nguu alú ya ó mos, á mfá ye ná bí táa bɔ mot enziŋ ye ébe mína mbaga, bíí kat mína é mbamba fwéñ Nzamá.
Éde, mína míní ne bengañiá, ya Nzamá, ébe nzá ámvála bembamba bé bot ya benzósoó, ya fe kaa bidzo bí mbé énzénzaŋ denan, mína bebwíni.
Ané mína yem, nzá amvála bí ngá lép mína, amvála ané éséá a ne dɔ bɔ ya kada é mwán mbɔ́ɔ́ weñ;
bí ngá vé mína nguu ya melépgá, bíí vé mína ngañiá á mfá ye ná míní niŋ ané dá ñep ya é Nzamá a lwée yaá mína édzwée ngɔ́mán deñ ye é dúmá deñ.
Dzam te édɔ fe, bía kaa ki ádzɔgɔ ná bía vé Nzamá akíba, akála ná niané míní ngá ñɔŋ éfíá é mbamba fwéñ Nzamá édí míní ngá wók ébe bía, éde míní ngá yébe dɔ; se amvála ané medzó mé bot, fáve amvála ané éfíá Nzamá ébyen é ne bébélá, édí ébyen dá bɔ fe eséññ ébe mína bebwíni.
Amú ná, á bɔbédzaŋ, míní sɔ́ yaá vú efonann ye bíkóánn bebwíni Nzamá bí ne á Judea ébe Kristo Yesus, míníí yén fe midzuúk é mó bot béye é sí denan, ntéññ mbɔ́ɔ́ fe ané ébɔ́ é mó bejudio.
Ébɔ́ fe bé ngá ywíñ Ntí Yesus ya bekúlu medzó, bé bíra fe bía dzéŋ ásí, băá bɔ édí Nzamá aa yén mvéáñ, fáve bé téle bot bése á ngamm áyát.
Éde, béé kili bía nkɔ́bɔ ébe meyɔŋ mefé, á mfá ye ná me tɔbɔ nkoránn; asúgánn é ne fáve ná, tám áse bá dzálá é nɔmɔ mísémm weba. Ve méyéá Nzamá má mé súgan yaá fe sian ébe bɔ́.
Ve, á bɔbédzaŋ, bíabe mína bí tɔɔ́ nkánán á mison été oyomm tám, ve se á nlém. Bí mbé bí tɔɔ́ evévéñ ye ábíra ákómo áyén mésú menan.
Ya dzam te édɔ bí ngá vak ná bía nzu ébe mína; ma Pablo, álot eyɔŋ evɔ́ɔ́; ve Sátan ñí á dzip bía dɔ.
Amú ná, dzé é ne oyan wea, ngé ki mesán, ngé ki dás ye áwún ye engúŋ? Nde se mína míní ne dɔ ósú Ntí wea Yesus, é tám aa ye sian?
Amú ná mína míní ne é dúmá dea ya mésán mea.
Éde ákoan ná bí sés fe dɔ nzomo, éde bí ngá yén mvéáñ ná bí lígi etámm Átenas.
Ané bí ngá lóm mwadzaŋ wea Timoteo, bíabe bɔ́ bía bɔ fe éséññ Nzamá fufúlu ébe é mbamba fwéñ Kristo, á mfá áyéme mína ya álép mína ébe mbwínánn wenan;
ná mot enziŋ a nza fógan ákála bindáglé bíte, amú ná mína bébyen mína yem ná ya dzam te édɔ bí ne ntélán.
Amú ná, é tám bí mbé bíabe mína, bía tára mína dzó ná bí nkún yén bindáglé, néa fe dá é ngá bɔ, amvála ané mína yem.
Akála dzam te, ákoan ná ma mĕé mbé fe nzomo, éde me ngá lóm Timoteo ná me yem ébe édí ye á mbwínánn wenan, a nza bɔ amvála enziŋ ná mbóble bot á bóble yaá mína; éde éséññ dea dá é súgan nzu bɔ kaa eban.
Édɔ, á bɔbédzaŋ, ébe é dzóm ése bía yi, ya fe bindáglé byea, bía tɔbɔ ya mfoŋann mílém á mfá wenan ébe mbwínánn wenan.
Amú ná, éndagá éñe bí ŋga niŋ yaá, ngé mína míní yém nguu ébe Ntí.
Nzá akíba fá bí ne búlán vé Nzamá á mfá wenan, ya mésán mése bí ngá sán ya mɔ ébe ású é Nzamá wea ákála denan;
éde bí ngá bíra yaglan alú ya ó mos, ná bí ne yén mésú menan, ya fe ná bí sóŋan édí dá dzéŋ á mbwínánn wenan?
Édɔ ná, Nzamá émyen, ya Éséá wea, ya fe Ntí wea Yesus, éñe á léregé é nzenn dea ébe mína.
Ve Ntí á bɔɔ́ge ná míní vém ya átɔbɔ fe ndzálánn ya edziŋŋ ébe bevɔ́ɔ́ ya ébá bevɔ́ɔ́, ya fe á mfá bot bése amvála ané bía bía bɔ fe dɔ ébe mína;
á mfá ye ná, á yém mílém myenan kaa meku á ntɔ́pbán eki ébe ású Tará, ya é Nzamá wea, ébe ásɔ́ɔ́ Ntí wea Yesus bábe mítɔ́pbán mí bot myeñ.
Éde, á bɔbédzaŋ, bía súgan mína dzaa ya álép mína ébe Ntí Yesus ná, ané míní ñɔŋ yaá ayágalé ébe bía, á mfá ámvála mína yian niŋ ya ávé Nzamá nlém mesán, néa fe mína míní ŋga niŋ yaá, amvála te éñe míní bíra dɔ bɔ.
Amú ná mína yem nzá metsiŋŋ bí ngá vé mína ébe Ntí Yesus.
Amú ná nkómánn Nzamá éwɔ wi; ntélán eki wenan; é ne ná, míní tɔbɔ nkánán ya nsémm eveák;
kada mot ye ébe mína, á yemŋe kálá é ñúu deñ á ntɔbán eki été ya ngaŋŋ,
se áwulu tugá amvála ané meyɔŋ mefé mé ne kaa áyem Nzamá.
Mot enziŋ a táa duan, ngé ki ávus ya mwanñaŋ ébe dzam te; dá é tɔɔ́ ná, ébe é mam má mése, Ntí éñe aa kun, amvála te fe bía tára mína dɔ dzó ya ávé mbámm.
Amú ná Nzamá eé ndzí bía lwée á mfá mvin mam, fáve á ntélán eki.
Édɔ é ne ná, éñí áse aa tep métsiŋŋ má, ăá tep mot binam, fáve é Nzamá aa vé mína Mfúfúp Nsísim weñ.
Ve á mfá edziŋŋ bɔbéñafwáa, mínăá yi ná me tsili mína dɔ. Amú ná Nzamá éñe a yágale yaá mína bébyen ná, dziŋŋán bevɔ́ɔ́ ya ébá bevɔ́ɔ́.
Amú ná éñe fe mína bɔ dɔ néa ya é bɔbédzaŋ bése bé ne á Masedonia áse. Ve, á bɔbédzaŋ, bía lép mína ná néa míní bíra dɔ daŋ bɔ.
Éde, bíragán dzéŋ ná míní niŋ mvwaá, míní bɔ fe é mam menan mína bébyen, ya fe ábɔ eséññ ya é mó menan, amvála ané bí ngá mánan mína;
á mfá ye ná míní niŋ ya ngaŋŋ ébe bot béye átán, míní bɔ fe kaa áyi dzóm enziŋ.
Á bɔbédzaŋ, bĭá kómo ki ná míní tɔbɔ kaa áyem á mfá ye ébá bé ntɔɔ́ óyó [nwúán], ná míní nza tɔbɔ eywiññ amvála ané é bot bevɔ́ɔ́ bé ne kaa átɔbɔ ya oyan.
Amú ná ngé bía bwíni ná Yesus aá wú, a wómo fe; amvála te fe ébá bé ngá ke óyó [áwú] ébe Yesus, Nzamá aa ye sɔ́ ya ñí bábe bɔ́.
Dzam te édɔ, bía dzó mína ébe éfíá Ntí ná: bía é bot bí ngén betétéá, bía é bot bía lígi akekwíñ ásɔ́ɔ́ Ntí, bĭá ye tébe é bot bé ntɔɔ́ óyó [nwúán] ósú amvála enziŋ.
Ve déá, Ntí émyen aa ye sigi eé sɔ́ á dzóp, ya kíŋŋ édzwée ya é kíŋŋ ntébosú baángel, ya fe é kíŋŋ tɔ́ŋ Nzamá, éde ébá bé wú yaá ébe Kristo ébɔ́ bá ye tára wómo.
Véa, bía é bot bí ne betétéá, bía ye dzíga bétban nsámá mbɔ́ɔ́ bíabe bɔ́ á mikút á mfá áke koan ya Ntí á nyem dzóp, amvála te édɔ bía ye tɔbɔ bíabe Ntí kɔ́mm áse.
Édɔ é ne ná, foŋŋán milém ya bífíá bí, bevɔ́ɔ́ ya ébá bevɔ́ɔ́.
Ve, á bɔbédzaŋ, á mfá metám ya biyɔŋ, mínăá yi ná bé tsili mína dzam enziŋ.
Amú ná mína bébyen mína yem mvéáñ ná é mos Ntí wá ye sian amvála ané ndzídzíp á alú.
Akála é tám bé ŋga dzó yaá ná, bí ntɔɔ́ mvwaá, mam má mé ntɔɔ́ fe nkomann, véa éñe, ntsamann mam wá wá ye sian atemtém, ané mítéñ mí mye myá sian é miningá a ne abum; éde băá ye sáale amvála enziŋ.
Amú ná mína bésesé míní ne bwán béye eyéá ye bwán béye ó mos. Bí sés ébá béye á alú, ngé ki ébá béye ó dzíbi ósí.
Édɔ é ne ná, bí táa ke óyó amvála ané ébá bevɔ́ɔ́; fáve ná, bí mɔ́mɔŋán, bí tɔbɔgán ya kén.
Amú ná ébá bá ke óyó, bá ke óyó á alú; ébá bá bá fían, bá bá fían fe á alú.
Ve dá é tɔɔ́ ná bí ne ébá béye ó mos, bí tɔbɔgán ya kén, bí tɔbɔgán mbwátán eben ye á mbwínánn ya édí ye edziŋŋ, ya afogolóŋ ye oyan, éñí ye ákoroga.
Amú ná Nzamá eé ndzí bía téle á mfá meyéá, fáve á mfá akoroga ébe Ntí wea Yesukristo,
Éñe a ngá wú ákála dea, á mfá ye ná ané bí téa, ngé ki óyó, bí niŋ fufúlu bíabe bɔ́.
Édɔ ná, foŋŋán milém bevɔ́ɔ́ ya ébá bevɔ́ɔ́, ávéán fe nguu mbɔ́ɔ́ ébe éñí mbɔ́ɔ́, amvála ané míní ŋga bɔ yaá dɔ.
Ve, á bɔbédzaŋ, bía dzaa mína ná míní yem ébá bá bɔ eséññ énzénzaŋ denan; ébɔ́ bé ne mína betébosú ósú Ntí, ébɔ́ fe bá lép mína.
Váán bɔ́ ededea ngaŋŋ édziŋŋ été, akála éséññ deba. Tɔbɔgán mvwaá bevɔ́ɔ́ ya ébá bevɔ́ɔ́.
Á bɔbédzaŋ, bía lép fe mína ná, ébá bé ne andeát, váán bɔ́ mbámm; ébá bé ne mitéteák, váán bɔ́ nguu; vwálagán ébá mílém mí teak yaá, belégán edzíp ya bot bése.
Dággán ná mot enziŋ a táa búlu éñí mbɔ́ɔ́ abé ya abé; fáve ná dzéŋŋán eyɔŋ ése édí é ne mvéáñ bevɔ́ɔ́ ya ébá bevɔ́ɔ́ ya á mfá bot bése.
Tɔbɔgán ya mesán tám áse.
Yaglánán kaa ádzɔgɔ.
Váán akíba ébe dzam áse, amú ná édɔ é ne nkómánn Nzamá á mfá wenan ébe Kristo Yesus.
Míní táa dzím Nsísim;
kaa ábyanán nkúlánn medzó.
Ve fasgán ásesé, biñŋán édí é ne mvéáñ;
dzɔgán amvála abé áse.
Ve Nzamá ye á mvwaá émyen, á tɔɔ́gé mína bésesé ya eki ése; ya fe ná wámyen ngúrá, nsísim, nlém ya ñúu á tɔbɔgé nkálánn kaa bidzo akekwíñ ásɔ́ɔ́ Ntí wea Yesukristo.
Éñe aa lwée mína a ne éñí bá tɔbɔ ya ñí mebúnn, éñe fe aa ye dɔ bɔ.
Á bɔbédzaŋ, yaglánán ákála dea.
Ábérán ya bɔbédzaŋ bése ya ñáŋán memáŋŋ bɔbéñafwáa.
Ma mánan mína ébe Ntí ná bé láŋ é kálara ñí ébe bɔbédzaŋ bése.
É mvɔmm Ntí wea Yesukristo eé tɔbɔgé ya mína.
Pablo bíabe Silvano ya Timoteo, á mfá ékóánn bebwíni é ne á Tesalonika, ébe Nzamá é Tará wea ya fe ébe Ntí Yesukristo:
Mvɔmm ébe mína ya mvwaá ébe á mfá Nzamá é Tará wea ya ébe Ntí Yesukristo.
Á bɔbédzaŋ, bía yian vé Nzamá akíba tám áse á mfá wenan ámvála é ne nzósoó, amú ná mbwínánn wenan wá bíra vém, ya fe édziŋŋ kada mot mbɔ́ɔ́ ya mbɔ́ɔ́ ye ébe mína á mfá é bot bevɔ́ɔ́ dá dá fwíige fe;
ya akekwíñ ná bía bébyen bía kɔ́bɔ ya engúŋ á mfá wenan ébe bíkóánn bebwíni Nzamá, ákála mbán wenan ya mbwínánn ébe ádzéŋ áse bá dzéŋ mína ásí ya mídzuúk mína nzomo.
Akála ná é ne nzósoó ósú Nzamá ná, á búlán vé mídzuúk ébe ébá bá vé mína midzuúk;
ve mína, é bot mína yén midzuúk, ávé mína awaabé bíabe mína éyɔŋ Ntí Yesus aa ye váma, eé sɔ́ á dzóp á nkaba ndúán été, bábe bíwólo bí baángel byeñ;
eé vé akunŋa ébe ébá bé ne kaa áyem Nzamá, ya fe ébá bé ne kaa ábɔ é mbamba fwéñ Ntí wea Yesukristo mewók.
Ébá béte, bá ye dzuk ya ákira é ne mbéámbéá ntsamann, bá tɔbɔ nkánán bábe Ntí, ya fe ébe dúmá ye é nguu Deñ,
é tám aa ye sian á mfá áñɔŋ dúmá ébe mítɔ́pbán myeñ mos te; ya á mfá ákpoo mevoó ébá bésesé bé bwíni yaá. Amú ná míní bwíni yaá é ngañiá wea.
Éde, á mfá édí te, bía yaglan tám áse ákála denan, ná é Nzamá wea á láŋ mína ané ébá bá yian ya ékígá deba, á dzálá fe mbamba nkómánn óse ya eséññ nguu ye á mbwínánn;
á mfá ye ná éyola Ntí wea Yesus é tɔbɔ ya dúmá ébe mína, mína fe ébe éñe, amú é mvɔmm é Nzamá wea ya éñí Ntí Yesukristo.
Ve, á mfá ásɔ́ɔ́ Ntí wea Yesukristo ya ékóánn dea fufúlu bíabe bɔ́, á bɔbédzaŋ, bía dzaa mína ná,
míní táa bɔ ebúbú ye áyébe ná bé fógo ásímánn denan, kaa ki ásigan, ngé ya nsísim enziŋ, ngé ya efíá enziŋ, ngé ki ya kálara enziŋ, amvála ané a ne áawea, éñí bí ne dzó ná é mos Ntí ó sian yaá.
Mot enziŋ a táa mína duk amvála enziŋ, fáve kaa ná melɔ́ méye ákólo é nzenn Nzamá mé tára sian, ya fe ákúlu ekúkwát mot, éñe a ne mwán ye á ntsamann mam,
éñí a téle Nzamá á ngamm áyát, a bére émyen ó yóp, ébe édí ésesé bá lwée ná Nzamá, ya é dzóm bá kaŋ, akekwíñ ná aa tɔbɔ ósí é templo Nzamá, eé lére ná émyen a ne Nzamá.
Ye mínăá síman ná ma tára mína kɔ́bɔ dzam te, á koan ná me ngén me tɔɔ́ bíabe mína?
Mína yem fe é dzóm dá biñ ñí éndagá, á mfá ye ná á kúlu é tám deñ.
Amú ná éséññ ntsamann metsiŋŋ ye édí dá nzaman kén mot é tára yaá. Ve ná éñí aa biñ ñí éndagá, aa ye dɔ bɔ akekwíñ ané émyen aa ye kólo énzénzaŋ te.
Éde véa, ntsam métsiŋŋ te aa ye kúlu, éñí Ntí Yesus aa ye ywíñ ya evúŋ ye ánu deñ, aa ye ñí tsam ya mikwikwiñ míye ásian deñ.
Ákúlu mbémbéa mot te dá ye bɔban amvála mbɔann éséññ Sátan ó ne, ya é nguu ése deñ, ya mendem, ya biyágán bí mam bíye á mineá.
Éde fe ya meduk mése méye ekúkwát á mfá ébá bá dzáŋ, akála ná béé ndzí ñɔŋ édziŋŋ é ne bébélá ná bé tɔbɔ nkoránn.
Ya dzam te édɔ Nzamá aa ye lóm mbɔann éséññ méduk, á mfá ye ná bé bwíni mineá míte,
ya fe ná bé kík misaŋ ébá bésesé bé ngá bɔ kaa ábwíni bébélá, fáve ná bé ngá bɔ béé sán ya ekúkwát.
É bɔbédzaŋ bé ne mindzindziŋŋ Ntí, bía yian vé Nzamá akíba eyɔŋ ése ákála denan. Amú ná Nzamá aá tɔ́p mína ané é ngap ósúá, á mfá akoroga étɔɔ́ eki ye á Nsísim, ya ábwíni bébélá.
Dzam te édɔ fe a ngá lwée mína ya dɔ ébe é mbamba fwéñ wea, ná míní koan ya é dúmá Ntí wea Yesukristo.
Édɔ é ne ná, á bɔbédzaŋ, yémŋán nguu, á baale fe méyágalé bé ngá vé mína ébe efíá, ya fe é kálara wea.
Ve Ntí wea Yesukristo émyen ya Tará é Nzamá wea, éñe a dziŋ yaá bía, a vé yaá fe bía mfoŋann mílém ó ne mbéámbéá, ya mbamba oyan ákála mvɔmm.
Éñe á foŋŋe mílém myenan, á yémŋe fe mína ébe eséññ ése ya mbamba efíá.
Á bɔbédzaŋ, asúgánn é ne ná, yaglánán ya bía á mfá ye ná éfíá Ntí é dzíga myaman, é ñɔŋ fe dúmá, ntéññ mbɔ́ɔ́ ané ébe mína;
ná bí tɔbɔ nkoránn ébe bembéa bé bot ya bikúkwát bí bot, amú ná bot bése bĕé belé mbwínánn.
Ve Ntí a ne éñí bá tɔbɔ ya ñí mebúnn, éñe aa ye mína yém ya fe á baale mína ébe á mfá mbéa [mot].
Bí tɔɔ́ ya mebúnn ébe Ntí ákála denan ná édí bí mánan ya mína, mína dzálá dɔ, mína ye fe tsíni ná mína bɔ dɔ.
Á bɔbédzaŋ, bía mánan mína ébe éyola Ntí Yesukristo ná, míní kánan ya é mwadzaŋ áse aa niŋ ané ondéndeát, ámvála é ne kaa vakgan ya áyágalé míní ngá ñɔŋ ébe bía.
Amú ná mína bébyen mína yem amvála ané dá yian ná míní bee éfonann dea, akála ná bíí ndzí niŋ ané andéndeát énzénzaŋ denan;
bíí ndzí ki dzí bidzí mot enziŋ á dás, fáve ná bí ngá dzuk ya biséññ bí nguu alú ya ó mos, á mfá ye ná bí nza bɔ mot enziŋ ye ébe mína mbaga;
se ákála ná bĭá yian ya dɔ, ve á mfá átéle bía bébyen ané ovakga ébe mína ná míní vú bía.
Amú ákoan ná bí ngén bíabe mína, bí ngá mánan mína é dzam dí ná, ngé mot enziŋ ăá kómo séñ, ăá yian ki dzí.
Akála bía wók ná, bot benziŋ bá niŋ ané andéndeát énzénzaŋ denan, ébɔ́ kaa áséñ, fáve áke bá duman éyá mam.
Ve ébá béte bía mánan ya álép fe bɔ́ ébe Ntí Yesukristo ná, bé séñ ya nlém ó bóo bɔ́ ósí, bé dzá bidzí byeba bébyen.
Ve, á bɔbédzaŋ, míní táa vwat ná mína bɔ édí é ne mvéáñ.
Éde ngé mot enziŋ a bɔ kaa ábɔ mewók áyágalé ye é kálara ñí, á bílán mot te, míní táa ki wulu esaŋann ya ñí, éde ñí aa ye wú osoán.
Ve kaa ñɔŋŋán ñí amvála ané nsíŋ, fáve ná ávé ñí mbámm ané mwanñɔŋ.
Éde Ntí émyen ye á mvwaá, á vá mína mvwaá eyɔŋ ése ébe mam mése. Ntí a tɔbɔgé ya mína bésesé.
Ma Pablo, ma ma bérán ya mína ya é wéá wɔm, ndem ye é kálara wɔm áse ma tsili e ne aaná.
É mvɔmm Ntí wea Yesukristo eé tɔbɔgé ya mína bésesé.
Pablo ápostol Yesus, amvála ané é Nzamá nkoro wea á ngá mánan, ya Ntí Yesus óyan wea,
ébe Timoteo, ñá mwán ye á mbwínánn: Mvɔmm, ya nyénánn engóngɔ́ɔ́, ya é mvwaá Tará Nzamá ya Kristo Yesus Ntí wea bí tɔbɔgé ya wa.
Me ngá dzaa wa éyɔŋ me ngá ke á Masedonia, ná ó lígi Éfeso, á mfá ye ná ó mánan bot benziŋ ná bé táa vé amvála áyágalé afé,
bé táa ki béá mengann, ya mébárán mé bot mé ne kaa kígi, ébí byá nzu ya bisó bí ne kaa eban, bí lígi sɔ́ ya mbamba ntélán mam Nzamá, éwí ó ne ákála mbwínánn.
Ve édí ayágalé dá sóŋ, é ne édziŋŋ dá sɔ́ á nlém ó ne mfúbánn ya mbamba osímánn, ya fe mbwínánn ó ne kaa meduk.
Ébe mam méte, bot benziŋ bé mana yaá dzími nzenn, bé ŋga ke bá bee benzeze mikɔ́bɔ;
béé kómo ábɔ beyágale métsiŋŋ, ébɔ́ kaa yemyém édí bá kɔ́bɔ, ngé é mam bá bán ya nguu.
Ve bía bía yem ná nkɔɔ́ métsiŋŋ ó ne mvéáñ ngé mot aa belan ya wɔ ámvála é ne ntélán;
béé yem ná, nkɔɔ́ métsiŋŋ wĕé sés ntélán ákála tételé mot, ve fáve ákála betsam metsiŋŋ, ébá bé ne miló abé, be kaa ngaŋŋ, bebɔ misémm, be kaa ákɔ Nzamá wɔŋŋ, beniŋ tugá, beywíñ beéséá, beywíñ beñiá, beywíñ bot,
bebɔ nsémm eveák, béfám bá yénán bábe ébá bevɔ́ɔ́ amvála ané biningá, bebɔ okira ya bot, minéneá, bekan sɔŋ minéa été, ya éñí áse mfé á ne bébélá áyágalé á ngamm áyát,
ámvála é mbamba fwéñ ye á dúmá ye Nzamá ye ábwará á ne, éñí bé téle yaá ma.
Ma vé Kristo Yesus Ntí wea akíba éñe a vé yaá ma nguu. Amú ná éñe aá ñɔŋ ma ná me ne nzósoó mot, a téle ma ané mbɔ biséññ Nzamá;
afáŋbɔ ná ma tará bɔ mot abyann, ya ndzéŋŋ bot ásí, ya mvé bot ekán; ve aá yén ma engóngɔ́ɔ́ akála ná me ngá bɔ dɔ á ndzímán été, ya kaa ábwíni.
Ve é mvɔmm Ntí wea, daá bíra fwíige ya mbwínánn, ya fe édziŋŋ é ne ébe Kristo Yesus.
Éfíá dí é ne tételé, bá yian fe dɔ yébe áse, ná: Kristo Yesus aá sɔ́ é sí ñí ná aa nzu koro bebɔ misémm, éde ébá béte ma me ne éñí ósúá.
Édɔ ná, ébe é Kéza a tɔɔ́ kɔ́mm áse, kaa ábweñ, kaa ki áyéne, éñe etámm a ne Nzamá, á tɔbɔgé ya ngaŋŋ ya dúmá, átára mbéámbéá ye akekwíñ mbéámbéá. Amén.
Á mwán, wá Timoteo, é dzam dí édɔ ma mánan wa, ébe ámvála nkúlánn medzó ó ngá tára kwíñ ébe wa, ébe éwɔ, ó bɔ mbamba mélúmán mé mwann bénzima;
weé baale mbwínánn ya mbamba osímánn, ébe émá méte bot benziŋ bé tep yaá mɔ, bé mana yaá fe kúbán á mbwínánn été.
Ébá béte ébɔ́ bé ne Emeneo bá Alejandro, ébɔ́ me ngá kee Sátan, á mfá ye ná bé ñɔŋ melépgá méye ná bé táa bera ákɔ́bɔ ya abyann.
Édɔ ná, ósúsúá, ma lép ná bé bɔ ndzaá mam, ya meyaglán, ya ásíli mam ákála bot befé, ya ávé akíba á mfá bot bése;
ébe é mvéáñ bekéza, ya fe é bot bése bé ne bítɔɔ́ bídzwée, á mfá ye ná bí niŋ sí edzagá ya milém mí bóo bía ósí, ya nkaŋaŋŋ Nzamá óse, ya ésémm ése.
Édí te é ne mvéáñ ósú Nzamá Nkoro wea, aa yébe fe dɔ;
éñe aa kómo ná bot bése bé tɔbɔ nkoránn, bé nzu fe átúga áyem bébélá.
Amú ná Nzamá a ne mbɔ́ɔ́,
mvaŋ ñí a ne fe mbɔ́ɔ́ énzénzaŋ Nzamá ya bot,
Kristo Yesus, mot binam.
Éñe a ngá vé é ñúu deñ émyen
ané ntáŋ ákoroga ákála bot bése,
é ngañiá bé vé yaá ébe
métám mé ngá yian.
Ya ngañiá te éñí bé téle yaá ma nkat fwéñ, ya apostol (ma kɔ́bɔ bébélá ébe Kristo, măá bɔ mineá), ya nyágale meyɔŋ mefé, á mbwínánn ya á bébélá été.
Édɔ ná ma kómo ná befám bé yaglan mevóm mése, béé bére mifúfúp mí mó ó yóp, kaa meyéá ngé ki mikéá.
Á mfá mbɔ́ɔ́, biningá bá bé tɔbɔgé mbwátán á ngaŋŋ été, ya tételé osímánn, ya kén; se ya nkomann miló wá loran, ngé ki ya koŋ, ngé ki ya mekwá mé perla, ngé ki bítóp byá bíra bɔ táŋ ndén;
ve fáve ya bembamba míbɔann, ámvála dá yian ya é biningá bá dzó ná bá kaŋ Nzamá.
Miningá á bɔɔ́ge eé yága a tɔɔ́ evóvóó, ya nsilann ñúu ósí.
Ve măá lík ná miningá ávé ayágalé, ngé ki ná a belé edzwée ébe fám, fáve ná aa yian tɔbɔ evóó.
Akála ná Adán éñe bá tára vele, ó mvús véa, Eva.
Se Adán éñe ki bá duk, ve miningá éñe bá mana duk, a kpéñ á nsémm été.
Éde aa ye tɔbɔ nkoránn eé byéñ bwán, ngé aa tɔbɔ á mbwínánn été, ya édziŋŋ été, ya étɔɔ́ eki été, a tɔɔ́ fe ya kén.
Tételé efíá éñe ñí ná: Ngé mot enziŋ aa dzéŋ ná á bɔ ntébosú, aa kómo fá mbamba eséññ.
Ve é ne ná, ntébosú aa yian tɔbɔ kaa bidzo, nnóm ye ngéá mbɔ́ɔ́, a tɔɔ́ ya kén, ya nkée, ya tételé osímánn, áyem áñɔŋ beyéŋ, a tɔɔ́ nkɔkgán á mfá ávé ayágalé,
se ewúwúa ntuk á meywa, ngé ki nyítán bibɔ; ve fáve ná ñeñép mot, se ntára mitéé, se ki ndziŋŋ moann.
Áyemŋe ádzwée é ndá bot dzeñ mvéáñ, eé belé é bwán beñ édzwée deñ ásí ya ésémm ése.
Se ki é mot a ndem bwíni, á nza bɔ ná, niané a tɔbɔ yaá ndzálánn ya engúŋ, ñí a kpéñ fe ámvála meku déble a ngá ñɔŋ.
Dá dá yian fe ná á belé mbamba ngañiá ébe é bot bé sés bebwíni, á mfá ye ná á nza ñú kpógo, a kpéñ fe ólám déble.
Á mfá mbɔ́ɔ́, bebɔ biséññ bé bɔɔ́ge bot bé ngaŋŋ, se menu mé beáñ, se biwúwúa ntuk á vino, se ki éñí aa ñɔŋ ábúánn dá sɔ́ á mbémbéa menzenn;
eé baale fe, ya ósímánn mfúbánn, édí dá nzaman kén mot édɔ é ne mbwínánn.
Ya fe ná, ébá béte bá bá yian fe tára áyén mikat, véa bé ntɔɔ́ bɔ eséññ bebɔ biséññ, bé tɔɔ́ kaa meku.
Á mfá mbɔ́ɔ́, biningá bá bé bɔɔ́ge fe ya ngaŋŋ, kaa áswa bot, bé tɔɔ́ ya kén, bé tɔɔ́ tɔbɔ ya bɔ́ mebúnn ébe mam mése.
Bebɔ biséññ bé bɔɔ́ge nnóm a ne ya ngéá mbɔ́ɔ́, bé túga fe yem ádzwée bwán ya mendá meba bébyen.
Amú ná ébá bé bɔ yaá mvéáñ éséññ bebɔ bíséññ deba, bá wún etɔɔ́ ngaŋŋ á mfá bébyen ye ábíra tɔbɔ ya bɔ́ mebúnn á mbwínánn ó ne ébe Kristo Yesus.
Ma tsili wa é mam má, meé yana fe ná ma dzíga ánzu ébe wa.
Ve ngé ma bem, yemŋe nzá amvála mot aa yian wulu é ndá Nzamá été, édɔ é ne ekóánn bébwíni é Nzamá a ne ntétéá, ákon ya áyágabé bébélá.
Édí é ne kaa bisó, é mora dzam aa nzaman kén mot ye á nkaŋann Nzamá, ná,
aá yéne á ñúu mot binam été,
baá láŋ ñí nzósoó á nsísim été,
baángel baá yén ñí,
baá kat é fwéñ deñ méyɔŋ mefé été,
baá bwíni ñí éniŋ dzí,
baá ñɔŋ fe ñí á yóp á dúmá été.
Ve Nsísim aa kɔ́bɔ sáŋsáŋ ná: Mélú má ye súgan bot benziŋ bá ye tep mbwínánn, bé ŋga ke bá bee misísim méduk ya méyágalé bembéa misísim,
ya méduk minéneá mí bot mí mbelé ósímánn aleét ané ekyeñ;
béé kili mélúk, ya fe bídzí Nzamá a ngá vele, ébí ya mvéán akíba bebwíni bá dzí byɔ, ya ébá bé túga yaá yem bébélá.
Amú ná é dzóm ése Nzamá a ngá vele é ne mvéáñ, băá yian ki tep dzóm enziŋ ye bá dzí béé vé akíba;
akála ná dá tɔbɔ eki ya éfíá Nzamá ya meyaglán.
Niané wa lére bɔbédzaŋ é mam má, wa ye bɔ é mbamba mvwála bíséññ Ntí Yesus, o tɔɔ́ ndzálánn ya melépgá méye á mbwínánn, ya fe é mbamba ayágalé o túga yaá ábee.
Ve tépge nzeze mengann, ya émá miyomm mí biningá. Wa yémŋe fe lwíñ wámyen ébe nkaŋann Nzamá
Amú ná álwíñ ñúu é ne ya oyomm abúánn, ve nkaŋann Nzamá wa ó ne ya abúánn ébe dzam áse, akála ná ó ne ya ngaá ébe éniŋ dzí ya édí é nkún nzu.
Tételé efíá éñe ñí, dá dá ñep fe ná bé yébe ñí.
Akála ná dzam te édɔ bía bíra séñ ya dɔ bíí yém nguu, amú ná mébúnn mea mé ne ébe é Nzamá á ne ntétéá, éñe á ne Nkoro bot bése, ádaŋdaŋ ébá bé ne bebwíni.
É mam má, émɔ wa mánan ya ávé ayágalé.
É tám măá bé sian, nzomoŋé nláŋán mítsili, ya ávé melépgá, ya ávé ayágalé.
O táa tɔbɔ ngeé ya é mvɔmm e ne ébe wa, éñí e ngá kalan ébe nkúlánn medzó ya mbélánn é mó mikúkúmá.
Weé túga fas é mam má, émɔ tɔbɔgé fe mbán été, á mfá ye ná bot bése bé yén amvála ané éséññ dá ke ósú ébe wa.
Tɔbɔgé ya wámyen ya nkée ya fe meyágalé; tɔbɔgé mbán ébe é mam má, akála ná weé dzálá mɔ, wa ye koro átára ya wámyen ya fe é bot bá béá wa.
O táa vé ñá mot mbámm ya ngét, fáve ná vá ñí melépgá ané éséá; bendómán, bá ané bɔbéñɔŋ,
beñá biningá bá ané beñiá; bengwan bá ané bekéá ya mfúbánn nlém óse.
Vá mikús mi biningá ngaŋŋ, émí mí ne beñá mfaŋ mikús;
ve ngé nkús miningá enziŋ ó belé bwán ngé ki bendeñ, bébyen bé táragé dzálá esémm ébe é mvɔŋ bot dzeba ya ábúlu beéséá mbeŋ, akála ná édí te, Nzamá aa yén dɔ mvéáñ.
Ve éñí á ne ñá mfaŋ nkús, a lígi yaá fe a tɔɔ́ etámm, eé tɔbɔ fe Nzamá mébúnn, a tɔɔ́ fe mbán ná aa síli Nzamá ya ábɔ meyaglán alú ya omos.
Ve éñí ñí aa kee émyen á mfá éndendea eniŋ, a ntɔɔ́ nwúán éniŋ dzí.
É mam má, émɔ, vá ayágalé á mfá ye ná bé tɔbɔ kaa bidzo,
Ve ngé mot enziŋ aa bɔ kaa áyem ábaale bívúvúmán byeñ, ádaŋdaŋ bot béye é ndá bot dzeñ, mot te a tep yaá mbwínánn, a ne fe mbéa mot álot éñí a sés mbwíni.
É miningá bá nii á kálara mikús été, a ne éñí á lot yaá mibú mewóm mé saman, a mbé fe a belé nnóm mbɔ́ɔ́;
a belé ngañiá ye bembamba míbɔann; ngé aá yala bwán, ngé á ngá yem ñɔŋ bot, ngé aá sop mitɔ́pbán mí bot mebɔ, ngé aá vwála é bot bá yén midzuúk, ngé aá dzéŋ fe ná ábɔ é dzam áse é ne mvéáñ.
Ve o táa yébe mikús mí biningá mí ngén bengwan, amú ná éyɔŋ bivéé bíye á nlém weba byá kána bɔ́ ya Kristo, bá kómo ke mélúk;
néa éñe bébyen bá ñɔŋ meku, ákála ná bá tsam é ngaá bé ngá tára kyaa.
Ya fe ná, bé ŋga tára niŋ ané bivovoba, béé ke bá ñíi mendá ya mendá, ve se fáve eniŋ bivovoba, ya fe ná eniŋ miswa ya áduman, béé kɔ́bɔ é mam măá yian.
Ya dzam te édɔ, ma lére ná ébá bé ngén bengwan bé biningá, bé kéŋ mélúk, bé byéñ bwán, bé ŋga baale méndá meba; néa éñe bá ye bɔ kaa ávé nsíŋ afóo enziŋ á mfá mbéa nkɔ́bɔ.
Amú ná mikús mí biningá minziŋ mí dzími yaá nzenn, mí ŋga bee yaá fe Sátan.
Ngé mbwíni miningá enziŋ a belé mikús mí biningá, á vwálagé myɔ, ya fe ná ekóánn bébwíni é táa ñɔŋ mbaga te, á mfá ye ná, é vwála ébá bé ne beñá mfaŋ mikús.
Betébosú bá dzwée mvéáñ, bé belégé bɔ́ ané ébá bá bíra yian ya ngaŋŋ, ádaŋdaŋ ébá bá bíra séñ á mfá nkatann éfíá ya ávé ayágalé.
Amú Ntsili wá kɔ́bɔ ná: “Éña dá kwa bidzí, wăá ye dɔ dzip dzóm ánu,” mbɔ biséññ ñí aa yian fe ya ntáŋ weñ.
O táa yébe bisɔ́mán bá vé ébe ntébosú, fáve ngé é ne ya bengañiá bé beáñ, ngé ki bé léa.
Ébá bá tsíni á nsémm été, bwaalé bɔ́ ósú bot bése, á mfá ye ná ébá bevɔ́ɔ́ bá bé kɔ fe wɔŋŋ.
Ma bíra wa súgan vé melépgá ósú Nzamá, ya Ntí Yesus, ya fe mítɔ́pbán mí baángel ná, ó baale mémvéná má, kaa mɔ átára fas, kaa ábɔ dzam enziŋ weé ke ngamm
O táa bere mot enziŋ mó mbíí ya mbíí, o táa ki ñɔŋ ngap ébe éyá misémm; baalé wámyen nkeññ.
O táa tsíni ná wa ñú fáve mendzímm etámm, á mfá ábum dwe ya ábwiññ akwann dwe ñá fe oyomm vino.
Mísémm bot benziŋ mí ne éyéá été, mií ke bɔ́ ósú á nkíkgán misaŋ, ve émí ébá bevɔ́ɔ́ bá súgan myɔ ákóo.
Ébá bése bé ne á mvaba ye étɔɔ́ oloá ásí, bé ñɔŋŋe bémása beba ná bá ñep ya ngaŋŋ ése; é nza bɔ ná, átára éyola ya áyágalé Nzamá bé ŋga byana byɔ.
Ébá bá bé belé fe bémása bébwíni, bé táa bɔ́ ñɔŋ ané abobot akála ná bé ntɔɔ́ bɔbéñaŋ, ve fáve ná bé bíragá séan ya bɔ́, akála ná bé ne bebwíni ya míndzindziŋŋ míye mí ŋga ñɔŋ yaá abúánn ye é wéá éséññ weba.
É mam má émɔ vá ayágalé ya melépgá.
Ngé mot enziŋ aa vé áyágalé afé dá selan, ñí kaa ávakgan ya bebébélá bífíá, ébí Ntí wea Yesukristo, ya ébe áyágalé é ne ya bébélá nkaŋaŋŋ;
éñí te a ntɔɔ́ ndzálánn ya engúŋ, ăá yem dzam enziŋ; fáve ná a ntɔɔ́ nwúán ntuk ya bisó ya fe bífíá mitéé; été éñe evínn dá byála, ya metsamann, ya meteá, ya mbéa bíveŋveŋa,
ya mitéé mí ne kaa kígi, émí é bot miló mí wú yaá ntuk, ébá bébélá a ne kɔɔ́ ébe bɔ́, bá ñɔŋ fe nyébé ná ó ne é dzóm bá ñɔŋ ya dɔ abúánn; [kólogé amvála mam méte été].
Ve mbamba nyébé ñí a ne fá dzóm ye á mora abúánn, á mfá é mot a tɔɔ́ mvwaá ya ábímm a belé.
Amú ná bíí ndzí sɔ́ ya dzóm enziŋ éniŋ dzí, édɔ ná bí sés ki vea dzóm enziŋ été.
Édɔ ná, ngé bí belé é dzóm bía dzí ya fe é dzóm bía bwát, ya édí te, bí tɔbɔgé ya mesán.
Ve ébá bá bá kómo bɔ mikúkúmm, bá ku mébóblé été, ya melám été, ya ábwiññ akúkút ya baáŋgónó miñamle été, émí myá ke myá dulu bot édwá ye áwú été, ya á ntsamann.
Akála ná edziŋŋ moann édɔ é ne tsín ye mebé mése, édí bot benziŋ béé ñamle, bé mana yaá lés á mbwínánn été, bé mana yaá fe bábá bébyen ya abwiññ bindáglé.
Ve, á wa é mot Nzamá, túpge mam méte; véa, beegé nzósoó ómvús, ya nkaŋaŋŋ Nzamá, ya mbwínánn, ya edziŋŋ, ya edzíp, ya fe nsilann ñúu ósí.
Bɔɔ́ge bembamba meyítán béye á mbwínánn; bíñŋe éniŋ é ne mbéámbéá bé ngá lwée wa ya dɔ, dzam te fe wa o ngá yem dɔ átúga mem ébe ású abwiññ bengañiá.
Ású é Nzamá aa vé byém bíse eniŋ, ya Kristo Yesus éñí a ngá vé mbamba ngañiá ású Ponsio Pilato, ma mánan wa ná,
ó baale atsiŋŋ, kaa ayeŋŋ, kaa ki ya bidzo, akekwíñ ásian Ntí wea Yesukristo,
éñí éyɔŋ é tám da yian é kwíñ yaá, aa ye kúlu éndendaŋ éñí etámm á ne Ewólo Ndzwée, Kéza ye á bekéza, ya Ntí ye á bedzwée;
éñí etámm a belé éniŋ é ne kaa áwú, a tɔɔ́ éyéá mot enziŋ a sés yit bebeñ; éñí, mot enziŋ ăá bé yén, a sés ki yén. Éñe á tɔbɔgé ya ngaŋŋ ya mbéámbéá ekán. Amén.
Á mfá mikúkúmm míye é tám ñí, vá bɔ́ ayágalé ná bé táa bɔ mikanŋa, bé táa ki tɔbɔ ya mebúnn ébe ákúmm ye dá dăá tɔbɔ tɔbɔ ki, ve fáve ébe Nzamá, éñe fe aa dzálá bía ya byém bíse byéé fwíige, á mfá ye ná bía bí yén fe mvéáñ;
béé bɔ esós, bé bɔɔ́ge mikúkúmm míye bembamba míbɔann, bé bɔɔ́ge akap, bé téle fáve esomm ya esomm á mfá ye ávé ya esós;
béé kóán á mfá weba bébyen, mbamba mbókga ébe é tám é nkún nzu, ná bé biñ édí é ne ñá mfaŋ eniŋ.
Á Timoteo, baale ntam bé ngá kee wa, weé sáale nkɔ́bán túga ya nzeze nkɔ́bɔ ya biyɔ́ŋ mekéá bíye édí bá lwée ná nyemann mam;
ébe édí te, bevɔ́ɔ́ enziŋ éñe béé kɔ́bɔ néa, éde bé ngá lés á mbwínánn été.
Mvɔmm é tɔbɔgé ya mína.
Pablo, ápostol Kristo Yesus ákála nkómánn Nzamá, amvála ané ngaá ye éniŋ é ne ébe Kristo Yesus,
á mfá Timoteo, ndzindziŋŋ mwán wɔm: Abwará, ya nyénánn engóngɔ́ɔ́, ya é mvwaá Tará Nzamá, ya ébe Kristo Yesus Ntí wea.
Ma vé Nzamá akíba meé síman wa kaa ásim omos ye alú á meyaglán mam été. Éñe ma séan ya ñí ya osímánn mfúbánn amvála ané bímvámvámm byam byá bí ngá bɔ fe dɔ,
meé bíra wa kómo yén á mfá ye ná me tɔbɔ ndzálánn ya mesán, éyɔŋ ma síman é míige mwe;
meé síman é mbwínánn ó ne kaa meduk ó ne ébe wa, éwí a ngá tára tɔbɔ ósúsúá ébe éñe mvám Loida, ya ébe ñuá Ewunise; me tɔɔ́ ya mebúnn ná, ébe wa fe ntéññ mbɔ́ɔ́.
Amú ná Nzamá eé ndzí bía vé Nsísim áyeña, fáve éwí ye á nguu, ya édziŋŋ, ya fe ádzwée osímánn.
Éde, o táa wók é ngañiá Ntí wea osoán, ngé ki ma, é mwann mbok weñ; fáve ná, wa ñɔŋŋe fe ngap bía wa ébe nyénánn bindáglé ákála mbamba fwéñ, amvála ané é nguu Nzamá é ne,
éñe a koro yaá bía, a lwée yaá fe bía ya ékígá é ne eki, se ya mibɔann myea, fáve amú ntélán mam weñ ya mvɔmm, ébí bé ngá vé bía ébe Kristo Yesus kaa ná mvelann byém ó bɔ.
Édɔ éndagá, é léreban yaá ya ásian nkoro wea Kristo Yesus, éñí a ngá tsam awú, véa a kúlu eniŋ éyéá été, étɔɔ́ ñúu é ne kaa ábweñ ákála mbamba fwéñ.
Édí te édɔ, bé ngá téle ma nkat fwéñ, ya apostol ya fe nyágale.
Akála te édɔ fe má dzuk ya mam méte, ve măá wók osoán, amú ná ma yem nzá me bwíni yaá, me tɔɔ́ fe ya mebúnn ná a ne nguu ye ábaale ntam wɔm akekwíñ mos te.
Beegé ámvála efonann bebébélá meyágalé o ngá ñɔŋ ébe ma, ya mbwínánn, ya édziŋŋ été ébe Kristo Yesus.
Baalé é mbamba ntam bé kee yaá wa ákála Mfúfúp Nsísim a tɔɔ́ ébe bía.
O yem yaá édí ná, é bot bése bé ne Asia bé mana yaá ma álama, ébɔ́ bé ne Figelo bá Ermogenes.
Ntí á yénŋe é ndá bot Onesíforo engóngɔ́ɔ́, amú ná abwiññ biyɔŋ a ngá bɔ eé vé ma nguu, eé ndzí ki wók étɔɔ́ mwann mbok dam osoán,
fáve ná, ñí a tɔɔ́ á Roma, a ngá bíra ma dzéŋ, a koan fe ya ma.
Ntí á líkge ná á koan nyénánn engóngɔ́ɔ́ ébe mos te. Wa wa túga fe yem ámvála a ngá belan ya ma abwiññ bíyɔŋ Éfeso.
Ve wa, é mwán wɔm, ñɔŋŋe nguu ébe é mvɔmm é ne ébe Kristo Yesus.
Éde é mam o wók yaá ébe ma ébe ású abwiññ bengañiá, keegé mɔ bébébélá bé bot bá ye tɔbɔ nkɔkgán, á mfá ye ná bá bé yágale fe é bot bevɔ́ɔ́.
Ñɔŋŋe ngap ébe nyénánn bindáglé amvála ané é mbamba mwann bénzima Kristo Yesus.
Mot enziŋ ye a ne eséññ bénzima ăá tsinan ya éséññ okira efé ye éniŋ dzí, á mfá ye ná á vé é mot a ngá ñɔŋ ñí éséññ bénzima nlém mesán.
Ntéññ mbɔ́ɔ́ fe, é mot aa ke mekatan, ăá wún ngé ăá ke mekatan amvála ané metsiŋŋ méye été mé ne.
Mbeñ mefúp aa bɔ eséññ, aa yian bɔ é mot ósúá ye aa ñɔŋ ngap bibumá.
Túga síman é mam ma kɔ́bɔ ya wa má, amú ná Ntí éñe aa ye wa vé fak ébe dzam áse.
Símaŋán Yesukristo, éñí a wómo yaá miwúán été, mot ye é mvɔŋ bot David, amvála ané é mbamba fwéñ wɔm a ne,
Akála te édɔ fe ma dzuk ya bindáglé, akekwíñ ya nkeán mibok, amvála ané mbɔ abé. Ve éfíá Nzamá é sés á mbok.
Ya dzam te édɔ, ma nzomo ásesé ákála mitɔ́pbán mí bot, á mfá ye ná bá bé ñɔŋ fe akoroga ye mbéámbéá dúmá é ne ébe Kristo Yesus.
Bébélá efíá éñe ñí ná:
Amú ná ngé bí wú yaá bíabe bɔ́, bía ye fe niŋ bíabe bɔ́.
Ngé bí tɔbɔ yaá mbán, bía ye fe dzwée bíabe bɔ́.
Ngé bía kat ñí, ñí aa ye fe bía kat.
Ngé bí sés bebébélá bé bot, ñí aa laŋan bébélá mot,
amú ná a sés kat émyen.
Wámyen wa bíragá fe dzéŋ ná o téle wámyen ósú Nzamá o tɔɔ́ nkyabán, mbɔ biséññ ĕé belé dzam enziŋ ye áwók osoán, eé túga lére tételé bébélá efíá.
Ve sáalé é nzeze nkɔ́bɔ é ne kaa mfí, amú ná dá ye keéke ya mot á ékúkwát été;
é nzeze nkɔ́bɔ deba da ye mana ñeŋ amvála ané mora ebɔɔ́ fóó, néa éñe Emeneo bá Fileto bé ne,
ébá béte bé lés yaá á bébélá été, béé dzó ná nwómán miwúán ó bɔban yaá, éde bé ngá nzaman mbwínánn bot benziŋ.
Ve, é ñá mbókga Nzamá ñí á téle kaa áfógan, wa ó belé sitám te, “Ntí aa yem é bot bé ne áabeñ,” ya, “Édɔ, éñí áse aa lwée éyola Ntí á kólogé ékúkwát été.”
Édɔ é ne ná á mora ndá été dĕé sés fáve ya bibyetga bí koŋ ya ngoós etámm, ve a belé fe bibyetga bilé ya ébí sí, bivɔ́ɔ́ binziŋ bí ne á mfá ábelan ya byɔ ya ngaŋŋ, ébí bivɔ́ɔ́ byá á mfá nzeze mbelán.
Ya dzam te, ngé mot enziŋ aa tɔbɔ mfúbánn ébe é mam má, aa ye bɔ ébyetga é ne á mfá ngaŋŋ, ntélán eki, ya eban ébe Mása, nkomann á mfá mbamba mbɔann óse.
Vé, túpge bívéé bíye étɔɔ́ ndómán, dzéŋŋe nzósoó, ya mbwínánn, ya edziŋŋ, ya mvwaá, fufúlu ya é bot bá lwée éyola Ntí ya nlém mfúbánn.
Tépge medzó mé akúkút ya émá midzímán, weé yem ná má sɔ́ ya mitéé.
Éde éñí aa séan ya Ntí ñí ăá yian bɔ mot mikéá, fáve ná é mot a ne esós ébe bot bése, nkɔkgán á mfá ávé ayágalé, ya fe edzíp.
Éde eé vé melépgá ya mbamba nlém ébe é bot bá sóánn, ngé e ne bɔ tám enziŋ ná Nzamá aa vé bɔ́ édzoban dá ke ya bɔ́ ná bé ñɔŋ bébélá;
éde ngé bé biñ kén, bé túp ólám déble, éñí bé ntɔɔ́ mikómm á nkómánn weñ été.
Ve wa yian yem é dzam dí ná, mélú má súgan má, metám mé ne áŋgónó má ye sian.
Akála ná bot bá ye bɔ ná bá dziŋ bébyen, bedziŋŋ moann, bebɔ benzeze mevágá, bebɔ bingúŋ, bebyana bot, bebɔ melɔ́ ébe beéséá, be kaa áláŋ mbeŋ, be kaa ngaŋŋ,
be kaa eñúñuŋŋ, be kaa kómo awókgán, be boro bot mam, be kaa ádzwée nlém, mingéngét, bevíni mvéáñ,
bekuan bot, be kaa átára tém, betɔbɔ ndzálánn ya engúŋ, bedziŋŋ bivéé bé lígi ádziŋ Nzamá.
Bá lére ná bé dzálá mbamba nyébé, ve bá béé kat nguu nyébé te. Lúmŋe memvála mé bot méte mvús.
Amú ná ébá béte bé ne é bot bá duman mendá, béé ke ya ábíbiningá é ne ndzálánn ya misémm á mikómm. Biningá béte bivéé mendzaŋ ya mendzaŋ byá dzwée bɔ́,
bá yága tám áse, ve bá kaa kwíñ tám enziŋ á nyemann bébélá.
Ntéññ mbɔ́ɔ́ ané Janes bá Jambres bé ngá tébe Moisés á ngamm áyát, amvála te fe ébá béte bé tébe yaá bébélá ngamm áyát; é bot osímánn ó mana yaá wú ntuk. Éde, á mfá mbwínánn bé ku yaá.
Ve băá ye bera ke ósú, akála ná ndzímán weba wá ye léreban éyéá été ósú bot bése, amvála ané dá é ngá bɔban fe ya bot béte.
Ve wá o túga yaá bee áyágalé dam, ya éniŋ dzam, ya ntélán mam wɔm, ya mbwínánn wɔm, ya édzíp dam, ya edziŋŋ dam, ya ánzomo dam,
ndzéŋán ásí, ya midzuúk myam, amvála ané ébí me ngá yén Ántiokia, ya Íkonio, ya á Listra. Ámvála ndzéŋán ásí te ma me ngá nzomo dɔ! Éde ébe ásesé te, Ntí éñe a ngá koro ma.
Ve é bot bése bá kómo niŋ eniŋ nkaŋaŋŋ ébe Kristo Yesus, bá ye dzuk ye ná bá dzéŋ bɔ́ ásí.
Ve bembéa bé bot, ya beduk bot, bá ye keéke ósú bá duman abé été, béé duk é bot bevɔ́ɔ́, bébyen bá béé dukbán fe.
Ve wa tɔbɔgé é mam o yága yaá été, o yébe yaá fe mɔ mvéáñ, weé yem ébe nzá ó ngá ñɔŋ ayágalé.
Ya ná, ásɔ́ ye á mɔ́ŋŋ, o yem yaá Mitsili mí ne eki, émí mí ne wa vé é kén dá ke ya wa ákoroga ákála mbwínánn ébe Kristo Yesus.
Ntsili óse ó ne évúŋ dá sɔ́ ébe Nzamá, ó ne fe ya eban á mfá ávé ayágalé, á mfá ávé mbámm, á mfá ásóŋán, á mfá áyála mot ya melépgá á nzósoó été,
Ma kpéá wa ósú Nzamá ya édí Ntí Kristo Yesus, éñí á ntéle ná a nkún kík betétéá ya bewú misaŋ, ákála ásian deñ ya fe édzwée ngɔ́mán deñ.
Katge éfíá, tɔbɔgé nkomann ané éyɔŋ tám e ne mvéáñ ya éyɔŋ tám e ne abé, ásóŋán, ávé mbámm, ávé melépgá ya abwiññ edzíp ya ayágalé.
Amú ná tám da ye kwíñ, éñí bot bá ye bɔ kaa ánzomo áyágalé é ne bébélá, fáve ná ámvála mikómánn myeba bébyen mí ne, bá ye kóán beyágale bá kɔ́bɔ bɔ́ é mam bá dziŋ bá wók;
béé vea bébélá á melɔ́ meba été, bé ŋga veŋan á mengann.
Ve wá, tɔbɔgé ya kén ébe mam mése, nzomoŋé midzuúk, bɔɔ́ge eséññ nkat mbamba fwéñ, dzálágé fe éséññ Nzamá dwe.
Akála ná me ntɔɔ́ bebeñ ná bá swii ma ané bivévé, é tám ma ke da é kwíñ yaá fe.
Me bɔ yaá mbamba meyítán, me mana yaá mékatan mam, me baale yaá fe mbwínánn.
Atéé ye éndagá, bé nii yaá ma korona ye á nzósoó; éñí Ntí, nzósoó nkík misaŋ, aa ye ma kee mos te; se fáve ma etámm, ve ya fe ébá bésesé bá dziŋ ásian deñ.
Bíragá dzéŋ ná ó dzíga ma nzu yén.
Amú ná, ya ádziŋ éniŋ dzí, Demas a lama yaá ma, á kéñ á Tesalonika; Kresente ñí á Galasia, Tito ñí á Dalmasia,
fáve Lukas etámm éñe a ne bía ñí.
Ñɔŋŋe Markos, o sɔ́ mína ñí, akála ná a ne ma ya eban á mfá éséññ Nzamá.
Ve Tikiko maá lóm ñí Éfeso.
Éde éyɔŋ wa nzu, nzaá ya ekót me ngá lík á Troas ébe Karpo, ya fe mitsili, ádaŋdaŋ émí bikop bétsít.
Alejandro, nlwíñ bikyeñ, a bɔ yaá ma abé abwiññ, Ntí éñe aa ye ñí vé méyáán má yian ya mibɔann myeñ.
Wa tɔbɔgé fe ñí ya nkée; akála ná, a bíra yaá ke é fwéñ bía kat á ngamm áyát.
Eyɔŋ ósúá me ngá vé eyalann, mot enziŋ ĕé mbé á mfá wɔm, fáve ná bésesé bá mana ma lama; bé táa ki bɔ́ áláŋ ebúk te.
Ve Ntí éñe á mbé á mfá wɔm, éñe fe a ngá vé ma nguu, á mfá ye ná ébe ma, nkatann fwéñ ó dzálában ye fe ná bot bésesé béye meyɔŋ mefé bé wók. Éde me ngá tɔbɔ nkoránn ébe ánu mgbemgbem.
Ntí éñe aa ye ma koro ébe mbéa mbɔann óse, éñe fe aa ye ma baale á mfá ébe édzwée ngɔ́mán ye á dzóp deñ. Éñe á tɔbɔgé ya dúmá mbéámbéá ya mbéámbéá. Amén.
Bérágán ya Priska bá Akila, ya é ndá bot Onesíforo.
Erasto aá lígi á Korinto, ve Trófimo ñí ya maá lík nkúkwann á Mileto.
Bíragá dzéŋ ná ó nzu kaa ná metám mé mveŋ ya avép bí sian. Ewubulo aa bérán ya wa, ya Pudente, ya Lino, ya Klaudia, ya fe bɔbédzaŋ bésesé.
Ntí á tɔbɔgé ya nsísim we. Mvɔmm é tɔbɔgé ya mína.
Ma Pablo, óloá Nzamá ya ápostol Yesukristo, amvála ané mbwínánn mítɔ́pbán mí bot Nzamá ó né, ya fe nyemann ye édí é ne bébélá, ákála bébélá nyébé,
ébe oyan ye éniŋ é ne mbéámbéá, édí é Nzamá a ne kaa ábɔ mineá a ngá tára kyaa, kaa ná mvelann byém ó bɔ.
Éde, niané é tám déñ e ngá kwíñ, a dzálá ngaá te ébe nkatann efíá bé téle yaá ma, amvála ané é mvéná Nzamá Nkoro wea e ne.
Ébe Tito, é ñá mwán wɔm ye á mbwínánn ó ne bía fufúlu: Abwará ya mvwaá atéé ye ébe Tará Nzamá, ya ébe Kristo Yesus Nkoro wea.
Akála te édɔ, me ngá lík wa ya dɔ á Kreta, á mfá ye ná ó mana kom é mam mé ngá lígi má buk ósí, ya fe ná o téle betébosú ébe kada kísoan amvála ané me ngá mánan wa.
Amú ná ntébosú aa yian bɔ é mot a ne kaa bidzo, a tɔɔ́ amvála ané éñí aa belan ya é mam Nzamá, kaa ábéle émyen ó yóp, kaa áyéá avóó, kaa mfían meywa, kaa mbɔ mitéé, kaa ki éñí aa ñɔŋ ábúánn dá sɔ́ á mbémbéa menzenn.
Fáve ná aa yem ñɔŋ beyéŋ, ya ádziŋ édí é ne mvéáñ, ya átɔbɔ ya kén, nzósoó mot, é mot a ne eki, ya ádzwée nlém weñ émyen,
eé túga baalé bébélá efíá, amvála ané áyágalé é né; á mfá ye ná ñí á tɔbɔ fe nkɔkgán ye álép ya áyágalé é ne mvwaá ya álére é bot bá bɔ bisó évuzá deba.
Amú ná abwiññ bot é ne bebɔ melɔ́, bekɔ́bɔ nzeze mikɔ́bɔ, ya beduk bot, ádaŋdaŋ ébá béye á nkíkgán akeé;
ébá béte dá yian ná bé dzíp bɔ́ menu, amú ná bá nzaman mendá mé bot migúrá, béé yágale é mam mé ne kaa áyian, á mfá ye ábúánn dá sɔ́ á mbémbéa menzenn.
Mot mbɔ́ɔ́ ye ébe bɔ́, nkúlu medzó weba bébyen, a ngá dzó ná,
“Tám áse Bekretense bé ne minéneá,
bembéa bétsít béye áfan,
bedzí bidzí ya bivovoba.”
Ngañiá te a ne bébélá. Akála te édɔ, ábíra bɔ́ bwaale ya ngét, á mfá ye ná bé tɔbɔ mvwaá á mbwínánn été;
kaa ábéá mengann Bejudio, ya fe mémvéná mé bot má vea bot á bébélá été.
Mam mésesé mé ne ná fúmm á mfá ébá bá bé ne fe ná fúmm; ve á mfá ébá bé ne nwúán ntuk ya fe ébá bé ne kaa ábwíni, dzam enziŋ é sés bɔ́ ná fúmm; fáve ná atéé ye ásímánn deba akekwíñ milém myeba mí ne bɔ́ nwúán ntuk.
Bá mem ná bá yem Nzamá, ve ya mibɔann myeba bá sóán ya ñí; bé ne ébá bot bá víni, bebɔ melɔ́, bá kaa ki eban á mfá mbɔann enziŋ ye ó ne mvéáñ.
Ve ébe wa, kɔ́bɔgé ámvála dá yian ya áyágalé é ne mvwaá.
Béfám bé ne bitsitsiga bá yian bɔ ya kén, ya ngaŋŋ, ya fak, bé tɔɔ́ mvwaá á mbwínánn été, édziŋŋ été, ya étɔɔ́ mbán été.
Á mfá mbɔ́ɔ́ fe bitsitsiga bí biningá, ébe ámvála bá niŋ, bá yian bɔ á bidzidzin, kaa áswa bot, kaa ki ábɔ aloá ye á abwiññ vino; ve fáve ábɔ beyágale béye édí é ne mvéáñ,
á mfá ye ná bé yágale bengwan bé biningá ná bé dziŋ béyóm beba, ya fe ná bé dziŋ é bwán beba,
bé tɔbɔ ya kén ya afúnlém, béé kálá mendá meba, miñeñép, béé tɔbɔ fe édzwée béyóm beba ásí, á mfá ye ná éfíá Nzamá bé bɔ dɔ kaa ábyana.
Amvála te fe, lépge bendómán ná bé tɔbɔ ya kén.
Ébe mam mése, léregé wámyen amvála ané efonann ye á mbamba mibɔann, ya ávé méyágalé mé ne nzósoó ya ngaŋŋ,
ya á nkɔ́bɔ ó ne mvwaá kaa bidzo, á mfá ye ná é mot a ne wa á ngamm áyát, niané a bɔ yaá kaa ábelé mbéa dzam ye ádzó bía, á wú osoán.
Á mfá áloá, léregé dɔ ná é tɔbɔgé édzwée bémása beba ásí ébe dzam áse, béé vé bɔ́ mesán á nlém, kaa ábɔ ya bɔ́ bisó,
kaa áswala abímm byém, fáve léregán ná bé tɔbɔ ya mína mbamba mebúnn mése, á mfá ye ná ébe dzam áse bé sák áyágalé Nzamá, Nkoro wea.
Amú ná é mvɔmm Nzamá é léreban yaá, deé sɔ́ ya akoroga ébe bot bése,
deé vé bía melépgá ná bí tep bikúkwát bí mam ya bivéé bíye á nlém mot á mfá ye ná ébe éyɔŋ dí, bí tɔbɔ ya kén, ya nzósoó, ya á mbamba nkaŋann été,
bíí baale oyan ó ne ya abwará; édɔ é ne ásiann ya é dúmá é bora Nzamá ya Nkoro wea, Yesus Kristo.
Éñí a ngá vé é ñúu deñ émyen ákála dea, ná á koro bía ébe ntsamann metsiŋŋ óse, á fúbu fe ntɔ́pbán áyɔŋ déñ, édí dá bíra dzéŋ bembamba míbɔann.
Mam méte émɔ kɔ́bɔgé, vá melépgá, bwaalé fe ya nguu édzwée ése. Mot enziŋ ñí a táa ki wa áñɔŋ avítsaŋ.
Bé táa kɔ́bɔ mot enziŋ abé, bé táa ki bɔ́ ádzéŋ ya mitéé, fáve ná bé bɔ añep, béé lére evwévwé nlém áse ébe bot bése.
Amú ná bía fe ébe metám mevɔ́ɔ́ bí mbé akúkút bot, bí tɔɔ́ fe melɔ́, bíí lés, bíí tɔɔ́ fe aloá ye mikómánn ya bivéé mendzaŋ ya mendzaŋ, bíí niŋ ábé été ya miñamle été. Bí tɔɔ́ é bot bá víni, bíí vínan fe bevɔ́ɔ́ ya ébá bevɔ́ɔ́.
Ve eyɔŋ ededea ésós Nzamá Nkoro wea
e ngá léreban ya édziŋŋ deñ ébe mot binam,
éñe a ngá koro bía,
se akála mibɔann míye á nzósoó,
fáve amvála nyénánn engóngɔ́ɔ́ weñ ó né,
ébe nsopbán ye ábera tɔbɔ mfefeñ,
ya ábera tɔbɔ mfefeñ mbyálánn amú Mfúfúp Nsísim,
éñí a ngá swii ébe bía abwiññ
ya akála Yesukristo Nkoro wea,
á mfá ye á tɔbɔ benzósoó
ya akála é mvɔmm deñ,
ya fe ná bí nzu yaá bɔ beñɔŋ tsígá
ya oyan ye éniŋ é ne mbéámbéá.
Éfíá e ne tételé édɔ dí.
Éde ébe é mam má, émɔ ma kómo ná o bíra vé ayágalé ná é bot bé bwíni yaá Nzamá, bé kee bébyen ébe bembamba mibɔann. Mam méte émɔ mé ne mvéáñ ya fe abúánn ébe bot.
Ve ásáale akúkút bisó, ya mébárán mé bot, ya mitéé, ya fe melúmán ébe á mfá nkɔɔ́ metsiŋŋ; amú ná mam méte mé ne kaa ábúánn ya kaa ayílí.
Ébe é mot aa sɔ́ ya nkánán mengamm, niané wa vé ñí mbámm éyɔŋ ósúá, ya édí beáñ, ákánan ya ñí.
Yemŋe ná éñí te a ntɔɔ́ ekúkwát mot, aa bɔ nsémm, etɔɔ́ ná aa vé fe émyen meku.
Niané ma lóm wa Artemas, ngé ki Tíkiko, bɔɔ́ge avóó ná o nzu ébe ma á Nikópolis, amú me kík yaá ná ma ye lot metám mé avép ó véa.
Á mfá nyem metsiŋŋ Zenas, bá Apolos, túgán bɔ́ ávwála átsíni ekena ósú, á mfá ye ná dzóm enziŋ é táa bɔ́ ádzéŋ.
Ya fe é bot bea bá bé yága ná bé kee bébyen ébe bembamba mibɔann, béé vwála é mam má bíra yi á mfá ye ná bé nza tɔbɔ kaa bibumá.
É bot bése bé ne bíabe bɔ́, bá bérán ya wa. Ábérán fe ya é bot bá dziŋ bía á mbwínánn été.
Mvɔmm eé tɔbɔgé ya mína bése.
Ma Pablo, é mwann mbok Kristo Yesus, ya mwadzaŋ wea Timoteo, bía tsili ndzindziŋŋ Filemón, ñí á bɔ fe eséññ bíabe bɔ́,
ya kéá dzea Apia, ya Arkipo mvwíññ dzeá ye á melúmán, ya fe ékóánn bebwíni é ne é wa á ndá.
Abwará ya mína ya mvwaá, ébe Tará wea ya Ntí Yesukristo.
ma wók fe édziŋŋ dwe ya mbwínánn o belé ébe Ntí Yesus ya á mfá bekrísten bése,
amvála te édɔ awókgán ye mbwínánn dwe dá ye bɔ mvéáñ ébe nyemann édí áse é ne mbeŋ, é tɔɔ́ ébe bía amú Kristo.
Éde, á mwadzaŋ, me belé yaá fá abwiññ mesán ye mfoŋann nlém akála édziŋŋ dwe; amú ná mílém bekrísten o mana yaá myɔ vé awaabé.
Amú dzam te, dá e tɔɔ́ ná ébe Kristo me belé ededea filí ye ámánan wa édí dá yian.
Ve dá é tɔɔ́ ná ma dziŋ wa, ma yén mvéáñ ná me lép wa, ma Pablo, me tɔɔ́ ané ñá mot, ve me tɔɔ́ fe mbok Kristo Yesus éndagá,
ma lép wa mfá é mwán wɔm Onésimo, éñí me byéñ yaá me tɔɔ́ mfetann á ndá mibok.
Éñí tám ómvús, aa mbé wa kaa eban, ve éndagá, a ntɔɔ́ bía ya eban bía wa.
Éde éñí te, a ne éñí ma bíra dziŋ, ma bera fe wa ñí ábúlán.
Ané éñí mámyen me ngá ye ñí kómo ábaale, ná ábelan ya ma éveŋ dwe á nkómm me ne ákála mbamba fwéñ.
Ve meé ndzí kómo bɔ dzam enziŋ kaa wa ásíli, á mfá ye ná áñep dwe é bɔ kaa ábɔ ákála ntsinann, ve fáve ákála nkómánn we.
Amú a ne bɔ ná édɔ aá kánan ya wa oyomm abɔ́ŋŋ tám, á mfá ye ná o bera ñí ñɔŋ mbéámbéá;
se fe amvála ané oloá, fáve ané ndzindziŋŋ mwadzaŋ wá daŋ oloá, ósúá ébe ma, ve mfá we ádaŋdaŋ, atéé éniŋ dzí, akekwíñ ébe Ntí.
Éde ngé wa ñɔŋ fá ma ané mwanñɔŋ á mbwínánn, ñí á ñɔŋŋe fe ané ma.
Ngé aá bɔ wa etɔm enziŋ, ngé a belé ki wa dzóm enziŋ, ma síligé dɔ.
Ma Pablo, ma ma tsili dɔ ya é wéá wɔm. Ma ye dɔ táŋ. Dá e tɔɔ́ ná măá kómo wa dzó ná éniŋ dzwe wámyen, o belé fe ma dɔ mvólá.
Á mwadzaŋ, yébegé ná me ñɔŋ ávwála dwe te ébe Ntí; vá ma nlém awaabé ébe Kristo.
Me tsili yaá wa me tɔɔ́ ya mewók mwe mebúnn; meé yem fe ná wa ye bɔ álot abímm ma síli wa.
Éde, komŋe fe ma edzoók, amú me tɔɔ́ mebúnn ná ya méyaglán menan, dá ye bɔban ná me bera búlán ébe mína.
Epafras aa bérán ya wa, éñí bía ñí bí ne míbok mfá Kristo Yesus,
ya Markos, ya Aristarko ya Demas ya fe Lukas, ébɔ́ bá vwála ma éséññ Nzamá.
É mvɔmm Ntí Yesukristo eé tɔbɔgé ébe mísísim myenan.
Nzamá aá kɔ́bɔ ya betará ókuá abwiññ biyɔŋ, ya abwiññ memvála ébe bekúlu medzó,
mélú má súgan má, a kɔ́bɔ yaá ya bía ébe é Mwán weñ, éñe a ngá téle ñɔŋ tsígá ye byém bíse, ébe éñe fe a ngá vele ya ñí dzóp ya eniŋ ngúrá.
Éñe a ne mikwikwiñ míye é dúmá deñ, nswánn ye é ñúu deñ émyen ná tsás. Éñe fe aa baale byém bíse ya efíá ye é nguu deñ. Niané a ngá mana tun misémm, éde a ngá tɔbɔ ósí á yóp été á mfá meyóm étɔɔ́ édzwée Nzamá;
Éñe a súgan yaá daŋ ábɔ nnén álot baángel, dá é tɔɔ́ ná éñe a ñɔŋ yaá tsígá éyola dá daŋ ya ngaŋŋ álot ébɔ́.
Amú ná, á ángel mbé ye baángel Nzamá a ngá dzó eyɔŋ enziŋ ná:
“Wa o ne é Mwán wɔm,
me byéñ yaá wa émuú;”
“Ma ye bɔ Éséá á mfá weñ,
Ñí aa ye fe bɔ Mwán á mfá wɔm?”
Éde aa bera fe kɔ́bɔ, éyɔŋ aa nzu ya ntóó mwán weñ éniŋ dzí ná:
“É baángel bése Nzamá bé kaŋŋe ñí.”
Éde, á mfá baángel aa dzó ná:
“Éñe aa bɔ é baángel beñ bivúŋ,
bébɔ biséññ béñ bá míkaba mí ndúán.”
Ve á mfá Mwán aa dzó ná:
“Á Nzamá, étɔɔ́ édzwée dwe é ne akekwíñ mbéámbéá;
ntúmm édzwée ye á nzósoó éwɔ wá ó ne ntúmm ye édzwée ngɔ́mán dwe.
O dziŋ yaá nzósoó, o víni yaá fe ntsamann metsiŋŋ;
ya dzam te édɔ, Nzamá,
é Nzamá we, ya mbwánn mésán
a tɔ́p yaá wa ádaŋ ébá béye nsámá we.”
Ya fe ná:
“Á Ntí, atéé ye átáraga, wa o ngá téle míbókga míye é sí ñí.
Dzóp dá e ne mbɔann ye é mó mwe;
byá ye fe dzáŋ, ve wa wa lígi;
byém bíse byá ye bɔ miyomm ané etóp,
éde amvála ané ekót bá ye vígile,
ya ané etóp byá ye tɔbɔ ntsénán;
ve wa, o ne kaa átsén,
míbú mywe myá myăá mana ki.”
Ve, á ángel mbé ye baángel a dzó yaá eyɔŋ enziŋ ná:
“Tɔbɔgé ósí á mfá meyóm wɔm akekwíñ ané
ma bɔ mínzínzíŋŋ mywe étéle mebɔ dwe?”
Nde se ná ébɔ́ bésesé bé ne mísísim myá bɔ biséññ, milómán á mfá ávwála ébá bé nkún ñɔŋ akoroga tsígá?
Akála te édɔ dá yian ná bí bíra túga dzálá é mam bí wók yaá, a nza bɔ ná bí lés nzenn.
nzá ámvála bía bía ye sáale, ngé bía bɔ kaa ábís ábímm mora akoroga dí, édí Ntí a ngá tára bía kat fwéñ? Bía bí yém yaá fe nguu amú ébá bé ngá ñɔŋ wɔ́;
Nzamá ñí eé vé fe ngañiá etéññ evɔ́ɔ́, átára méndem, ya biyágán bí mam, ya méndzaŋ mé mam má lére nguu, ya fe medás méye á Mfúfúp Nsísim, ámvála nkómánn weñ ó ne.
Amú ná, se baángel ébɔ́ Nzamá a ngá téle éniŋ é nkún bía nzu, édzwée deba ásí, édí bía kɔ́bɔ ya dɔ.
Ve, vóm enziŋ mot enziŋ a ngá vé ngañiá eé dzó ná:
“Mot a ne dzé ná o síman ñí,
ngé ná, é mwán mot ki, ná o fép ñí?
O bɔ yaá ñí ná á tɔbɔ nsilann ósí avítsaŋ álot baángel,
o bwára yaá ñí korona ye dúmá ya ngaŋŋ,
míbɔann mí mam míye é mó mwe, myá o vé yaá fe ñí edzwée.
Waá tɔɔ mam mése édzwée deñ ásí.”
Amú ná niané a ngá tɔɔ́ mam mése édzwée deñ ásí, eé ndzí lík dzóm enziŋ ná dé sés édzwée deñ ásí. Ve ye anzukwíñ éndagá, bía bĭí téa ná byém bíse bí ntɔɔ́ édzwée deñ ásí.
Ve bía bía yén éñí a ngá tɔbɔ nsilann ósí oyomm avítsaŋ álot baángel, é Yesus a ntɔɔ́ ya korona ye á dúmá ya ngaŋŋ ébe mídzuúk míye awú, amú é mvɔmm Nzamá, a kyak yaá awú ákála bot bése.
Amú é ngá yian ná, ébe éñí byém bíse bí ngá veleban ákála deñ, ákála deñ fe byém bíse bí ne, a ke yaá ya abwiññ bwán á dúmá, éñe a mana bɔ́ tɔɔ nkomann amú éndáglé éñí a ngá téñ ákoroga deba.
Amú ná ané éñí aa téle eki, ané ébá bé ntɔɔ́ ntélán eki, bésesé bá sɔ́ ébe mbɔ́ɔ́, akála te édɔ ăá wú osoán ye á lwée bɔ́ ná bɔbédzaŋ,
eé dzó ná:
“Ma ye kat bɔbédzaŋ fwéñ éyola dwe énzénzaŋ ékóánn bot été,
ma ye wa yee byeá bíye á nkaŋaŋŋ.”
Aa bera dzó ná,
“Ma ye tɔbɔ ya ñí mebúnn.”
Aa bera dzó ná:
“Dággán, ma ñí bíabe é bwán Nzamá a vé yaá ma.”
Dá é tɔɔ́ ná, bwán bé ñɔŋ yaá fufúlu ñúu ya mekií, Yesus ñí aa ñɔŋ fe byɔ fufúlu ntéññ mbɔ́ɔ́, á mfá ye ná, ébe áwú deñ, á tsam é nguu édzwée éñí a ngá dzwée ya awú, dá yíli ná, déble;
a tɔɔ́ fe filí ébá bésesé, bé mbé bé tɔɔ́ áloá wɔŋŋ ye áwú táŋ ntéññ eniŋ ngúrá.
Amú ná bébélá, se baángel ébɔ́ aá nzu vwála, fáve ná aá vwála é mvɔŋ Abraam.
Akála te édɔ, ñí a ngá yian bɔ ntéññ mbɔ́ɔ́ ya bɔbéñaŋ ébe mam mése, á mfá ye ná á bɔ ntébosú befára bá tɔbɔ ya ñí mebúnn, a ne fe ya nlém engóngɔ́ɔ́ á mfá ye ébe é mam Nzamá, ná ávea mísémm bot.
Éde, dá é tɔɔ́ ná émyen ñí aá dzuk ya nyénánn mebóblé, a belé nguu á mfá ye á vwála ébá bá yén mebóblé.
Á mítɔ́pbán mí bɔbédzaŋ, amú dzam te, mína é bot míní ñɔŋ yaá fufúlu ekígá ye á dzóp nsámá mbɔ́ɔ́, túgán dága Yesus, ápostol ya ntébosú befára ye á mbwínánn wea bía mem.
Éñí a ngá téle ñí, á mbé a tɔɔ́ ya ñí mebúnn ntéññ mbɔ́ɔ́ fe ané Moisés ébe é ndá bot áse Nzamá.
Akála ná ndá ése e ne nlóŋán ya mot enziŋ, ve éñí aa bɔ mam mése éñe a ne Nzamá.
Éde Moisés a mbé éñí bá tɔbɔ ya ñí mebúnn ébe é ndá bot áse ané mbɔ biséññ ébe é ngañiá ye é mam bá ye súgan kɔ́bɔ.
Ve Kristo ñí a tɔɔ́ ané Mwán ébe é ndá dzeñ; é ndá dzeñ te édɔ e ne bía, ngé bía túga biñ kaa ádzɔgɔ, mebúnn ya mevágá méye oyan.
Dzam te édɔ, ámvála Mfúfúp Nsísim aa dzó ná:
“Ngé mína wók é kíŋŋ deñ émuú,
kaa ábɔan mílém myenan aleét;
amvála ané é tám nsɔŋán méyéá,
é tám mebóblé éyáŋŋ été;
é vóm beésúá bé ngá bóble ma,
baá kyak ma, afáŋbɔ ná bé ngá yén míbɔann myám
táŋ mibú mewóm mé nii.
Amú dzam te édɔ me ngá yéá ya myee bot te,
éde me ngá dzó ná, ‘bá vus nzenn mílém myeba été eyɔŋ ése,
béé ndzí ki yem míkómánn myam.’
ané me ngá kan sɔŋ ébe méyéá mam ná:
‘Băá ye ñíi áwaabé dam été amvála enziŋ.’ ”
Á bɔbédzaŋ, dággán ná mot enziŋ ye ébe mína a nza tɔbɔ ya ekúkwát nlém ye kaa ábwíni, á mfá ákánan ya é Nzamá a ne ntétéá.
Ve ná, kada mos, mína bébyen lépgánán bevɔ́ɔ́ ébe ébá bevɔ́ɔ́, éyɔŋ bé ngén bá dzó ná, “Émuú”, a nza bɔ ná mot enziŋ ye ébe mína a ntɔɔ́ ya nlém aleét akála meduk mé nsémm.
Amú ná ébe Kristo bí sɔ́ yaá bɔ beñɔŋ ngap fufúlu, ngé e ne ná bía biñ nguu mébúnn mea bí ngá tára ya mɔ kaa áfógan akekwíñ asúgánn,
éyɔŋ bé ngén bá dzó ná:
“Ngé mína wók é kíŋŋ deñ émuú,
kaa ábɔan mílém myenan aleét amvála ané é tám nsɔŋán méyéá.”
Akála ná, benzá bé ngá wók ñí, ná baá sɔŋ fe ñí ya meyéá? Nde se ébá bésesé bé ngá kólo Égipto ya Moisés?
Benzá ki Nzamá a ngá yéá ya bɔ́ ébe mibú mewóm mé nii? Nde se ya ébá bé ngá bɔ nsémm, míbim myeba myá mí ngá lígi fe mí bóo éyáŋŋ été?
Benzá ki a ngá kan ya bɔ́ sɔŋ ná băá ye ñíi áwaabé deñ? Nde se fáve ébá bé ngá bɔ melɔ́?
Éde, bí téa ná bĕé mbé ñíi été ákála é kaa mbwínánn weba.
É tám ngaá ye áñíi áwaabé deñ é ngén dá laŋan, bí tɔbɔgán ya nkée ná mot enziŋ ye á nsámá wenan a nza súp.
Amú ná bía bé kat yaá fe mbamba fwéñ ntéññ mbɔ́ɔ́ ané ébɔ́; ve éfíá bé ngá kat bɔ́, deé ndzí bɔ ya bɔ́ abúánn, akála ná ébá bé ngá wók dɔ, béé ndzí dɔ fulan ya mbwínánn.
“Ané me ngá kan sɔŋ ébe méyéá mam ná:
‘Băá ye ñíi áwaabé dam été.’ ” Afáŋbɔ ná míbɔann myeñ myá bem mana atéé ye á mvelann éniŋ ngúrá.
Amú ná vóm enziŋ a kɔ́bɔ yaá aaná, ébe álú zaŋgbéá:
“Nzamá a ngá waabe álú zaŋgbéá ébe bíséññ byeñ bíse.’
Ya fe ná:
“Băá ye ñíi áwaabé dam été.”
Dá é tɔɔ́ ná, é ngén dá dzéŋ ná bot benziŋ bé ñíi été, ébá bé ngá tára wók mbamba fwéñ béé ndzí ñíi ákála melɔ́.
Éde Nzamá a bera yaá téle mos ofé: “Émuú”, eé kɔ́bɔ ébe David, niané abwiññ tám é lot yaá, ámvála bé tára yaá dzó ná:
“Ngé mína wók é kíŋŋ deñ émuú,
míní táa bɔ mílém myenan aleét.”
Akála ná, ngé Josue á vé bɔ́ áwaabé, ngé băá bera kɔ́bɔ ya mos mfé ébe melú méye ósú.
Édɔ é ne ná, Sátará enziŋ ye áwaabé a ngén á mfá áyɔŋ Nzamá.
Amú ná é mot a ñíi yaá áwaabé deñ été, émyen ñí a waabe yaá ébe bíséññ byeñ, ntéññ mbɔ́ɔ́ fe ané Nzamá ñí a ngá waabe ébe áabyeñ.
Édɔ ná bí bíragán ádzéŋ ná bí ñíi ébe áwaabé te, a nza bɔ ná mot enziŋ eé vú efonann melɔ́ te aa kpéñ.
Amú ná éfíá Nzamá é ne ntétéá, dá dzéa fe eséññ mvéáñ, é ne fe akáp ádaŋ é nzwaokeŋ ése é ne ya nzep é beáñ; dá túgan akekwíñ dá kána nlém ya nsísim, moŋ mé ñúu ya nsɔ́msɔ́mŋá, á mfá ábíli asímánn ya mikómánn míye á nlém été.
Éde dzam enziŋ ye é ne mvelann dăá sɔbɔ ébe ású deñ, ve mam mése mé ne éndendaŋ ya swéswéññ ébe ású é mís éñí bía yian ke ávé táŋ.
Dá é tɔɔ́ ná bía bí belé é mora ntébosú befára a ngá ñíi á dzóp été, Yesus, é Mwán Nzamá, éde bí biñŋán nguu mbwínánn wea bía mem.
Amú ná bĭí belé ntébosú befára a ne bɔ kaa áwórán áteák dea, fáve éñí a yén yaá mebóblé memvála mése ané bía, ve ñí kaa nsémm.
Édɔ ná, ya mebúnn bí keŋán étɔɔ́ édzwée ye abwará bebeñ, á mfá ye ná bí ñɔŋ nyénánn engóngɔ́ɔ́, bí koan fe ya ábwará dá vwála bía, é tám bí ŋga yi yaá dɔ.
Amú ná ntébosú befára áse bá tɔ́p, aa sɔ́ bot été, ná a bɔ ntébe nzaŋŋ amú bot, á mfá ye ná ébe é mam Nzamá, aa ye vé bivévé ya metúnŋa ákála misémm.
Éde ñí a ne fe dɔ bɔ ya añep á mfá ébá bé ne midzímán ya ébá bá vus nzenn, é tɔɔ́ ná émyen ateák dá dá dzwée fe ñí;
ya dzam te édɔ aa yian vé ya dɔ metúnŋa ákála misémm, ané éemyeñ émyen ané émí bot.
Éde mot enziŋ ñí ăá ñɔŋ ki ngaŋŋ te ébe émyen, fáve niané Nzamá a lwée yaá ñí ámvála é ngá bɔ fe ébe Aarón.
Néa fe Kristo eé ndzí vé émyen dúmá ná átɔbɔ ntébosú befára, fáve éñí a ngá dzó ya ñí ná:
“O ne é Mwán wɔm,
mé byéñ wa émuú.”
Ámvála aa dzó fe vóm mfé ná:
“O ne fára mbéámbéá
Éde mélú Kristo á mbé émo éniŋ dzí, a ngá dzaa ya meyaglán ya míige ya mora dú ébe éñí á mbé ñí koro áwú. Ané Nzamá a ngá wók ñí ákála ná a mbé belé ya ñí wɔŋŋ ye éki.
Éde afáŋbɔ ná a mbé Mwán, ébe mídzuúk aá yén, a ngá yága mbɔann mewók;
éyɔŋ a ngá mana dzálá édí a ngá yian bɔ, ané a ngá nzu bɔ nzenn ye ákoroga é ne mbéámbéá ébe ébá bésesé bá bɔ ñí mewók,
Ñí a tɔɔ́ ntélán Nzamá ané ntébosú befára, amvála ané nsámá Melkisedek ó ne.
Ébe édí te, bí belé abwiññ mam ye ádzó, ve ayéñ ye ákelan, dá é tɔɔ́ ná mína míní nzu yaá bɔ miló aleét á mfá áwók.
Amú ná ábímm tám é lot yaá dí, dá é tɔɔ́ ná mína míní ŋga yian yaá bɔ beyágale, ve dá dá yian ná mot enziŋ a bera mína yágale metáraga mé mam méye bífíá Nzamá, ya fe ná míní nzu yaá bɔ ébá bá yian ya meñáŋ, se beñá bidzí.
Akála ná éñí áse a ngén aa ñú meñáŋ, ăá vébán ya nzósoó éfíá, amú ná a ne nkéŋá mwán.
Ve beñá bidzí bí ne á mfá beñá bot, ébá béte bé mana yaá yem ákála evébánn, bé ntɔɔ́ fe nkɔkgán á mfá ábíli abé ya mvéáñ.
Dá é tɔɔ́ ná, bí lík yaá ómvús meyágalé méye ósúá ébe Kristo, bí keŋán ósú á mfá beñá bot, se ábera ábwíi mbókga ye édzoban biwúwúa míbɔann, ya édí ye á mbwínánn ébe Nzamá,
ya édí ye áyágalé á mfá meduubán, ya édí ye ábere bot mó, ya édí ye á nwómán miwúán, ya édí nkíkgán misaŋ ó ne mbéámbéá.
Éde bía ye bɔ dzam te, ngé Nzamá aa yébe dɔ.
Amú ná, ébá bé tára yaá tɔbɔ éyéá été, bé kyak dás ye á dzóp, fufúlu bé ñɔŋ Mfúfúp Nsísim,
bé kyak fe é mbamba éfíá Nzamá ya menguu méye mbéámbéá éniŋ á nkún nzu;
véa, bé búlán ómvús, bot béte bé sés bera búlán á mfá édzoban; akála ná bébyen bá bera kele é Mwán Nzamá á krús á mfá weba bébyen, béé lére ñí osoán éndendaŋ.
Amú ná, é sí é ñú yaá é mveŋ da bɔ deé ku été, niané da féá fe bilwá bí ne ya abúánn á mfá ébá bá beñ dɔ, da ñɔŋ fe ábwará Nzamá.
Ve ngé dá féá miséé ya biyɔɔ́, dé sés fe ya abúánn eé ntɔɔ́ ná dá ñɔŋ biboŋ, ané bá súgan dɔ dzígi.
Á mindzindziŋŋ atwaa bía kɔ́bɔ néa, bía bía yem bébélá é mam má daŋ ya mvéáñ, mé tɔɔ́ fe émá méye ákoroga á mfá wenan.
Amú ná Nzamá a sés ekúkwát ye a ne vwían éséññ denan, ya édziŋŋ míní lére yaá ébe éyola deñ, é tám mína bɔ míní séan, míní ngén fe mína séan ya mítɔ́pbán mí bot.
Ve bía kómo ná kada mot ye ébe mína, á léregé amvála nkómánn te, ná á bwíni, á tɔbɔ fe ya oyan óse, akekwíñ asúgánn,
á mfá ye ná míní nza bɔ mindéndeát, ve fáve é bot bá vú ébá ya mbwínánn ya fe edzíp bá ñɔŋ mengaá tsígá.
Amú ná éyɔŋ Nzamá a ngá kyaa Abraam ngaá, a ngá kan sɔŋ ébe émyen, ákoan ná ñí ĕé mbé kan sɔŋ ébe é mot mfé aa daŋ ñí,
eé dzó ná: “Bébélá, ma ye wa bíra vé abwará, ma ye fe wa bíra bɔ ná ó fwiñ.”
Éde, néa éñe Abraam a ngá yana ya edzíp, ané a ngá ñɔŋ ngaá te.
Amú ná, niané bot bá kan sɔŋ bé túp éñí aa daŋ bɔ́, éde á mfá weba, néa éñe nkanann sɔŋ ó ne ya ayílíga, ó mana fe bisó bíse.
Ya dzam te fe, Nzamá ñí eé túga fe kómo lére beñɔŋ ngaá tsígá ná, é mam aa kyaa bé sés mɔ tsén, éde a ngá vé nkanann sɔŋ amvála ané ebánn;
á mfá ye ná, ébe míbɔann mí beáñ mí ne kaa átsén, ya ébe émyɔ Nzamá a sés bɔ mineá amvála enziŋ, éde ya mam méte bía bí ne tɔbɔ ya mɔ ya abwiññ mfoŋann mílém, bía é bot bí ke ya mbíí ná bía biñ óyan ó ntéle bía ósú.
Éde émɔ fe bí mbelé ané akon ye á nlém, édí é ne kaa áfógan é yém fe, dá ñíi fe akekwíñ étóp áyát,
é vóm Yesus a ngá ñíi ákála dea ané é mot ósúá, a tɔbɔ ntébosú befára mbéámbéá amvála ané nsámá Melkisedek.
Éde fe Abraam ñí a ngá kee ñí ngap awóm ye byém bíse. Éyola deñ, dá tára yíli ósúá ná, kéza ye á nzósoó; véa, kéza ye á Salem, é ne ná, kéza ye á mvwaá;
kaa éséá, kaa ñiá, kaa mebárán; mélú meñ mé sés ya atáraga, éniŋ dzeñ dá kaa ki ya asúgánn, ve ñí a tɔɔ́ ané é Mwán Nzamá, aa laŋan fára mbéámbéá.
Dággán, nzá amvála nnén mot te á mbé, éñí emvámvámm Abraam a ngá vé ngap awóm é byém a ngá dut.
Éde e ne ná, é bwán Leví bá ñɔŋ asúk éséññ fára, ébɔ́ bé belé mvéná ná bé ñɔŋ méyɔŋ meba été ngap awóm amvála nkɔɔ́ métsiŋŋ wá lére; dá yíli ná, ébe bɔbéñaŋ; afáŋbɔ ná ébá béte bá sɔ́ mékií Abraam.
Ve éñí mébárán meñ măá sɔ́ ébe bɔ́, a ngá ñɔŋ ngap awóm ébe Abraam, ané a ngá vé fe éñí á mbé a belé mengaá abwará.
Éde kaa bisó binziŋ, é mot a ne omomot aa ñɔŋ ábwará ébe éñí aa daŋ ya nnén.
Édɔ ná ó vá, é bot bá wú bá ñɔŋ ngap awóm; ve ó wéñ éñí ñí bá vé ngañiá ná a ne ntétéá.
Bá dzó fe dɔ néa, ná ébe Abraam, Leví éñí aa ñɔŋ ngap awóm, ñí aá yáán fe dɔ.
Amú ná ákoan a ngén á mékií éséá été éyɔŋ Melkisedek a ngá ke tóban ya ñí.
Amú ná ngé á bɔ ná édí te é mbé dzálá édí bá sóŋ ya dɔ ébe ásúk éséññ bwann Belevita, (akála ná ébe mbókga te éwɔ ayɔŋ dá ñɔŋ nkɔɔ́ métsiŋŋ). É ngá ye bera ábɔ ya asweññ á yá ná, fára mfé á tébe ané Melkisedek, bá kaa ki ñí ánɔ́man amvála Aarón?
Amú ná éyɔŋ bá tsén ásúk éséññ befára, dá yian fe ná tsén nkɔɔ́ métsiŋŋ da eé bɔ fe.
Akála ná ébe éñí bá kɔ́bɔ ya ñí é mam má a ne éñí ye áyɔŋ afé, édí ye mbɔ́ɔ́ enziŋ ăá bé bɔ éséññ áltar.
Amú é ne éndendaŋ ná Ntí wea a váma yaá ébe Judá, ébe áyɔŋ Moisés eé ndzí kɔ́bɔ dzam enziŋ á mfá édí dá nama befára.
Éde édí dá dá daŋ fe bera tɔbɔ éndendaŋ ná, ngé fára mfé aa sian ébe éfonann Melkisedek;
éñí a veŋan yaá ñí se ébe ákála nkɔɔ́ metsiŋŋ éwí mot binam, fáve ébe ákála é nguu ye éniŋ é sés mana amvála enziŋ.
Amú bá vé ngañiá ná:
“O ne fára mbéámbéá
amvála ané nsámá Melkisedek.”
Akála ná, véa é mvéná ósúá eé kígi yaá, dá é tɔɔ́ ná e ne ateák ya fe kaa eban.
Akála ná nkɔɔ́ métsiŋŋ weé ndzí dzálá édí bá sóŋ, éde véa bá lére óyan wá daŋ ya mvéáñ, ébe éwɔ bía yit ya wɔ Nzamá bebeñ.
Éde, dá é tɔɔ́ ná dá deé ndzí ki bɔ kaa nkanann sɔŋ,
[ve ébá bevɔ́ɔ́ bé ngá tébe befára kaa nkanann sɔŋ], ve éñe, ya nkanann sɔŋ éñí a ngá dzó ná:
“Ntí Nzamá a kan yaá sɔŋ, ăá ye ki tsén kíŋŋ,
‘wa o ne fára mbéámbéá.’ ”
Ya dzam te édɔ Yesus a sɔ́ yaá veŋan ebánn ye élat dá daŋ ya mvéáñ.
Ya fe ná, befára béte bé ngá bɔ abwiññ akála ná awú é ngá dzip bɔ́ ná bé tsíni ya asúk éséññ.
Ve ñí aa tsíni mbéámbéá a belé ásúk éséññ fára e ne kaa átsén.
Ya dzam te édɔ a ne koro ébá bá ke ébe Nzamá amú éñe, eyɔŋ evɔ́ɔ́ akekwíñ mbéámbéá, dá é tɔɔ́ ná aa niŋ mbéámbéá á mfá áyaglan ákála deba.
Ñí ăá yi ná á vé metúnŋa melú mése ané betébosú befára bevɔ́ɔ́; ósúá ákála mísémm myeba bébyen, é belan véa ya ákála émí bot; amú ná éñí te, ñí aá bɔ édí te eyɔŋ evɔ́ɔ́, é tám a ngá vé é ñúu deñ émyen metúnŋa.
Akála ná nkɔɔ́ métsiŋŋ wá téle mitéteák mí bot ané betébosú befára, ve nkanann sɔŋ, éwí ó ngá sɔ́ nkɔɔ́ metsiŋŋ ómvúmvúa wá wá téle Mwán, éñí aa dzálá édí bá téle ñí ya dɔ, mbéámbéá.
Éde nsámá medzó bía kɔ́bɔ, édí dá daŋ é ne ná, bí belé ámvála ntébosú befára é ngá ke tɔbɔ ósí á mfá meyóm étɔɔ́ édzwée Nzamá á dzóp été;
ané mbɔ biséññ ye é byém bí ne eki ya bébélá etɔbɔga, éñí Ntí émyen a ngá téle, se mot binam.
Amú ná ntébosú befára áse, a ne ntélán á mfá ávé Nzamá bivévé ya metúnŋa, édɔ fe dá dá yian ná émyen ñí á belé dzóm ye ávé.
Édɔ é ne ná ngé á tɔbɔ é sí ñí, ngé a sésés ki fára, akála ná ébá bé ne ntélán ya metsiŋŋ ná bá vé bivévé,
ébá béte bé ne bekaŋ béye ovakga ya efonann ye mam méye á dzóp été, amvála ané bé ngá vé Moisés mbámm eyɔŋ a ngá bɔ ná a nkún téle etɔbɔga, amú baá dzó ñí ná: “Túga bɔ byém bíse amvála évagle bé ngá lére wa á nkoó ó yóp.”
Ve éndagá, éñe á mbelé ásúk éséññ fára dá daŋ ya mvéáñ, amú dá é ntɔɔ́ ná éñe fe a ne mvaŋ ye élat dá daŋ ya mvéáñ, édí é ntɔɔ́ ntélán amú mengaá má daŋ ya mvéáñ.
Amú ná ngé élat ósúá é mbé dzálá édí bé ngá sóŋ, ngé édí beáñ deé ndzí biñ afóo.
Amú ná eé koan ná deé ndzí dzálá, aa dzó bɔ́ ná,
“Ntí aa kɔ́bɔ ná,
dággán, melú má nzu
émá ma ye téle mfefeñ elat bíabe é ndá bot Israel
ya fe é ndá bot Judá.
Se ámvála elat me ngá bɔ bíabe beésúá
é mos me ngá biñ bɔ́ ó mó,
ná ma vea bɔ́ á sí ye Égipto;
akála ná béé ndzí tsíni ya élat dam,
ané ma me ngá lama fe bɔ́, néa éñe Ntí aa kɔ́bɔ.”
Ya dzam te, éde Ntí aa dzó ná:
“Niané melú méte má ye lot,
élat dí édɔ ma ye bɔ bíabe é ndá bot Israel;
ma ye tɔɔ métsiŋŋ mam mésímánn meba été,
ma ye fe bɔ́ mɔ tsili mílém myeba été.
Ma ye bɔ é Nzamá weba,
bá bá ye fe bɔ áyɔŋ dam.
Éde kada mot ye ébe bɔ́ ăá ye fe vé mɔ́ŋanam weñ ayágalé, ngé ki kada mot ébe mwanñaŋ, eé dzó ná:
‘Dzéŋŋe ná o yem Ntí’, akála ná bésesé bá ye Ma yem,
Amú ná ma ye yén bíkúkwát byeba engóngɔ́ɔ́,
ma kaa ki ábera belé amvála enziŋ mísémm myeba ósímánn.”
Éde éyɔŋ aa dzó ná “mfefeñ elat”, aa lére ná édí ósúá é ntɔɔ́ nnomm, é dzóm dá é ntɔɔ́ nnomm, deé ke fe dá bɔ ya ábɔ nnomm, é ntɔɔ́ bebeñ ye ádzáŋ.
Ve ngúrá mfá, élat ósúá é mbé é belé édí atsiŋŋ dá mánan á mfá nkaŋann, ya fe é templo e ne eki á sí ó vá.
Amú ná etɔbɔga é mbé nkomann aaná, mfá ósúá éwɔ bé ngá lwée ná é Vóm ó ne Mfúfúp; été éñe ebele nduná, téble, ya mifémm mí ne ya ntélán mam áyát.
Éde étɔbɔga, á mfá beáñ étóp áyát, éwɔ wá bé ngá lwée ná é Vóm wá daŋ ya Mfúfúp;
été éñe á mbé ya áltar koŋ bá dzígi mbwánn enum, ya árka ye élat é tɔɔ́ mbomann ya koŋ ásesé, árka été éñe á mbé ya é kɔ́p koŋ e mbé e belé manná ya ntúmm Aarón ó ngá féá, ya fe bifas mekwá, ébí bíye élat;
árka áyóp ñí ya Kerobín béye á dúmá bé búru áyóp ya ávwéñ deba, é vóm ndzámann misémm wá dzálában; ébe mam méte bé sés mɔ táŋele ya nkɔ́bɔ éndagá.
Ve mam méte mé mbé nkomann aaná; tám ése befára bá ñíi étɔbɔga á mfá ósúá ná bá dzálá nkaŋann weba.
Ve mfá beáñ, ntébosú befára etámm éñe aa ñíi été eyɔŋ evɔ́ɔ́ á mbú, kaa ki áñíi kaa ná a belé mékií á mfá ávé metúnŋa ákála deñ émyen, ya fe ébe mísémm míye á ndzímán ayɔŋ.
Mfúfúp Nsísim aa lére ya dzam te ná, nzenn ye é Vóm wá daŋ Mfúfúp dăá bé yɔ́ŋbe, ébe é tám ásesé étɔbɔga ósúá é ngén é téle.
Édí te dá e ne ndem ye é tám ñí ná bá vé bivévé ya metúnŋa é byém bí sés tɔɔ kaa bidzo ósímánn éñí aa kaŋ ya byɔ Nzamá;
amú e ne fáve bidzí, ya biñúñú, ya ásop ya mendzímm mendzaŋ ya mendzaŋ; ngé ki ná, édí metsiŋŋ mé bot má mánan, émá mé ne ntélán akekwíñ é tám mam má ye tɔbɔ nkomann.
Ve Kristo ñí a sian yaá ané ntébosú befára ye bembamba bé mam mé ntɔɔ́ mbɔann akála ñá etɔbɔga dá eé daŋ fe ya ndén; éñí é ne kaa nkomann ya mó mé bot, dá yíli ná, se éñí ye mvelann ye é sí ñí;
se ki ya mékií beyóm bíkélá, ngé ki émá bwann beyóm béñát, ve fáve ya mékií meñ émyen. Éde a ñíi yaá é Vóm wá daŋ ya Mfúfúp eyɔŋ déá akekwíñ kɔ́mm áse, néa éñe a ngá mana dzálá akoroga ye á mbéámbéá.
Amú ná mékií beyóm bíkélá, ya émá beyóm beñát, ya ásuúp mwann ngéá ñát bá fwíi é bot bé kop yaá mvin, ngé byá tɔɔ́ eki á mfá etɔɔ́ mfúbánn ye ó ñúu,
ntéññ avé mékií Kristo, ñí ya ákála Nsísim o ne mbéámbéá, a ngá vé émyen ané metúnŋa mé ne kaa ayeŋŋ, éñe aa ye fúbu ósímánn wenan ébe biwúwúa míbɔann á mfá ye ná míní kaŋ é Nzamá a ne ntétéá?
Akála te édɔ, éñe a ne mvaŋ ye á mfefeñ elat; éde niané a ngá wú ákála ákoro bot ébe ntsamann metsiŋŋ ó ngá bɔban élat ósúá, á mfá ye ná ébá bé lwée yaá bé ñɔŋ ngaá ye é tsígá e ne mbéámbéá.
Amú ná é vóm tsígá e ne, dá yian ná é mot aa lík tsígá te á wú.
Akála ná tsígá dá nzu bɔ ya eban fáve ya áwú, amú ná éyɔŋ é mot aa vé tsígá a ngén ntétéá băá búán ya dɔ.
Édɔ ná, atwaa élat ósúá dá deé ndzí ki tára kaa mekií.
Amú ná, niané Moisés a ngá mana táŋele ayɔŋ áse memvéná, amvála ané nkɔɔ́ métsiŋŋ wá lére, éde a ngá ñɔŋ mekií beñát, ya émá beyóm bikélá, fufúlu ya mendzímm, bivélé mívwaát mí ntómá ya memvwía mé isopo; éde a ngá myaman byɔ mítsili nkɔɔ́ metsiŋŋ ya áyɔŋ áse,
eé dzó ná: “Mékií méye élat Nzamá a mánan yaá mína émɔ má.”
Amvála te fe a ngá myaman etɔbɔga mekií ya fe é byém bíse bá belan ya byɔ á mfá éséññ ye á nkaŋann.
Ya fe bebeñ ná dzóm ése dá tɔbɔ mfúbánn ya mekií amvála ané nkɔɔ́ métsiŋŋ wá mánan. Éde ngé kaa nkúlánn mekií, ndzwiiann misémm wá ó sés ki.
Ngúrá mfá, e ngá yian ná bifonann bí byém bíye á dzóp été bí tɔbɔ mfúbánn amvála te. Ve mfá mbɔ́ɔ́, byém bíye á dzóp été bíbyen, byá byá yian ya metúnŋa má daŋ ya mvéáñ álot émá méte.
Amú ná Kristo eé ndzí ñíi Mífúfúp mí Vóm, émí mí mbé nkomann ya mó mé bot, émá mé ne bifonann bíye ébí bí ne bebébélá, fáve ná á dzóp été ébyen, á mfá áke átébe ósú Nzamá éndagá ákála dea;
se ná aa vé émyen ané metúnŋa abwiññ biyɔŋ, ámvála ntébosú befára aa ñíi é Vóm wá daŋ ya Mfúfúp kada mbú ya éyá mekií.
Éde ámvála dá é ntɔɔ́ ntélán ná bot bá wú eyɔŋ evɔ́ɔ́, véa, nkíkgán misaŋ.
Ntéññ mbɔ́ɔ́ fe Kristo bé ngá vé ñí ané metúnŋa eyɔŋ evɔ́ɔ́, ná aa vea mísémm abwiññ bot; ané aa ye váma éyɔŋ beáñ, se ákála ávea nsémm, fáve á mfá ákoro é bot bá yana ñí bé tɔɔ́ evévéñ.
Amú ná, nkɔɔ́ metsiŋŋ ó belé evagle ye bembamba bé mam mé nkún nzu, se mam méte mébyen; éde é bot bá kaŋ kada mbú bá vé metúnŋa mevɔ́ɔ́ ya mevɔ́ɔ́, émá bá bé sés koan ya mɔ é dzam bébyen bá sóŋ amvála enziŋ.
Ngé éñe é bɔ néa, nde ngé mvéán metúnŋa wá kígi yaá? Dá é tɔɔ́ ná bekaŋ Nzamá, niané bé tɔbɔ yaá mifúbánn eyɔŋ evɔ́ɔ́, bá kaa ki fe ábera ábelé nsémm ósímánn.
Fáve ná ébe metúnŋa méte, kada mbú má nzu ya misémm ósímánn.
Amú é sés bɔban ná, mékií beyóm beñát ya émá beyóm bikélá mé vea misémm.
Ya dzam te édɔ é tám aa nzu é sí ñí, aa dzó ná:
“We ndzí kómo metúnŋa ya bivévé,
ve ñúu édɔ ó koman yaá á mfá wɔm.”
Bívévé bá dzígi ya metúnŋa ákála nsémm, weé ndzí byɔ yén mvéáñ.
Véa éñe me ngá dzó ná: “Dággán
‘é ntɔɔ́ ntsilann mítsili été á mfá wɔm ná’
Á Nzamá me sɔ́ yaá a mfá ádzálá nkómánn we.”
Éde á tára yaá dzó ná: “Metúnŋa ya bivévé ya édí bá dzígi ákála nsémm, weé ndzí kómo, ngé ki áyén byɔ mvéáñ; ébí bíte ébyɔ bá vé ámvála nkɔɔ́ métsiŋŋ wá mánan.”
Véa éñe, aá dzó ná: “Dággán me sɔ́ yaá ná me dzálá nkómánn we.” Néa éñe aa vea édí ósúá, ná a téle édí beáñ.
Ya nkómánn te, édɔ bía bí ntɔɔ́ ntélán eki ébe metúnŋa méye é ñúu Yesukristo, eyɔŋ evɔ́ɔ́ akekwíñ mbéámbéá.
Éde ngúrá mfá, fára áse a téle kada mos eé bɔ ásúk éséññ deñ, eé vé metúnŋa mevɔ́ɔ́ ya mevɔ́ɔ́ abwiññ biyɔŋ, émá má mé sés vea misémm amvála enziŋ.
Ve ébe ñí te, niané a ngá vé metúnŋa mevɔ́ɔ́ ákála misémm eyɔŋ evɔ́ɔ́ akekwíñ mbéámbéá. Éde a ngá tɔbɔ ósí á mfá meyóm Nzamá,
atéé ye ó véa, eé yana, akekwíñ ané mínzínzíŋŋ myeñ myá bɔ étéle mebɔ deñ.
Amú ná ya metúnŋa mevɔ́ɔ́ a dzálá yaá édí bá sóŋ akekwíñ mbéámbéá ébe ébá bé ne ntélán eki.
Éde Mfúfúp Nsísim ñí aa vé fe bía ngañiá; amú aa dzó ná:
“Ntí á kɔ́bɔ yaá ná, élat ma ye bɔ bíabe bɔ́ éyɔŋ melú méte mé lot yaá édɔ dí:
Ma ye tɔɔ métsiŋŋ mam milém myeba été,
ma ye fe mɔ tsili ásímánn deba été.
Ma kaa ki fe ábera ábelé amvála enziŋ ósímánn mísémm myeba ya ntsamann metsiŋŋ weba.
Ve é vóm bidzwiigá bí ne ébe é mam má, băá bera vé metúnŋa ákála nsémm.
Á bɔbédzaŋ, dá é tɔɔ́ ná bí ntɔɔ́ ya mebúnn á mfá áñíi é Vóm wá daŋ ya Mfúfúp, amú mékií Yesus.
Ébe mfefeñ ya ntétéá nzenn a ngá túp bía, a túgán étóp áyát, dá yíli ná, ya é ñúu deñ.
bí yitgán bebeñ ya nlém mbɔ́ɔ́, ndzálánn ya mébúnn má sɔ́ ákála mbwínánn; bíí tɔbɔ fe ya milém ntunán ébe mbéa ósímánn, é ñúu dea da nsopbán ya mendzímm mé ne mfúbánn.
Bí biñŋán oyan bía mem kaa áfógan. Amú ná éñí a ngá kyaa a ne éñí bá tɔbɔ ya ñí mebúnn.
Éde bí túgán dága bevɔ́ɔ́ ébe ébá bevɔ́ɔ́ á mfá ávéán nguu ébe edziŋŋ, ya ébe bembamba mibɔann.
Kaa ádzɔgɔ bíkóánn byea amvála ané bot benziŋ bé mbelé dɔ fúlú, fáve ná bí lépgánán bevɔ́ɔ́ ébe ébá bevɔ́ɔ́; ádaŋdaŋ bí ntéa ná mos te ó ŋga yit yaá bebeñ.
Amú ngé bía tsini ya nkómánn ná bía bɔ nsémm éyɔŋ bí ñɔŋ yaá nyemann ye édí é ne bébélá, metúnŋa mé sés fe ákála mísémm,
fáve áyana mbéa áŋgónó nkíkgán misaŋ ya é ndúán ndén e nkún dzéa é bot bá síŋ Nzamá.
É mot áse aa tsam nkɔɔ́ metsiŋŋ Moisés aa wú kaa engóngɔ́ɔ́ ákála bengañiá bé beáñ ngé ki bé léa.
Nzá mora endáglé mína mína tém ná, aa yian ya dɔ, éñí aa tsibi é Mwán Nzamá, aa ñɔŋ fe ané mvin mékií méye élat mé ngá tɔɔ ñí ntélán eki, aa tea fe Nsísim ye á mvɔmm?
Amú bía yem é mot a ngá kɔ́bɔ ná:
“Akunŋa é ne éedam,
ma ma ye dɔ búlu.”
Aa bera kɔ́bɔ ná:
“Ntí aa ye kík áyɔŋ deñ misaŋ.”
“Nzá áŋgónó dzam a ne ná o ku é mó é Nzamá a ne ntétéá!”
Ve símaŋán mélú ó mvús, émá niané míní ngá ñɔŋ eyéá, véa mínaá nzomo bora meyítán ya midzuúk;
akekwíñ ané míní tɔɔ́ ané ébá bá ñú meteá ya bindáglé éndendaŋ; ya fe ná míní nzu yaá saŋan fufúlu mínabe ébá bá bé ngá belan ya bɔ́ ntéññ mbɔ́ɔ́ néa.
Amú ná míní ngá yén mibok engóngɔ́ɔ́, mínaá yébe fe ya mesán ná bé dut mína é byém byenan; mína bébyen míníí yem fe ná míní mbé míní belé é byém byá daŋ ya mvéáñ, bíí laŋan fe.
Akála te édɔ míní táa ádzɔgɔ mébúnn menan, émá mé ne ya mora obéá.
Amú ná mína yi edzíp, á mfá ye ná niané míní mana yaá bɔ nkómánn Nzamá, míní ñɔŋ é ngaá bé kyaa yaá mína.
“Akála ná nia avítsaŋ tám,
Éñí aa nzu, aa ye sɔ́ kaa ki ábem.
Ve é nzósoó mot wɔm aa ye niŋ ya mbwínánn;
ngé a búlán ó mvús,
nlém wɔm wá wăá ye ñí yén mvéáñ.”
Ve bía bí sés ébá bá búlán ó mvús ná bá dzáŋ fáve ébá bé belé mbwínánn á mfá ábaale bíniŋ byeba.
Éde, mbwínánn ó ne átɔbɔ ya mebúnn ná édí bá yana é dzálában, bébélá ebánn ye édí băá bé yén.
Amú ná ya éwɔ, éde mikúkúmá míye ókuá mí ngá ñɔŋ mbamba ngañiá.
Akála mbwínánn, édɔ bía yem ya dɔ ná eniŋ ngúrá dá tɔbɔ mvelann ya nkɔ́bɔ Nzamá; dá lére ná, édí dá yéne deé ndzí sɔ́ ébe é mam má yéne.
Akála mbwínánn, édɔ bá ke ya dɔ Enok á dzóp, éñe kaa áwú; béé ndzí ki koan ya ñí, amú ná Nzamá aá ke ya ñí; éde kaa ná bé vea ñí, aá ñɔŋ ngañiá ná Nzamá a ngá yén ñí mvéáñ.
Ve, kaa mbwínánn bé sés vé Nzamá nlém mesán amvála enziŋ; amú dá yian ná é mot aa yit Nzamá bebeñ aa yian bwíni ná Nzamá éñe a ne, ya fe ná a ne Mvé meyáán ye ébá bá dzéŋ ñí.
Akála mbwínánn, niané Nzamá a ngá vé Noé mbámm ébe é mam mé mbé kaa ná mé yéne, éde ya mewók mé nkaŋann a ngá lóŋ Árka á mfá ákoro é ndá bot dzeñ; akála te édɔ a ngá vé ya dɔ é sí ñí meku; ané a ngá nzu ñɔŋ tsígá é nzósoó aa sɔ́ ákála mbwínánn.
Akála mbwínánn, niané Nzamá a ngá lwée Abraam, éde a ngá bɔ mewók, eé kólo é vóm á mbé ná a nkún ñɔŋ ané tsígá, éde a ngá kólo kaa áyem é vóm aa ke.
Akála mbwínánn, aá tɔbɔ ané nnéŋ é sí Nzamá a ngá kyaa ñí amvála ané éyá sí, eé ke aa tɔbɔ bíbemm bá Isaak ya Jakob, beñɔŋ tsígá fufúlu béye ngaá fɔ́ɔ́ ya fɔ́ɔ́;
Amú ná a ngá yana kísoan, éñí e belé mbókga ó ne mbéámbéá, éñí Nzamá éñe a ne nkékéŋŋ ya nlóŋ kísoan.
Akála mbwínánn fe, Sara émyen ñí a tɔɔ́ ekom, a ngá biñ nguu ye áñɔŋ abum, atwaa ákoan ná tám miningá é lot yaá ñí; amú aá ñɔŋ ná éñí a ngá vé ñí ngaá a ne éñí bá tɔbɔ ya ñí mebúnn.
Ya dzam te fe, ébe mot mbɔ́ɔ́ ákoan ñí a ntɔɔ́ fe ané nwú, mvɔŋ bot e ngá féá amvála ané nɔmɔ atéteñ ye á dzóp, ya fe kaa táŋ amvála ané nséléga ó ne á nsá máŋ.
Bésesé béte baá wú á mbwínánn, kaa ná bé ñɔŋ méngaá bé ngá kyaa bɔ́; ve ákoan bé yén yaá mɔ oyaáp, bé ñɔŋ mɔ ya mesán; béé mem fe ná bé ne beyéŋ ya belot nzenn é sí ñí.
Amú ná ébá bá kɔ́bɔ amvála mam méte, bá lére éndendaŋ ná bá dzéŋ é sí deba bébyen.
Éde ngé é bɔ ná bé ngá bɔ béé síman é sí bé ngá kólo, ngé bá belé fe tám ye ábúlán.
Ve éndagá bé ngá dzéŋ é sí dá daŋ ya mvéáñ; éñí é ne éñí ye á dzóp. Ya dzam te édɔ Nzamá ñí ăá wók ki osoán ná bé lwée ñí ná é Nzamá weba; ákála ná ñí a koman yaá fe bɔ́ ngúrá kísoan.
Ákála mbwínánn, édɔ niané bé ngá kyak Abraam, ané a ngá vé Isaak ané metúnŋa, éde á ŋga vé metúnŋa é mwán mbɔ́ɔ́ ya mbɔ́ɔ́ weñ é ngá ñɔŋ mengaá;
ébe mwán te éñe bá bé ngá kɔ́bɔ ya ñí ná: “Ébe Isaak éñe bá ye lwée ná é mvɔŋ dzwe.”
Ñí a ngá ñɔŋ ná Nzamá a ne téle mot atwaa béwú été; éde édí te fe, é tɔɔ́ amvála ané efonann, ñí aá bera ñí ñɔŋ.
Ákála mbwínánn fe, édɔ Isaak a ngá bwárán ya dɔ ya Jakob bá Esau, atwaa ébe mam mé mbé ná mé nkún nzu.
Ákála mbwínánn, édɔ Jakob a tɔɔ́ ná á ŋga wú yaá, a ngá vé kada mwán ye é bwán José abwará, éde a ngá kaŋ Nzamá aa yágá á ntúmm weñ áyóp.
Ákála mbwínánn, édɔ José a tɔɔ́ ná á ŋga wú yaá, a ngá kɔ́bɔ á mfá nkólánn bwann bé Israel, a lík fe bɔ́ meyáán ébe bíveés byeñ.
Ákála mbwínánn, édɔ niané Moisés a ngá byála, beéséá baá swala ñí táŋ ngwan é léa; amú bá yén ná mwán te a mbé mbeŋ, bá kaa ki ákɔ átsiŋŋ Kéza wɔŋŋ.
Ákála mbwínánn, édɔ niané Moisés a ngá ku mot, aá tep ná bé lwée ñí ná é mwán Faraón ngwan deñ.
Ve aá tɔ́p ná aa yén bindáglé fufúlu bábe áyɔŋ Nzamá álot ná áyén é mvéáñ da sɔ́ ya nsémm ye é ne kaa átɔbɔ.
Éde aá ñɔŋ ná méteá Kristo émɔ mé ne ákúmm dá daŋ mitam míye Égipto; amú ná é mís meñ mé mbé mé bem óbéá.
Ákála mbwínánn, édɔ a ngá kólo ya dɔ Égipto, éñe kaa ákɔ méyéá Kéza wɔŋŋ. Amú ná a mbé a yém ná séŋŋ amvála ané é mot a téa éñí a ne kaa áyéne.
Ákála mbwínánn, édɔ a ngá téle ya dɔ Paskua ya ámyam mekií, á mfá ye ná éñí a ngá ywíñ mitóó mí bwán á nza nama éebeba.
Ákála mbwínánn, édɔ bé ngá kígán ya dɔ Évélé Máŋ été ané á nkót sí; éde niané Begipsio byá bí ngá vak dɔ, ané bé ngá mana wú méndzímm été.
Ákála mbwínánn, édɔ mífim mékwá míye á Jerikó mí ngá ku ya dɔ, niané bé ngá mana myɔ aboman táŋ melú zaŋgbéá.
Ákála mbwínánn, édɔ endendea miningá Raab é ngá bɔ kaa áwú ya dɔ fufúlu bábe bebɔ melɔ́; amú ná aá ñɔŋ ya mvwaá nsámá bot ó ngá ke fas sí asweññ.
Nzá dzam afé ma ye bera kɔ́bɔ? Amú ná tám da ye ma dzéŋ á mfá ye ná me kaŋle édí Gedeón, ya Barák, ya Sansón, ya Jefté, ya David, ntéññ mbɔ́ɔ́ ané édí Samuel, ya fe édí bekúlu medzó;
ané bé ngá dzím nguu ndúán, éde bé ngá sáale nzep nzwaokeŋ, ané bé ngá veŋan mingungúú áteák été, éde bé ngá veŋan biywá bí bot á melúmán, ané bé ngá tsílán fe ya mísámá mélúmán beyín.
Éde biningá bé ngá yén béwú beba béé wómo míwúán; ve ébá bevɔ́ɔ́ bé ngá wú ákála eyíra, bá kaa ki áyébe akoroga, á mfá ye ná bé ñɔŋ áwómó dá daŋ ya mvéáñ.
Ve ébá bevɔ́ɔ́ bé ngá ñú kpógo ya eyíra, akekwíñ nkáán ya bekalamekéná ya fe mibok.
Ébá bevɔ́ɔ́ bá bé ngá lúm mekwá, ásik bɔ́ ya sɔɔ, ané bé ngá yén mebóblé, éde bé ngá wú ya nzwaokeŋ, ané bé ngá wulu bé sɔ́ áká bé ne áká bé baga bikop mítómá ya bikop bikélá, bá kaa mam ó mó, awú ya midzuúk ya fe bindáglé.
Éniŋ dí dĕé ngá yian ya amvála bot béte. Ébɔ́ béé wulu kaa áke simsim vóm, bíyáŋŋ été, mikoó été, mífuu mékwá ósí, ya míbií míye á sí été.
Bésesé béte baá belé mbamba ngañiá ákála mbwínánn, ébɔ́ kaa áñɔŋ é ngaá bá kyaa bɔ́;
amú ná Nzamá a koman yaá bía é dzóm dá daŋ ya mvéáñ, á mfá ye ná bá bé nza ke ñɔŋ édí bá sóŋ kaa bía.
Édɔ é ne ná, é tám bí mbelé ábímm mora nsámá bengañiá ó yala bía méféŋŋ wí, bí weagán ó féñ é mvaba ése, ya nsémm wá mana bía ká. Bí máragán ya edzíp é nzenn dá swée bía ósú;
mís má mé bem bía ébe Yesus, éñí a ngá téñ ya á sóŋán mbwínánn wea; éñe a ne é mot a ngá nzomo osoán ye á krús, aá ñɔŋ dɔ ané avítsaŋ, ákála mésán mé mbé ñí ósú, éde a ke yaá tɔbɔ ósí á mfá méyóm étɔɔ́ édzwée Nzamá.
Túgán ádága é mot a ngá nzomo ébe émyen ámvála meteá é ngá sɔ́ ñí ébe bebɔ misémm, á mfá ye ná míní nza teak, ngé ki ákílán á milém myenan été;
atwaa mélúmán míní belé ya nsémm, mínăá bé mɔ ánzomo akekwíñ ané mína kúlu mekií.
Éde míní vwían yaá mfoŋann mílém aa vé mína ané bwán ná:
“É Mwán wɔm, o táa ñɔŋ ané avítsaŋ áyágalé Ntí,
o táa ki ákílán ya ñí éyɔŋ aa bwaale wa;
akála ná Ntí aa yála ya melépgá é mot aa dziŋ,
aa vé fe akira éñí áse aa ñɔŋ amvála ané mwán.”
Éde ébe melépgá mína nzomo, é ne ná, Nzamá ñí aa belan fe ya mína amvála ané bwán. Amú ná Mwán mbé a ne ná éséá ăá vé ñí melépgá?
Ve ngé mínăá ñɔŋ melépgá, émá bwán bése bé ñɔŋ yaá, míní ntɔɔ́ éyá bwán, mína kaa fe bɔ é bwán beñ.
Ya fe ná, bía bí mbé fe bí belé betará éniŋ dzí, béé vé bía melépgá ané beyágale bea, bía bí ngá vé fe bɔ́ ngaŋŋ. Ntéññ avé bía bía yian daŋ áku éséá ye á misísim ásí, éde véa bía ye niŋ?
Amú ná ébɔ́, bé ngá vé bía melépgá ámvála bé ngá yén dɔ mvéáñ fáve ayomm melú; ve ñí aa bɔ dɔ akála é mvéáñ dea, ná bía bí ñɔŋ ngap fufúlu bíabe bɔ́ ébe eki deñ.
Ve melépgá menziŋ ye é tám ñí mé sés é dzam bá sán ya dɔ, fáve ná mitéñ; véa dá wúm bibumá bíye á mvwaá ya éniŋ é ne tételé, ébe ébá bé mana yaá vébán ya dɔ.
Éde mína mitéteák mí mó, ya fe mebɔ́ŋŋ mé teak yaá, ñɔŋŋán nguu;
yɔ́ɔgán ménzenn mé ne tételé á mfá mébɔ menan, ná éñí aa fígle a nza filan, fáve ná a let.
Dzéŋŋán etɔɔ́ mvwaá ya bot bése, ya fe átɔbɔ eki, kaa édí te, mot enziŋ ăá ye yén Ntí.
Túgán dága ná mot enziŋ a nza súp é mvɔmm Nzamá; ndzi ye nlém eywiññ enziŋ wá ó nza féá ná ó nzu ya midzuúk, ó mana fe kop abwiññ bot.
Mbɔ nsémm eveák enziŋ ñí a táa ki ábɔ, ngé ki éñí aa niŋ tugá amvála ané Esau, éñe a ngá kuan étɔɔ́ ntóó deñ ya námm mbɔ́ɔ́.
Amú mína yem fe ná ósú véa, éyɔŋ a ngá kómo ñɔŋ tsígá abwará, éde bé ngá tep ñí, é mbé fe koan ya afóo ye édzoban, afáŋbɔ ná á ngá bíra dɔ ádzéŋ ya míige.
Akála ná míníí ndzí yit bebeñ á nkoó, éwí bé ngá nama, ngé ki é ndúán e ngá yóŋ, ngé ki ya nkút dzíbi, ngé ki edwá dzíbi, ngé ki okos,
Amú ná bĕé mbé nzomo édí bé ngá mánan bɔ́ ná: “Atwaa é tsít ye áfan ése, ngé da nama nkoó te, da ye wú ya nlúmán mekwá.”
Édí bé ngá yén é mbé ededea áŋgónó, ané Moisés ñí a ngá dzó ná: “Ma fógan beñeñeá ákála wɔŋŋ.”
Ve mína, míní yit yaá á nkoó Sión bebeñ, é kísoan é Nzamá a ne ntétéá, é Yerusalen ye á dzóp, ékóánn binzuk bí baángel,
ékóánn bebwíni mitóó mí bot, ébá bé ne ntsilann á dzóp été, ya é Nzamá a ne nkík misaŋ bot bése, ya mísísim benzósoó bé bot ébá bé mana yaá dzálá édí bá sóŋ,
ya Yesus, mvaŋ ye á mfefeñ elat, ya mékií mé myaman yaá, émá má kɔ́bɔ mvéáñ álot émá Abel.
Dággán ná míní táa tep éñí aa kɔ́bɔ ya mína. Amú ná ngé ébá béte béé ndzí sáale éyɔŋ bé ngá tep éñí a ngá lép bɔ́ é sí ñí, ntéññ avé bía, bía bĭá ye ki sáale ngé bía lúm mvús éñí aa lép bía atéé ye á dzóp.
É kíŋŋ deñ e ngá suk sí melú méte, ve a kyaa yaá éndagá eé dzó ná: “Ma ye bera suk, se fáve sí etámm, ve ná ya fe dzóp.”
Éde nkɔ́bɔ wí ná: “Ma ye dɔ bera,” dá lére ná é byém byá sukban, é byém bí ne mvelann byá ye kólo; á mfá ye ná é byém bí ne kaa sukban ébyɔ bí tɔbɔ.
Ya dzam te édɔ, bía ñɔŋ ya dɔ édzwée ngɔ́mán é ne kaa sukban, bí biñŋán mvɔmm, éñí bía kaŋ ya dɔ Nzamá ya wɔŋŋ ye éki, ya fe ededea ngaŋŋ ámvála dá vé ñí nlém mesán.
Akála ná é Nzamá wea a ne é ndúán da dzéa ásesé.
Edziŋŋ bɔbéñafwáa é tsíniŋé ósú.
Míní táa vwían áñɔŋ beyéŋ, amú ná ya édɔ bot benziŋ kaa áyem, bé ngá ñɔŋ baángel méndá.
Míní síman mibok, ané ngé mína míní ne fe á mbok mínabe bɔ́; ya fe ébá bá yén bindáglé, amvála ané ngé a ne é ñúu dwe.
Alúk é tɔbɔgé ya ngaŋŋ ébe mot áse; énɔŋŋ ngéá bá nnóm dá é tɔbɔgé fe kaa mvin, akála ná bebɔ nsémm eveák bábe bebɔ medzíán Nzamá aa ye bɔ́ kík misaŋ.
É fúlú denan eé tɔbɔgé kaa edziŋŋ moann, tɔbɔgán mvwaá ya édí míní belé, amú émyen a dzó yaá ná:
“Măá ye wa lík tám enziŋ, măá ye ki wa lama amvála enziŋ.”
Dzam te édɔ bí ne dzó ya dɔ ya ededea mebúnn ná:
“Ntí éñe a ne éñí aa vwála ma;
măá ye ki kɔ wɔŋŋ. Mot aa ye ma bɔ dzé?”
Ásímán bétébosú benan ébá bé ngá kat mína éfíá Nzamá, dággán ámvála bá wulu ya bíniŋ byeba, vúgán fe mbwínánn weba.
Yesukristo a ne ámvála déá ooŋgɔgɔ́, ya émuú, ya akekwíñ mbéámbéá.
Kaa áyébán ná bíyá meyágalé mendzaŋ ya mendzaŋ bí ke ya mína; amú e ne mvéáñ ná nlém mot ó biñ nguu ébe é mvɔmm Nzamá, se ya bídzí bíye á nyébé bí ne kaa ávé abúánn ébe é bot bé ngá tsinibe été.
Bía bí belé altar, édí ébá bá bɔ eséññ nkaŋann étɔbɔga bé sés filí ye ádzí été.
Akála ná bétsít ntébosú befára aa ke ya mekií meba é Vóm wá daŋ ya Mfúfúp amú misémm, bá dzigi bɔ́ á yát etɔbɔga átán.
Dzam te édɔ Yesus, á mfá ye ná átéle ayɔŋ eki ya metúnŋa méye mékií meñ, édɔ aá yén ya dɔ bindáglé á kísoan átán.
Édɔ é ne ná, bí kwíñŋán á yát etɔbɔga átán, ná bía ke ébe éñe, bíí baga é kpógo weñ.
Amú ná bĭí belé é kísoan da laŋan á sí ó vá, fáve ná bía dzéŋ éñí eé ntɔɔ́ ná e nkún nzu.
Ya édɔ bí váán ya dɔ Nzamá tám áse metúnŋa mé olugú ébe éñe, dá yíli ná, ébumá ye ánu da mem éyola deñ.
Tɔbɔgán ya mebúnn ya bétébosú; bɔgán fe bɔ́ mewók, amú ná bé tɔɔ́ evéveññ ákála bíniŋ byenan, amvála ané ébá bá ya ke ñɔŋ sitwá. Líkgán bɔ́ ná bé bɔ dɔ ya mesán, se ya mikéá, akála ná véa, dăá ye fe mína bɔ ya abúánn.
Yaglánán akála dea, amú bí tɔɔ́ ya mebúnn ná bí belé mbamba osímánn, bíí kómo fe wulu ébe dzam áse tételé.
Éde ma daŋ mína dɔ ádzaa, á mfá ye ná bé dzíga ma búlu ébe mína.
Nzamá ye á mvwaá, éñí a ngá wómo Ntí wea Yesus á míwúán été, é mbaale mitómá nnén ébe mékií méye mbéámbéá elat,
á komŋe mína ébe édí ése é ne mvéáñ, á mfá ye ná míní bɔ nkómánn weñ, eé bɔ ébe bía édí aa dziŋ ébe ású deñ ákála Yesukristo. Éñe á tɔbɔgé ya dúmá atéé ye mbéámbéá ye akekwíñ mbéámbéá. Amén.
Á bɔbédzaŋ, ma dzaa mína ná míní nzomo nkɔ́bɔ melépgá; amú ná, me tsili yaá mína étun kálara dam dí.
Yemŋán ná mwadzaŋ Timoteo bé vé yaá ñí filí. Ngé a sɔ́ avóó, ma ye mína nzu áyén bía ñí.
Ábérán ya ma ya betébosú benan bése ya fe Bekrísten bése. Ébá béye Italia bá bérán ya mína.
Mvɔmm eé tɔbɔgé ya mína bésesé. Amén.
Santiago óloá Nzamá ya éwí Ntí Yesukristo; ébe méyɔŋ awóm ya mé beáñ, émá mé ne áyóp ya áyóp: Mibóló.
É bɔbédzaŋ bam, éyɔŋ míní ku yaá míkat été memvála ya memvála, ñɔŋŋán mɔ ya abwiññ mesán,
míníí yem ná nkyabán míkat ye á mbwínánn wenan, wá sɔ́ ya etɔɔ́ mbán.
Édɔ ná, etɔɔ́ mbán dá é dzálágé éséññ deñ, á mfá ye ná míní tɔbɔ ñá mot ya ndzálánn, dzóm enziŋ dá kaa mína ádzéŋ.
Ve ngé kén da dzéŋban ébe mot enziŋ ye ébe mína, á dzaagé dɔ Nzamá, éñe aa vé mot áse ya añep kaa ki ná aa lére bivuzá, véa bá ye fe ñí dɔ vé.
Ve á dzaagé ya mbwínánn kaa áyep, amú ná é mot aa yep a ne amvála ané nkebá máŋ, éwɔ evúŋ wa dulu weé ke ya wɔ áká ya áká.
Amú ná é mot a ne néa, a táa tém ná aa ye ñɔŋ dzóm enziŋ ébe Ntí;
ñí a tɔɔ́ é mot á ne ya milém mí beáñ, ñí ăá yíli ki dzam ye é mam mése aa tára.
Édɔ ná, mwadzaŋ ébe nsilann ñúu weñ ósí, á vággé éyɔŋ a ntɔɔ́ ededea mbélánn ó yóp,
ya fe nkúkúmm ébe nsilann ñúu weñ ósí, akála ná akúmm dá ye mana amvála ané samm ye élwá.
Amú ná nlódzóp wá kwíñ ya ayóŋ dá dzígan, éde elwá é kót, é samm deñ dá é kpéñ, é dzímle fe é mbamba éfonann deñ. Amvála te fe nkúkúmm wá wá ye dzáŋ ébe é mam meñ mése.
Abwará ya é mot aa nzomo mebóblé, amú ná niané a mana yaá kyaba mikat aa ye ñɔŋ korona ye éniŋ, éñí Ntí a kyaa yaá é bot bá dziŋ ñí.
Mot enziŋ ye áyén mebóblé a táa dzó ná, “Nzamá éñí aa bóble ma”; amú ná Nzamá á sés tɔbɔ mebóblé ya abé, émyen ñí ăá bóble ki mot enziŋ.
Ve fáve ná, kada mot aa yén mebóblé éyɔŋ évéé deñ émyen dá dulu ñí, é dzéŋ fe ná é wún ñí.
Véa, éyɔŋ evéé dá ñɔŋ abum, dá é byéñ nsémm; niané nsémm wá ó ntɔɔ́ ewólo, wá wá byéñ awú.
Á mindzindziŋŋ mí bɔbédzaŋ myam, bé táa mína duk.
Mbamba mvéán óse, ya ñá dás áse, byá sigi bíí sɔ́ ó yóp ébe Tará ye á biyéá, ya ébe éñí nzelann dzam enziŋ e sés, ngé ki ávwéñ dá tsén.
Ébe nkómánn weñ, aá byéñ bía ákála éfíá é ne bébélá, á mfá ye ná bí bɔ é ngap ósúá ye é byém bí ne mvelann.
Á mindzindziŋŋ mí bɔbédzaŋ myam, yemŋán é dzam dí ná, mot áse á bɔɔ́ge avóó á mfá áwók, ve otaktak á mfá ákɔ́bɔ, ya otaktak á mfá méyéá
Ákála dzam te, míníí vea mvin ése ya ékúkwát é lígi yaá, éde ya evwévwé nlém ñɔŋŋán éfíá é tɔbɔ yaá mbeñann ébe mína, édí é ne koro bíniŋ byenan.
Ve bɔgán ébá bá dzálá efíá, se fáve ébá bá wók, béé duk fe mína bébyen.
Amú ná ngé mot enziŋ a ne fáve nwók efíá, ve kaa dɔ ádzálá, mot te aa fonan ya éñí aa dága ású déñ a ngá byála ya dɔ á ngɔɔ́p été,
amú niané a mana yaá dága ású deñ émyen, a kéñ fe, etéññ te ébyen a vwían amvála mot á tɔɔ́.
Ve éñe ñí aa dága ñá atsiŋŋ ya nkée, éñí ye étɔɔ́ filí, a tɔbɔ fe mbán été, kaa súgu fáve nwók aa vwían; ve éñí aa dzálá eséññ. Mot te aa ye bɔ ya abwará ébe édí aa bɔ.
Ngé mot enziŋ aa ñɔŋ ná émyen a belé nyébé, ñí kaa ádzwée ánu deñ, aa duk nlém weñ, nyébé mot te, wá ó ne fe nzeze.
Nyébé o ne kaa ayeŋŋ, kaa ki ya mvin, ébe ású Tará Nzamá éwɔ wí: Áfép bwán bɔbéñúŋŋ ya mikús ébe mídzuúk myeba, ábaale fe émyen kaa kop mvin ébe éniŋ dzí.
É bɔbédzaŋ bam, míní táa bɔ obea ngamm á mbwínánn wenan ébe Ntí wea ye á dúmá, Yesukristo.
Amú ná, ngé ébe ékóánn denan mot enziŋ aa ñíi a baga elwaná koŋ, a baga fe bítóp bí ne ededea mvéáñ, véa, ntétéññ mot wá ó ñíi fe ya atutuga bítóp.
Eyɔŋ te, mína míní ŋga túga yem ádága é mot a baga bítóp bí ne ededea mvéáñ, míníí dzó ñí ná, “Á wa, tɔbɔgé ósí vá, é vóm a ne mvéáñ.” Ve ntétéññ mot wa míní dzó ná, “Á wa, tébegé ólwí, ngé ki ná tɔbɔgé ósí metsɔɔ́.”
Nde mína bébyen mínăá bɔ yaá obea ngamm énzénzaŋ denan, míníí ntɔɔ́ fe bekík misaŋ ya bembéa bé atémŋa?
Á mindzindziŋŋ mí bɔbédzaŋ myam! Béágán! Nde Nzamá é ndzí tɔ́p mitétéññ mí bot míye éniŋ dzí, á mfá ye ná bé bɔ mikúkúmm á mbwínánn ya fe beñɔŋ tsígá béye édzwée ngɔ́mán a ngá kyaa é bot bá dziŋ ñí?
Ve mína míní lére yaá ntétéññ mot osoán. Nde se mikúkúmm émyɔ myá tsíble mína, émyɔ fe myá ke myá dulu mína é vóm bá kík misaŋ?
Nde se ébɔ́ bá byana é mbamba eyola bé lwée yaá mína ya dɔ?
Ve ngé mína mína dzálá atsiŋŋ ye édzwée ngɔ́mán, ámvála Ntsili wa dzó ná, “Wa ye dziŋ é mot mbɔ́ɔ́ ané wa dziŋ wámyen,” mína bɔ mvéáñ.
Ve ngé mína mína tsígán, mína bɔ nsémm; nkɔɔ́ métsiŋŋ wá bwaale mína ná míní ne betsam metsiŋŋ.
Amú ná é mot áse aa baale nkɔɔ́ métsiŋŋ óse, ve a kɔp atsiŋŋ avɔ́ɔ́, a ntɔɔ́ ya meku ébe nkɔɔ́ métsiŋŋ ngúrá.
Amú éñí a ngá dzó ná, “O táa bɔ medzíán,” éñe fe aá dzó ná, “O táa ywíñ mot.” Éde, ngé wăá bɔ medzíán, ve weé ywíñ bot, ó ntɔɔ́ ntsam nkɔɔ́ metsiŋŋ.
Ya dzam te édɔ, kɔ́bɔgán, bɔgán fe amvála ané é bot bé nkún ñɔŋ nkíkgán misaŋ ébe nkɔɔ́ métsiŋŋ wá vé étɔɔ́ filí.
Amú ná nkíkgán misaŋ kaa engóngɔ́ɔ́ wá ye bɔban ébe éñí é ndzí lére bot engóngɔ́ɔ́. Nléránn engóngɔ́ɔ́ éwɔ wá dzwée á nkíkgán misaŋ.
É bɔbédzaŋ bam, é ne ya nzá eban ná, ngé mot enziŋ aa dzó ná a belé mbwínánn, ve kaa ábelé mibɔann, ye mbwínánn te ó ne ñí koro?
Ngé mwadzaŋ enziŋ ngé ki kéá dzea enziŋ bá bé ne kaa bitóp, kaa ki ya é dzóm ye bé ne dzí kada mos,
véa, mot enziŋ ye ébe mína ñí á ŋga dzó bɔ́ ná, “Keŋán mvwaá, wókgán ayóŋ, dzéñŋán fe ya bidzí,” ve mína kaa bɔ́ ávé é dzóm bá yi á mfá é ñúu deba. É ne ya nzá eban?
Ntéññ mbɔ́ɔ́ fe, mbwínánn etámm, ngé ó sés ya mibɔann, ó ne nwúán.
Ve, mot enziŋ aa ye dzó ná, “O belé mbwínánn, ve ma me belé mibɔann. Léregé ma mbwínánn we, kaa mibɔann, éde ma ma ye wa lére mbwínánn wɔm ébe míbɔann myam.”
Wa bwíni ná Nzamá a ne mbɔ́ɔ́. Wa bɔ mvéáñ. Atwaa bembéa misísim bá bá bwíni fe dɔ, béé ku fe beñeñeá.
Ve, ókúkút mot, ye wa kómo yem ná mbwínánn kaa mibɔann ó ntɔɔ́ nwúán?
Nde se ya mibɔann émyɔ éséá wea Abraam bé ngá láŋ ñí ya myɔ nzósoó, éyɔŋ a ngá vé é mwán weñ Isaak áltar ané metúnŋa?
Éde Ntsili o ngá dzálában, éwí wa dzó ná, “Abraam aá bwíni Nzamá, éde baá láŋ ñí dɔ ané nzósoó, bé lwée fe ñí ná é mvwíññ Nzamá.
Mína yén véa ná, bá láŋ mot ané nzósoó ákála mibɔann, se fáve ya mbwínánn etámm.
Amvála te fe, nde se ákála mibɔann édɔ, bé ngá láŋ ya dɔ, endendea miningá Raab ané nzósoó, éyɔŋ a ngá ñɔŋ mílómán Nzamá, á lóm fe myɔ nzenn fé?
Amú ná amvála ané é ñúu é ne kaa nsísim e ne nwúán, amvála te édɔ, mbwínánn ó ne kaa mibɔann wá ó ne fe nwúán.
É bɔbédzaŋ bam, abwiññ bot ye ébe mína é táa dzéŋ ná é bɔ beyágale, amú mína yem ná bía bía ye ñɔŋ nkíkgán misaŋ wa daŋ.
Amú ná bía bésesé bía bía bɔ fe bivuzá memvála ya memvála. Ngé mot enziŋ a ne ná ăá bɔ evuzá á nkɔ́bɔ, a ne tételé mot, a ne fe ya nguu ye áfét ñúu ngúrá.
Ve ngé bía dzwée mikalbeñ bíí vé myɔ akofet ménu, néa éñe myá bɔ bía mewók, véa bí ŋga wulu fe ya é ñúu deba áse.
Dággán fe bora mébyéa, atwaa mé ne bidedea menén, bívúŋ bí ne nguu ébyɔ fe byá byá tsíni mɔ, ve oyomm mwann angáp éwɔ wá fét mɔ á mfá áke é vóm ndulu byéa aa kómo ná ó ke.
Néa fe anu dá é ne, oyomm asúk ñúu, ve dá vága ya bora bé mam. Dággán, nzá amvála bora áfan dá dzík ya oyomm ndúán!
Éde anu dá e ne ndúán, édí é ne éniŋ áse ye é ne ekúkwát; dá é tɔɔ́ énzénzaŋ mesúk mé ñúu mea, ve dá bwala ñúu ngúrá, é ŋga bwaa nzenn ye éniŋ ngúrá ndúán, é ŋga yóŋ fe ya ndúán ye ébéññ ndúán.
Akála ná amvála tsít ye áfan áse, ya anwann, ya bétsít bá dulu mebum ósí, ya fe ébá béye á máŋ été, bé ne bɔ́ dzwée, mwann mot a dzwée yaá fe bɔ́.
Ve mwann mot enziŋ a sés dzwée anu. É ne ábé bé sés báma, é ne fe ndzálánn ya nsu ye áwú.
Ya édɔ bía vé ya dɔ Ntí ya Éséá olugú, ya fe édɔ bía boŋle ya dɔ bot, ébá bé ne mvelann ye éfonann Nzamá.
Ébe anu avɔ́ɔ́ ya avɔ́ɔ́, olugú, ya fe biboŋ byá kwíñ. É bɔbédzaŋ bam, édí te dăá yian bɔban néa.
Ye ná afɔ́m dá kúlu mendzímm mé ne avwéñ ya fe émá mé ne eyós ébe anu etam avɔ́ɔ́ ya avɔ́ɔ́?
Á bɔbédzaŋ, ye elé igera é ne vé ebumá olíba, ngé ki ndzík vino wá ebumá igera? Éde anu etam avɔ́ɔ́ dá é sés ki bɔ ya eyós ya avwéñ.
Nzá a ne ya kén ya nyemann énzénzaŋ denan? Mot te á léregé dɔ ya é mbamba fúlú deñ ébe míbɔann myeñ á kén ya évwévwé nlém été.
Ve ngé mílém myenan myá mí ne ya mbéa abéánn ya aléránn, míní táa bɔ engúŋ, míní táa ki bɔ mineá ébe bébélá.
Amvála kén te dăá sɔ́ á yóp été, fáve ná éñí ye é sí ñí, éñí ye á nlém mot binam, ya fe éñí déble.
Amú ná é vóm abéánn ya aléránn bí ne, ó véa a ne ya nzamzámánn mam ya fe mbɔann óse ó ne abé.
Ve kén ye á yóp été, ósúsúá e ne mfúbánn, é belan véa, édziŋŋ mvwaá, ya añep, ya fe nló ntakgán, ndzálánn ya nlém engóngɔ́ɔ́, ya bembamba bibumá, kaa átsígán, kaa bɔ meduk.
Ve ébumá ye á nzósoó bá beñ dɔ á mvwaá été, ébe é bot bá tɔɔ bot mvwaá.
Melúmán ya mitéé byá sɔ́ óvé énzénzaŋ denan? Nde se éñe byá sɔ́ bívéé bíye á nlém wenan été, ébí byá lúman mésúk mé ñúu menan été?
Mína ñamle, ve mínĭí belé. Ákála evínn mína ywíñ bot, ve míní sés ki ñɔŋ; amú dzam te, édɔ mína bɔ mikéá ya melúmán. Mínĭí belé, amú ná mínăá dzaa.
Mína dzaa, ve mínăá ñɔŋ; amú ná mína dzaa ya mbéa nlém, ná mína ke ywíñ ntuk ébe bívéé byenan.
Á bebɔ medzíán! Nde mínăá yem ná átsinan amvwíññ ya éniŋ dzí, é ne ásiŋ Nzamá? Amú dzam te, é mot aa kómo tsinan amvwíññ ya eniŋ dzí, aa veŋan nzínzíŋŋ Nzamá.
Ye mína tém ná Ntsili wá dzó á nzeze ná, “Ya ededea abéánn, Nzamá aa dziŋ Nsísim a ngá tɔɔ bía mílém été?”
Ve aa vé é mvɔmm dá daŋ. Amú dzam te édɔ, aa dzó ná,
á ngamm áyát,
ve, aa vé é bot bé ne nsilann ñúu ósí mvɔmm.
Édɔ ná, kpáán Nzamá ásí, ve míní tɔɔ́ fe kaa fógan ébe ású déble, véa aa ye túp mbíí ébe mína.
Yitgán Nzamá bebeñ, véa éñe fe ñí aa ye mína yit bebeñ. Á bebɔ misémm, fúbugán é mó menan, tunŋán fe milém myenan, mína é bot míní ne ya milém mí beáñ.
Tɔbɔgán ya eywiññ, ya meyep, yigán fe. É lweñ denan dá súgan ebi, mésán menan má eywiññ
Ásilann ñúu ósí ósú Ntí, véa éñe aa ye mína bére ó yóp.
Á bɔbédzaŋ, míní táa kɔ́ban abé bevɔ́ɔ́ ya ébá bevɔ́ɔ́. É mot aa kɔ́bɔ mwanñaŋ abé ngé ki ákík ñí nsaŋ, nkɔɔ́ metsiŋŋ éwɔ aa kɔ́bɔ abé, nkɔɔ́ metsiŋŋ fe aa kík nsaŋ; ve ngé wa wa kík nkɔɔ́ metsiŋŋ nsaŋ, o sés fe éñí aa dzálá nkɔɔ́ metsiŋŋ, fáve nkík misaŋ.
Mot mbɔ́ɔ́ éñe ñí a ne mvé metsiŋŋ ya fe nkík misaŋ; éñe a ne ewólo á mfá ya ná a ne koro ya fe áywíñ. Ve wa o ne nzá á mfá ye ná wa kík é mot mbɔ́ɔ́ nsaŋ?
Túgán béá éndagá, mína é bot mína dzó ná, “Émuú ngé ki ná ookírí, bía ye ke é kísoan ñí, ngé ki éñí fɔ́ɔ́, bía ye fe tɔbɔ ó véa táŋ mbú mbɔ́ɔ́, bíí bɔ akira, bíí wún fe miséŋŋ.”
Dá é tɔɔ́ ná mína kaa áyem ámvála éniŋ dá ye mína bɔ ookírí, amú ná bíniŋ byenan bí ne amvála ané ebúbút ye ótsírá édí dá yéne fáve oyomm abɔ́ŋŋ tám, véa dá é dzáŋ fe.
Ve mína míní lígi dzó ná, “Ngé Ntí aa yébe, bía ye niŋ, véa bí bɔ dzam osí ngé ki dzam okee.”
Ve, mína míní ŋga vága yaá ébe áléran denan. Amvála mevágá méte mé ne ekúkwát.
Édɔ ná é mot aa yem bɔ édí é ne mvéáñ, ve ñí kaa dɔ bɔ, bá láŋ ñí dɔ nsémm.
Á mikúkúmm! Túgán béá éndagá, yigán, lɔ́ŋŋán fe bibi, ákála ná eniŋ midzuúk é ntɔɔ́ ná dá nzu ébe mína.
Akúmm denan é mana yaá bweñ, bitóp byenan byá bí ntɔɔ́ fe ndzíán ya sígbém.
É koŋ ya é ngoós denan, bí mana yaá biñ míngéle, míngéle te éñe aa ye mína bɔ é ngañiá a ne mína á ngamm áyát, éñe fe aa ye mína dzí ñúu ané ndúán. Amú ná ébe melú ma súgan, míní mana yaá kóán akúmm.
Dággán, ntáŋ bebɔ biséññ bé mvá mína bɔ eséññ méfúp, míní ñím yaá bɔ́ wɔ, wá wá yón fe mína á ngamm áyát, míyónn bebɔ biséññ béte myá mí kwíñ yaá fe melɔ́ Ntí ye á misámá melúmán.
Míní mana yaá niŋ biniŋ bíye á mefét, ya fe biniŋ bíye ndzálánn bívéé tugá á sí ó vá. Néa éñe míní mana yaá fe átɔbɔ ya mevɔ́ŋ mína bébyen amvála ané é tsít bá ye kík ngúrá mos.
Míní vé yaá nzósoó mot meku, míní ywíñ yaá fe ñí, ve ñí kaa ávagle ná aa kam ya émyen.
Édɔ ná, á bɔbédzaŋ, belégán edzíp akekwíñ ásɔ́ɔ́ Ntí. Yénŋán amvála ané mbeñ afúp aa yana bembamba bibumá bíye ó sí, a tɔɔ́ ya dɔ edzíp akekwíñ ná aa ñɔŋ é mveŋ ósú ya éñí da súgan.
Mína belégán fe edzíp. Yémŋán mílém myenan nguu akála ná ásɔ́ɔ́ Ntí é ntɔɔ́ bebeñ.
Á bɔbédzaŋ, míní táa bɔ miswa bevɔ́ɔ́ ya ébá bevɔ́ɔ́ ná bá bé nza fe mína kík nsaŋ. Dággán ná nkík misaŋ á ntéle á mbéñ!
Á bɔbédzaŋ, ñɔŋŋán ané efonann ye mbéa midzuúk ya edzíp édí bekúlu medzó bé ngá kɔ́bɔ éyola Ntí.
Dággán ná bía ñɔŋ ná bé ne abwará é bot bé ngá nzomo. Míní wók yaá édzíp Job, míní yén yaá fe édí Ntí a ngá súgan ñí bɔ, ná Ntí a ne ndzálánn ya añep ya fe nlém engóngɔ́ɔ́.
É bɔbédzaŋ bam, édí dá daŋ é ne ná, kaa kanan sɔŋ, ané á dzóp, ngé ki á sí, ngé ki amvála nkanann sɔŋ enziŋ afé; ve é “ma yébe” wenan a bɔɔ́ge “ma yébe”, é “móamó” wenan ñí á bɔɔ́ge fe “móamó”, á mfá ye ná míní nza ku á nkíkgán misaŋ été.
Ngé mot enziŋ ye énzénzaŋ denan aa dzuk, á bɔɔ́ge meyaglán. Ngé mot enziŋ aa sán, á yeegé byeá bí olugú.
Ngé mot enziŋ énzénzaŋ denan aa kwan, á lwéegé betébosú béye ékóánn bebwíni bé yaglan fe ya ñí, béé wáa ñí mbwánn ébe éyola Ntí.
Éde meyaglán méye á mbwínánn má ye koro nkúkwann, Ntí ñí aa ye fe ñí téle; ngé e ne bɔ tám enziŋ ná a bɔ yaá misémm, myá myá ye fe ñí tɔbɔ ndzwiiann.
Elías ñí a mbé fe mot ntéññ mbɔ́ɔ́ ané bía, a ngá bíra yaglan á mfá ye ná mveŋ é táa nɔ́ŋ, mveŋ dá deé ndzí ki ku ó sí táŋ mibú mí léa ya ngwan é saman.
Ve éde a ngá bera yaglan, ané dzóp é ngá vé mveŋ, sí da eé ŋga vé fe bíbumá byeñ.
É bɔbédzaŋ bam, ngé mot enziŋ ye ébe mína a lés yaá á bébélá été, ve éñí mbɔ́ɔ́ ñí a bɔ ñí ná á búlán,
éde yemŋe ná é mot aá bɔ mbɔ misémm ná á lúm mbéa nzenn weñ mvús, aa ye ñí koro áwú été, aa búru fe abwiññ misémm áyóp.
Ma Pedro, ápostol Yesukristo:
Ma tsili ébá bé tɔɔ́ beyéŋ ya myeann á Ponto, á Galasia, á Kapadosia, Ásia, ya á Bitinia,
mitɔ́pbán amvála ané Nzamá Éséá a ngá tára yem, ébe ntélán eki ye á Nsísim, mfá ábɔ mewók ya ábɔ myamann ya mekií Yesukristo:
Mvɔmm ya mvwaá bí bera mína kɔgle.
Olugú ó bɔɔ́ge ya Nzamá, Éséá Ntí wea Yesukristo, éñí, amvála ané abwiññ nyénánn engóngɔ́ɔ́ weñ ó ne, a ngá bɔ bía ná bí bera byála ná bí belé óyan ó ne ntétéá amú nwómán miwúán Yesukristo,
mfá áñɔŋ tsígá e ne kaa ábweñ, kaa mvin, ngé ki kaa mana, éñí bé nii yaá á dzóp été mfá wenan,
mína é bot míní ne mbaalann ya é nguu Nzamá amú mbwínánn, mfá ákoroga é ntɔɔ́ yaá nkomann ná wá ye yéne é tám da súgan.
Dzam te édɔ mína bíra sán ya dɔ, ngé dá yian ná, atwaa áwola dí, avítsaŋ tám, míníí yén midzuúk ya mebóblé memvála ya memvála,
á mfá ye ná nkyabán míkat ye á mbwínánn wenan, é dzóm dá daŋ ye eban álot koŋ éñí dá wú ntuk, atwaa bá kyak wɔ́ ya ndúán, ná bé koan ya wɔ́ ya olugú, ngaŋŋ ya dúmá éyɔŋ Yesukristo aa ye váma.
Éñí mína dziŋ kaa ná míní yén yaá ñí, éñí mínĭí téa, ve mína bwíni ñí, mína sán ya mésán bé sés kúlu ánu, mé tɔɔ́ fe ya dúmá,
míníí wún asúgánn ye mbwínánn wenan, dá yíli ná, ákoroga denan.
Mfá akoroga te, bekúlu medzó bé ngá kúlu medzó ébe mvɔmm e ne ntélán mfá wenan, bé ngá fas ya átúga dzéŋ,
béé bíli mot mbé, ngé tám fé Nsísim Kristo ó ngá lére bɔ́ été, éwí ó ngá tára vé ngañiá ye mídzuúk Kristo ya é dúmá dá belan véa.
Ébɔ́ é ngá léreban ébe bɔ́ ná, é sés éedeba, ve éedea, mfá é mam bé ŋga kat ya bía mbamba fwéñ éndagá ya nguu Mfúfúp Nsísim a ngá sɔ́ á dzóp; émá baángel bá ñamle ná bé yén.
Édɔ ná, télegán ásímánn denan nkomann, tɔbɔgán ya kén, belégán mebúnn menan mése ébe é mvɔmm e ne mína mvéán éyɔŋ Yesukristo aa ye váma.
Amvála ané é bwán bé ne mewók, míní táa yébe míkómánn míní ngá tára belé míní tɔɔ́ á ndzímán wenan été;
fáve ná, amvála ané éñí a ngá lwée mína ñí a ne eki, mína tɔbɔgán fe eki amvála étɔɔ́ denan áse;
amú é ne ntsilann ná: “Tɔbɔgán eki, amú ná Me ne Eki.”
Ngé mína yónán ya éñí a ne Éséá, éñí aa kík misaŋ kaa áke ya mot enziŋ ngamm, amvála ané mbɔann kada mot ó ne, edé tɔbɔgán á wɔŋŋ été ébe é tám míní ngén mína wulu á sí ó vá;
míníí yem ná míníí ndzí koroban ya é byém byá bweñ, ané ngoós ngé ki koŋ, ébe ámvála nzeze eniŋ denan, éñí míní ngá ñɔŋ tsígá ébe beésúá.
Fáve ná, ya mekií mé ne táŋ ndén, ané émá é mwann ntómá a ne kaa eyém, kaa ki ya meyeŋŋ, Kristo.
Ve déá, éñí bé ngá tára yem, kaa ná eniŋ é téñban, ve métám méye ásúgánn má, a sɔ́ yaá yéne ákála denan.
Mína é bot mína bwíni Nzamá ya ákála Déñ, ná Nzamá aá wómo ñí míwúán été, éde a ngá vé ñí dúmá, á mfá ye ná óyan wenan ya mbwínánn wenan bí tɔbɔ ébe Nzamá.
Éde éyɔŋ mína bɔ bébélá mewók, míní tun yaá mína bébyen, mfá édziŋŋ bɔbéñaŋ é ne kaa meduk; dziŋŋán bevɔ́ɔ́ ya ébá bevɔ́ɔ́ ya édziŋŋ bɔbéñafwáa dá sɔ́ fe á nlém ósí.
Édɔ ná,
“Mot binam áse a ne ané elwá,
é dúmá deñ ése dá ané samm ye élwá.
Elwá dá kót, samm da é kpéñ,
Ve éfíá Ntí dá laŋan eyɔŋ ése.”
Édɔ ná, éfíá te édɔ dá bé ngá kat mína ya dɔ mbamba fwéñ.
Édɔ ná, míníí mana vea abé áse, meduk mése, mvoo, miñamle míse ya nkɔ́bɔ abé óse,
ábíran kómo ñá meñáŋ méye éfíá, amvála ané mikéŋlé mí bwán mí ndem byála á mfá ye ná, ya émɔ míní vém mfá akoroga,
ngé míní kyak yaá ámvála añep Ntí a ne.
Éde míníí nzu ébe éñe, ákwá é ne ntétéá, afáŋbɔ ná bot bé ngá tep dɔ, ve ósú Nzamá é ne ntɔ́pbán ya ábíra dɔ vé ngaŋŋ.
Mína fe, amvála ané mékwá mé ne mitétéá, tɔbɔgán nlóŋán ané ndá ye á nsísim mfá éséññ befára é ne ntélán eki, ná bé vé metúnŋa méye á nsísim, émá Nzamá aa yébe amú Yesukristo.
Édɔ ná, é ne ntsilann ná,
“Dággán, ma téle akwá á Sión,
Ntɔ́pbán ya ábíra dɔ vé ngaŋŋ,
Édí dá daŋ ya eban mélóŋ,
É mot aa ye ñí bwíni, ăá ye wú osoán.”
Éde mfá wenan, mína é bot mína bwíni, é ne ya ededea eban; ve mfá ébá bá bé ne kaa ábwíni,
“Akwá belóŋ bé ngá tep,
Dá é nzu yaá veŋan ákwá dá daŋ ya eban,”
Ya fe:
“Akwá dá kɔ́p obaá, ya akóm bá sen áyóp.”
Bá kɔp obaá amú ná bá bɔ efíá melɔ́, mfá dzam te édɔ fe bé ngá téle bɔ́.
Ve mína míní ne áyɔŋ é ne ntɔ́pbán, nsámá béfára Kéza, nnam ó ne ntélán eki, é bot Nzamá mfá weñ, ná amvála te, míní kat biyágán bí mam éñí a ngá lwée mína ó dzíbi ósí, ná míní ke é bora eyéá deñ été;
amú ná mína, mínĭí mbé bot benziŋ, ve éndagá míní ntɔɔ́ é bot Nzamá. Ébá eé ndzí tára yén engóngɔ́ɔ́, ve éndagá á ŋga yén yaá bɔ́ engóngɔ́ɔ́.
Á míndzindziŋŋ mí bot, ma bíra mína lép amvála ané beyéŋ ya belot nzenn, ná míní dzɔgɔ mbéa míkómánn mí bot, émí myá lúman ya nsísim.
Tɔbɔgán amvála é ne mvéáñ, énzénzaŋ bot béye meyɔŋ mefé, á mfá ye ná ébe é mam bá sɔ́mán mína ya mɔ ané bembéa bé bot; ya ákála é mbamba míbɔann myenan éyɔŋ bé ñú yaá myɔ táŋ, bé vé Nzamá dúmá é mos aa ye nzu kík misaŋ.
Kpáán bidzwée bíse bí ne é sí ñí ásí, akála Ntí; ané bɔ kéza, a tɔɔ́ ané ndzwée,
ngé ki bengɔ́vina, ébá bé ne milómán amú éñe, á mfá ye ná é bot bá bɔ abé bé vé bɔ́ mekira, ve ébá bá bá bɔ mvéáñ bé vé bɔ́ olugú.
míníí tɔɔ́ filí, ve kaa ábelan ya etɔɔ́ filí denan ané ebúruga á mfá ábɔ abé, fáve ná belagán ya dɔ ané áloá Nzamá.
Sémeŋán mot áse, dziŋŋán bɔbéñɔŋ, kɔgán Nzamá wɔŋŋ, sémeŋán kéza.
Á bébɔ biséññ béye á ndá, kpáán bémása benan ásí ya ngaŋŋ ése; se fáve ébá bé ne mvéáñ ya ébá bé ne añep, fáve ná ya fe ébá bé ne bembéa bé bot.
Amú ná dzam te dá nzu ya mvɔmm, ngé amú ósímánn ye á nlém ósú Nzamá mot aa dzíbi mam eé yén midzuúk ékúkwát été.
Akála ná, nzá abúánn é ne été, ngé mína dzíbi eyíra amú nsémm? Ve, ngé mína yén midzuúk amú ábɔ mvéáñ, míníí dzíbi dɔ, dzam te dá nzu ya mvɔmm ósú Nzamá.
Amú ná ya dzam te édɔ míní ngá lwéeban ya dɔ, amú ná Kristo ñí a ngá dzuk fe ákála denan, a lík efonann ná míní bee bíbɔ́gá mébɔ byeñ.
“Éñí eé ndzí bɔ nsémm,
meduk menziŋ má béé ndzí ki koan ya mɔ ánu deñ”;
Éñí é tám bé ngá tea ñí,
ñí eé ndzí yalan ya meteá;
é tám bé ngá ndágle ñí, ñí eé ndzí bɔ elaŋ,
fáve ná a ngá kee dɔ ébe éñí aa kík misaŋ tételé;
Émyen éñe a ngá ke ya mísémm myea é ñúu deñ á krús,
á mfá ye ná bí wú ébe mísémm myea,
bí niŋ tételé éniŋ;
amú ná míní ngá séñban ya mévéŋŋ meñ.
Amú ná míní mbé amvála ané mítómá mí dzími yaá nzenn,
ve, éndagá míní búlán yaá ébe Nkálá mitómá ya Ntébosú wenan.
Amvála te fe, biningá, kpáán beñu béyóm ásí, á mfá ye ná atwaa ngé bevɔ́ɔ́ benziŋ bá bɔ efíá melɔ́, bé ne wúnban kaa efíá ya amvála beyéá bá niŋ,
béé yén ané mína niŋ ya wɔŋŋ ya ngaŋŋ.
É ñaŋŋá denan dá e táa ki bɔ átán; ndzilann miló ya mbwátán byém bí koŋ, ngé ki bítóp bí ne táŋ ndén,
fáve ná ñaŋŋá ye á nlém mot été, éñí e ne kaa ábweñ, éñí ye nsísim ó bóo ósí ó dzaga fe, édɔ dá daŋ ya eban ósú Nzamá.
Amú ná néa, tám fé, mífúfúp mí biningá mí mbé fe mí belé mebúnn ébe Nzamá, myá mi ngá bɔ fe ñaŋŋá, béé ku beyóm ásí.
Amvála te, Sara a ngá bɔ Abraam mewók, eé lwée ñí ná Ntí; ébe éñe míní nzu yaá bɔ é bengwan béñ, ngé mína bɔ mvéáñ, kaa ákɔ dzam enziŋ wɔŋŋ.
Amvála te fe mína beyóm tɔbɔgán beñu beyéá á nyemann été, amú ná miningá a ne é mot aa daŋ ya ateák, míníí vé bɔ́ ngaŋŋ ané beñɔŋ tsígá béye mvɔmm ye éniŋ, á mfá ye ná meyaglán menan mé bɔ kaa átɔbɔ ndzipbán.
Éde mfá ámana, mína bésesé belégán amvála nwóránn avɔ́ɔ́, áyén bot engóngɔ́ɔ́, ya edziŋŋ bɔbéñafwáa, ya añep, nsilibán ósí,
kaa ábúlu abé ya abé, ngé ki biboŋ ya biboŋ. Fáve ná míníí vé abwará, amú ná míní ngá lwéeban á mfá ánzu ñɔŋ abwará.
Amú ná,
á biñŋe é dém deñ mfá abé,
ya bíyéá byeñ ná a nzá kɔ́bɔ meduk;
á kólogé ábé été, á bɔ mvéáñ,
á dzéŋŋe mvwaá, a béé dɔ.
Amú ná é mís Ntí má dága benzósoó bé bot,
melɔ́ meñ má má béá ndzaá weba,
ve ású Ntí é ne é bot bá bɔ abé á ngamm áyát.”
Éde nzá aa ye mína dzugu, ngé mína bíra dzéŋ é dzam é ne mvéáñ?
Ve ngé mína yén midzuúk akála édí é ne tételé, bibwárán ya mína. Ve míní táa bɔ́ kɔ wɔŋŋ, ngé ki áfógan,
éde ná, Kristo Ntí, télegán ñí eki mílém myenan été, tɔbɔgán fe nkomann eyɔŋ ése mfá áyalan ya é mot áse a dzaa mína ákéá á mfá óyan wenan. Ve bɔgán dɔ ya evwévwé nlém ya fe wɔŋŋ,
míní belé mbamba ósímánn ye á nlém, á mfá ye ná é bot bá kɔ́bɔ é mbamba ntɔbán wenan ébe Kristo abé, bé wú osoán.
Amú dá daŋ ya mvéáñ ná o yén midzuúk akála ábɔ mvéáñ, ngé é ne nkómánn Nzamá, ye ná o yén midzuúk akála ábɔ abé.
Amú ná Kristo, nzósoó mot, a ngá dzuk eyɔŋ evɔ́ɔ́
akála misémm bikúkwát bí bot,
á mfá ye ná a ne ke ya mína ébe Nzamá,
a tɔɔ́ nwúán míson,
ve ntétéá á nsísim été.
Éwɔ fe o ngá ke kat fwéñ mísísim mí mbé á mbok.
Émí mí ngá bɔ melɔ́, é tám ó mvús, édzíp Nzamá deé yana mélú Noé a ngá lóŋ árka, éñí avítsaŋ bot, dá yíli ná bot mmom, bé ngá tɔbɔ nkoránn ya mendzímm.
Ndem te édɔ é ne éfonann ye nduubán wá koro bía éndagá, (se mvéán mvin ye ó ñúu, fáve ná eyalann ye á mbamba ósímánn ye á nlém ébe Nzamá), amú nwómán miwúán Yesukristo,
Niané a ngá bét á dzóp, a ntɔɔ́ á mfá méyóm Nzamá, éñí á mbelé édzwée ébe baángel, ya bidzwée, ya menguu.
Éde, amvála ané Kristo a dzuk yaá á nson, mína belégán fe amvála osímánn te ovɔ́ɔ́, amú ná é mot a dzuk yaá á nson été, a mana yaá ya nsémm,
mfá ábɔ kaa ániŋ míkómánn míye á nson été, é tám é lígi yaá wa é sí ñí, fáve ná ániŋ a nkómánn Nzamá été.
Amú ná é tám e ngá lot é yian yaá mfá ábɔ míkómánn bot béye meyɔŋ mefé, éñí míní ngá wulu á tugá été, bivéé, mbéa miñamle, áfían meywa, mbéa mefét bá yénán befám ya biningá, ya mbéa nkaŋann biyemá.
Ébe dzam te éñe bá yágán ná mínăá wulu fe mínabe bɔ́ á mbéa eniŋ tugá été, éde bá kɔ́bɔ mína abé;
bot béte bá ye ke yalan ya ébe éñí a ntɔɔ́ nkomann ná aa kík miwúán ya betétéá misaŋ.
Amú ná akála te, bé ngá kat atwaa miwúán mbamba fwéñ, á mfá ye ná ngé bá kík bɔ́ misaŋ amvála ané bot á nson été, ve bé niŋ á nsísim été amvála ané Nzamá.
Éndagá, asúgánn ye mam mése é ntɔɔ́ bebeñ. Édɔ ná tɔbɔgán ya kén, baalán fe osímánn mvwaá mfá meyaglán.
Ñɔŋŋán bevɔ́ɔ́ ya ébá bevɔ́ɔ́ méndá menan kaa miswa.
Éde, ámvála kada mot a ñɔŋ yaá é mvɔmm Nzamá, á belagán ya wɔ́ eé séan ya ébá bevɔ́ɔ́ ané mbamba bébaale béye abwiññ é mvɔmm Nzamá.
Ngé mot enziŋ aa kat fwéñ Nzamá, á bɔɔ́ge dɔ ané fwéñ Nzamá é né. Éñí aa belan bot á bɔɔ́ge dɔ amvála ané é nguu Nzamá a ngá vé ñí; á mfá ye ná ébe mam mése Nzamá á ñɔŋ dúmá amú Yesukristo, éñí a ne ya dúmá, ya édzwée, mbéámbéá ya mbéámbéá. Amén.
Á míndzindziŋŋ myám, míní táa yágán é ndúán mébóblé dá nzu énzénzaŋ denan été, amvála ané eyágán dzam é bɔban yaá mína.
Ve, é tɔɔ́ ná mína ñɔŋ fufúlu mídzuúk Kristo, sánŋán, á mfá ye ná éyɔŋ é dúmá Déñ dá ye léreban mína míní sán fe ya abwiññ mesán.
Ngé bá kpógo mína amú éyola Kristo, abwará ya mína, amú ná nsísim ye á dúmá, éwí Nzamá, ó nzu yaá tɔbɔ ébe mína. [Ná á mfá weba a ne mbyanann, ve dea á mfá wenan a ne ya dúmá.]
Amú ná mot enziŋ ye ébe mína ăá yian yén midzuúk amvála ané nywíñbot, ngé ki ndzídzíp, ngé ki mbɔ abé, ngé ki ané é mot aa duman éyá medzó.
Ve, ngé aa yén midzuúk amvála ané Krísten, a táa wú osoán, fáve ná á vá Nzamá dúmá amú dzam te.
Amú ná á kwíñ yaá é tám bá tára nkíkgán misaŋ é ndá Nzamá; éde ngé dá tára ébe bía, ásúgánn é bot bá bé ngá bɔ é mbamba fwéñ Nzamá melɔ́ dá ye bɔ á yá?
Éde, ngé é mot a ne nzósoó aa koroban ya ndzuúk,
é mot a ne kaa ákɔ Nzamá wɔŋŋ,
ya é mot a ne mbɔ misémm,
bá bá ye tébe ó vé?
Édɔ ná é bot bá yén midzuúk amvála ané nkómánn Nzamá ó ne, bé keegé bíniŋ byeba béé bɔ mvéáñ ébe Ntéñ byém a ne éñí bá tɔbɔ ya ñí mebúnn.
Édɔ ná, ma lép bétébosú bé ne énzénzaŋ denan été, ma me tɔɔ́ fe ntébosú ya ngañiá ye mídzuúk Kristo ya fe ñɔŋngap ye é dúmá é nkún nzu kúlu.
Baalán mbamm mitómá Nzamá éwí ó ne énzénzaŋ denan été; míníí mɔ́mɔ wɔ, se akála ntsinann, fáve ná ya nkómánn mot émyen, se ki amú ndwa ye moann, fáve ná ya mbamba nkómánn,
se ki ané mína daŋ dzwée ébe ébá bé kee yaá mína, ve míní bɔ efonann mfá mbamm mitómá.
Éde éyɔŋ Ndzwée bekálá mitómá aa ye kúlu, mína ye ñɔŋ é dás ye á medaŋ é ne kaa ádzímle é dúmá deñ.
Amvála te fe mína bendómán, kpáán betébosú ásí. Mína bésesé, sémeŋán bevɔ́ɔ́ ya ébá bevɔ́ɔ́, tɔbɔgán ndzálánn ya nsilann ñúu ósí mína bésesé, amú ná,
“Nzamá aa téle é bot bé ne bingúŋ á ngamm áyát,
ve aa vé mvɔmm ébe ébá bá sili bébyen ósí.”
Édɔ ná síligán mína bébyen ósí ébe éwólo wéá Nzamá ásí, á mfá ye ná á bére mína ó yóp é tám deñ.
Keegán ñí é dzam áse dá kele mína milém ó yóp, amú ná éñe a kálá mína.
Tɔbɔgán ya kén, tɔbɔgán fe evéveññ. Déble a ne mína á ngamm áyát, aa ke aa wulu amvála ané mgbemgbem dá ñeñ eé dzéŋ é mot aa ywíñ ntuk.
Éde, ya mbwínánn, keŋán ñí á ngamm áyát kaa áfógan, míníí yem ná bɔbéñɔŋ bá bá ke fe bá yén midzuúk ya amvála mam méte é sí ñí.
Éde Nzamá ye á mvɔmm ése, éñí a ngá lwée mína ébe é dúmá deñ é ne mbéámbéá ébe Yesukristo, niané míní mana yaá yén midzuúk oyomm tám, Émyen aa ye mína sóŋan, aa ye mína bán, aa ye mína vé nguu, aa ye fe mína túga téle.
Éñe a ne ya dúmá ya edzwée mbéámbéá. Amén.
Me ngá tsili mína é mwann kálara ñí ya ávwála é mwadzaŋ wea má tɔbɔ ya ñí mebúnn Silvano (néa éñe ma yén ñí), meé vé mína nguu ya bifíá ya vé fe mína ngañiá ná é bébélá mvɔmm Nzamá éñe ñí, éñí tébegán été.
Ábérán bevɔ́ɔ́ ya ébá bevɔ́ɔ́ ya ñáŋán memáŋŋ ye édziŋŋ.
Mvwaá eé bɔɔ́ge ya mína bésesé, mína bot míní ne ébe Kristo.
Ma Simón Pedro, óloá ya ápostol Yesukristo:
Ma tsili mína é bot míní mana yaá ñɔŋ mbwínánn ó ne ya eban amvála ané bía, ébe é nzósoó é Nzamá wea ya Nkoro wea Yesukristo.
Mvɔmm ya mvwaá bí vémŋe ébe mína, ébe nyemann Nzamá ya Ntí wea Yesus.
É nguu Deñ é vé yaá bía mam mése á mfá éniŋ ya bébélá nyébé, ébe nyemann ye éñí a ngá lwée mína amú é dúmá ya biyágán bí mam Byeñ.
Amú mam méte, a vé yaá bía mengaá má daŋ ya eban ya fe menén, á mfá ye ná mína, ya akála émɔ míní nzu yaá bɔ beñɔŋ ngap béye nswánn Nzamá fufúlu, á mfá ye ná míní sáale bembéa bé mam bé ne éniŋ dzí amú bembéa mikómánn.
Ya amú dzam te, wulugán ya akéŋŋ áse, kɔglán á mbwínánn wenan esós, esós dá nyemann,
nyemann wá ndzwéán nlém, ndzwéán nlém dá álaŋan, álaŋan dá bébélá nyébé,
bébélá nyébé ñá edziŋŋ bɔbéñafwáa, edziŋŋ bɔbéñafwáa dá ñá edziŋŋ.
Amú ná éyɔŋ mam méte mé ne ébe mína meé fwíige fe, mínăá ye bɔ bivovoba ngé ki kaa bibumá ébe nyemann Ntí wea Yesukristo.
Amú ná é mot éĕ belé mam méte ébe émyen, a ne ndzíndzímm, ăá yén ki oyaáp, a vwían yaá ntunán misémm myeñ míye ómvús.
Ya dzam te, á bɔbédzaŋ, beragán daŋ bɔ akéŋŋ á mfá ye ná ékígá ya ntɔ́pbán wenan bí bɔ kaa áfógan; amú ná míníí bɔ mam méte mínăá ye kɔp obaá amvála enziŋ.
Ya amú ná dzam te édɔ bá ye mína bíra vé ná míní ñíi édzwée ngɔ́mán mbéámbéá Ntí wea ya Nkoro wea Yesukristo.
Édɔ ná, măá ye lík ná ma síman mína é mam má eyɔŋ ése, afáŋbɔ ná mína yem mɔ, míní yémbe yaá fe ébe é bébélá a ne éndagá.
Ve, é ne nzósoó ná ntéññ me ngén é ñúu ñí été, me suk mína osímánn,
míníí yem ná avítsaŋ tám ma yian lík é ñúu dam amvála ané Ntí wea Yesukristo a lére yaá ma dɔ;
éde, ma ma ye fe daŋ ádzéŋ á mfá ye ná, niané me ke yaá, míní síman é mam má eyɔŋ ése.
Akála ná bíí ndzí mína lére é nguu ya ásɔ́ɔ́ Ntí wea Yesukristo bíí belan ya ákéŋŋ mengann meduk, fáve ná bí tɔɔ́ béngañiá bá yén ábímm nnén Nzamá a ne.
Amú ná niané a ngá ñɔŋ dúmá ya ngaŋŋ ébe Nzamá Éséá, kíŋŋ dá sɔ́ ñí á bora dúmá été, deé dzó ná: “Ndzindziŋŋ Mwán wɔm éwɔ wí, éñí aa vé ma mesán á nlém.”
Éde bía wók kíŋŋ éñí é ngá sɔ́ á dzóp, é tám bí mbé á nkoó ó ne eki bíabe bɔ́.
Éde bí mbelé nkúlánn éfíá wá daŋ ya bébélá, éwɔ mína bɔ mvéáñ ná mína bɔ wɔ́ mewók, amvála ané é láma aa feañ é vóm dzíbi é ne akekwíñ ané kírí da léne, ótéteñ ya biléne bí kírí wá ó kwíñ fe mílém myenan été.
Táragán yem ná nkúlánn adzó enziŋ ye Mítsili ó sés éwí mot émyen aa kelan;
amú ná nkúlánn adzó weé ndzí sɔ́ eyɔŋ enziŋ akála nkómánn mot, fáve ná mífúfúp mí bot Nzamá mí ngá kɔ́bɔ ya é nguu Mfúfúp Nsísim.
Ve, minéneá bekúlu medzó bá bé mbé énzénzaŋ áyɔŋ Israel, ntéññ mbɔ́ɔ́ fe minéneá beyágale myá myá ye fe bɔ énzénzaŋ denan, ébɔ́ bá ye sɔ́ ya minéneá miyébé myá tsam ásweññ, atwaa béé kat Ndzwée a ngá kus bɔ́, béé sɔ́ ya ntsamann weba bébyen avóó avóó.
Édɔ ná abwiññ bot dá ye bee nwulann tugá weba, ya akála ébɔ́, é nzenn é ne bébélá bá ye dɔ byana.
Éde, ya amú ónzáŋŋ akúmm weba, bá ye búán ya mína ya bifíá meduk; mfá bot béte, nkíkgán misaŋ weba atéé ye ókuá, ó sés enákne, ntsamann weba wá wĕé bóo ki óyó.
Amú ná ngé Nzamá eé ndzí dzɔgɔ é baángel bé ngá bɔ misémm, ve aá wea bɔ́ ébéññ ndúán ya bekalamekéná á bidwá bí dzíbi été, béé baale bɔ́ mfá nkíkgán misaŋ,
Ya fe bekísoan Sodoma ye Gomora a ngá vé bɔ́ meku, eé tsam bɔ́, a lík bɔ́ asuúp ya asuúp, a téle bɔ́ ané ndem á mfá é bot bé ne kaa ákɔ Nzamá wɔŋŋ.
Éde a ngá koro nzósoó mot Lot, éñí a ngá dzuk amú mbéa ntɔbán é bot bá niŋ á tugá été;
amú ná nzósoó mot te, kada mos eé yén ya áwók, a tɔɔ́ énzénzaŋ deba été, é nzósoó nlém weñ a ngá dzuk ya mitéñ akála éniŋ ntsamann métsiŋŋ deba.
Ve Ntí aa yem koro benzósoó bé bot mébóblé été, é bot bá bé ne bikúkwát bá aa baale mfá ávé bɔ́ mekira á mos ye á nkíkgán misaŋ,
ádaŋdaŋ ébá bá wulu béé bee mikómánn mí mvin míye míson, béé byana fe edzwée. Bé ne aywá ya ábéle bébyen ó yóp, băá kɔ wɔŋŋ ná bá kɔ́bɔ menguu mé dúmá abé.
Éde, ñí a tɔɔ́ ná baángel ébá bá daŋ ya nguu ya biwólo, bá băá kík bɔ́ nsaŋ ó ne abé ósú Ntí.
Ve bot béte bé ne ané betsít kaa kén, bé ngá byála ya nswánn tsít mfá ábiñ ya áywíñ bɔ́, bá kɔ́bɔ abé é mam băá yem, éde ná bá ye wú bé dzáŋ amvála avɔ́ɔ́ avɔ́ɔ́,
béé dzuk ané ntáŋ ye ékúkwát deba; bá sán éyɔŋ bá dzálá é mam bá wórán mvéáñ kada mos. Bé ne meyeŋŋ ya metwánn, béé sán méduk meba été, éyɔŋ bá dzémle mefét bídzí mínabe bɔ́.
Bé belé mís ndzálánn ya bibwan, băá vwat ki ya nsémm, béé dzéŋ ná bé wún é bot bé ne ateák, bé belé milém ndzálánn ya onzáŋŋ akúmm; bé ne bwán béye bíboŋ.
Bé lík yaá éniŋ e ne tételé bé lés, béé bee éniŋ Balaam é mwán Beor, éñí a ngá dziŋ ntáŋ ye ékúkwát.
Ve, bá vé ñí mbámm akála ntsamann métsiŋŋ weñ; mvúmvúk edzakás wá ó ŋga kɔ́bɔ ya kíŋŋ é mot, ó ngá sim ákút nkúlu medzó.
Bot béte bé ne mefɔ́m kaa mendzímm, ya míkút okos wá tsíni, á mfá weba édwá dzíbi dá daŋ dá yana bɔ́.
Amú ná bá dzéŋ ná bé wún é bot bé ndem sáale, ébe é bot bá niŋ évuzá été, ya nzenn ye mbéa mikómánn míye míson ébe nwulann tugá, béé kɔ́bɔ bifíá bí elaŋ ya kaa eban.
Bá kyaa bɔ́ filí, ve bébyen bá bé tɔɔ́ aloá ye mbéa eniŋ; amú ná mot a ne oloá ébe é mot á wún yaá ñí.
Amú niané bá mana sáale mam mé mvin méye éniŋ akála nyemann bá yem Ntí ya Nkoro wea Yesukristo, véa bé bera mana ke tsinibe mam méte été, bé wúnban yaá, éniŋ dzeba dá ye súgan áŋgónó álot édí ósúá.
Amú é ngá daŋ bɔ́ ya mvéáñ ná bé bɔ kaa áyem nzenn e ne é nzósoó, ye ná, niané bá yem yaá dɔ, véa bé dzɔgɔ ná bá bee mfúfúp mvéná bé ngá kee bɔ́.
É dzam bébélá nkaná aa dzó é kwíñ yaá ébe bɔ́ ná,
“Mvú da búlán béndólo béñ émyen.
É ngéá ngwiññ a ne nsopbán ñí aa bera ke ábíŋán á ntɔ́p été.”
Á míndzindziŋŋ myám, é kálara beáñ, éñe má tsili mína ñí éndagá, á bé beáñ béte, ya melépgá ma bɔ mína ná míní tém tételé,
á mfá ye ná míní síman bífíá mitɔ́pbán bekúlu medzó bé ngá tára kɔ́bɔ, ya fe é mvéná Ntí ya Nkoro wea, éñí é baapostol benan bé ngá kat mína.
Táragán yem é dzam dí, ná melú méye ásúgánn bekpógo bot bá ye sɔ́ ya kpógo, béé wulu á mbéa mikómánn myeba été.
Béé síli fe ná: “É ngaá ásɔ́ɔ́ deñ e ne ó vé?” Amú ná atéé ye betará bé ngá ke óyó [áwú] ya fe atéé ye eniŋ é ngá téñban, dzam áse é ngén amvála avɔ́ɔ́ ya avɔ́ɔ́.
Amú ná bá vwían ya nkómánn weba ná dzóp é mbé atéé ye ókuá, ya fe ná sí e ngá sɔ́ méndzímm ya énzénzaŋ mendzímm, akála efíá Nzamá,
ya efíá te fe, éniŋ é mbé tám te, é ngá ñíŋ ya mendzímm é mana dzáŋ.
Ve, é dzóp ya sí bí ne éyɔŋ dí, bí ne mbaalann amú efíá evɔ́ɔ́ ya evɔ́ɔ́, mfá é ndúán e ne ntélán á mos nkíkgán misaŋ ya ntsamann é bot băá kɔ Nzamá wɔŋŋ.
Ve, á mindzindziŋŋ myám, míní táa vwían édí ná, mfá Ntí mos mbɔ́ɔ́ ó ne ané enzuk mibú, enzuk mibú dá ané mos mbɔ́ɔ́.
Ntí ăá bem ná a dzálá é ngaá deñ, amvála ané bot benziŋ bé tém yaá ná aa bem, fáve ná a ne edzíp ya mína, éñe kaa ákómo ná mot enziŋ á dzáŋ, fáve ná bésesé bé nzu dzoban.
Éde, é tɔɔ́ ná byém bíte bíse byá ye tsaman amvála te, nzá amvála bot mína yian bɔ, á ntɔbán eki, ya bébélá nyébé été,
míníí yana ya ovep á nlém mfá ásɔ́ɔ́ é mos Nzamá, akála mos te dzóp dá ye tɔbɔ ntsamann ya ndúán, ané é byém byá byá dzík byá ye ñem!
Ve, amvála ané é ngaá deñ e né, bía yana mfefeñ dzóp ya mfefeñ sí, mévóm nzósoó a tɔɔ́.
Édɔ ná, á mindzindziŋŋ myám, míníí yana mam méte, bɔgán akéŋŋ ná á koan ya mína á mvwaá été, kaa meyeŋŋ kaa ki ya bidzo.
Éde símaŋán édzíp Ntí wea édɔ é ne akoroga, amvála ané ndzindziŋŋ mwadzaŋ wea Pablo ñí a ngá tsili fe mína, ya amvála fak bé vé yaá ñí,
amvála te fe békálara béñ bése, eé kɔ́bɔ é mam má été, ébe ébɔ́ mam menziŋ mé ne ayéñ ye áwók, émɔ bedzími mam ya é bot bé ne ateák bá lés, ané bá viri fe Mítsili mivɔ́ɔ́ mfá ntsamann weba bébyen.
Édɔ ná mína, á mindzindziŋŋ myám, míní tára yem dzam te, mɔ́mɔŋán á mfá ye ná bé nza mína dulu évuzá mbéa bé bot, véa míní ku é vóm mína téle.
Ve, míní vém á mvɔmm été ya á nyemann Ntí ya Nkoro wea Yesukristo. Éñe a ne ya dúmá éndagá ya akekwíñ mbéámbéá. Amén.
É dzam é mbé atéé ye átáraga,
é dzam bí wók yaá,
é dzam bí yén yaá ya é mís mea.
É dzam bí bíli yaá,
bí nama fe dɔ ya é mó mea,
á mfá Éfíá ye éniŋ.
Éniŋ te é ngá léreban, bí yén yaá dɔ, édɔ bía vé ngañiá ya ákat mína fwéñ ye éniŋ é ne mbéámbéá, édí é mbé é tɔɔ́ ya Éséá, é sɔ́ fe léreban ébe bía.
É dzam bí wók yaá ya áyén, édɔ bía kat mína fwéñ, ná mína míní belé fe elat bíabe mína. Bébélá, élat dea é ne bíabe Tará ya é Mwán weñ Yesukristo.
Bía tsili mína é mam má á mfá ye ná mésán mea mé tɔbɔ ndzálánn.
Éde é fwéñ ñí édɔ bí wók yaá ébe éñe, édɔ fe bía kat mína, ná Nzamá a ne Eyéá, dzíbi enziŋ é sés ébe éñe.
Ngé bía dzó ná bí belé awókgán bíabe bɔ́, ve bíí wulu á dzíbi été, bía bɔ mineá; bĭá wulu ki á bébélá été.
Ve, ngé bía wulu éyéá été ané Émyen ñí a tɔɔ́ fe éyéá été, bí belé awókgán bevɔ́ɔ́ ya ébá bevɔ́ɔ́, éde mékií é Mwán weñ Yesus má má sop fe bía nsémm óse.
Ngé bía dzó ná bĭí belé nsémm, bía duk bía bébyen, bébélá ñí a sés ki ébe bía.
Ngé bía mem misémm myea, a ne nzósoó ya éñí bá tɔbɔ ya ñí mebúnn, á mfá ádzáma bía misémm ya ásop fe bía ekúkwát.
Ngé bía dzó ná bĭá bé bɔ nsémm, bía bɔ ñí nkɔ́bɔ mineá, éfíá Déñ dá é sés ki ébe bía.
É bɔ́ŋŋ bam, ma tsili mína é mam má á mfá ye ná míní nzá bɔ nsémm. Éde ngé mot enziŋ aa bɔ nsémm, bí belé ntébe nzaŋŋ ébe Tará, Yesukristo nzósoó mot.
Émyen éñe a ne metúnŋa akála mísémm myea, se ébe bía etámm, ve ya fe émí eniŋ ngúrá.
Éde é dzam dí édɔ bía yem ya dɔ ná bí yem yaá ñí ngé bía baale mémvéná Meñ.
Éñí aa dzó ná: “Me yem yaá ñí,” ve ñí a kaa ábaale mémvéná Meñ, a ne mbɔ mineá; bébélá ñí a sés ki ébe éñe.
Ve é mot aa baale éfíá Déñ, bébélá, édziŋŋ Nzamá é dzálában yaá ébe mot te. Amvála te édɔ bía yem ya dɔ ná bí ne ébe éñe.
Á míndzindziŋŋ myám, măá tsili mína mfefeñ mvéná. Ve ma tsili mína nnomm mvéná, éñí míní belé yaá atéé ye átáraga; nnomm mvéná te ó ne éfíá míní ngá wók.
Mfá mbɔ́ɔ́, ma tsili mína mfefeñ mvéná ó ne bébélá ébe Yesus ya ébe mína, amú ná dzíbi dá ke dá síbi, ñá éyéá ñí á ŋga feañ yaá fe.
É mot aa dzó ná a tɔɔ́ éyéá été, ve ñí eé víni mwanñaŋ, a ne á dzíbi été anzukwíñ áwola dí.
Éñí aa dziŋ mwanñaŋ aa laŋan fe éyéá été, ekɔp obaá é sés ébe éñe.
Ve éñí aa víni mwanñaŋ a ne ó dzíbi été, aa wulu fe ó dzíbi ósí, ăá yem ki é vóm aa ke, amú ná dzíbi é mana yaá ñí dzip mís.
Á bɔ́ŋŋ, ma tsili mína,
amú ná mísémm myenan mí ntɔɔ́ ndzámann
akála éyola Déñ.
Á beéséá, ma tsili mína,
amú ná míní yem yaá éñí a ne atéé ye átáraga.
Á bendómán, ma tsili mína,
amú ná míní wún yaá abé [Sátan]
Á bɔ́ŋŋ, ma tsili mína,
amú ná míní yem yaá Nzamá Éséá.
Á beéséá, maá tsili mína,
amú ná míní yem yaá éñí a ne atéé ye átáraga.
Á bendómán, maá tsili mína,
amú ná míní ne nguu,
éfíá Tará dá laŋan fe ébe mína,
míní wún yaá abé.
Kaa dziŋŋán é sí ñí ngé ki é mam méye é sí ñí. Ngé mot aa dziŋ é sí ñí, édziŋŋ Tará é sés ébe éñe.
Amú ná é dzam áse é ne é sí ñí; mbéa nkómánn ye á mison, nkómánn ye ó mís, ya engúŋ ye éniŋ, măá sɔ́ ébe Tará, fáve émá méye éniŋ.
Ve, sí da lot ya mbéa míkómánn myeñ, ve é mot áse aa dzálá nkómánn Nzamá aa laŋan mbéámbéá.
Á bwán, á ntɔɔ́ áwola dá súgan, amvála ané míní ngá wók ná, nsíŋ Kristo, aa nzu. Afáŋbɔ ná abwiññ bésíŋ Kristo bé sɔ́ yaá; ya dzam te édɔ bía yem ya dɔ ná áwola dá súgan é ntɔɔ́.
Bá kólo ébe bía, ve bĕé mbé éebea. Amú ná ngé bé bɔ éebea, ngé bá laŋan bíabe bɔ́. Ve bé ngá kólo mfá álére ná se bot bése ébɔ́ bé ne éebea.
Ve éñí a ne Eki, Éñí a téle yaá mína, mína bésesé mína mína yem fe dɔ.
Meé ndzí mína tsili ané ngé mínăá yem bébélá, ve amú ná mína yem ñí, ya fe ná mineá mí enziŋ myăá sɔ́ ébe bébélá.
Nzá a ne mbɔ mineá? Fáve é mot ăá yébe ná Yesus éñe a ne Kristo. Mot te a ne nsíŋ Kristo, mot te aa kat fá Éséá bá Mwán.
Édí míní ngá wók atéé ye átáraga, édɔ é tɔbɔgé ébe mína. Ngé édí míní ngá wók atéé ye átáraga é tɔbɔ ébe mína, mína mína ye fe tɔbɔ ébe Mwán ya ébe Éséá.
Éde, é ngaá a ngá vé bía édɔ ñí; éniŋ é ne mbéámbéá.
Má tsili mína é mam má mfá é bot bá duk mína.
Éde, ntélán a ngá téle mína, ó tɔbɔgé ébe mína, éde mínăá yi fe ná mot enziŋ aa yága mína. Ve, amvála ané Nsísim weñ wá yága mína mfá mam mése, ya fe ná ó sés ki mineá, fáve ná ó ne bébélá; ámvála a yága yaá mína, néa tɔbɔgán ébe éñe.
Éndagá, á bɔ́ŋŋ, tɔbɔgán ébe éñe, á mfá ye ná éyɔŋ aa ye váma, bí bɔ kaa áwú osoán ébe ású Deñ. Fáve ná bí tɔbɔ ya mebúnn mílém, á ásɔ́ɔ́ Weñ.
Ngé mína yem ná a ne nzósoó; yemŋán fe ná é mot áse aa bɔ nzósoó, a byála yaá ébe éñe.
Dággán, nzá amvála mbamba edziŋŋ Tará a vé yaá bía, ná bé lwée bía ná é bwán Nzamá; [ébɔ́ fe bí né]. Akála te édɔ, bot béye éniŋ dzí, băá yem bía, amú ná béé ndzí ki ñí yem.
Á mindzindziŋŋ, éndagá bí ntɔɔ́ é bwán Nzamá, ya fe ná é dzóm bía ye bɔ, dá dăá bé ki léreban. Ve bía yem ná éyɔŋ aa ye léreban, bía ye fonan ya ñí, amú ná bía ye ñí yén amvála ané A Né.
Éde é mot áse a belé oyan te ébe éñe, aa tun émyen, amvála ané Émyen ñí a ne fe Nkeññ.
É mot áse aa bɔ á nsémm, aa tsam fe metsiŋŋ, amú ná nsémm ó ne ntsamann metsiŋŋ.
Éde mína yem ná, éñí a ngá váma ná ánzu vea misémm, éde nsémm ó sés ébe éñe.
Éñí áse a tɔɔ́ ébe éñe ăá bɔ nsémm, éde é mot áse aa bɔ nsémm ăá bé ñí yén, ngé ki áyem Ñí.
Á bɔ́ŋŋ, míní táa lík ná mot enziŋ aa lés ya mína. É mot aa bɔ nzósoó, éñe a ne nzósoó, amvála ané Émyen ñí a ne fe nzósoó.
É mot aa bɔ nsémm, éñe aa sɔ́ ébe déble, amú ná déble, atéé ye átáraga aa bɔ nsémm. Ya dzam te édɔ é Mwán Nzamá a ngá váma ya dɔ ná átsam míbɔann déble.
É mot áse a byála yaá ébe Nzamá, ăá bɔ nsémm, amú ná é mvɔŋ dzeñ dá laŋan ébe éñe. Édɔ ná a sés bɔ nsémm, amú a byála yaá ébe Nzamá.
Amvála te édɔ é bwán Nzamá ya é bwán déble bá léreban: é mot áse a ne kaa ábɔ nzósoó a sés éñí Nzamá, ntéññ mbɔ́ɔ́ fe éñí a ne kaa ádziŋ mwanñaŋ.
Amú ná é fwéñ ñí édɔ míní ngá wók atéé ye átáraga, ná bí dziŋŋán bevɔ́ɔ́ ya ébá bevɔ́ɔ́.
Se ané Kaín, éñí a mbé é mot déble, ané a ngá ywíñ mwanñaŋ weñ. Ya etɔm dzé a ngá ywíñ ñí? Amú ná míbɔann myeñ mí mbé abé, émí mwanñaŋ myá nzósoó.
Á bɔbédzaŋ, míní táa yágán, ngé eniŋ dá víni mína.
Bía yem ná bí kólo yaá áwú, bí ntɔɔ́ éniŋ, amú ná bía dziŋ bɔbédzaŋ. É mot a ne kaa ádziŋ, a ngén áwú été.
É mot áse aa víni mwanñaŋ, a ne nywíññ bot, éde mína yem ná nywíññ bot enziŋ ĕé belé éniŋ é ne mbéámbéá ébe éñe.
Ya é dzam dí édɔ bí yem yaá ya dɔ, é dzóm é ne ya edziŋŋ, ná Yesus a ngá vé éniŋ dzeñ ákála dea, éde bía bía yian fe vé bíniŋ bía ákála bɔbédzaŋ.
Ve, ngé é mot a belé akúmm ye é sí ñí, aa yén mwanñaŋ aa yi dzóm, éñe kaa ñí ávé; nzá ámvála édziŋŋ Nzamá é ne tɔbɔ ébe éñe?
Á bɔ́ŋŋ, edziŋŋ dea é táa bɔ fáve édí ye ánu, ve édí ye míbɔann ya fe bébélá.
Ya é dzam dí édɔ bía ye yem ya dɔ ná bí ne bot béye á bébélá. Mílém myea myá ye bɔ nguu ébe ású deñ.
Éde, ngé nlém wea wá vé bía meku, Nzamá aa daŋ nlém wea, éñe fe aa yem mam mése.
Á mindzindziŋŋ, ngé nlém wea wăá vé bía meku, bí ntɔɔ́ ya mebúnn ósú Nzamá;
ané é dzam áse bía dzaa ñí, bía ye dɔ ñɔŋ, amú ná bía baale Mémvéná Meñ, ya ábɔ é mam má vé ñí mesán á nlém ébe ású Deñ.
Éde, é mot aa baale Mémvéná Meñ, aa laŋan eyɔŋ ése ébe éñe, Nzamá ñí fe ébe éñe. Édí édɔ bía yem ya dɔ ná, Nzamá a laŋan ébe bía, e ne Nsísim, Éwí a vé yaá bía.
Á mindzindziŋŋ, míní táa bwíni nsísim óse, ve kyakgán misísim ngé mí ne émí Nzamá. Amú ná éndagá minéneá bekúlu medzó mí kúlu yaá é sí ñí abwiññ.
É dzam dí édɔ mína yem Nsísim Nzamá: Nsísim óse wá mem ná Yesukristo a sɔ́ yaá mot binam, ó ne éwí Nzamá.
Éde, nsísim óse wá wăá mem Yesus [á sɔ́ yaá amvála ané mot binam], ó sés éwí Nzamá, ve, ó ne éwí nsíŋ Kristo, éñí míní wók yaá ná a nzu; éde éndagá, a ntɔɔ́ é sí ñí.
Á bɔ́ŋŋ, míní ne ébá Nzamá, míní wún yaá fe myɔ, amú ná éñí a ne ébe mína, Aa ne nnén ádaŋ éñí a ne é sí ñí.
Bé ne ébá béye é sí ñí; édɔ fe bá kɔ́bɔ mam méye é sí ñí, sí da da wók fe bɔ́.
Éde, bía bí ne ébá Nzamá; é mot aa yem Nzamá éñe aa wók bía; é mot a sés éñí Nzamá, ăá wók bía. Dzam te édɔ bía yem ya dɔ nsísim ó ne bébélá, ya éwí ó ne nsísim meduk.
Á mindzindziŋŋ, bí dziŋŋán bía ya bía, amú ná edziŋŋ é ne édí Nzamá; é mot áse aa dziŋ a ne mbyálánn Nzamá, aa yem fe Nzamá.
Éñí a ne kaa ádziŋ ăá bé yem Nzamá, amú ná Nzamá a ne edziŋŋ.
É dzam dí édɔ édziŋŋ Nzamá é léreban yaá ébe bía ná: Nzamá a lóm yaá é Mwán mbɔ́ɔ́ ya mbɔ́ɔ́ weñ é sí ñí á mfá ye ná bí belé éniŋ amú ñí.
É dzam dí édɔ é ne édziŋŋ: Se ná bía bía dziŋ Nzamá, fáve ná, éñe a ngá dziŋ bía, éde a ngá lóm é Mwán Weñ ané metúnŋa mfá mísémm myea.
Á mindzindziŋŋ, ngé Nzamá a ngá dziŋ bía amvála te, bía bía yian fe dziŋan bía ya bía.
Mot enziŋ ăá bé yén Nzamá eyɔŋ enziŋ. Ngé bía dziŋan bía ya bía, Nzamá aa laŋan ébe bía, édziŋŋ deñ dá é ntɔɔ́ fe ndzálánn ébe bía.
É dzam dí édɔ, bía yem ná bía laŋan ébe éñe, ñí aa tɔbɔ fe ébe bía ná: A vé yaá bía mfá Nsísim weñ.
Éde bí yén yaá, bía vé fe ngañiá ná Éséá aá lóm Mwán, Nkoro é sí ñí.
É mot áse aa mem ná Yesus éñe a ne é Mwán Nzamá, Nzamá aa laŋan ébe éñe, ñí fe ébe Nzamá.
Éde, bí yem yaá, bí bwíni yaá fe édziŋŋ Nzamá a belé ébe bía.
Nzamá a ne edziŋŋ, éde éñí aa laŋan edziŋŋ te été, aa laŋan fe ébe Nzamá, Nzamá ñí aa laŋan fe ébe éñe.
É dzam dí édɔ édziŋŋ dá dzálában ya dɔ ébe bía, á mfá ye ná bí tɔbɔ ya mebúnn á mos ye á nkíkgán misaŋ, amú ná, amvála ané A né, bía bí ne fe dɔ ntéññ mbɔ́ɔ́ é sí ñí.
Ébe edziŋŋ wɔŋŋ ó sés, ve, ñá edziŋŋ aa kúlu wɔŋŋ átán; amú ná wɔŋŋ ó belé mekira, éde é mot aa kɔ wɔŋŋ ĕé belé ñá edziŋŋ.
Bía dziŋ amú ná éñe aá tára bía dziŋ.
Ngé mot enziŋ aa dzó ná: Ma dziŋ Nzamá, ve eé víni mwanñaŋ, a ne nnéneá, amú ná é mot a ne kaa ádziŋ mwanñaŋ, éñí aa yén yaá, a sés dziŋ Nzamá, éñí ăá bé yén.
Éde mvéná ñí édɔ bí belé ébe éñe ná, “Éñí aa dziŋ Nzamá, á dziŋŋe fe mwanñaŋ!”
Éñí áse aa bwíni ná Yesus éñe a ne Kristo, a byála yaá ébe Nzamá. Éde éñí áse ñí aa dziŋ Éséá, aa dziŋ fe éñí a ne mbyálánn ébe Éséá.
É dzam dí, édɔ bía yem ná bía dziŋ é bwán Nzamá; eyɔŋ bía dziŋ Nzamá ye ádzálá mémvéná Meñ.
Amú ná édziŋŋ Nzamá édɔ dí, ná bí baale mémvéná Meñ. Mémvéná Meñ má mé sés ki adziít.
Amú ná édí áse é ne mbyálánn ébe Nzamá dá wún é sí ñí; ndaŋán wí éwɔ wá wún é sí ñí, mbwínánn wea.
Éde nzá aa wún é sí ñí? Fáve é mot aa bwíni ná Yesus éñe a ne é Mwán Nzamá.
Amú ná bé léa ébɔ́ bá vé ngañiá á dzóp été: [Éséá, Efíá, ya Mfúfúp Nsísim. Bé léa béte bé ne mot mbɔ́ɔ́.
Bé léa ébɔ́ fe, bá bá vé ngañiá á sí:] Nsísim, mendzímm, ya mekií, bé léa béte bá kwíñ fe kíŋŋ fɔ́ɔ́.
Ngé bía yébe é ngañiá bot, éñí Nzamá aa daŋ áaweba; amú é ngañiá Nzamá éñe ñí ná, a vé yaá ngañiá mfá é Mwán weñ.
É mot aa bwíni é Mwán Nzamá, a belé ngañiá ébe émyen; éñí ñí a ne kaa ábwíni Nzamá, a bɔ yaá Nzamá nnéneá, amú ná eé ndzí bwíni é ngañiá Nzamá a vé yaá mfá é Mwán Weñ.
Ngañiá éñe ñí: Nzamá a vé yaá bía éniŋ é ne mbéámbéá, eniŋ te dá é ne ébe é Mwán Weñ.
É mot a belé Mwán, a belé eniŋ; éñí ñí ĕé belé Mwán Nzamá, ĕé belé eniŋ.
Me tsili yaá mína é mam má mína é bot mína bwíni éyola é Mwán Nzamá, á mfá ye ná míní yem ná míní belé éniŋ é ne mbéámbéá. [Ya fe ná míní tsíni ná mína bwíni éyola é Mwán Nzamá].
Éde, mébúnn má émɔ bí belé ébe éñe, ná ngé bí dzaa dzam enziŋ amvála ané nkómánn Weñ ó ne, Aa wók bía.
Éde, ngé bía yem ná aa wók bía ébe é dzam áse bía dzaa, bía yem ná bí mbelé é mam bía dzaa ñí.
Ngé mot enziŋ aa yén mwanñaŋ aa bɔ nsémm, éwí ó sés éwɔ ye áwú, mot te aa ye dzaa, éde aa ye ñí vé eniŋ, édí é ne ébá bá bɔ nsémm, éwí ó sés éwɔ ye áwú. Nsémm ye áwú ó ne, ve măá dzó ná bé dzaa amú nsémm te.
Ekúkwát áse é ne nsémm; nsémm ó ne ná ó sés éwí ye áwú, wá ó ne fe.
Bía yem ná é mot áse a byála yaá ébe Nzamá ăá bɔ nsémm; amú éñí a byála yaá ébe Nzamá aa baale ñí, abé dá dăá nama ki ñí.
Bía yem ná bí ne ébá Nzamá, eniŋ ngúrá dá é ne ábé été.
Ve, bía yem fe ná é Mwán Nzamá a sɔ́ yaá, a vé yaá fe bía nyemann, á mfá ye ná bí yem éñí a ne bébélá. Édɔ ná bí ne ébe éñí a ne bébélá, é Mwán Weñ Yesukristo. Éñe a ne ñá Nzamá ya éniŋ é ne mbéámbéá.
Á bɔ́ŋŋ, tɔbɔgán nkánán ya biyemá.
Ma ntébosú:
Ma tsili é miningá a ne ntɔ́pbán é kálara ñí, ya é bɔ́ŋŋ béñ ébá me belé bébélá edziŋŋ, se fáve ma etámm, ve ya fe ébá bésesé bé yem yaá bébélá,
ya akála é bébélá aa laŋan ébe bía, aa ye fe tɔbɔ mbéámbéá ébe bía.
Mvɔmm, nyénánn engóngɔ́ɔ́, ya é mvwaá bí tɔbɔgé ébe bía, á bébélá ya édziŋŋ été, mfá Tará Nzamá bá Yesukristo é Mwán Éséá.
Me ngá bíra sán niané má koan ya é bɔ́ŋŋ bwe béé wulu á bébélá été, amvála ané bí ngá ñɔŋ mvéná ébe Tará.
Éde éndagá, á miningá, ma dzaa wa, se ané ma tsili wa mfefeñ mvéná, fáve ná éñí bí mbelé atéé ye átáraga, ná bí dziŋŋán bía ya bía.
Éde, edziŋŋ édɔ dí, ná bí wulu amvála ané mémvéná meñ mé né. Mvéná édɔ ñí, amvála ané míní ngá wók atéé ye átáraga, ná míní wulu dɔ été.
Amú abwiññ beduk bot bé kúlu yaá é sí ñí, ébá bé ne kaa ámem ná Yesukristo aá sɔ́ mot binam; mot te éñe a ne nduk bot ya nsíŋ Kristo.
Tɔbɔgán nkée mína bébyen, míní nza dzímle édí bí biñ yaá, ve míní ñɔŋ máán mé tɔɔ́ ndzálánn.
É mot áse aa lés, éñe kaa álaŋan áyágalé Kristo été, ĕé belé Nzamá; ve, éñí aa laŋan áyágalé Kristo été, mot te a belé Éséá bá Mwán.
Ngé mot enziŋ aa nzu ébe mína, éñe kaa ásɔ́ ya áyágalé dí, míní táa ñí ñɔŋ á ndá, kaa ki ñí vé mbóló;
amú ná é mot aa vé ñí mbóló, aa ñɔŋ ngap ébe mbéa mibɔann myeñ.
Me belé abwiññ mam mfá átsili mína, ve măá kómo mína mɔ tsili ya afép ya nsɔŋ, fáve ná, ma yana ná me nzu ébe mína, véa me kɔ́bɔ ya mína asú ya asú, mfá ye ná mésán mea mé tɔbɔ ndzálánn.
Ma ntébosú:
Ma tsili ndzindziŋŋ Gayo é kálara ñí, éñí ma dziŋ ya bébélá edziŋŋ.
Á ndzindziŋŋ, ma kómo ná mam mése mé ke wa mvéáñ, o tɔbɔ fe mvwaá, amvála ané nlém we, wá wá ke mvéáñ.
Amú ná má bíra sán éyɔŋ bɔbédzaŋ benziŋ bé ngá sɔ́, béé vé ngañiá ébe é bébélá we, amvála ané wa wulu á bébélá été.
Mésán má daŋ belé mé né, fáve ná ma wók ná é bɔ́ŋŋ bam bá wulu á bébélá été.
Á ndzindziŋŋ, wa bɔ édí é ne nzósoó, éyɔŋ wa belan ya bɔbédzaŋ, ádaŋdaŋ beyéŋ,
ébɔ́ fá bá vé ngañiá ye édziŋŋ dwe á mfá ékóánn bebwíni áse. Wa ye bɔ mvéáñ ná o vwála bɔ́ mfá átsíni ya ékena deba ámvála dá ñep ya Nzamá;
amú ná bé ngá kólo ákála Éyola [Kristo], bá kaa áñɔŋ dzóm enziŋ ébe é bot bé sés bebwíni.
Éde bía, bía yian ñɔŋ amvála bot te, á mfá ye ná bí bɔ eséññ á mfá bébélá fufúlu bíabe bɔ́.
Má tsili ekóánn bebwíni dzam enziŋ, ve Diótrefes, é mot aa dziŋ aa bɔ ntébosú énzénzaŋ deba, ăá ñú bía táŋ.
Ya akála dzam te, ngé me sɔ́, măá ye vwían míbɔann myeñ aa bɔ, eé sɔ́mán bía ékúkwát été ya mbéa bifíá, éñí kaa átɔbɔ mvwaá ya édí te, ăá ñɔŋ bɔbédzaŋ, é bot bá bá kómo bɔ́ áñɔŋ aa kili bɔ́ dɔ, aa tsílán fe ya bɔ́ ékóánn bebwíni été.
Á ndzindziŋŋ, o táa vú abé, fáve mvéáñ. Éñí aa bɔ mvéáñ a ne é mot Nzamá; éñí ñí aa bɔ abé, ăá bé yén Nzamá.
Bot bése bá vé yaá Demetrio ngañiá ya fe bébélá émyen. Éde, bía bía vé fe ngañiá, wa yem fe ná é ngañiá wea a ne bébélá.
Mé mbé mé belé abwiññ mam méye átsili wa, ve măá kómo wa tsili ya afép ya nsɔŋ;
ve déá, ma tɔɔ́ ya mebúnn ná avítsaŋ tám ma ye wa yén, véa bía ye kɔ́bɔ asú ya asú.
Mvwaá ya wa. Bemvwíññ bea bá sómo wa. Wa sómoŋé fe bemvwíññ bea, kada mot ya éyola.
Judas, óloá Yesukristo ya mwanñaŋ Jakobo:
Ébe ébá bé ne ya ekígá, mindzindziŋŋ ákála Tará Nzamá, bé tɔɔ́ mbaalann ébe Yesukristo:
Nyénánn engóngɔ́ɔ́, mvwaá, ya fe edziŋŋ bíí kɔgle mína.
Á mindzindziŋŋ, me mana yaá vé nguu ése á mfá ye átsili mína ébe ákoroga é ne bía fufúlu. Ve ma wórán ná ma yian mína tsili, meé lép mína ná míní yítan ákála mbwínánn bé kee yaá mitɔ́pbán eyɔŋ evɔ́ɔ́.
Amú ná bot benziŋ bé ñíi yaá énzénzaŋ denan ásweññ, ébá béte, atéé ye ókuá bá tára tɔbɔ ntsilann á mfá akira te; be kaa ákɔ Nzamá wɔŋŋ béte, é mvɔmm é Nzamá wea, bá veŋan dɔ eniŋ túga, béé tep fe é Mása mbɔ́ɔ́ ya mbɔ́ɔ́ wea, éñe a ne Ntí Yesukristo.
Éde ma kómo mína vé osímánn ná, afáŋbɔ ná míní ŋga yem yaá dɔ ásesé ná, niané Ntí a ngá koro bot á sí ye Égipto été, véa a mana ywíñ é bot béé ndzí bwíni.
Ya á mfá é baángel bé ngá bɔ kaa ábaale étɔɔ́ ye ósúá deba, fáve ná bé ngá lama étɔbɔga deba, a baale yaá bɔ́ mbéámbéá nkáán ya bekalamekéná, édwá dzíbi été, á mfá é mora mos ye á nkíkgán misaŋ.
Amvála te fe Sodoma bá Gomora ya békísoan bé mbé bɔ́ á miféŋŋ, niané bé ngá bɔ nsémm eveák ya akekwíñ ná bé ŋga bee fe bívéé béé ndzí vele ya byɔ mot binam; bá téle bɔ́ amvála ané efonann ná bé dzuk ya akira ye é ndúán é ne mbéámbéá.
Éde amvála te avɔ́ɔ́ ya avɔ́ɔ́, bot béte béé bee biyéyemm, bá vé é ñúu deba mvin, bá tep fe edzwée ése, béé kɔ́bɔ ya menguu méye á dúmá ya abyann.
Ve éyɔŋ Miguel ntébosú baángel a ngá suŋan bá déble béé bɔ mikéá ákála mbim Moisés, eé ndzí ñí nzomo ákɔ́bɔ bifíá bí nkíkgán misaŋ bíye abyann, ve a ngá dzó fáve ná, “Ntí éñe aa vé wa mbámm!”
Ve ébá béte, bá kɔ́bɔ é mam bá dzími ya abyann; ya émá bá yem ané mot binam, amvála ané bétsít kaa kén, mam méte bá tɔbɔ ya mɔ nwúán ntuk.
Ngwáa ya ébɔ́! Amú ná bé bee yaá é nzenn Kaín, ya fe ákála abúánn, bé kee yaá é ñúu deba évuzá Balaam, bé wú yaá fe ébe mbɔann bisó Koré.
Bé ne mikebá mí é máŋ má ñan, mé ŋga kúlu ávúu é ne ósoán weba bébyen, atéteñ dá ke dá wulu ó yóp ya ó yóp, ébá béte bé téle á mfá weba édwá dzíbi é ne mbéámbéá.
Ébá béte fe ébɔ́, Enok mot ye myee bot zaŋgbéá atéé ye nkɔɔ́ bot Adán a ngá kúlu medzó, eé dzó ná,
“Dággán! Ntí a sɔ́ yaá ya binzuk bí bot bíye mitɔ́pbán myeñ,
á mfá ye ná aa kík bésesé misaŋ, ya ná ábwaale bot bése ébe míbɔann míye ékúkwát deba, émí bé bɔ yaá ekúkwát été, ya bembéa bé mam mése bembéa bebɔ misémm bé kɔ́bɔ yaá ya Nzamá.”
Bé ne beswa bot, bá kéá tám áse, béé wulu fe bívéé byeba été. Bá kɔ́bɔ bifíá bí elaŋ, béé kpoo bot mevoó, á mfá ye ná bé duan ya bɔ́.
Ve mína mindzindziŋŋ, símaŋán bífíá é baapostol Ntí wea Yesukristo bé ngá tára mína kɔ́bɔ;
ébɔ́ bé ngá dzó mína ná, “Ébe métám méye ásúgánn, bekpógo bot bá ye bɔ, béé niŋ amvála ané bembéa bívéé bíye á nlém weba bí ne.”
Ébá béte ébɔ́ bé ne é bot bá téñ nkánán mengamm, bot béye é sí ñí, bé ne kaa Nsísim.
Ve mína mindzindziŋŋ, vémŋán á mbwínánn wenan wá daŋ eki été, míníí yaglan fe á Mfúfúp Nsísim été.
Mína bébyen tɔbɔgán édziŋŋ Nzamá été, míníí yana nyénánn engóngɔ́ɔ́ Ntí wea, Yesukristo, á mfá éniŋ é ne mbéámbéá.
Á mfá é bot bá sigbe, yénŋán bɔ́ engóngɔ́ɔ́.
Korogán ébá bevɔ́ɔ́, míníí dzíga bɔ́ vea á ndúán été. Éde, yénŋán ébá bevɔ́ɔ́ engóngɔ́ɔ́ ya ekɔ wɔŋŋ; míníí víni fe atwaa étóp bé vé yaá mvin.
Éde ébe éñí a ne ewólo á mfá ye ábaale mína mína kaa kɔp obaá, a kéñ fe mína téle kaa meyeŋŋ ébe ású ye é dúmá deñ ya abwiññ mesán,
Ébe é Nzamá etámm a ne Nkoro wea, ákála Yesukristo Ntí wea, éñe á tɔbɔgé ya dúmá, ya ewólo, ya ekán, ya étɔɔ́ édzwée, atéé ye ókuá, éndagá, ya akekwíñ mbéámbéá. Amén.
Nléránn Yesukristo, éwí Nzamá a ngá vé ñí, á mfá ye ná á kúlán áloá deñ é mam mé yian nzu bɔban nia avítsaŋ tám. Éde a ngá lóm ángel weñ ná á kúlán mɔ óloá weñ Juan;
éñe a vé yaá éfíá Nzamá ngañiá ya é ngañiá Yesukristo ya fe éñí ye é mam mése a ngá yén.
Mvɔmm ya éñí aa láŋ, ya ébá bá wók bifíá bíye á nkúlánn medzó, bé dzálá fe édí é ne ntsilann été; amú ná tám é ntɔɔ́ bebeñ.
Ma Juan, ébe bíkóánn bébwíni zaŋgbéá bí ne Ásia.
Abwará ya mína ya mvwaá ébe “éñí a ne”, éñí a mbé, éñe fe aa nzu;
ya fe mísísim zaŋgbéá mí ne ébe ású étɔɔ́ édzwée deñ;
ya fe ébe Yesukristo,
bébélá mvé ngañiá,
ntóó ye béwú, ya ndzwée ye békéza béye é sí ñí.
Éñe aa dziŋ bía, aá tɔɔ fe bía filí ébe mísémm myea ya mékií meñ.
Éñe aá téle bía ané ngúrá edzwée ngɔ́mán
ya befára á mfá Nzamá ya Éséá,
éñe á tɔbɔgé ya dúmá, ekán kɔ́mm ya kɔ́mm! Amén.
(Dággán ná, á ŋga nzu yaá ya mikút,
atwaa ébá bé ngá dzii ñí akɔŋŋ;
meyɔŋ mése méye é sí ñí
má má ye fe tɔbɔ éywiññ été ákála deñ. Ãá. Amén!
“Ma me ne Alfa ya fe Omega,” néa éñe Ntí Nzamá aa dzó. Éñe a ne, éñe a mbé, éñe fe aa nzu, éñí a ne ya Nguuése.”
Ma Juan, mwanñɔŋ wenan ya ñɔŋngap fufúlu ye á midzuúk, ye édzwée ngɔ́mán, ye édzíp ébe Yesus, me mbé étuŋŋ bá lwée ná Patmos ákála éfíá Nzamá ya fe ákála é ngañiá Yesus.
Me tɔɔ́ á nsísim été é mos Ntí, éde me ngá wók mora kíŋŋ é mvús dam amvála ané tɔ́ŋ,
deé dzó ná: “Tsiligé é mam wa yén ábá, o lóm fe mɔ á bikóánn bebwíni zaŋgbéá; Éfeso, ya Ésmirna, ya á Pérgamo, ya á Tiatira, ya á Sardis, ya á Filadelfia, ya fe á Laodisea.”
Véa éñe me ngá veŋan ná me yén é kíŋŋ e ngá kɔ́bɔ ya ma. Niané me ngá veŋan, ané me ngá yén bibele miduná bí koŋ zaŋgbéá;
éde mot enziŋ a mbé énzénzaŋ bibele miduná été, eé fonan ya é Mwán Mot, a baga elíŋŋá deé kwíñ ñí mébɔ ósí, kaná koŋ da é tsini á nkuk.
Á nló weñ ñí ya ésií deñ é mbé mfúm amvála ané mfúm etóp mbɔann ya mivwaát mí ntómá, amvála ané nieve, é mís meñ má amvála ané nkaba ndúán;
mébɔ meñ má ané zíiŋ é ntɔɔ́ evélé ná ngumá, amvála ané é tám é ne á mbak ndúán été; é kíŋŋ deñ da ané éduŋŋ ásɔk mendzímm.
A mbé a belé atéteñ zaŋgbéá é wéá meyóm weñ, ánu deñ dá nténdéŋ nzwaokeŋ ó tɔɔ́ ya nzep é beáñ weé kwíñ.
Niané me ngá yén ñí, ané me ngá ku ñí ané mbim mébɔ ósí, éde a ngá bere ma é wéá meyóm weñ áyóp, eé dzó ma ná,
“Kaa kɔ wɔŋŋ, ma me ne Atáraga ya fe Ámanaŋa,
éñí a ne ntétéá! Me mbé nwúán; ve dága ná éndagá me ne ntétéá, kɔ́mm ya kɔ́mm, me belé fe bídzipga bíye áwú ya á sí békónn.
“Tsiligé é mam o mvá yén, ya émá me ne, ya fe émá mé nkún nzu bɔban niané émá mé lot yaá.
Édí dá nzaman kén mot ébe átéteñ zaŋgbéá o mvá yén é wéá méyóm wɔm, ya bibele miduná bí koŋ zaŋgbéá édɔ dí: Átéteñ zaŋgbéá é ne baángel béye bikóánn bebwíni zaŋgbéá; beláma zaŋgbéá, bá bé ne bikóánn bebwíni zaŋgbéá.
“Tsiligé ángel ye ékóánn bebwíni ye Éfeso ná, Éñí a belé atéteñ zaŋgbéá é wéá meyóm weñ, eé wulu fe énzénzaŋ bibele miduná bí koŋ été, édí édɔ aa dzó ná:
“Ma yem míbɔann mywe, ndzuúk éséññ we, ya edzíp dwe; ya ná o sés fe nzomo bembéa bé bot; o kyak yaá fe ébá bá dzó ná bé ne baapostol, ve ébɔ́ kaa dɔ, o kóo yaá fe ná bé ne minéneá.
Ya fe ná o belé edzíp, o dzuk yaá fe ákála éyola dam, wa kaa ki ávwat.
“Ve me belé wa é dzam dí ná, o dzɔgɔ yaá édziŋŋ dwe ye ósúsúá.
Éde, símaŋán é vóm ó ku yaá, dzobgán fe, bɔɔ́ge míbɔann o ngá tára bɔ; ve ngé se néa, ma nzu ébe wa, me vea ébele nduná dwe é vóm weñ, ngé wa kaa ádzoban.
Afáŋbɔ néa, o belé édí ná, wa víni míbɔann Benikolaita, émí ma ma víni fe.
“Éñí a belé melɔ́, á béágé édí Nsísim aa dzó bíkóánn bébwíni. Éñí a ne wún, ma ye ñí vé ná á dzí ébumá élé ye éniŋ, édí é ne é Paraíso Nzamá.
“Tsiligé ángel ye ékóánn bebwíni ye Ésmirna ná: Édí édɔ Atáraga ya Ámanaŋa aa dzó, éñí a mbé nwúán, ve a bera niŋ:
“Ma yem bindáglé bywe ya fe átéññ dwe (ve wa o ne nkúkúmm) ya é mvyan ébá bá dzó bé ne bejudio, ve ébɔ́ kaa dɔ, ve fáve é sinagoga Sátan.
O táa kɔ wɔŋŋ ébe édí o nkún nzu ádzuk. Dággé ná, déble aa ye dum bevɔ́ɔ́ benziŋ béye ébe mína á mbok, á mfá ye ná míní yén mikat, éde mína ye yén midzuúk táŋ awóm melú. Ábɔ bébélá mot akekwíñ áwú, véa éñe ma ye wa vé korona ye éniŋ.
“Éñí a belé melɔ́, á béágé édí Nsísim aa dzó bíkóánn bébwíni. Éñí a ne wún, ăá ye dzuk ya áwú beáñ.”
“Ma yem é vóm o tɔɔ́, é vóm étɔɔ́ édzwée Sátan é ne, o baale yaá éyola dam, wăá bé ki kat mbwínánn wɔm; atwaa mélú é bébélá mvé ngañiá wɔm Antipas, éñe a ngá wú énzénzaŋ denan, é vóm Sátan a tɔɔ́.
“Ve me belé wa ayomm mam menziŋ ná: o belé ébá bá ke ya áyágalé Balaam ósú; éñí a ngá vé Balak áyágalé ná ábɔ bwann bé Israel é dzóm bá kop ya dɔ obaá, ya fe ná bé dzí é byém bé vé yaá biyemá metúnŋa ya fe ábɔ nsémm eveák.
Amvála te fe o belé ébá bá tsíni ósú ya áyágalé benikolaita, [édí ma víni].
Édɔ ná, dzobgán! Ve ngé se néa, ma dzíga nzu ébe wa, ma ye fe lúman ya wa ya nzwaokeŋ ye ánu dam.
“Éñí a belé melɔ́, á béágé édí Nsísim aa dzó bíkóánn bébwíni. Éñí aa wún, ma ye ñí vé é manná a swala, ma ye fe ñí vé mfúm mwann akwá, á mwann akwá te mfefeñ eyola ó tɔɔ́ ntsilann été, édí mot enziŋ ăá yem fáve éñí aa ñɔŋ ñí.”
“Tsiligé ángel ye ékóánn bebwíni ye á Tiatira ná: É Mwán Nzamá, éñí a belé mís ané nkaba ndúán; mebɔ meñ má ané zíiŋ é ntɔɔ́ evélé ná ngumá, édí édɔ aa dzó ná:
“Ma yem míbɔann mywe, ya édziŋŋ dwe, ya mbwínánn we, ya éséññ Nzamá dwe, ya édzíp dwe, ya fe ná míbɔann míye ásúgánn mywe myá lot émí míye átáraga.
“Ve me belé wa édí ná: wa vé Jesabel afóo, é miningá aa dzó ná émyen a ne nkúlu medzó. Aa vé áyágalé á ŋga lés fe ya bebɔ biséññ bam ná bé bɔ nsémm eveák ya ádzí é byém bé vé yaá biyemá metúnŋa.
Me vé yaá ñí tám ná á dzoban, ve ñí ăá kómo dzoban ya nsémm éveák weñ.
“Dággé! Ma wea ñí énɔŋŋ okwann, ébá bá bá bɔ medzíán bábe bɔ́, bá bora bindáglé, ngé bá bɔ kaa dzoban ébe míbɔann myeñ.
É bwán miningá te bá ma ye bábá ya awú, véa éñe bikóánn bebwíni bíse byá ye yem ná ma me ne éñí aa fas asímánn ya milém; ma ye fe yáán ya kada mot ye ébe mína, amvála ané míbɔann myenan mí ne.
“Ve mína, é bot bevɔ́ɔ́ béye á Tiatira, ébá bĕé belé ayágalé te (é bot băá bé yem bídwá Sátan, ámvála bébyen bá lwée dɔ), ma dzó mína ná, măá bera mína vé mvaba fé.
Fáve ná, édí míní belé, belégán dɔ, akekwíñ ané me ne sɔ́.
Éñí aa ye wún ya á dzálá míbɔann myám akekwíñ ásúgánn,
Ma ye ñí vé nguu edzwée ébe meyɔŋ.
Éde, ñí aa ye fe mɔ dzwée ya ntúmm ekyeñ, á ŋga bwíñ mɔ bifús ané bilas, ámvála ma me ñɔŋ yaá fe ébe Tará.
Ma ye ñí vé otéteñ ye á biléne bí kírí.
“Éñí a belé melɔ́, á béágé édí Nsísim aa dzó bíkóánn bébwíni.”
“Tsiligé ángel ye ékóánn bebwíni ye á Sardis ná:
“Éñí a belé mísísim zaŋgbéá Nzamá, ya fe atéteñ zaŋgbéá, édí édɔ aa dzó ná:
Ma yem míbɔann mywe, o belé eyola ná o ne ntétéá, ve déá wa o ne nwúán.
Tɔbɔgé evévéñ, yémŋe fe é mam mevɔ́ɔ́ mé ngén wa, ná má mé nkún fe wú; amú ná meé ndzí koan ya míbɔann mywe ndzálánn abóm ósú Nzamá.
Símaŋán ámvála o ñɔŋ yaá ya áwók, édɔ baalé, dzobgán fe. Ve ngé wa kaa tɔbɔ evévéñ, ma ye nzu ébe wa ané ndzídzíp, véa wăá ye ki yem áwola me sian ébe wa.
“Ve o belé ayomm bot á Sardis ná dăá bé vé mébwát meba mvin; ébɔ́ bá ye wulu ya mifúm mebwát bíabe bɔ́, akála ná bá ñep ya dɔ.
Éñí a ne wún, bá ye ñí bwára mifúm mebwát, ma măá ye ki ñí tsam éyola deñ ábá ye éniŋ, ma ye mem éyola deñ ébe ású Tará, ya fe ébe ású é baángel beñ.
“Éñí a belé melɔ́, á béágé édí Nsísim aa dzó bíkóánn bébwíni.”
“Tsiligé ángel ye ékóánn bebwíni ye á Filadelfia ná:
Mfúfúp ya bébélá mot, éñí a belé édzipga David,
éñí aa dzip fe míbéñ mot enziŋ a sés kúu,
édí édɔ aa dzó, ná,
“Me yem yaá míbɔann mywe. Dággé! Me téle yaá wa mbéñ ósú ó yɔ́ɔ, éwí mot enziŋ a sés dzip; ya oyomm nguu o belé, o baale yaá éfíá dam, wa kaa ki kat éyola dam.
Dággé! Ébá béye á sinagoga Sátan, ébá bá dzó ná bé ne bejudio, véa ébɔ́ kaa dɔ, fáve ná bá bɔ mineá; yemŋe ná ma ye bɔ́ bɔ ná, bé nzu wa kútbe ó sí ébe ású mébɔ mwe, bá ye fe yem ná me dziŋ yaá wa.
“Amú ná o baale yaá efíá dam ná o belé edzíp, ma ma ye fe wa baale ébe áwola mebóblé é nkún nzu ébe éniŋ dzí ngúrá, á mfá ábóble ébá bé tɔɔ́ é sí ñí.
Mé ŋga nzu yaá avóó, baalé édí o belé, á mfá ye ná mot enziŋ a nza ñɔŋ é korona medaŋ dwe.
Éñí a ne wún, ma ye ñí bɔ akon enziŋ á templo é Nzamá wɔm été, ñí ăá ye ki fe bera kólo été. Ma ye tsili éyola é Nzamá wɔm ébe éñe ya fe éyola é kísoan é Nzamá wɔm (mfefeñ Yerusalen, éñí aa sigi eé sɔ́ á dzóp été ébe é Nzamá wɔm), ya fe mfefeñ éyola wɔm.
“Éñí a belé melɔ́, á béágé édí Nsísim aa dzó bíkóánn bébwíni.
“Tsiligé ángel ye ékóánn bebwíni ye á Laodisea ná, éñí a ne Amén, nzósoó mvé ngañiá ya fe bébélá mot, Ntébosú ye édí Nzamá a ngá vele; édí édɔ aa dzó ná,
“Ma yem míbɔann mywe, ná o sés avwéñ ngé ki ayóŋ. Ngwáa ngé ó bɔ avwéñ ngé ki ayóŋ!
Ya dzam te, dá é tɔɔ ná wa o ne eduduk, wa kaa avwéñ, kaa ki ayóŋ, ma ye wa yó ébe ánu dam été.
Amú wa dzó ná, ‘Me ne nkúkúmm, me mana yaá bík, măá yi ki fe dzóm enziŋ!’ Wa wăá yem ná o ne engóngɔ́ɔ́ mot, éñí bá yian yén engóngɔ́ɔ́, ya ntétéññ, ya ndzíndzímm, ya fe swéswéññ.
“Ma lép wa ná éñe o kus ébe ma é koŋ dá ñaban ya á ndúán, á mfá ye ná o bík, o belé fe mifúm mebwát ná o bwát, á mfá ye ná osoán ye é swéswéññ dwe ó táa kwíñ éndendaŋ, ya byaŋ ná da o wáa fe ó mís, á mfá ye ná o yén.
Ma bwaale ya ávé akira ébe ébá bésesé ma dziŋ, éde tɔbɔgé ya nlém ayóŋ, dzobgán fe.
“Dággé! Me téle á mbéñ méé kut, ngé mot enziŋ aa wók é kíŋŋ dam, a kúu fe mbéñ, ma ye ñíi ébe éñe, véa ma ye dzí bía ñí, ñí ya fe ya ma.
Éñí a ne wún, ma ye ñí vé ná a tɔbɔ bía ñí étɔɔ́ édzwée dam; amvála ané ma me wún yaá, me tɔbɔ yaá fe bía Tará étɔɔ́ édzwée deñ.
“Éñí a belé melɔ́, á béágé édí Nsísim aa dzó bíkóánn bébwíni.”
Nia véa, éde me ngá yén mbéñ enziŋ ó yɔ́ɔ; ané é kíŋŋ e ngá tára kɔ́bɔ ya ma amvála ané tɔ́ŋ é ŋga dzó ma ná, “Bétge ó ná! Véa éñe ma ye wa lére é mam má yian nzu bɔban niané émá má lot.”
Véa, etéññ te ébyen me ntɔɔ́ á nsísim été, ané me ngá yén etɔɔ́ édzwée é téle á dzóp été, mot enziŋ ñí a tɔɔ fe étɔɔ́ édzwée.
Éde éñí a mbé a tɔɔ́, nswánn mot ó mbé ñí amvála ané akwá jaspe ya édí kornalina, ya ntútumm wá ó tɔɔ́ ané esmeralda weé kíkgán etɔɔ́ édzwée áyóp.
Etɔɔ́ edzwée dá é tɔɔ́ fe mbomann ya bítɔɔ́ bí edzwée bifé mewóm mé beáñ ya bí nii, ya betébosú mewóm mé beáñ ya bé nii bá bé tɔɔ́ bítɔɔ́ bí edzwée bíte été, bé baga mifúm bítóp, míló myeba ñí ya bé baga bekorona bé koŋ.
Véa, bevéveés, ya mekíŋŋ, ya bendzáláŋ bí ŋga sɔ́ étɔɔ́ edzwée; miduná mí ndúán zaŋgbéá myeé yóŋ ébe ású etɔɔ́ édzwée, émyɔ mí ne Mísísim Nzamá zaŋgbéá;
Ébe ású etɔɔ́ édzwée dzóm é mbé é tɔɔ́ ané máŋ deé yéne áyát ané kristál; énzénzaŋ etɔɔ́ édzwée ya fe áboman etɔɔ́ édzwée, mitétéá bíniŋ mí nii mí mbé ndzálánn ya mís ású ya á mvús.
Ntétéá eniŋ ósúá ó ngá fonan ya mgbemgbem; ntétéá eniŋ beáñ ó ngá fonan ya mwann nnóm ñát; ntétéá eniŋ léa ó mbé ya ású ané mot; ntétéá eniŋ nii wá ó ngá fonan ya ndwiñ deé yéle.
Éde mitétéá bíniŋ mí nii, kada mbɔ́ɔ́ ye été ó belé mefaáp mé saman, mí tɔɔ́ fe ndzálánn ya mís été ya á meféŋŋ; béé dzó alú ya omos kaa sim ná,
“Eki, eki, eki ébe Ntí Nzamá, Éñe a ne ya nguuése,
Éñe á mbé, éñe a ne, éñe fe a ne ná aa nzu.”
É tám áse mitétéá bíniŋ mí ngá vé dúmá ya ŋgaŋŋ ya mvéán akíba ébe éñí a tɔɔ́ ósí étɔɔ́ édzwée, éñe a ne ntétéá kɔ́mm ya kɔ́mm;
“Á Ntí, é Nzamá wea, wa ñep ya dɔ ná,
wa o ñɔŋ dúmá ya ŋgaŋŋ ya nguu edzwée.
Amú ná wa wa vele byém bíse,
ya nkómánn we éwɔ bí tɔɔ ya wɔ,
éwɔ fe byá bí ngá tɔbɔ ya wɔ mvelann.”
Éde me ngá yén é wéá meyóm ye ébe éñí á mbé a tɔɔ́ ósí étɔɔ́ édzwée, abá é tɔɔ́ ntsilann átán ya été, mfetann ya mikɔɔ́ zaŋgbéá.
Ané me ngá yén ewólo ángel deé yónán ya mora kíŋŋ, ná, “Nzá aa ñep ya dɔ ná á tsii mikɔɔ́ ya ákúu abá?”
Kaa fe ya mot enziŋ á dzóp, á sí, ngé ki á sí été ná, a ne kúu abá te ngé ki ádága dɔ été.
Véa mé ŋga bíra yi, amú ná mot enziŋ ye aa ñep ya dɔ ĕé mbé ná a ne kúu abá ngé ki ádága dɔ été.
Éde mot mbɔ́ɔ́ ye bétébosú a ngá dzó ma ná, “O táa yi! Dággé! Mgbemgbem ye áyɔŋ Judá, é mvɔŋ David, éñe a ne medaŋ á mfá ákúu abá te ya átsii míkɔɔ́ zaŋgbéá myeñ.”
Véa, énzénzaŋ mitétéá bíniŋ mí nii ya étɔɔ́ edzwée, ya fe énzénzaŋ betébosú, éñe me ngá yén Mwann Ntómá a téle, amvála ané éñí bé ywíñ yaá. A mbé a belé mila zaŋgbéá, ya fe mís zaŋgbéá; ébá béte ébɔ́ bé ne mísísim zaŋgbéá Nzamá aa lóm ébe sí áse.
Éde a ngá sɔ́, a ñɔŋ abá é wéá meyóm ye ébe éñí á mbé a tɔɔ́ ósí étɔɔ́ édzwée.
Niané a ngá ñɔŋ abá, ané mitétéá bíniŋ mí nii ya betébosú mewóm mé beáñ ya bé nii bé ngá ku búrúburu ébe ású Mwann Ntómá; kada mbɔ́ɔ́ ye été a mbé a belé mvét ya mekɔ́p mé koŋ ndzálánn ya mbwánn enum, émɔ mé ne méyaglán mítɔ́pbán mí bot.
Véa bé ŋga yee fe mfefeñ dzéá, béé dzó ná,
“Wa ñep ya dɔ ná wa ñɔŋ ábá
ya átsii míkɔɔ́ myeñ.
Amú ná wa baá ywíñ,
o kus yaá fe bot
ya mékií mwe á mfá Nzamá,
béé sɔ́ ébe ayɔŋ áse,
ya ébe nkɔ́bɔ óse,
ya ébe bot bése,
ya ébe meyɔŋ mése.
O téle yaá fe bɔ́
amvála ané ngúrá edzwée ngɔ́mán befára;
á mfá é Nzamá wea, bá bá ye fe dzwée é sí ñí.”
Ané me ngá dága, éde me ngá wók é kíŋŋ abwiññ baángel étɔɔ́ édzwée á méféŋŋ, ya fe o véa mitétéá bíniŋ, ya betébosú; é táŋ deba e mbé binzuk ya binzuk, ya fe baakúru ya baakúru,
béé kɔ́bɔ ya mora kíŋŋ ná,
aa ñep ya dɔ ná,
á ñɔŋ nguu edzwée,
ya akúmm, ya kén,
ya nguu, ya dúmá, ya olugú.”
Éde mvelann dzóm óse ó ne á dzóp été, ya ó sí, ya á sí été, ya á máŋ été, ya fe é byém bíse bí ne ébe bɔ́, me ngá wók béé dzó ná,
“Ébe éñí a tɔɔ́ ósí étɔɔ́ édzwée,
ya ébe Mwann Ntómá, á tɔbɔgé ya olugú,
ya ngaŋŋ, ya dúmá,
ya ekán ébe kɔ́mm ya kɔ́mm.”
Ané mitétéá bíniŋ mí nii mí ngá dzó ná, “Amén.” Véa éñe betébosú mewóm mé beáñ ya bé nii bé ngá ku ya mésú meba búrúburu, bé ŋga kaŋ éñí a ne ntétéá kɔ́mm ya kɔ́mm.
Éde me ngá yén ané Mwann Ntómá aa tsii nkɔɔ́ mbɔ́ɔ́ ye á mikɔɔ́ zaŋgbéá, véa éñe me ngá wók ntétéá eniŋ mbɔ́ɔ́ ye á mitétéá bíniŋ mí nii weé dzó ya kíŋŋ ané ndzaláŋ ná, “Nzaá áyén!”
Éde me ngá dága, me yén mfúm nkalbeñ, éñí a mbé aa tɔɔ́ wɔ áyóp, a mbé a belé mban; ané bé ngá vé ñí korona, éde a ngá kólo á kéñ ané medaŋ á mfá ye ná aa ke aa wún.
Niané a ngá tsii nkɔɔ́ beáñ, ané me ngá wók ntétéá eniŋ beáñ wá dzó ná, “Nzaá!”
Véa éñe nkalbeñ ofé ó ngá kwíñ, evélé ané ndúán; éde éñí a mbé a tɔɔ́ wɔ áyóp bé ngá vé ñí ná á vea etɔɔ́ mvwaá é sí ñí, á mfá ye ná bevɔ́ɔ́ ya ébá bevɔ́ɔ́ bé ywíán; ané bé ngá vé fe ñí mora nzwaokeŋ.
Niané a ngá tsii nkɔɔ́ léa, éde me ngá wók ntétéá eniŋ léa wá dzó ná, “Nzaá!” Vea éñe me ngá dága, me yén nsút nkalbeñ; éñí a mbé wɔ áyóp, a mbé a belé ado é wéá weñ.
Éde me ngá wók dzóm enziŋ ané kíŋŋ, énzénzaŋ mitétéá bíniŋ mí nii été, deé dzó ná, “litro trigo mbɔ́ɔ́, ngé ki belitro bé sebada bé léa táŋ denario mbɔ́ɔ́; ve o táa ywíñ mbwánn ya vino ntuk.”
Niané a ngá tsii nkɔɔ́ nii, ané me ngá wók ntétéá eniŋ nii wá dzó ná, “Nzaá!”
Éde me ngá dága, me yén nkalbeñ ané nsínn mfoó, éñí a mbé wɔ áyóp, éyola deñ é ne ná Awú, sí békónn da é ŋga bee fe ñí á mvús; ané bé ngá ve ñí nguu edzwée ébe é ngap nii ye é sí ñí, á mfá ye ná áywíñ bot ya mora nzwaokeŋ, ya nzeñ, ya awú, ya fe bétsít béye áfan ye é sí ñí.
Niané a ngá tsii nkɔɔ́ tán, véa éñe me ngá yén áltar métúnŋa ásí, mísísim míye ébá bé ngá ywíñ ákála éfíá Nzamá ya é ngañiá bé ngá vé;
béé yónán ya mora kíŋŋ béé dzó ná, “Á Ndzwée, Mfúfúp ya bébélá mot! Ye akekwíñ ódén wa ye yana ná ó kun mékií mea ébe ébá béye bé tɔɔ́ é sí ñí?”
Éde bé ngá vé kada mot ye ébe bɔ́ mfúm elíŋŋá, bé dzó fe bɔ́ ná bé bera waabe oyomm abɔ́ŋŋ tám, ya akekwíñ ané é nɔmɔ áloá avɔ́ɔ́ ané ébɔ́ ya bɔbéñaŋ, ébá bá bé ngá yian fe tɔbɔ nywíñán ntéññ mbɔ́ɔ́ ané ébɔ́ aa ye tɔbɔ ndzálánn.
Maá yén éyɔŋ a ngá tsii nkɔɔ́ saman, véa éñe bora mí fógan mí sí mí ngá bɔban, nlódzóp ó ŋga ke wá veŋan nsút ané nsút etóp, ngomdan ngúrá da é ŋga ke fe da veŋan ané mekií;
éde átéteñ ye á dzóp été é ngá ku ó sí amvála ané elé Igera dá súgan bíbumá byéñ bí ne ndann é tám mora evúŋ dá suk dɔ.
Véa dzóp é ŋga ke dá dzáŋ amvála ané áfép bá vígile, éde nkoó ya etuŋŋ bíse bí ngá kólo bítéññ byeba.
Ané békéza béye é sí ñí, ya bora bé bot, ya bekomandée, ya mikúkúmm, ya biwólo bí bot, ya oloá óse ya filí mot bé ngá ke bá sɔbɔ méndá mekwá été ya mékóm míkoó été;
béé dzó mikoó ya mekóm ná, “Kpáán bía áyóp! Swalagán fe bía ébe ású ye éñí a tɔɔ́ étɔɔ́ édzwée ya ébe méyéá Mwann Ntómá.
Amú ná é bora mos ye méyéá meñ ó sian yaá! Nzá a ne lígi átéle étéññ deñ?”
Nia véa, éñe me ngá yén baángel bé nii bé téle á mifá mí nii míye á sí, béé biñ bivúŋ bí nii bíye á sí, á mfá ye ná evúŋ enziŋ é táa lot á sí, ngé á máŋ áyóp, ngé ki élé enziŋ áyóp.
“Míní táa bábá sí ngé máŋ ngé ki bilé, akekwíñ ané bía mana vé áloá é Nzamá wea besitám á mesú meba.”
Ané me ngá wók é nɔmɔ ébá bé ngá tɔbɔ ya mvéán sitám; ntet binzuk ya binzuk mewóm mé nii ya binzuk bí nii (144,000) béye ébá bé ngá ñɔŋ besitám ébe ayɔŋ áse ye bwán bé Israel:
Ébe áyɔŋ Judá, awóm binzuk ya binzuk bí beáñ (12,000);
béye ébá bé ngá ñɔŋ besitám;
ébe áyɔŋ Rubén, awóm binzuk ya binzuk bí beáñ (12,000);
ébe áyɔŋ Gad, awóm binzuk ya binzuk bí beáñ (12,000);
ébe áyɔŋ Aser, awóm binzuk ya binzuk bí beáñ (12,000);
ébe áyɔŋ Neftalí, awóm binzuk ya binzuk bí beáñ (12,000);
ébe áyɔŋ Manasés, awóm binzuk ya binzuk bí beáñ (12,000);
ébe áyɔŋ Simeón, awóm binzuk ya binzuk bí beáñ (12,000);
ébe áyɔŋ Leví, awóm binzuk ya binzuk bí beáñ (12,000);
ébe áyɔŋ Isakar, awóm binzuk ya binzuk bí beáñ (12,000);
ébe áyɔŋ Zabulón, awóm binzuk ya binzuk bí beáñ (12,000);
ébe áyɔŋ José, awóm binzuk ya binzuk bí beáñ (12,000);
ébe áyɔŋ Benjamín, awóm binzuk ya binzuk bí beáñ (12,000);
Nia véa, ané me ngá dága, me yén mora nkuna bot, éwí mot enziŋ ĕé mbé láŋ, weé sɔ́ ébe mesí mése, ya meyɔŋ, ya meá, ya mikɔ́bɔ, bé téle ású étɔɔ́ edzwée ya ású Mwann Ntómá, bé baga mifúm bilíŋŋá ya fe mitem mélénn é mó meba.
Bé ŋga yónán ya mora kíŋŋ, béé dzó ná,
“Akoroga ya é Nzamá wea
a tɔɔ́ étɔɔ́ édzwée ya fe Mwann Ntómá.”
Véa baángel bése bé mbé bé téle béé boman etɔɔ́ édzwée ya bétébosú ya mitétéá bíniŋ mí nii; éde bé ngá ku ya mesú búrúburu ású etɔɔ́ édzwée, bé ŋga kaŋ Nzamá,
béé dzó ná,
“Amén! Olugú ya dúmá,
ya kén ya mvéán akíba,
ya ngaŋŋ ya nguu edzwée ya nguu
bí ne ébí é Nzamá wea
kɔ́mm ya kɔ́mm! Amén!”
Éde mot mbɔ́ɔ́ ye á betébosú a ngá síli ma ná, “É bot bé baga mifúm bilíŋŋá bá, bé ne benzá? Bá sɔ́ ki ó vé?”
Ané me ngá yalan ya ñí ná, “Á ndzwée wɔm, wa wa yem dɔ.”
“Ébá bé ne é bot bá sɔ́ á bora bíndáglé été;
baá sop bílíŋŋá byeba,
baá bɔ fe byɔ mifúm á mekií mé Mwán Ntómá été.”
Dzam te édɔ bé téle ya dɔ ású étɔɔ́ édzwée Nzamá,
bá séan fe ya ñí alú ya omos á Templo deñ été.
Éde éñí a tɔɔ́ ósí étɔɔ́ édzwée te,
aa búru bɔ́ áyóp é templo deñ.
Băá ye wók nzeñ eyɔŋ enziŋ, ngé ábera wók evéé;
viann nlódzóp wá wăá ye ki bɔ́ bera ku áyóp, ngé ayóŋ enziŋ,
amú ná é Mwán Ntómá
a ne énzénzaŋ étɔɔ́ édzwée
aa ye bɔ́ baale,
eé ke ya bɔ́ á mefɔ́m betétéá mendzímm;
éde Nzamá aa ye bɔ́ fími
míige mése méye é mís meba.”
Niané a ngá tsii nkɔɔ́ zaŋgbéá, éde bé ngá sis evóó á dzóp été táŋ ané etun áwola.
Éde me ngá yén é baángel zaŋgbéá bé téle ású Nzamá, ané bé ngá kee bɔ́ metɔ́ŋ zaŋgbéá.
Véa éñe ángel mfé a ngá sian, a kéñ tébe áltar á mféŋŋ ya ebyetga koŋ mbwánn enum. Éde bé ngá vé ñí abwiññ mbwánn enum, ná á kɔgle wɔ á meyaglán mítɔ́pbán mí bot míse, áltar koŋ áyóp é mbé ású etɔɔ́ édzwée.
Ané é wéá ángel, otsírá mbwánn enum ó ngá bét ósú Nzamá ya méyaglán mítɔ́pbán mí bot.
Éde ángel a ngá ñɔŋ ebyetga mbwánn enum, a dzálá dɔ ya ndúán ye áltar, ané a ngá wea dɔ á sí, ané bendzáláŋ, ya mekíŋŋ, ya bevéveés, ya mfógán sí bí ngá bɔ.
Véa éñe é baángel zaŋgbéá bé mbé bé belé metɔ́ŋ zaŋgbéá bé ngá tɔbɔ nkomann ná bá lɔ́ŋ mɔ.
Éde éñí ósúá a ngá lɔ́ŋ tɔ́ŋ, ané metééga ya ndúán bí tɔɔ́ mfulán ya mekií bí ngá bɔ, éde bé ngá kúp byɔ á sí; ané mfá léa ye á sí ngúrá ó ngá tɔbɔ ntumá; éde é ngap léa ye á bilé bíse e ngá tɔbɔ ntumá, bílwá bíse byá bí mana fe dzík.
Ané ángel beáñ a ngá lɔ́ŋ tɔ́ŋ, véa éñe dzóm ané mora nkoó, weé yóŋ ya ndúán bé ngá wea dɔ á máŋ été; éde mfá máŋ léa ó ngá veŋan mekií.
Ané é ngap léa ye á byém bíse bí ne á máŋ été e ngá mana wú; éde é ngap léa ye á byéa áse da e ngá mana fe tɔbɔ ntsamann.
Ané ángel léa a ngá lɔ́ŋ tɔ́ŋ, véa éñe mora otéteñ weé yóŋ ó ngá kóbo á dzóp été, amvála ané nduná, ó kpéñ é ngap léa ye áswíñ áyóp, ya méfɔ́m mendzímm áyóp.
(Eyola otéteñ te é ne ná Ayoo). Éde é ngap léa ye á mendzímm e ngá veŋan ayoo; ané abwiññ bot é ngá mana wú ákála mendzímm méte, amú ná má súgan bɔ ayoo.
Éde ángel nii a ngá lɔ́ŋ tɔ́ŋ, véa éñe mfá léa ye á nlódzóp ó ngá tɔbɔ mbábánn, ya mfá léa ye á ngomdan, ya fe mfá léa ye átéteñ, ná mfá léa ye á byém bíte ó bɔ ya dzíbi. Ané é ngap léa ye á mos é ngá tɔbɔ kaa eyéá, ya fe é ngap léa ye álú.
Éde me ngá dága, me wók ndwiñ [ngé ángel] deé yéle á yóp été, deé dzó ya mora kíŋŋ ná, “Ngwáa, ngwáa, ngwáa ya ébá bé tɔɔ́ á sí, ákála bí lɔ́ŋ bí tɔ́ŋ bivɔ́ɔ́ bí ngén byá dzéŋ, ná é baángel bevɔ́ɔ́ bé ntɔɔ́ ná bé nkún lɔ́ŋ!”
Ané a ngá kúu etam ye édwá dzíbi; véa, otsírá ó ŋga kwíñ étam été, amvála ané otsírá ye á mora mbak ndúán. Éde nlódzóp ya nyem dzóp bí ngá tɔbɔ ó dzíbi ósí ya ótsírá ó ngá kwíñ étam été.
Véa éñe ébe ótsírá été, bitandá bíye ó sí bí ngá kwíñ, ané bé ngá vé byɔ nguu edzwée, amvála ané éñí bekáráolere béye ó sí bé belé.
Éde bé ngá dzó bɔ́ ná bé táa bábá bilwá bíye ó sí, ngé dzóm ése ye é ne nsínn mendzaá ngé ki elé ése; ve fáve bot etámm, ébá béye bé ne kaa é sitám Nzamá á mesú.
Véa, kaa bɔ́ lík ná bé ywíñ bɔ́; ve fáve á vé bɔ́ bindáglé ya mitéñ táŋ ngwan é tán; mitéñ myeba myá ané émí káráolere éyɔŋ aa lóp mot.
Éde melú méte bot bá ye dzéŋ awú, ve bá kaa koan ya dɔ; bá ye kómo ná bé wú, ve awú dá dá ye bɔ́ túp.
Véa, éfonann bitandá é mbé ané míkalbeñ mí ntɔɔ́ nkomann á mfá alúmán; á miló myeba myá ané bekorona bé koŋ; mésú meba má amvála ané mesú mé bot;
esií dá é mbé bɔ́ amvála ané édí biningá; mésoŋŋ meba má mé mbé amvála ané émá bemgbemgbem.
Bé mbé fe bé belé biben amvála ané biben bikyeñ; éduŋŋ méfaáp meba dá ané éduŋŋ bíkálík abwiññ mikalbeñ myá dulu mbíí álúmán.
Véa, bí mbé bí belé mengémm ané bekáráolere, ya misɔŋ; mengémm méte émɔ mé ne ya nguu ye ándágle bot táŋ ngwan é tán.
Ángel ye édwá dzíbi éñe bé belé ané é kéza aa dzwée bɔ́; éyola deñ á nkɔ́bɔ Ebreo é ne ná Abadón (Ntsamann), á nkɔ́bɔ Griego ñí a ne eyola ná Apolión (Ntsam).
É ngwáa ósúá á lot yaá. Dággé! Bengwáa bé beáñ befé bé ngén bá nzu, niané é mam má má lot.
Éde ángel saman a ngá lɔ́ŋ tɔ́ŋ, ané me ngá wók kíŋŋ fɔ́ɔ́ deé kwíñ énzénzaŋ mila míye áltar koŋ é ne ású Nzamá,
deé dzó ángel saman a mbé a belé tɔ́ŋ ná, “Tsiigé é baángel bé nii bé ne nkáán á mora oswíñ Ewúfrates.”
Ané bé ngá tsii é baángel bé nii bé mbé bé tɔɔ́ nkomann á mfá áwola, mos, ngwan ya fe mbú, ná bá ywíñ é ngap bot léa.
Véa, é nɔmɔ benzima béye á míkalbeñ áyóp, a mbé táŋ baakúru mitet mí beáñ (200,000,000).
Néa éñe me ngá yén á nléránn ye á nsísim, mikalbeñ ya ébá bé mbé bé tɔɔ́ myɔ áyóp, bé belé biben nsínn ndúán, nsínn dzóp, ya nsínn mfoó; miló mikalbeñ myá ané miló bemgbemgbem; ménu meba má ndúán da kwíñ ya otsírá ya efit.
Véa éñe é ngap bot léa e ngá wú ya bíbúúbúu bí léa bíte; ya ndúán, ya otsírá, ya fe efit.
É ne ná é nguu edzwée mikalbeñ éñe e ne ánu deba ya á mengémm meba; amú ná mengémm meba má fonan ya beñó bé belé miló, miló míte émyɔ bé ngá bábá ya myɔ.
Ané mébukga mé bot mevɔ́ɔ́, ébá bé ngá bɔ kaa wú ákála bíbúúbúu bíte, bĕé ndzí dzoban ébe mibɔann míye é mó meba, bĕé ndzí ki dzɔgɔ ná bá kaŋ bembéa misísim ya biyemá bí koŋ, ébí bí ngoós, ébí bí zíiŋ, ébí bí ákwá, ya ébí bí élé, ná bí sés yén, ngé áwók ngé ki áwulu;
bĕé ndzí dzoban ébe nywíán bot weba, ngé mevalan meba, ngé nsémm éveák weba, ngé ki é dzíp weba.
Éde me ngá yén ngunguú ángel mfé weé sɔ́ á dzóp, mbomann ya nkút, ya ntútumm á nló weñ áyóp; ású deñ dá amvála ané nlódzóp, mébɔ meñ má ané mekon me ndúán;
a mbé a belé é wéá weñ mwann abá á yɔ́ɔ. Ané a ngá téle ábɔ méyóm deñ á máŋ áyóp, édí méyéá dá ó sí;
á ŋga yónán ya mora kíŋŋ, amvála ané bemgbemgbem da bóm. Niané a ngá yónán, ané bendzáláŋ zaŋgbéá bé ngá vé mídumŋa myeba.
Niané bendzáláŋ zaŋgbéá bé ngá vé midumŋa, me mbé ná ma tsili, véa éñe me ngá wók kíŋŋ á dzóp été, deé dzó ná, “É mam bendzáláŋ zaŋgbéá bé kɔ́bɔ yaá, belégé mɔ ásweññ, kaa átsili mɔ.”
Éde ángel me ngá yén a téle á máŋ ya fe ó sí, a ngá belé wéá meyóm á dzóp,
á ŋga kan sɔŋ ébe ású éñí a ne ntétéá kɔ́mm ya kɔ́mm, éñí a ngá vele dzóp ya é byém bíse bí ne été; sí ya é byém bíse bí ne été; máŋ ya ébe é byém bíse bí ne été; eé dzó ná, “Tám dăá ye fe bera bɔ!
Ve fáve ná, á melú méye é kíŋŋ ángel zaŋgbéá, éyɔŋ aa ye bɔ ná á nkún lɔ́ŋ tɔ́ŋ, véa éñe é dzam Nzamá dá nzaman kén mot dá ye tɔbɔ ndzálánn, ámvála a ngá kɔ́bɔ dɔ bekúlu medzó, áloá deñ.”
Éde é kíŋŋ me ngá tára wók, é ŋga bera kɔ́bɔ ya ma, deé dzó ná, “Kéŋ ñɔŋ abá é yɔ́ɔ é wéá ángel a téle ó máŋ ya ó sí.”
Ané me ngá ñɔŋ mwann abá ébe é wéá ángel, me min fe dɔ; éde e ngá tɔbɔ ma anzek ánu dam, véa niané me ngá min dɔ, é ŋga bɔ má eñan ábum.
Ané bé ngá dzó ma ná, “Wa yian bera ákúlán medzó á mfá abwiññ bot ya abwiññ meyɔŋ ya abwiññ mikɔ́bɔ ya fe abwiññ bekéza.”
Éde bé ngá kee ma ovakga elé weé fonan ya ntúmm, véa bé dzó ma ná:
Tébegé, vakge é Templo Nzamá, ya altar, ya fe ébá bá kaŋ été
Ve, veagé é yát é ne á Templo átán, o táa dɔ vak; amú ná bé kee yaá dɔ meyɔŋ mefé, má má ye fe tsíble mfúfúp kísoan táŋ ngwan mewóm mé nii ya ngwan é beáñ (42).
Véa ma ye mánan bévé ngañiá bam bé beáñ ná, bé kúlu medzó táŋ melú enzuk ya melú mitet mí beáñ ya melú mewóm mé saman (1,260), bé baga bitóp méyep.”
(Ébá béte ébɔ́ bé ne bilé bí álíba bí beáñ ya fe bibele miduná bí beáñ bé téle ású Ntí a ne ya sí.)
Éde ngé mot enziŋ aa kómo bɔ́ bábá, ndúán da kwíñ ánu deba, é ŋga dzéá mínzínzíŋŋ myeba; néa éñe é mot áse aa kómo bɔ́ bábá aa yian wú.
Ébá béte bé belé nguu edzwée ná bá dzip dzóp, á mfá ye ná mveŋ e táa nɔ́ŋ ébe mélú méye á nkúlánn medzó weba; bé belé fe nguu edzwée ébe mendzímm á mfá áveŋan mɔ mekií, ná bé bábá sí ya ebúúbúu áse, ébe é tám áse bá kómo dɔ ábɔ.
Niané bé mana yaá dzálá mvéán ngañiá weba, ébibiñ tsít da sɔ́ édwá dzíbi ósí, dá ye bɔ melúmán ya bɔ́, véa da ye bɔ́ wún, e ywíñ fe bɔ́.
Véa míbim myeba myá ye bómo á nseŋ mora kísoan, éwí bá lwée á nsísim été ná Sodoma ya Égipto, vóm mbɔ́ɔ́ te fe éñe bé ngá ywíñ Ntí weba á krús.
Éde, bot béé sɔ́ á meá, ya á meyɔŋ, ya á mikɔ́bɔ, ya á meyɔŋ mefé, bá ye yén míbim myeba táŋ mélú mé léa ya etun; băá ye lík ná míbim myeba mí tɔbɔ ndzepbann.
Ané bot béye á sí mifá mí nii bá ye sán, bé ŋga bɔ mefét, bé ŋga lóman fe bedás, bevɔ́ɔ́ ya ébá bevɔ́ɔ́; akála ná bekúlu medzó bé beáñ béte, bé ngá ndágle ébá bé tɔɔ́ á sí mifá mí nii ya mitéñ.
Éde, niané melú mé léa ya etun mé lot yaá, véa éñe nsísim eniŋ wá sɔ́ ébe Nzamá ó ngá ñíi ébe bɔ́, ané bé ngá tébe ya mébɔ meba, éde mora wɔŋŋ ó ngá bíra biñ ébá bé ngá yén bɔ́.
Ané bé ngá wók mora kíŋŋ ye á dzóp eé dzó bɔ́ ná, “Bétgán ó ná.” Éde bé ngá bét á dzóp á nkút été, mínzínzíŋŋ myeba mií yén bɔ́.
Áwola te ébyen éñe bora mifógán mí sí mí ngá bɔban, véa éñe é ngap awóm ye á kísoan e ngá mana ku ó sí, ané bot táŋ binzuk zaŋgbéá (7,000) bé ngá mana wú ya mifógán mí sí míte; éde mébukga mé bot mevɔ́ɔ́ ya ekɔ wɔŋŋ, bé ŋga vé Nzamá ye á dzóp dúmá.
É ngwáa beáñ, á lot yaá; ve éñí léa, á nkún sian.
Éde ángel zaŋgbéá a ngá lɔ́ŋ tɔ́ŋ, ané bora mekíŋŋ mé ngá sɔ́ á dzóp été ná,
“Bidzwée bí ngɔ́mán bíye é sí ñí,
bí veŋan yaá ébí Ntí wea,
ya ébí é Kristo weñ; éñe aa ye dzwée kɔ́mm ya kɔ́mm.”
Véa éñe bétébosú mewóm mé beáñ ya bé nii bé mbé bé tɔɔ́ bítɔɔ́ bídzwée byeba ósú Nzamá bé ngá ku ya mésú meba búrúburu, bé ŋga kaŋ Nzamá;
béé dzó ná,
“Á Ntí, é Nzamá a ne ya Nguuése,
bía vé wa akíba; éñí a ne, éñí a mbé, [éñí fe a ne ná aa nzu],
akála ná o ñɔŋ yaá é mora nguu dwe,
o tára yaá fe ná wa dzwée.
Éde meyɔŋ mé bot mé ngá mana tɔbɔ ya olúnn.
ya fe ávé áloá dwe bekúlu medzó meyáán,
ya mifúfúp mí bot,
ya ébá bá kɔ éyola dwe wɔŋŋ,
ané bwann bé bot ané bora bé bot;
ya fe átsam ébá bá tsam sí mifá mí nii.”
Ané é templo Nzamá e ne á dzóp été e ngá kúuban, véa éwála ye élat deñ dá é ŋga yéne fe á templo deñ été. Éde bevéveés bé ngá bɔ, ya mekíŋŋ, ya bendzáláŋ, ya mifógán mí sí, ya bora metééga.
Éde mora ndem e ngá léreban á dzóp été: miningá a baga nlódzóp, ngomdan da mébɔ meñ ásí, á nló weñ áyóp wá fe ya é korona e ne ya atéteñ awóm ya á beáñ.
Miningá te a mbé abum, á ŋga tat ya mitéñ mí myeé ya endáglé ná aa byéñ.
Ané ndem fé e ngá bera léreban á dzóp été: véa, mora evélé dragón, é belé miló zaŋgbéá ya awóm mila, ya bekorona bé diadema zaŋgbéá bá á miló myeñ áyóp;
éde ya é ngémm deñ, á ŋga dulu é ngap léa ye átéteñ ye á dzóp, eé wea dɔ á sí. Ané dragón e ngá ke tébe é miningá á mbé ná á ŋga byéñ yaá ósú, á mfá ye ná niané aa byéñ, aa min é mwán weñ.
Éde a ngá byéñ mwán fám, éñí a ntɔɔ́ ná aa dzwée meyɔŋ mé bot mése ya ntúmm ekyeñ; ané bé ngá dzíga bét ya é mwán miningá te akekwíñ ya ñí ébe Nzamá ya étɔɔ́ édzwée deñ.
Véa miningá ñí a ngá túp, a kéñ éyáŋŋ été, é vóm Nzamá a ngá koman á mfá ye ná bé baale ñí ó wéñ táŋ melú enzuk ya melú mitet mí beáñ ya melú mewóm mé saman (1,260).
Ané alúmán é ngá laa á dzóp été: Miguel bábe é baángel beñ bé ŋga lúman ya dragón; dragón te da é ŋga lúman fe ya bɔ́ bábe é baángel beñ.
Ve bĕé mbé ya nguu ná bé wún, véa ébɔ́ kaa ki fe bera ákoan ya afóo á mfá weba á dzóp été.
Néa éñe bé ngá tsílán ya mora dragón, nnomm ñó ó ne eyola ná Déble ya Sátan; éñí aa duk eniŋ ngúrá. Éde bé ngá wea ñí á sí, ya é baángel beñ bá bé wea fe á sí bábe bɔ́.
Ané me ngá wók mora kíŋŋ á dzóp été, deé dzó ná,
“Éndagá éñe akoroga é sɔ́ yaá, ya nguu,
ya édzwée ngɔ́mán é Nzamá wea,
ya fe é nguu edzwée é Kristo weñ;
amú ná é mot bisɔ́mán bɔbédzaŋ,
éñí aa sóman bɔ́ ású Nzamá alú ya omos, bé tsílán yaá ya ñí.”
“Véa, bé wún yaá ñí ya mékií mé Mwann Ntómá
ya fe éfíá ye é ngañiá weba;
éde fe bé ngá bɔ kaa dziŋ bíniŋ ya akekwíñ áwú.”
“Ya dzam te édɔ sánŋán,
dzóp ya ébá bése bé tɔɔ́ dɔ été.
Ve, Ngwáa ya ébá bé tɔɔ́ ósí ya ó máŋ!
Amú ná déble a sigi yaá ó sí ya bora meyéá,
Niané dragón e ngá yén ná bé wea yaá ñí á sí, véa á ŋga dzéŋ miningá ásí, éñí a ngá byéñ mwán fám.
Éde bé ngá vé miningá méfaáp mé beáñ mora ndwiñ, á mfá ye ná á kólo ébe ású ñó, eé yéle éyáŋŋ été, é vóm bá baale ñí tám enziŋ, metám ya etun tám.
Ané ñó ébe ánu deñ, e ngá kúlu miningá mendzímm á mvús amvála ané oswíñ, á mfá ye ná nden é ke ya ñí.
Éde sí e ngá vwála miningá, ané sí e ngá kúu ánu deñ, e min óswíñ dragón e ngá kúlu ánu deñ.
Éde Dragón e ngá yéá ya miningá, ané e ngá kólo ná da ke bɔ alúmán ya mébukga mé bot mevɔ́ɔ́ méye é mvɔŋ bot dzeñ, ébá bá baale memvéná mé Nzamá, bé belé fe é ngañiá Yesus.
Ané a ngá tébe á nsá máŋ.
Éde me ngá yén ebibiñ tsít deé kwíñ á máŋ été, é belé awóm mila ya miló zaŋgbéá; á mila áyóp, awóm bekorona bé diadema; á miló áyóp ñí ya éyola abyann.
Ebibiñ tsít me ngá yén é ngá fonan ya ondɔ́ŋŋ, mébɔ meñ má amvála ané émá oláábe, anu deñ dá ané édí mgbemgbem. Éde dragón e ngá vé ñí é nguu deñ ya étɔɔ́ edzwée deñ ya bora nguu edzwée.
Ané me ngá yén nló mbɔ́ɔ́ ye á míló myeñ ó tɔɔ́ ya avéŋŋ áwú; ve ávéŋŋ awú deñ te, daá let. Véa éñe eniŋ ngúrá é ngá ku avoó, é ŋga bee ebibiñ tsít.
Éde bé ngá kaŋ dragón, akála ná daá vé ebibiñ tsít nguu edzwée; bé ŋga kaŋ fe ebibiñ tsít, béé dzó ná, “Nzá aa vegan ya ebibiñ tsít, nzá ki a ne bɔ melúmán bá ñí?”
Ané bé ngá vé ñí anu ná á kɔ́bɔ bora bifíá ya meteá, bé vé fe ñí nguu edzwée ná á belan ya dɔ táŋ ngwan mewóm mé nii ya ngwan é beáñ (42).
Véa éñe a ngá ndama ánu deñ, ná aa tea Nzamá ya éyola deñ ya étɔbɔga deñ ya fe ébá bé tɔɔ́ á dzóp été.
Éde bé ngá vé ñí ná á bɔ melúmán ya mifúfúp mí bot ya áwún bɔ́; bé vé fe ñí nguu edzwée ébe meyɔŋ mése ya meá mése ya mikɔ́bɔ míse ya bot bése.
Véa, é bot bése bé tɔɔ́ éniŋ ngúrá bá ye ñí kaŋ, ébá bíyola byeba byéé ndzí tɔbɔ ntsilann ábá ye éniŋ átée ye eniŋ é ngá tɔbɔ mvelann, ábá é ne édí Mwann Ntómá bé ngá tára kík.
Ngé mot enziŋ a belé melɔ́, á béágé!
Ngé mot enziŋ a ne ná aa yian ke á mikómm,
aa ye fá ke á mikómm.
Ngé mot enziŋ a ne ná
aa yian wú ya nzwaokeŋ,
aa ye fá wú ya nzwaokeŋ.
Édzíp ya mbwínánn mifúfúp mí bot édɔ dí.
Éde me ngá yén ebibiñ tsít efé deé kwíñ á sí été, é belé mila mí beáñ, mií fonan ya émí mwann ntómá, ve deé kɔ́bɔ amvála ané dragón.
Ané a ngá belan ya é nguu edzwée ése ebibiñ tsít ósúá ébe á mfá weñ. Á ŋga bɔ fe ná, eniŋ ngúrá ya é bot bé ne été bé kaŋ ebibiñ tsít ósúá, édí ávéŋŋ áwú deñ é ngá let.
Véa á ŋga bɔ fe bora biyágán mendem, akekwíñ ná atwaa ndúán da aa bɔ ná eé sɔ́ á dzóp é ŋga sigi ó sí, á bot été.
Ya mendem méte, émá baá lík ñí ná á bɔ ébe ású ebibiñ tsít, á ŋga duk ya mɔ é bot bé tɔɔ́ éniŋ ngúrá; deé dzó bot béye éniŋ ngúrá ná bé bɔ éyemá ebibiñ tsít, édí é mbé é belé avéŋŋ nzwaokeŋ, ya fe ná é bera tɔbɔ ntétéá.
Éde bé ngá lík ñí ná á vé eyemá eniŋ; á mfá ye ná éyemá ebibiñ tsít é kɔ́bɔ ya fe áywíñ é bot bése bá bɔ kaa ákaŋ éyemá ebibiñ tsít.
Véa aa bɔ fe ná bésesé, abobot ya bora bé bot; mikúkúmm ya mitétéññ, filí bot ya aloá, bé vé bɔ́ ndem á wéá méyóm ngé ki á tételé ású.
Ya fe ná, mot enziŋ a táa kus ngé ki ákuan, fáve éñí a belé ndem: Éyola ebibiñ tsít, ngé ki é nɔmɔ ye éyola deñ.
Éde me ngá dága, véa éñe me ngá yén Mwann Ntómá a téle á nkoó Sión áyóp, éñe ya bot táŋ ntet binzuk ya binzuk mewóm mé nii ya binzuk bí nii (144,000) ná, bé mbé bé belé ntsilann á mesú meba, éyola deñ ya éyola Éséá.
Éde me ngá wók kíŋŋ deé sɔ́ á dzóp été, ané éduŋŋ ásɔk mendzímm ya amvála ané é kíŋŋ mora ndzaláŋ; éde é kíŋŋ me ngá wók, ané bebom memvét béé bom mémvét meba.
Véa bé ŋga yee mfefeñ dzeá ébe ású etɔɔ́ édzwée ya ébe ású mitétéá bíniŋ mí nii ya ébe ású bétébosú; éde mot enziŋ ñí ĕé mbé ki yem dzeá te, fáve ébá béye á ntet binzuk ya binzuk mewóm mé nii ya binzuk bí nii (144,000), ébá béye bé ngá tɔbɔ nkoránn ébe é sí ñí.
Ébá béte, ébɔ́ bé ne ébá béye bĕé ndzí kop mvin ya biningá, bé ne fá bindúnn. Ébá béte, ébɔ́ bá bee Mwann Ntómá é vóm ásesé aa ke. Ébá béte, ébɔ́ bé tɔbɔ yaá nkoránn énzénzaŋ bot amvála ané é ngap ósúá á mfá Nzamá ya fe á mfá Mwann Ntómá.
Bĕé ndzí ki koan ya mineá ánu deba été; bé ne fá kaa bidzo [ébe ású étɔɔ́ édzwée Nzamá].
Véa éñe me ngá yén ángel mfé eé yéle á nyem dzóp a belé mbéámbéá mbamba fwéñ, á mfá ye ná á kat dɔ é bot bé tɔɔ́ é sí ñí; ébe mot áse, ébe meyɔŋ mése, ébe nkɔ́bɔ óse ya fe ébe dzeá áse;
eé yónán ya mora kíŋŋ ná, “Kɔgán Nzamá wɔŋŋ, váán fe ñí dúmá! Amú ná áwola nkíkgán misaŋ deñ, é sian yaá. Kaŋán éñí a ngá vele dzóp ya sí ya mefɔ́m méndzímm!”
Éde ángel mfé, éñí beáñ ñí a ngá bee ñí, eé dzó ná, “Á ku yaá, mora Babilonia á ku yaá! Éñí a ngá ñúu meyɔŋ mése vino ye á meyéá méye á nsémm eveák weñ.”
Ané ángel mfé, éñí léa a ngá bee bɔ́, eé dzó ya mora kíŋŋ ná:
Ngé mot enziŋ aa kaŋ ebibiñ tsít ya éyemá deñ, a ñɔŋ fe ndem ású deñ ngé ki é wéá weñ,
ñí aa ye fe ñú é vino ye á meyéá Nzamá, éñí a ntɔɔ́ nkomann, kaa mbunann ya dzóm á kɔ́p ye ólúnn weñ; aa ye fe ñú endáglé ya ndúán ya efit ébe ású mífúfúp mí baángel ya ébe ású Mwann Ntómá.
Véa otsírá ye éndáglé deba wá bét mbéámbéá ya mbéámbéá; éde ébá bá kaŋ ebibiñ tsít ya éyemá deñ, ya fe éñí áse aa ñɔŋ ndem ye éyola deñ bĕé belé awaabé, ané alú ané omos.
Ó vá, éñe étɔɔ́ mbán mífúfúp mí bot é ne, ébá bá dzálá mémvéná Nzamá bé tɔbɔ fe ya Yesus mebúnn.
Éde me ngá wók kíŋŋ deé sɔ́ á dzóp été ná, “Tsiligé: ‘Mvɔmm atéé ye émuú ya béwú bá wú ébe Ntí.’ ”
Nsísim aa dzó ná, “Ãá; á mfá ye ná bé waabe ya bíséññ byeba, amú ná míbɔann myeba myá bee bɔ́.”
Ané me ngá dága, me yén mfúm nkút, éñí á mbé a tɔɔ́ wɔ áyóp, eé fonan ya é Mwán Mot. A belé korona koŋ á nló weñ, é wéá weñ wá fe ya akáp mkpárá.
Ané ángel mfé a ngá kwíñ á templo été, eé yónán ya éñí á mbé a tɔɔ́ á nkút áyóp ná: “Sámŋe mkpárá we ná o yoo; é tám bá yoo é kwíñ yaá, é dzóm bá yoo dá é ntɔɔ́ fe ewólo.
Éde éñí á mbé a tɔɔ́ á nkút áyóp a ngá baa mkpárá weñ ó sí, ané sí e ngá tɔbɔ nyoann.
Véa éñe ángel mfé a ngá bera kwíñ á templo é ne á dzóp, a belé fe akáp mkpárá.
Ané mfé ñí a ngá kólo altar, a belé nguu edzwée ébe ndúán; éde a ngá lwée ya mora kíŋŋ éñí á mbé a belé akáp mkpárá, eé dzó ñí ná, “Sámŋe é nzwaokeŋ dwe ná ó ñɔŋ bisaŋle bíye á ndzík vino bíye ó sí, amú ná bíbumá byeñ bí ntɔɔ́ biwólo.”
Véa éñe ángel a ngá baa mkpárá weñ ó sí, á ŋga ñɔŋ bibumá bí ndzík vino bíye ó sí, ané a ngá wea byɔ á mora ekiliga ye á meyéá Nzamá été.
Éde bé ngá tsibi ekiliga te á kísoan átán, ané mekií mé ngá kwíñ akekwíñ ákofet ménu mikalbeñ ntéññ táŋ ané mekwá mitet mí léa (300 km).
Véa éñe me ngá yén ndem fé, ndén ya eyágán: baángel zaŋgbéá bé mbé bé belé bíbúúbúu zaŋgbéá byá súgán, amú ná ébe ébyɔ éñe méyéá Nzamá má tɔbɔ nkɔkgán.
Éde fe me ngá yén dzóm amvála ané máŋ mé kristál mfulán ya ndúán; véa, ébá bé ngá wún ebibiñ tsít ya éyemá deñ ya fe é nɔmɔ ye éyola deñ, bá bé téle á máŋ mé kristál áyóp, bé belé mémvét Nzamá;
béé yee fe é dzeá Moisés óloá Nzamá, ya fe é dzeá Mwann Ntómá, béé dzó ná,
“Á Ntí, é Nzamá a ne ya Nguuése,
míbɔann mywe mí ne minén, ya biyágán;
ménzenn mwe má mé ne fe benzósoó ya bebébélá,
Á Ntí! Nzá aa ye bɔ kaa wa kɔ wɔŋŋ,
ya ávé éyola dwe dúmá?
Fáve wa etámm fá ó ne Mfúfúp.
Ya dzam te édɔ, meyɔŋ mése má ye sɔ́ mé ŋga kaŋ ébe ású dwe;
bénzósoó mikíkgán misaŋ bwe,
bá bé kwíñ yaá fá éyéá été.”
Niané mam méte mé ngá lot, ané me ngá dága, véa éñe templo (étɔbɔga ye á ngañiá) e ngá yɔ́ŋbe.
Éde é baángel zaŋgbéá bé mbé bé belé bibúúbúu bé ngá kwíñ á templo été, bé baga mifúbánn bitóp byéé bíra feañ, bé baga fe bekaná bé koŋ mbomann á nkuk.
Véa éñe eniŋ ovɔ́ɔ́ ye mitétéá bíniŋ mí nii e ngá kee baángel zaŋgbéá mekɔ́p zaŋgbéá mé tɔɔ́ ndzálánn ya méyéá é Nzamá a ne ntétéá kɔ́mm ya kɔ́mm.
Ané Templo e ngá dzéñ ya otsírá ye é dúmá Nzamá ya fe é nguu deñ; véa mot enziŋ ĕé mbé fe ñíi á Templo été, akekwíñ ané bíbúúbúu zaŋgbéá baángel zaŋgbéá byá ye mana.
Éde me ngá wók mora kíŋŋ aa sɔ́ á templo été, eé dzó baángel zaŋgbéá ná, “Keŋán áswii mekɔ́p zaŋgbéá méye méyéá Nzamá ó sí.”
Ané éñí ósúá a ngá ke, a swii é kɔ́p deñ ó sí; éde mbémbéa fóó ya eñan a ngá kwíñ ébe ébá bé mbé bé belé é ndem ebibiñ tsít, béé kaŋ fe éyemá deñ.
Ané éñí beáñ a ngá ke swii é kɔ́p deñ ó máŋ, ané mé ngá veŋan mekií amvála ané émá mbim; éde ntétéá dzóm óse ye ó máŋ ó ngá wú.
Ané éñí léa a ngá ke swii é kɔ́p deñ áswíñ ya fe á mefɔ́m méndzímm, éde bí ngá veŋan mekií.
Véa éñe me ngá wók ángel ye á mendzímm aa dzó ná,
“O ne nzósoó,
éñí a ne, éñe fe á mbé,
Á mfúfúp mot;
akála ná o kík yaá é mam má nsaŋ;
amú ná baá kúlu mékií mifúfúp mí bot ya bekúlu medzó,
wa o vé yaá bɔ́ ná bá bé ñú fe mekií;
bá yian ya dɔ.”
Éde me ngá wók eé dzó áltar ná,
“Ãá, á Ntí é Nzamá a ne ya nguuése,
nkíkgán misaŋ we ó ne bébélá ya nzósoó.”
Ané éñí nii a ngá ke swii é kɔ́p deñ á nlódzóp, éde bé ngá vé wɔ ná ó dzígi bot ya ndúán.
Véa éñe bot bé ngá tɔbɔ ndzíkgán ya mbémbéa ayóŋ; bé ŋga tea Nzamá, éñí a belé nguu edzwée ébe bibúúbúu bíte, bá kaa ki dzoban á mfá ye ná bé vé ñí dúmá.
Éde éñí tán a ngá ke swii é kɔ́p deñ étɔɔ́ édzwée ebibiñ tsít, ané édzwée ngɔ́mán deñ é ngá tɔbɔ ó dzíbi ósí, bé ŋga ke bá ñála medém ya mitéñ;
Ané éñí saman a ngá ke swii é kɔ́p deñ á mora oswíñ Ewúfrates; éde mendzímm méye été me ngá mana vée, á mfá ye ná é nzenn bekéza béye é vóm nlódzóp wá tée eé tɔbɔ nkomann.
Véa éñe me ngá yén misísim mí mvin mí léa mií fonan ya mikɔ́ŋŋ, myá kwíñ ánu dragón, ya édí ebibiñ tsít, ya édí nnéneá nkúlu medzó;
amú ná bé ne é bembéa mísísim bá bɔ biyágán bí mam, ébá béte bá ke bá ke ébe bekéza bése béye mésí mése, ná bá koan bɔ́ á mfá ye ébe é mora nseŋ mélúmán é mora mos é Nzamá a né ya nguuése.
“Dággé! Ma ma nzu ñí amvála ané ndzídzíp. Mvɔmm ya éñí aa tɔbɔ evéveññ, a baale fe mébwát meñ ná a nza wulu swéswéññ, véa bé ŋga yén fe ósoán weñ.”
Éde bé ngá koan bɔ́ é vóm ó ne eyola á nkɔ́bɔ Ebreo ná Armagedon.
Ané éñí zaŋgbéá a ngá ke swii é kɔ́p deñ á nyem dzóp, véa éñe mora kíŋŋ a ngá kwíñ á templo été ná, “É bɔban yaá.”
Éde bevéveés bé ngá bɔ, ya mekíŋŋ ya bendzáláŋ, ané mora mfógán sí ó ngá bɔ ámvála dăá bé tára bɔban atéé ye mwann mot a tɔɔ́ éniŋ dzí; ededea onén ya áŋgónó mifógán mí sí.
Éde mora kísoan a ngá kánan mengap mé léa, bekísoan béye á meyɔŋ bá bé ngá mana fe tɔbɔ ntsamann. Véa éñe mora Babilonia a ngá ke Nzamá ósímánn, á mfá ye ná á ñúu ñí é kɔ́p vino ye méyéá méye ólúnn weñ.
Ané etuŋŋ ése é ngá dzáŋ; mikoó myá kaa fe bera koan ya myɔ.
Éde bora metééga álot ané bekíl mewóm mé beáñ ya bekíl bé tán (25 kg), mé ngá sɔ́ á dzóp été méé ku bot ó ñúu; véa bot bé ŋga tea Nzamá ákála ébúúbúu metééga; amú ná ébúúbúu deñ te é mbé ededea áŋgónó.
Éde ángel mbɔ́ɔ́ ye é baángel bé mbé bé belé mekɔ́p zaŋgbéá a ngá sɔ́, á ŋga kɔ́bɔ ya ma eé dzó ma ná, “Nzaá! Ma ye wa ke álére nkíkgán misaŋ é mora endendea miningá é tɔɔ́ ábwiññ mendzímm áyóp;
ya éñí bekéza béye é sí ñí bábe bɔ́, bé mana yaá bɔ nsémm eveák, é bot bé tɔɔ́ é sí ñí bá bé mana yaá fe fían ya é vino ye éniŋ endendea deñ.”
Ané a ngá ke ya ma éyáŋŋ á nsísim été, véa éñe me ngá yén miningá a tɔɔ́ évélé ebibiñ tsít áyóp, a tɔɔ́ ndzálánn ya biyola méteá, ebibiñ tsít te é mbé ya miló zaŋgbéá ya awóm mila.
Éde miningá te, a mbé a baga bitóp bí kéza ya nsínn evélé, a tɔɔ́ nkomann ñúu mvéáñ ya byém bí koŋ, ya mékwá mé ne ya eban, ya mekwá mé perla, a mbé fe a belé kɔ́p ó wéá e tɔɔ́ ndzálánn ya é mam Nzamá aa víni, ya nsémm eveák, ya eniŋ endendea;
véa ábobon asú weñ ñí eyola é tɔɔ́ ntsilann ná, é dzam dá nzaman kén mot: “BABILONIA ÉÑÍ NNÉN, ÑIÁ BINDENDEA BÍ BININGÁ, YA ÉÑÍ É MAM NZAMÁ AA VÍNI É SÍ ÑÍ.”
Ané me ngá yén miningá a tɔɔ́ fían ya mékií mifúfúp mí bot ya fe mékií bévé ngañiá Yesus. Niané me ngá yén ñí, éde me ngá bíra daŋ ku avoó.
Ané ángel a ngá dzó ma ná,
“Dzé wa ku ya dɔ avoó? Ma ye wa kat é dzam dá nzaman kén mot ébe miningá ya ebibiñ tsít dá ke ya ñí, édí é belé miló zaŋgbéá ya awóm mila.
Ébibiñ tsít o mvá yén, é mbé, ve é sés ki fe; é ntɔɔ́ ná é nkún nzu áváma, deé sɔ́ édwá dzíbi été, véa é kéñ fe á ntsamann. Éde bot béye é sí ñí, ébá bíyola byeba bĭí ndzí tɔbɔ ntsilann ábá ye éniŋ été, bá ye ku mevoó, niané bá yén ná ebibiñ tsít é mbé, é sés fe, ye ná dá ye bera váma.
(Ó vá, éñe aa lére nló ó belé fak.) Miló zaŋgbéá, mí ne mikoó zaŋgbéá, é vóm miningá a tɔɔ́ áyóp. Mí ne fe bekéza zaŋgbéá,
bé tán bé ku yaá, mbɔ́ɔ́ éñe a ne; éñí mbɔ́ɔ́ ăá bé sian, éyɔŋ aa ye sian, dá yian ná á tɔbɔ oyomm abɔ́ŋŋ tám.
Éde ebibiñ tsít é mbé ná, é sés fe, édɔ é ne é kéza mmom; é ne békéza zaŋgbéá été, dá dá ke fe á ntsamann.
Áwóm mila myá o mvá yén, é ne áwóm békéza é ne ná dăá bé ñɔŋ edzwée; ve dá ye ñɔŋ edzwée ané bekéza táŋ áwola avɔ́ɔ́ fufúlu bábe ebibiñ tsít.
Ébá béte bá sóŋ dzam avɔ́ɔ́, édɔ ná bá ye kee ebibiñ tsít é nguu edzwée deba.
Ébá béte, bá ye bɔ melúmán ya Mwann Ntómá. Ve Mwann Ntómá ñí aa ye bɔ́ wún, amú ná éñe a ne Ntí ye á bedzwée, ya Kéza ye á bekéza; ébá bá bé ne fe bábe bɔ́ bé ne mítélán mí bot, mítɔ́pbán mí bot, ya bebébélá bé bot.”
Éde a ngá dzó ma ná,
“Méndzímm o mvá yén, é vóm endendea miningá dá tɔɔ́ áyóp, a ne meá, mikuna mí bot, meyɔŋ, ya mikɔ́bɔ.
Áwóm mila dá o mvá yén ébe ebibiñ tsít, émí míte myá ye víni endendea miningá, véa myá ye ñí lama ya átéle ñí swéswéññ, myá ye dzí míson myeñ, ya fe ádzígi ñí á ndúán été;
Éde, é miningá ñí o mvá fe yén, a ne é mora kísoan da dzwée bekéza béye é sí ñí.”
Niané mam méte me ngá lot, véa éñe me ngá yén ángel mfé eé sɔ́ á dzóp, a belé nguu edzwée ndén, ané é sí ñí e ngá tɔbɔ éyéá été ya é dúmá deñ.
Éde a ngá yónán ya mora kíŋŋ, eé dzó ná,
“Á ku yaá! Babilonia éñí nnén, á ku yaá!
Á veŋan yaá étɔbɔga bembéa mísísim,
é vóm nsísim mvin óse wá tɔbɔ,
ya é vóm ónwann óse ó ne mvin
ya áŋgónó wá wá tɔbɔ fe.
Amú ná meyɔŋ mése mé ñú yaá
vino ye á meyéá méye á nsémm eveák weñ.
Bekéza béye é sí ñí bé mana yaá bɔ
medzíán bábe bɔ́,
bebɔ akira bá bé mana yaá fe bík
ya é nguu edzwée ye ábwiññ éniŋ tugá deñ.”
Éde me ngá wók kíŋŋ fé á dzóp été,
deé dzó ná,
“Á áyɔŋ dam, kólogán ébe éñe,
á mfá ye ná míní nza ñɔŋ
ngap ébe misémm myeñ, ya fe ná
míní bɔ kaa ñɔŋ bíbúúbúu byeñ.
Akála ná mísémm myeñ mí mana yaá kóán
angós akekwíñ á dzóp été.
Nzamá ñí a síman yaá fe bíbírán byeñ.
Váán ñí ámvála
méyáán ñí a ngá vé fe.
Váán ñí dɔ táŋ biyɔŋ bí beáñ,
amvála ané míbɔann myeñ mí ne.
É kɔ́p á koman yaá,
Éde ya ámvála a ngá vé émyen dúmá,
eé niŋ á tugá été;
néa, mína váán fe ñí eñan ya endáglé.”
“Amú a dzó yaá a nlém weñ été ná,
‘Ma me tɔɔ́ amvála ané kéza miningá,
me sés nkús,
eywiññ dá măá ye ki wórán amvála enziŋ.’
Ya dzam te édɔ,
bíbúúbúu byeñ byá ye sian ébe mos mbɔ́ɔ́;
awú, ya dú, ya nzeñ;
bá ye fe ñí dzígi á ndúán été.
Akála ná, Ntí Nzamá éñí aa kík ñí misaŋ,
a ne ewólo.”
Éde, békéza béye é sí ñí bé mana yaá bɔ nsémm eveák ya fe ániŋ á tugá été bábe bɔ́, bá ye yi ya átɔbɔ éywiññ ákála deñ e tám bá yén otsírá ye á ntumá weñ.
Véa, bé téle oyaáp ya ekɔwɔŋŋ ákála éndáglé deñ, bé ŋga dzó ná,
“Ngwáa! Ngwáa ya mora kísoan,
á Babilonia, éwólo kísoan!
Akála ná, nkíkgán misaŋ we ó sian yaá
fáve ébe áwola déá.”
Bebɔ akira béye é sí ñí bá ye yi ya fe átɔbɔ ya meyep ákála deñ; amú ná kaa fe ya é mot aa bera kus é byém byeba, ná;
byém bí koŋ, ya ébí bíye á ngoós, ya ébí bíye á mekwá mé ne ya ededea eban, ya ébí bíye á mekwá mé perla, ya ébí bíye á mebwát mé ne ededea mvéáñ, ya ébí bíye á bitóp bí kéza, ya ébí bíye á bitóp bí seda, ya ébí bíye á bítóp bí ne nsínn evélé, ya élé áse dá yem num, ya é dzóm áse é ne mbɔann ya marfil, ya é dzóm áse é ne mbeann elé, ya zíiŋ, ya ekyeñ, ya mekwá mé mármol;
ya bílwá byá yem num, ya amomón, ya otsírá mbamba enum, ya mbwánn enum, ya mekémle mé mirra, ya vino, ya mbwánn ólíba, ya mbamba arina, ya trigo, ya beñát, ya mitómá, ya mikalbeñ, ya bikálík, ya aloá, ya biniŋ bí bot.
É byém bíse nlém we ó ngá bíra dziŋ,
bí mana yaá kólo ébe wa,
ya ébí bíse bí mbé wa binén ya mibeŋ
byá bí mana yaá fe wa ke oyaáp,
wa wăá ye ki bera koan ya byɔ.
Éde bébɔ akira bé ngá kuan byém bíte, bé mana bík, bá bá ye fe tébe oyaáp ya ekɔwɔŋŋ ákála éndáglé deñ, bé ŋga yi ya átɔbɔ ya meyep;
“Ngwáa! Ngwáa ya mora kísoan,
éñí e mbé e baga mébwát mé ne ededea mvéáñ,
ya émá mé ne nsínn evélé,
ya mebwát mé kéza;
e tɔɔ́ nkomann ya byém bí koŋ, ya mékwá mé ne ededea mvéáñ,
ya fe mekwá mé perla.
Amú ná abwiññ ákúmm dwe
é mana yaá dzáŋ
fáve ébe áwola déá.”
Véa ndulu byéa áse ya é bot bése bá wulu á byéa été, ya bebɔ biséññ bése béye á byéa ya ébá bése bá niŋ ya máŋ, bé ngá tébe oyaáp.
Éde, niané bá dága otsírá ye á ntumá weñ, bé ŋga síli ya kíŋŋ oyaáp óyóp ná, “Kísoan fé dá fonan ya mora kísoan?”
Véa éñe bé ngá kúp asuúp á míló myeba ya áyónán, ya áyi, ya átɔbɔ ya meyep, bé ŋga dzó ná,
“Ngwáa! Ngwáa ya mora kísoan,
ya éñí é mot áse aa belé byéa á máŋ été,
aá mana bík ya ákúmm deñ;
amú ná ó mana yaá tɔbɔ nlamann fáve ébe áwola déá.
Á dzóp, sánŋe ya édí é kwíñ yaá ébe éñe,
ya fe mína mífúfúp mí bot,
ya baapostol, ya bekúlu medzó,
akála ná Nzamá a lére yaá
nkíkgán misaŋ weñ ébe éñe ákála denan.”
Éde ngunguú ángel enziŋ ó ngá bóro mora akwá, amvála ané é mora akwá bá kwa ya dɔ bidzí, ané a ngá wea dɔ á máŋ été, eé dzó ná,
“Ya ámvála miyinbe dí édɔ Babilonia,
mora kísoan bá ye ñí kpoo ya dɔ,
băá ye ki ñí bera yén.
Véa, băá ye bera wók mékíŋŋ bebom memvét ébe wa,
ya émá beyee byeá,
ya émá bebom andzáŋŋ,
Băá ye ki bera koan ya nkékéŋŋ mbɔ byém enziŋ ébe wa;
băá ye ki bera wók amvála enziŋ ébe wa
éduŋŋ ákwá bá kwa ya dɔ bidzí.
Eyéá láma dá dăá ye ki bera bwaaban ébe wa;
é kíŋŋ é ndómán é ŋga lúk yaá
éñí é ngwan é ŋga ke yaá álúk
băá ye dɔ bera wók ébe wa.
Amú ná bébɔ akira bwe
ébɔ́ bé mbé bora bé bot é sí ñí,
ya ná, meyɔŋ mése má má mana fe tɔbɔ á méduk été
ya mévalan mwe.
Été fe éñe bé ngá koan
ya mékií bekúlu medzó,
ya émá mifúfúp mí bot,
ya fe émá ébá bésesé
bé ywíñ yaá é sí ñí.”
Niané mam méte me ngá lot, véa éñe me ngá wók mora kíŋŋ, amvála ané éñí míyónn mora nkuna bot á dzóp été, deé dzó ná,
“Aleluya!
Akoroga ya dúmá ya nguu edzwée
bí ne ébí é Nzamá wea;
amú ná, nkíkgán misaŋ weñ
ó ne bébélá ya nzósoó.
Akála ná, é mora endendea miningá
é ngá ywíñ é sí ñí ntuk ya nsémm eveák,
a kík yaá dɔ misaŋ,
a kun yaá fe ébe é mó miningá te,
mékií áloá deñ a ngá kúlu.”
Éde bé ngá bera dzó éyɔŋ beáñ ná,
Ótsírá weñ wá bét
mbéámbéá ya mbéámbéá.”
Ané betébosú mewóm mé beáñ ya bé nii bábe mitétéá bíniŋ mí nii, bé ngá ku ya mesú ó sí, bé ŋga kaŋ é Nzamá a tɔɔ́ étɔɔ́ edzwée, béé dzó, “Amén! Aleluya!”
Véa éñe kíŋŋ e ngá sɔ́ étɔɔ́ edzwée deé dzó ná,
“Lugán é Nzamá wea,
mína áloá deñ áse
ya ébá bá kɔ ñí wɔŋŋ,
abobot ya bora bé bot.”
Éde me ngá wók amvála ané é kíŋŋ mora nkuna bot, ya amvála ané éduŋŋ ásɔk mendzímm, ya amvála ané éduŋŋ bora bendzáláŋ, deé dzó ná,
“Aleluya!
Amú ná Ntí é Nzamá wea
a ne ya nguuése
éñe aa dzwée.
Bí yénŋánán mvéáñ, bí sánŋánán,
bí váán fe ñí dúmá;
akála ná é fét álúkgán Mwann Ntómá
é sian yaá,
ngéá ñí a mana yaá koman.
Bá bé vé yaá fe ñí ná,
á bwát mébwát mé ne ededea mvéáñ,
émá má feañ ya mifúbánn.”
(Akála ná, benzósoó mibɔann
ébɔ́ bé ne mébwát mitɔ́pbán mí bot mé ne ededea mvéáñ.)
Éde ángel a ngá dzó ma ná, “Tsiligé édí: Mvɔmm ya ébá bé tɔbɔ yaá mbánán á fét bidzí ye álúkgán Mwann Ntómá.” Ané a ngá bera ma dzó ná, “Ébí bí ne bébébélá bífíá Nzamá.”
Véa éñe me ngá ku ñí á mebɔ ósí, ná ma kaŋ ñí; éde ñí a ngá dzó ma ná, “O táa dɔ bɔ! Ma me ne fe mbɔ biséññ ntéññ mbɔ́ɔ́ ané wa, ntéññ mbɔ́ɔ́ fe ané é bɔbéñɔŋ bé belé é ngañiá Yesus. Kaŋŋe Nzamá! Amú ná é ngañiá Yesus éñe á ne nsísim ye á nkúlánn medzó.”
Éde me ngá yén dzóp é yɔ́ɔ; ó véa, mfúm nkalbeñ ó ntɔɔ́; éñí ñí á mbé a tɔɔ́ wɔ áyóp a ne eyola ná, Bébélá ya Tételé mot; véa aa kík misaŋ ya ábɔ melúmán á nzósoó été.
É mís meñ amvála ané nkaba ndúán, nló weñ áyóp wá abwiññ bekorona bé diadema; a belé fe eyola ntsilann ná, mot enziŋ ăá yem fáve émyen.
A baga fe elíŋŋá é tɔɔ́ nduann á mekií été, éyola deñ dá é ne fe ná, “Éfíá Nzamá.”
Ánu deñ été, dá akáp nzwaokeŋ aa kwíñ, á mfá á bábá ya ñí meyɔŋ mé bot; ñí aa ye fe mɔ dzwée ya ntúmm ekyeñ, eé tsibi ekiliga vino ye méyéá méye ólúnn é Nzamá á ne ya nguuése.
Ya fe ébe élíŋŋá deñ, á mfá ábeñ, a belé eyola é tɔɔ́ ntsilann ná: KÉZA YE Á BEKÉZA, YA NTÍ YE Á BEDZWÉE.
Éde me ngá yén ángel enziŋ a téle á nlódzóp été, ané a ngá yónán ya mora kíŋŋ, eé dzó ánwann áse dá yéle á nyem dzóp ná, “Nzaán ákóán é mora fét bidzí Nzamá;
á mfá ye ná, míní dzí míson bekéza, ya míson bekomandée, ya míson biwólo bí bot, ya míson mikalbeñ ya é bot bá tɔbɔ myɔ áyóp; míson bot bésesé, filí bot ya aloá, abobot ya bora bé bot.”
Véa éñe me ngá yén ebibiñ tsít, ya bekéza béye á mesí, ya mísámá melúmán myeba bé kóán á mfá álúmán ya éñí á mbé a tɔɔ́ á nkalbeñ áyóp ya fe nsámá melúmán weñ.
Éde bé ngá biñ ebibiñ tsít, bá nnéneá nkúlu medzó ó ngá bɔ weé bɔ biyágán bí mam ébe mfá weñ; ya ébyɔ, a ngá bɔ eé duk ya byɔ ébá bé ngá ñɔŋ é ndem ebibiñ tsít ya ébá bé ngá kaŋ éyemá deñ. Ané bé ngá wea bé beáñ béte mitétéá átwaá ndúán dá yóŋ ya efit été.
Véa, ébá bevɔ́ɔ́ bá bé ngá tɔbɔ nwúán ya é nzwaokeŋ e ngá kwíñ ébe ánu éñí á mbé a tɔɔ́ á nkalbeñ áyóp; éde anwann áse é ngá dzéñ ya míson myeba.
Éde me ngá yén ángel enziŋ eé sɔ́ á dzóp, a belé edzipga ye édwá dzíbi ya mora kalamekéná ó wéá.
Ané a ngá biñ dragón, nnomm ñó, édɔ e ne Déble ya Sátan, véa a ká ñí táŋ enzuk mibú (1,000).
Éde a ngá wea ñí édwá dzíbi été; ané a ngá fet dɔ, a bem fe dɔ sitám áyóp, á mfá ye ná a táa bera duk bot, akekwíñ ané enzuk míbú dá dzálában. (Niané édí te dá lot, bá yian ñí bera kúlu táŋ oyomm abɔ́ŋŋ tám.)
Éde fe me ngá yén bitɔɔ́ bidzwée, ané ébá bé ngá tɔbɔ byɔ été, bé vé bɔ́ ná bé kík misaŋ. Véa éñe me ngá yén misísim míye ébá bé ngá tɔbɔ nkíkgán míló ákála é ngañiá Yesus ya éñí éfíá Nzamá; ébá béte bé ngá bɔ kaa kaŋ ebibiñ tsít, ngé ki éyemá deñ, bé ngá bɔ fe kaa ñɔŋ é ndem deñ á mesú meba, ngé ki é wéá weba. Éde bé ngá búlán éniŋ, bé ŋga dzwée fe bábe Yesus táŋ enzuk míbú.
(Béwú bevɔ́ɔ́ béé ndzí bera búlán éniŋ akekwíñ ané enzuk míbú dá dzálában.) Áwómó míwúán ósúá édɔ dí.
Mvɔmm ya eki ébe éñí a belé ngap ébe áwómó míwúán ósúá; ya ébá béte, áwú beáñ dĕé belé edzwée ébe bɔ́; fáve ná bé ne béfára Nzamá ya ébá Kristo, bá bá ye fe dzwée bábe bɔ́ táŋ enzuk míbú.
Niané enzuk míbú é dzálában yaá, bá ye vé Sátan filí ébe étɔɔ́ mbok deñ,
véa, aa ye kwíñ ná aa ke duk meyɔŋ mé bot, ébe sí mifá mí nii; ébe Gok ya Magok; ná á kóán bɔ́ á mfá melúmán. É nɔmɔ weba a ne amvála ané nséléga ye ó máŋ.
Éde bé ngá bét é vóm sí é ne ndam, ané bé ngá boman é kpatéle mifúfúp mí bot ya fe ndzindziŋŋ kísoan. Ve déá, ndúán da e ngá sɔ́ á dzóp été e mana bɔ́ dzéá.
Éde é Déble a ngá bɔ eé duk bɔ́ bé ngá wea ñí átwaá ndúán ya efit été, é vóm ebibiñ tsít bá nnéneá nkúlu medzó bé ne; bá ye dzuk ya endáglé alú ya mos ébe kɔ́mm ya kɔ́mm.
Ané me ngá yén mora mfúm etɔɔ́ edzwée, véa éñe éñí á mbé a tɔɔ́ dɔ été; sí ya dzóp bí ngá túp ébe ású deñ, ébyɔ kaa fe bera ábelé afóo.
Éde me ngá yén bewú, bora bé bot ya abobot, bé téle ású etɔɔ́ édzwée. Véa éñe mebá mé ngá kúuban; ané abá afé dá é ngá kúuban fe: édɔ é ne abá ye éniŋ. Éde bé ngá kík bewú misaŋ ya édí é mbé ntsilann á meba été, ámvála mibɔann myeba mí mbé.
Ané máŋ mé ngá kee béwú bé mbé ébe éñe; éde Awú bá Sí békónn bá bé ngá kee fe béwú bé mbé ébe ébɔ́. Véa, bé ŋga kík kada mot misaŋ amvála ané míbɔann myeñ mí mbé.
Éde Awú bá Sí békónn bé ngá wea bɔ́ átwaá ndúán été. Édí te édɔ é ne áwú beáñ; átwaá ndúán été.
Véa, éñí áse bé ngá bɔ kaa koan ya ñí ntsilann ábá eniŋ, bé wea ñí átwaá ndúán été.
Éde me ngá yén mfefeñ dzóp ya mfefeñ sí, amú ná é dzóp ósúá ya é sí ósúá, bí sés fe; máŋ má kaa fe ya mɔ.
Véa éñe me ngá yén mfúfúp kísoan, mfefeñ Yerusalen, weé sigi á dzóp, weé sɔ́ ébe Nzamá; ó tɔɔ́ nkomann amvála ané mbɔ́m ó mana yaá koman ákála nnóm.
Ané me ngá wók mora kíŋŋ deé sɔ́ étɔɔ́ édzwée, deé dzó ná, “Dággán! Étɔbɔga Nzamá é ntɔɔ́ bábe bot; véa Émyen aa ye tɔbɔ énzénzaŋ deba, bá bá ye bɔ é bot beñ, Nzamá émyen ñí aa ye fe tɔbɔ bábe bɔ́.
Aa ye bɔ́ fími míige mése méye é mís meba. Awú dăá ye bera bɔ, etɔɔ́ meyep dá dăá ye ki bera bɔ, ngé ki dú, ngé ki mitéñ; amú ná é mam ósúá mé sés fe.”
Éde éñí á mbé a tɔɔ́ étɔɔ́ édzwée a ngá dzó ná, “Dággé! Ma bɔ mam mése mifefeñ.” A bera fe dzó ná, “Tsiligé, akála ná ébí bí ne bebébélá ya beñá bífíá.”
Éde fe a ngá bera ma dzó ná, “É mana yaá! Ma me ne Alfa ya fe Omega, Atáraga ya fe Asúgánn. Éñí a belé evéé, ma ye ñí vé mefɔ́m mendzímm méye éniŋ dás.
“Ve miyeyéñá, be kaa bwíni, bebɔ ebírán, beywíñ bot, bebɔ nsémm eveák, bevala bot, bekaŋ biyemá, ya minéneá míse bá ye ñɔŋ é tsígá deba átwaá dá yóŋ ya ndúán ya efit; édí te édɔ é ne áwú beáñ.”
Éde é baángel zaŋgbéá bé mbé bé belé mekɔ́p zaŋgbéá ndzálánn ya bíbúúbúu zaŋgbéá byá súgan, mbɔ́ɔ́ ye été a ngá sɔ́ á ŋga kɔ́bɔ ya ma, eé dzó ma ná, “Nzaá! Ma ye wa ke lére mbɔ́m, Mwann Ntómá ngéá.”
Ané a ngá ke ya ma á nsísim été á mora nkoó enziŋ óyóp, véa éñe a ngá lére ma mfúfúp kísoan, Yerusalen, éñí aa sigi a dzóp, eé sɔ́ ébe Nzamá;
a mbé á belé fe é dúmá Nzamá.
Míkwikwiñ myeñ mí mbé ané ákwá é ne ededea mvéáñ, amvála ané akwá kristál jaspe.
Aa mbé a belé mora ongóo, o tɔɔ́ oyaáp óyóp, ya mibéñ awóm ya mí beáñ. Á mibéñ áyóp, ñí ya baángel awóm ya bé beáñ, biyola byá bí tɔɔ́ fe ntsilann, ébyɔ bí ne ébí awóm meyɔŋ ya meyɔŋ mé beáñ méye bwán bé Israel.
Ébe á mfá nlódzóp wá kúlu, mibéñ mí léa; ókwiññ, mibéñ mí léa; á nkyeññ, mibéñ mí léa; á mfá nlódzóp wá dzím ñí ya fe mibéñ mí léa.
Véa, ongóo ye á kísoan wá ó mbé fe ó belé awóm mibókga ya mibókga mí beáñ, été éñe á mbé ya bíyola é baapostol awóm ya bé beáñ Mwann Ntómá.
Éde éñí a ngá kɔ́bɔ ya ma, aa mbé a belé ovakga ntúmm koŋ, á mfá ye ná aa vak kísoan, ya mibéñ míye été ya fe mbókga weñ.
Véa kísoan e mbé ya mifá mí nii, ntéññ ya ndam abímm avɔ́ɔ́. Ané a ngá vak kísoan ya ntúmm ovakga, mekwá binzuk bí beáñ ya mekwá mitet mí beáñ (2,200 km). Véa ntéññ ya ndam ya eyála, bí ne abímm avɔ́ɔ́.
Éde a ngá vak mfim óngóo, ané ó ngá kwíñ ya bemetro mewóm mé saman ya bemetro bé tán (65 m), ovakga mwann mot, éwɔ ángel a ngá belan ya wɔ.
Véa, mfim óngóo ó mbé nlóŋán ya akwá kristál jaspe. Ve kísoan da e mbé ya ñá mfaŋ koŋ ébyen, deé fonan ya ñá mfaŋ kristál ébyen.
Mibókga mí óngóo míye á kísoan, mí mbé mbamba nkomann ya amvála ákwá áse é ne ededea eban: ósúá akwá jaspe; édí beáñ akwá safiro; édí léa akwá ágata; édí nii akwá esmeralda;
édí tán akwá ónise; édí saman akwá kornalina; édí zaŋgbéá akwá krisólito; édí mmom akwá berilo; édí ebuú akwá topasio; édí awóm akwá krisopraso; édí awóm ya mbɔ́ɔ́ akwá jasinto; édí awóm ya beáñ akwá amatista.
Éde, awóm mibéñ ya mibéñ mí beáñ mí mbé mbɔann ya mekwá mé perla; kada mbéñ mbɔ́ɔ́ ye été, akwá perla avɔ́ɔ́; nseŋ kísoan wá ó mbé fe ya ñá mfaŋ koŋ ébyen, amvála ané é kristál da yéne áyát.
Véa, meé ndzí yén templo enziŋ été, amú ná, Ntí é Nzamá a ne ya nguuése éñe a né é templo deñ, bá Mwann Ntómá.
Kísoan dăá yi nlódzóp, ngé ki ngomdan, á mfá ná bé lére dɔ eyéá; amú ná, é dúmá Nzamá dá bwaa dɔ, Mwann Ntómá éñe fe a ne é láma deñ.
Éde meyɔŋ mé bot mése má ye wulu éyéá deñ été; véa, bekéza béye á sí mifá mí nii bá bá ye sɔ́ ya é dúmá deba á kísoan te été.
Mibéñ míye été myăá ye dzip tám enziŋ omos, (akála ná alú dăá ye bɔ ó weñ.)
Bá ye sɔ́ ya é dúmá ya fe éwógá meyɔŋ mé bot á kísoan te été.
Dzóm enziŋ ye é ne mvin dăá ye ñíi été amvála enziŋ; ngé ki éñí aa niŋ á nkaŋann biyemá été, ya fe mineá; ve fáve ébá bíyola byeba bí ne ntsilann ábá ye éniŋ Mwann Ntómá.
Éde a ngá lére ma óswíñ méndzímm méye éniŋ ó tɔɔ́ ededea mfúbánn amvála ané kristál, weé sɔ́ étɔɔ́ édzwée Nzamá ya édí Mwann Ntómá,
énzénzaŋ nseŋ ye á kísoan. Véa, ébe kada nsá óswíñ ó mbé ya elé ye éniŋ, édí dá wúm bibumá awóm ya bí beáñ. Deé wúm ebumá evɔ́ɔ́ kada ngwan; akyéññ ye élé dá é ne fe á mfá áséñ meyɔŋ mé bot.
Éde biboŋ binziŋ byăá ye bera bɔ; véa, étɔɔ́ édzwée Nzamá ya édí Mwann Ntómá byá ye bɔ ó véa, áloá deñ dá dá ye fe séan ya ñí,
bá ye yén ású deñ, ané éyola deñ dá dá ye fe tɔbɔ á mesú meba.
Véa, alú dăá ye bera bɔ, bá băá ye ki bera yi eyéá láma, ngé ki eyéá nlódzóp; amú ná Ntí Nzamá éñe aa ye bɔ́ lére eyéá, bá bá ye fe dzwée mbéámbéá.
Éde a ngá dzó ma ná, “Ébí bí ne bebébélá ya beñá bífíá. Véa Ntí, é Nzamá mísísim bekúlu medzó, aá lóm ángel weñ, á mfá álére áloá deñ é mam mé ntɔɔ́ ná, mé nkún ánzu bɔban.”
“Dággán! Mé ŋga nzu yaá avóó. Mvɔmm ya éñí a baale bífíá bíye á nkúlánn medzó ye ábá dí.”
Éde a ngá dzó ma ná, “O táa dɔ bɔ! Ma me ne fe mbɔ biséññ ntéññ mbɔ́ɔ́ ané wa, ntéññ mbɔ́ɔ́ fe ané bɔbéñɔŋ békúlu medzó ya fe ébá bá baale bifíá bíye ábá dí. Kaŋŋe Nzamá!”
Éde a ngá ma dzó ná, “O táa dzip bifíá bíye á nkúlánn medzó bíye ábá dí, amú ná tám é ntɔɔ́ bebeñ.
Éñí a ne ekúkwát, á tsíniŋé ná aa bɔ ekúkwát; éñí a ne mvin, á tsíniŋé ya mvin; éñí a ne nzósoó, á tsíniŋé ná aa bɔ nzósoó, éñí ñí a tɔɔ́ eki, á tsíniŋé ná aa baale émyen eki.”
“Dággé! Mé ŋga nzu yaá avóó, ya fe meyáán mam ma vé kada mot amvála ané mbɔann weñ ó ne.
Ma me ne Alfa ya fe Omega; ósúsúá ya fe ómvúmvúa; atáraga ya fe asúgánn.”
Mvɔmm ya ébá bá sop bílíŋŋá byeba, á mfá ye ná bé bɔ ébá bá yian ñɔŋ ngap ébe elé ye éniŋ, ya fe ná bé ne ñíi á mibéñ míye á kísoan.
Átán éñe a ne ya bemvú ya bevala bot, ya bebɔ ebírán, ya beywíñ bot, ya bekaŋ biyemá, ya éñí áse aa dziŋ ya ániŋ á mineá été.
“Ma, Yesus, me lóm yaá ángel wɔm á mfá ye ávé mína ngañiá ye é mam mé tsinan ya bikóánn bebwíni má. Ma me ne tsín ya fe mot ye é mvɔŋ David, ótéteñ wá feañ á biléne bí kírí.”
Nsísim ya mbɔ́m bá dzó ná, “Nzaá!” Éñí aa wók, á dzóge ná, “Nzaá!” Éñí ñí a belé evéé, á nzá! Éñí ñí aa kómo fe, á ñá mendzímm méye éniŋ á nzeze.
Ma vé ngañiá ébe éñí áse aa wók bifíá bíye á nkúlánn medzó bíye ábá dí:
Ngé mot enziŋ a bera byɔ kɔgle áyóp, Nzamá ñí aa ye fe ñí ákɔgle bíbúúbúu bí ne ntsilann ábá dí áyóp.
Ngé mot enziŋ a vea ki bifíá bíye ábá ye á nkúlánn medzó dí, Nzamá ñí aa ye fe ñí vea é ngap deñ ébe elé ye éniŋ ya ébe mfúfúp kísoan bá kaŋle ábá dí été.
Éñí aa vé é mam má ngañiá, aa dzó ná, “Ãá, mé ŋga nzu yaá avóó!”
Amén! Á Ntí Yesus, nzaá!
Ábwará Ntí Yesus é tɔbɔgé ya mína bése. Amén.
© 2014, Asociación Cristiana de Traducciones Bíblicas.  All rights reserved.
Licencia Creative Commons (Reconocimiento-NoComercial-Sin Obra Derivada 4.0 Unported)
http://creativecommons.org/licenses/by-nc-nd/4.0
Compartir — Usted es libre de copiar, distribuir y comunicar públicamente la obra.
• Reconocimiento. — Debe reconocer los créditos de la obra.
• No comercial. — No puede utilizar esta obra para fines comerciales.
• Sin obras derivadas. — No se puede alterar, transformar o generar una obra derivada.
