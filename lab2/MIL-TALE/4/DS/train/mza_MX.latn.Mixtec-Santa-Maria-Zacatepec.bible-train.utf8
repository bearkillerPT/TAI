Abraham kūu tatá ma Isaac, ta Isaac kūu tatá ma Jacob, ta Jacob kūu tatá ma Judá chiꞌin ma ndra yani ra.
Judá kūu tatá ma Fares, chiꞌin Zara, ta ma maꞌá vi kūu Tamar. Fares kūu tatá ma Esrom, ta ma Esrom kūu tatá ma Aram.
Aram kūu tatá ma Aminadab, ta ma Aminadab kūu tatá ma Naasón, ta Naasón kūu tatá ma Salmón.
Salmón kūu tatá ma Booz, ta ma maꞌá ra kūu Rahab. Booz kūu tatá ma Obed, ta ma maꞌá ra kūu Rut. Ta Obed kūu tatá ma Isaí.
Isaí kūu tatá ma rey David. Ta ma rey David chiꞌin ma ña kūu ñasiꞌi ma Urías, vikan kūu tatá ma Salomón.
Salomón kūu tatá ma Roboam, ta Roboam kūu tatá ma Abías, ta Abías kūu tatá ma Asa.
Asa kūu tatá ma Josafat, ta Josafat kūu tatá ma Joram, ta ma Joram kūu tatá ma Uzías.
Uzías kūu tatá ma Jotam, ta Jotam kūu tatá ma Acaz, ta raꞌya kūu tatá ma Ezequías.
Ezequías kūu tatá ma Manasés, ta Manasés kūu tatá ma Amón, ta Amón kūu tatá ma Josías.
Josías kūu tatá ma Jeconías chiꞌin ma ndra yani ra, ma tiempu ña tīin ma ndra ñuꞌuꞌ ñuu Babilonia ma ndian israelita, ta kuàꞌan na chiꞌin ndra itiꞌ tikan.
Ta ora yāꞌa, ña tāꞌan na takan, tajan Jeconías kūu tatá ma Salatiel, ta Salatiel kūu tatá ma Zorobabel.
Zorobabel kūu tatá ma Abiud, ta Abiud kūu tatá ma Eliaquim, ta raꞌya kūu tatá ma Azor.
Azor kūu tatá ma Sadoc, ta Sadoc kūu tatá ma Aquim, ta Aquim kūu tatá ma Eliud.
Eliud kūu tatá ma Eleazar, ta Eleazar kūu tatá ma Matán, ta Matán kūu tatá ma Jacob.
Jacob kūu tatá ma Kusé, ra kùu ii ma Ndiya, ta Ndiya kūu maꞌá Jesuu, ra kàꞌan yo ña kùu Cristu.
Ta takan kūu yi ña, chīyo uchi kumi taꞌan ñivi ña kùu tata ma Abraham, nda kati kēta ma tiempu ña chīyo ma rachaꞌnu David. Ta inga uchi kumi ma ndian kùu tata ma David chīyo, nda ora kēta ma kivi ña tīin ma ndra ñuꞌuꞌ ñuu Babilonia ma ndian israelita, ta kuàꞌan na chiꞌin ndra ma itiꞌ tikan. Ta inga uchi kumi ma ndian kùu tata ra chīyo, nda ma tiempu ikan, ta nda ma ora kāku ndio ma Cristu.
Ma ora kāku Jesucristu, teꞌen kūu yi: ma Ndiya ña kūu maꞌá ra, cha chāꞌa ña tuꞌun nuu ma Kusé, ña ni tandaꞌa ña chiꞌin ra. Va antea ña ndòꞌiin vi, yakan cha chākuꞌun seꞌan jāꞌa ndatu ma Ra kùu Tati Ií Ndioo.
Ta ma Kusé, ra ni tandaꞌa chiꞌin Ndiya, ti iin ra vaꞌa, ta ndaa kùu ra. Chaꞌaꞌ yakan kùu yi ña, töve kùuni ra kuꞌva ra ña koto ma ñivi ma ña chànini ra jaꞌa ra. Vati ma ña kùuni ra jaꞌa ra, kùu yi ña, kùuni ra ndakoo xeꞌe ra ña.
Ta ma ora juuni yanga chànini ra teꞌen, tajan iin ma tati ña jàkuu tiñu nuu ma Rachaꞌnu, kēta yi nuu Kusé tañu ñumaꞌna ra, ta teꞌen nākaꞌan yi chiꞌin ra:
―Yoꞌo Kusé, ra kùu ñivi ma rachaꞌnu David, na yüꞌviun ña ndàkiꞌun ma Ndiya kùu ñasiꞌun ña, vati ma Tati Ií Ndioo jāꞌa ña ni koo ma seꞌan.
Yakan, ni koo seꞌan, ta ni jakunaniun ra, Jesuu. Takan ni kunani ra, vati ni jakakú ra ma ñivi ñuu ra chaꞌaꞌ ma kuati jàꞌa na. ―Takan kàti ma tati tatun Ndioo chiꞌin Kusé ma tañu ñumaꞌna ra.
Ndisaa ñaꞌa takan kūu yi, ikan na jachinu ma tuꞌun kāꞌan ma Rachaꞌnu nuu iin ra kāꞌan chiꞌin tuꞌun yuꞌu ra, ti rakan teꞌen kāꞌan ra:
Ma ñayoko ña takäꞌan kìꞌvi chiꞌin nïꞌiin raꞌii, ni kukuꞌun seꞌan,
ta ni jakakuan yi,
ta ma ra kùu paꞌa ikan ni jakunani na yi Emanuel,
ña kùuni yi kaꞌan yi: ìyo Ndioo chiꞌin yo.
Takan kūu ta ora ndākoo ndio ma Kusé ña kìxi ra, tajan jāꞌa ndio ra ma takua kāꞌan ma tati tatun Ndioo nuu ra, ta ndākiꞌin ndio ra ma Ndiya chūndaka ra.
Va vaji ndōꞌiin ra chiꞌan, va töve nī kixi ra chiꞌan, nda kati yaꞌa jiꞌna kāku ma ra kùu paꞌa seꞌan, ra jākunani ma Kusé, Jesuu.
Ora kāku Jesuu ma ñuu nàni Belén, ña ìyo kuenda ma ñuꞌuꞌ Judea, ma tiempu ikan ti, ma rey Herode kùu ma ra chāꞌnda tiñu ma ñuꞌuꞌ ikan. Tajan iin ma ndra kīchi itiꞌ kàna nikandii, ndra yaꞌa ga chìto ña kāꞌan, chāa ndra ma ñuu Jerusalén,
―¿Ndanu kàndii ma ra já kāku, ña kùu rey kuenda ma ñivi judíu? Vati ndēꞌe ndi ña kēta ma chele ra itiꞌ kàna nikandii, ta chaꞌaꞌ yakan kùu yi, ña vàchi ndi vàchi jàkaꞌnu ndi ra ma iꞌya ―kàti ndra.
Tajan ora chīto ndio ma rey Herode ña takan chàkunuu ndra chìkatuꞌun ndra, ta ndava yūꞌvi ra, chiꞌin tandiꞌi ma ñivi ìyo ma ñuu Jerusalén ndia.
Tajan kāna ndio ra tandiꞌi ma ndra sutu chaꞌnu ña kuxini nuu sutu, ta chiꞌin tandiꞌi ma ndra matru ña jànaꞌa tuꞌun ley Ndioo nuu ma ñivi, ta chīkatuꞌun ndio ma rey Herode nuu ndra, ña ndanu kùu ma nuu ni kàku ma Cristu.
Ta ndrakan teꞌen nākaꞌan ndra chiꞌin ra:
―Ni kàku ra ma ñuu Belén ña ìyo kuenda ma ñuꞌuꞌ Judea, vati teꞌen kàꞌan ma tuꞌun tāa ma ra kāꞌan chiꞌin tuꞌun yuꞌu Ndioo tajiꞌna:
Yoꞌo ñuu Belén, vaji ñuu vali kùu̱n,
vati yaꞌa kaꞌnu kùu̱n tañu tandiꞌi ñuu ìyo kuenda ñuꞌuꞌ Judea,
va tañu ma ñiviun ìyo ikan, ni keta iin ma ra ni kuxini,
ta rakan ni jakuenda ra ma ndian kùu ñivi̱ ñuu Israel.
Takan kàti yi nuu ma tutu Ndioo ―kàti ndra nuu rey Herode.
Tajan kāna xeꞌe ndio ma rey Herode ma ndra chìto ña kāꞌan, ta chīkatuꞌun kachin ndio ra nuu ndra, nda kivi kùu yi ña kēta ma chele ña ndēꞌe ndra.
Ta ora yāꞌa ndio yi, tajan tāchi ndio ra ndra ma ñuu Belén, ta teꞌen nākaꞌan ra chiꞌin ndra:
―Kuàꞌan ndo ndakan, ta na nanduku tuꞌun ndo nuu ndisaa ma ñivi chaꞌaꞌ ma ravali ikan. Ta ora cha nātaꞌan ndo ra, na kichi katituꞌun ndo nui, vati juuni kùuni̱ kujakaꞌnui ra ndia ―kàti rey Herode chiꞌin ndra.
Tajan ma ndra chìto ña kāꞌan, kēe ndio ndra kàchaꞌan ndra chiꞌin ma tuꞌun ña kātituꞌun ma rey nuu ndra. Takan kūu ta ma chele ña ndēꞌe ndra ma itiꞌ kàna nikandii, kēta ndiko ri nuu ndra, ta endee yosonuu ri kuàꞌan ri nuu ndra. Ta ora chāa ndio ri ma nuu kàndii ma paꞌa, tajan chūndaa ndio ri.
Ta ma ndra chìto ña kāꞌan, nduvaꞌa kuii chīsii ndra ña ndēꞌe ndiko ndra ma chele ikan.
Takan kūu ta ora kākiꞌvi ndio ndra ma tichi veꞌe, ta ndēꞌe ndra ma paꞌa chiꞌin ma Ndiya ña kùu maꞌá ra. Tajan chūnandi chiti ndio ndra, ta jākaꞌnu ndra ra. Ta ikan jan, taꞌiiꞌiin ndra nūna ndio ndra ma chatun vali ña ndaꞌa ndra, ta sōkó ndra oro, kutu, chiꞌin takuii xiko ña nàni mirra nuu ma paꞌa.
Va tava kēta iin tati vaꞌa ña jàꞌa tiñu nuu Ndioo nuu ndra ma tañu ñumaꞌna ndra, ña kātituꞌun yi nuu ndra, ña na tüva nuva jàꞌa ndra ña chìkoniꞌi ndra kuꞌun ndra ma itiꞌ nuu kīchi ndra nuu ìyo ma rey Herode kàti yi. Tajan kēe ndio ndra kuàꞌan ndra ñuu ndra, va inga itiꞌ.
Takan kūu ta ora yāꞌa ña kēe ndio ma ndra chìto ña kāꞌan kàchaꞌan ndra, tajan iin tati vaꞌa ña jàꞌa tiñu nuu ma Rachaꞌnu Ndioo, kēta yi nuu Kusé tañu ñumaꞌna ra, ta teꞌen nākaꞌan yi chiꞌin ra:
―Kusé, na ndetaun, ta kiꞌun ma ravali chiꞌin ma maꞌá ra, ta kee ndo kuꞌun ndo ta kunu xeꞌe ndo kuꞌun ndo chiꞌin ra itiꞌ ñuꞌuꞌ Egiptu. Ta ndakan na kindoun koun, ta chikoniꞌi ndikoun nda kati katituꞌun mai nuu̱n. Vati ma rey Herode, ni nanduku ra ma ravali, ta ni kaꞌni ra ra. ―Takan kàti ma tati jàꞌa tiñu nuu Ndioo nuu ma Kusé.
Tajan ndākoo ndio ma Kusé, ta kīꞌin ra ma ravali chiꞌin ma maꞌá ra, ta kēe ndio vi kàchaꞌan vi ma itiꞌ ñuꞌuꞌ Egiptu ma ora chanikuaa.
Ikan chīyo vi, nda kati chīꞌí rey Herode. Takan kūu yi, ikan na chinu ma tuꞌun kāꞌan ma Rachaꞌnu Ndioo, jàꞌa iin ra kāꞌan chiꞌin tuꞌun yuꞌu ra, ma nuu kàꞌan yi teꞌen: “Ñuꞌuꞌ Egiptu kānai ma ra seꞌi.” Takan kàti Ndioo, kàti ma ra kàꞌan chiꞌin tuꞌun yuꞌu ra.
Takan kūu ta ora chāꞌa ndio ma Herode kuenda, ña jāndaꞌviñaꞌa ma ndra chìto ña kāꞌan ra, nduvaꞌa kāyuni ra. Tajan tāchi ra ña na kaꞌni ndra tandiꞌi ma ndraꞌii kuati, ña ìyo uvi kuiya itiꞌ ninuu, ña ìyo ma ñuu Belén, ta chiꞌin tandiꞌi kuariya ña ìyo kuenda yi, ma naja kua kùu ma tiempu ña chāꞌa ma ndra chìto ña kāꞌan ma nuu ra.
Ta teꞌen jāchinu ma ra kāꞌan chiꞌin tuꞌun yuꞌu Ndioo, ña nàni Jeremía ma tuꞌun tāa ra nuu ma tutu ra:
Itiꞌ ñuu nàni Ramá chīni ma ñivi tati iin ñaꞌa,
ña nduvaꞌa kuii chàku ña jàꞌa ña yaꞌa uꞌvi anima ña, ta ndaꞌvi kùunian.
Ta ma tati ikan kùu yi ma tati Raquel, ña chàkuan chaꞌaꞌ ma ndrakuati seꞌan.
Ta endee töve kuunian ña jàndomani na ña, vati chīꞌí ma seꞌan.
Takan kàti ma Jeremía.
Takan kūu ta ora yāꞌa ña chīꞌí ndio ma rey Herode, tajan iin tati ña jàꞌa tiñu nuu ma Rachaꞌnu, kēta yi nuu Kusé tañu ñumaꞌna ra ma ñuu Egiptu, ta teꞌen nākaꞌan yi chiꞌin ra:
Tajan ndākoo ndio ma Kusé, ta kīꞌin ra ma ravali ndaꞌaꞌ ma maꞌá ra, ta kēe ndio vi kuàꞌan vi ma ñuu Israel.
Va ora chīto ndio ma Kusé ña Arquelao seꞌe ma ndi Herode, kùu ra ña chàꞌnda ra tiñu, ma ñuꞌuꞌ Judea, tiñu chākoo tatá ra niku, ta yūꞌvi ra ña kuꞌun ra ma tikan, va tava kātituꞌun ndiko ma Rachaꞌnu Ndioo nuu ra ma tañu ñumaꞌna ra, yakan va tüva nī chaꞌan ndio ra ma itiꞌ tikan, tajan kēe ndio ra kuàꞌan ra itiꞌ ñuꞌuꞌ Galilea.
Takan kūu ta ora chāa ndio ra ma ñuꞌuꞌ ikan, tajan chāꞌan ndio ra chākoo ra ma iin ñuu nàni Nazaret. Ñaꞌá takan kūu yi, ikan na chinu ma tuꞌun ña kātituꞌun ma ndra kāꞌan chiꞌin tuꞌun yuꞌu Ndioo niku, vati kàꞌan ndra ña ni kunani ma Cristu, iin Nazarenu, kāti ndra.
Ma tiempu ikan kēta ma Xuva, ra jàkunduta, kàtituꞌun ra tuꞌun Ndioo nuu ma ñivi tichi kuꞌu ma ñuꞌuꞌ Judea,
ta rakan teꞌen nākaꞌan ra:
―¡Na jaña ndo ña jàꞌa ndo ma kuati, vati cha kēta ma kivi ña ni ndeꞌo nuu chàꞌnda Ndioo tiñu! ―kàti ra chiꞌin na.
Chaꞌaꞌ ma Xuva iꞌya kùu yi, ña teꞌen kāꞌan ma Isaía, ra kāꞌan chiꞌin tuꞌun yuꞌu Ndioo niku:
Itiꞌ tichi kuꞌu kīchi tati iin raꞌii, ña teꞌen kānachaa niꞌi yi:
“Na jandovaꞌa ndo iin itiꞌ kuenda ma Rachaꞌnu,
ta na nuna ndo iin itiꞌ ndoo kuenda ra ndia.”
Takan kàti ma tati ikan, kāti ma Isaía.
Ta ma jaꞌma ña ñuꞌu ma Xuva, kūvaꞌa yi chiꞌin ixi kameyu, ta chiꞌin pañu ñii, chùꞌni ra yi toko ra. Ta chàchi ra tikaa kuaꞌá, ta ña chìꞌi ra, kùu ma nduxi ñuñu kuꞌu.
Ta ma ndian chàa ña chìni ma ña kàꞌan ra, kùu ma ndian ñuu Jerusalén, chiꞌin tandiꞌi ma ndian ñuꞌuꞌ Judea, ta chiꞌin inga ma ndian ìyo ñuꞌuꞌ ña kandii yatini ma yuta Jordán.
Ta ora nàꞌma na kuati na nuu ma Xuva, ta rakan chājakunduta ra na ma yuta Jordán.
Va ora ndēꞌe ma Xuva ña yaꞌa kuaꞌaꞌ ma ndra fariseu, chiꞌin ndra saduceu, kāchaꞌan ndra, ña na jakunduta ra ndra, yakan va teꞌen nākaꞌan ra chiꞌin ndra:
―¡Ndyoꞌo tatá ndian xaan, tava kùu ma koo kaa! ¿Yo kàꞌan chiꞌin ndo ña ni kakú ndo nuu ma tundoꞌo yaꞌa xaan ña cha vàchi kuyatin?
Tuva ndicha ña cha chīkoniꞌi ndo itiꞌ ma Rachaꞌnu, na koo vaꞌa ndo ma takua kùuni ra ña koo ndo tuva takan,
ta koto jätayi ndo ndo chiꞌin juuni maa ndo, ta kaꞌan ndo teꞌen: “Ndyuꞌu kùu ndi tata ma Abraham”, kati ndo. Vati yuꞌu kàꞌin chiꞌin ndo, ña nda ma yuu ña kàndoyo iꞌya, kùu jàndaku ma Rachaꞌnu Ndioo yi, tata ma Abraham ndia.
Vati cha ìyo tuꞌva ma hacha kuenda ña taꞌnda tandiꞌi ndava nda yoꞌó ma yutun ña töve chàꞌa chiti vaꞌa, ta kuꞌun ndrun nuu ñuꞌú.
Ndicha vaꞌa, ña yuꞌu jàkundutai ndo chiꞌin takuini, kuenda ña na janaꞌa yi, ña cha jāña ndo ma kuati jàꞌa ndo. Va inga ma ra ni kichi tia itiꞌ nuu, ni jakunduta ra ndo chiꞌin sivi ma Tati Ií Ndioo, ta chiꞌin ñuꞌú. Rakan kùu ma ra nduvaꞌa ga ìyo ndatu kua yuꞌu, ña ni töve ìyo yi ña kuisoi, ni ma ndichan ra.
Ta cha ndaꞌa ra iin kaa ña ìyo uni kumi punta kuenda ña jandati ra ma trigu itiꞌ nuu sukun, ta takan tàvaniꞌi siin ra ma soo vu. Tajan ni taan vaꞌa ndio ra ma trigu ra tichi yaka. Va ma soo vu, va ni kaꞌmi ra nuu ñuꞌú ña endee töve ndàꞌva.
Takan kūu tajan Jesuu kīchi ra itiꞌ ñuꞌuꞌ Galilea, ta chāa ra ma yuta Jordán nuu ndaa ma Xuva, kuenda ña na jakunduta ra ra.
Va ma Xuva, na küuni ra jaꞌa ra yi, ti java teꞌen nākaꞌan ra chiꞌin Jesuu:
―Yuꞌu, kùu ma ra ìyo yi ña jakundutaun, ta yoꞌo, ¿chïto naja vàchiun nui, ña na jakundutai ñu̱n? ―Takan kàti Xuva chiꞌin Jesuu.
Va Jesuu teꞌen nākaꞌan ra chiꞌin ra:
―Väꞌaꞌ ña kàꞌun takan, vaꞌa ga ña jakundutaun yuꞌu vitin, vati takan jàchinu yo tandiꞌi ma ña kùuni ma Ndioo. ―Takan kàti Jesuu chiꞌin ra.
Tajan ma Xuva kāti ra ña vaꞌa.
Ta ora cha kūnduta ndio Jesuu, ta kēe ndio ra ma tichi takuii, tajan juuni ma ora ikani, nūna ma andivi, ta ikan ndēꞌe ndio ra, ña ma Tati Ií Ndioo, vàchi nuu yi chata Jesuu tava kàa iin livi, ta chūnandi yi chata ra.
Tajan ma itiꞌ andivi chīni na iin tati ña teꞌen kàꞌan:
Ta ora yāꞌa, tajan chāka ndio ma Tati Ií Ndioo ma Jesuu itiꞌ tichi kuꞌu, kuenda ña na kiꞌin ma kuiꞌna kuꞌva ra.
Ta ma nuu chīyo ra ikan, tüvi nī chachi ra uvi xiko kivi, ta uvi xiko chanikuaa. Ta ora yāꞌa, tajan chāñu ndio ma soko ra.
Tajan ma kuiꞌna chajāyatin ndioánꞌ ñáꞌ nuu Jesuu kuenda ña ni kiꞌin ndioánꞌ kuꞌva ra, ta teꞌen nākaꞌan ndioánꞌ chiꞌin ra:
―Tu ndicha vaꞌa ña ra Seꞌe Ndioo kùu̱n, na kaꞌun chiꞌin ma yuu ña ndoyo chiña, ña na ndakuu yi paan. ―Takan kàti ma kuiꞌna chiꞌin ra.
Va Jesuu teꞌen nākaꞌan ra:
―Nuu ma tutu Ndioo teꞌen kàꞌan yi: “Na yöve uvanuu ma ña chàchinio kùu jaꞌa ña na taku ma ñivi, vati juuni kùu taku na jaꞌa tandiꞌi ma tuꞌun ña kàꞌan Ndioo ndia” ―kàti Jesuu.
Tajan chāka ndio ma kuiꞌna ma Jesuu kuàꞌan ra chiꞌánꞌ ñuu Jerusalén ií, ta ikan jāndaa ndio ma kuiꞌna ma Jesuu nuu sukun ga xini ma veñuꞌu kaꞌnu ikan,
ta teꞌen nākaꞌánꞌ ndioánꞌ chiꞌin ra:
―Tu ndicha ña ra Seꞌe Ndioo kùu̱n, na koyoun ma nda ninuu, vati nuu ma tutu Ndioo, teꞌen kàꞌan yi:
Ndioo, ni tachi ra ma tati ña jàꞌa tiñu nuu ra, ña na jakuenda yi ñu̱n.
Ma tati ikan kùu yi ña ni kaniꞌi na ñu̱n, chiꞌin ndaꞌaꞌ na,
ikan na töve takueꞌe chaꞌun jàꞌa nïꞌiin yuu ―kàti ma kuiꞌna chiꞌin ra.
Ta Jesuu teꞌen nākaꞌan ra chiꞌánꞌ:
―Nda nuu ma tutu Ndioo, juuni teꞌen kàꞌan yi ndia: “Töve ìyo yi ña kiꞌun kuꞌva ma Rachaꞌnu Ndioo.” Takan kàti yi ―kàti Jesuu.
Takan kūu ta chāndaka tukuánꞌ ra iin xini yuku sukun nduvaꞌa kuii, ta ora kīchaꞌa ndioánꞌ jànaꞌánꞌ nuu Jesuu ndisaa ma ñuu ñuñivi nuu chàꞌndánꞌ tiñu nuu Jesuu, ta naja kua yaꞌa kaꞌnu kùu yi.
Tajan teꞌen nākaꞌan ndioánꞌ chiꞌin ra:
―Tu kunandi chitiun nui, ta jakaꞌnu̱n yuꞌu, ni kuꞌvai tandiꞌi ma nuu chàꞌndai tiñu nuu̱n ―kàti ma kuiꞌna chiꞌin Jesuu.
Tajan Jesuu teꞌen nākaꞌan ra chiꞌánꞌ:
―Kuàꞌan, tikan yoꞌo kuiꞌna, vati nuu ma tutu Ndioo, teꞌen kàꞌan yi: “Na jakaꞌnu̱n ma Rachaꞌnu Ndiooun, ta uvanuu rakani na jaꞌun tiñu nuu” ―kàti Jesuu.
Tajan ma kuiꞌna ndākoo ndioánꞌ Jesuu, ta ikan jan chākoyo ndio ma ndian kùu tati ña jàꞌa tiñu nuu Ndioo, ta kīchaꞌa na tìndee na ra.
Takan kūu ta ora chīto Jesuu ña ma Xuva indii ra tichi vekaa, tajan kēe ndio ra kuàꞌan ra ma ñuꞌuꞌ Galilea.
Va töve nī kindoo ra koo ra ma ñuu Nazaret, ti yāꞌa ra kuàkoo ra ma ñuu Capernaum, ña kàndii yuꞌu tañuꞌu, yatini nuu kàndii ma ñuꞌuꞌ Zabulón, chiꞌin ñuꞌuꞌ Neftalí.
Tandiꞌi ñaꞌá kūu yi takan, ikan na chinu ma tuꞌun ña tāa ma Isaía, ra kāꞌan chiꞌin tuꞌun yuꞌu Ndioo, nuu kāꞌan ra teꞌen:
Na tasoꞌo ndo ndyoꞌo ìyo ñuꞌuꞌ Zabulón, ta ñuꞌuꞌ Neftalí
ña kàndii inga chiyo yuꞌu yuta Jordán,
tichi itiꞌ kuàꞌan tañuꞌu ña nàni Galilea,
nuu ìyo ndian yüvi judíu.
Vati ndyoꞌo ndian chàkunuu nuu naa niku,
cha kīchaꞌa ndèꞌe ndo iin ñuꞌú yaꞌa kaꞌnu,
va vitin ma Rachaꞌnu cha jāndondichin vaꞌa ra yi kuenda ndo.
Takan tāa Isaía.
Nda ma ora ikan kùu yi, ña kīchaꞌa Jesuu kàtituꞌun ra tuꞌun Ndioo teꞌen nuu ma ñivi:
―Na jaña ndo ña jàꞌa ndo ma kuati, vati cha vàchi kuyatin nuu chàꞌnda ma ra ìyo andivi tiñu ―kàti Jesuu chiꞌin na.
Ta ora chàkunuu Jesuu ma yuꞌu tañuꞌu ña kàndii ma ñuꞌuꞌ Galilea, ikan ndēꞌe ra uvi taꞌan ndra ña kùu ndra yani ndra. Iin ra nàni Simón, ra juuni kàꞌan na ña nàni Petuꞌ, ta inga ra nàni André. Ta ndrakan, ti kàni ndra yuꞌva tiakaꞌ kaꞌnu tichi takuii chàkunuu ndra, ti ndra kìin kùu ndra.
Tajan Jesuu teꞌen nākaꞌan ra chiꞌin ndra:
―¡Na tandikun ndo chatai!, ta yuꞌu ni jaꞌi ña na naniꞌi ndo ñivi kuenda Ndioo ―kàti Jesuu chiꞌin ndra.
Ma ora ikani ndākoo ndra ma yuꞌva tiakaꞌ kaꞌnu, ta tāndiku ndra chata ra.
Ta itaꞌvi tiá itiꞌ nuu, ikan ndēꞌe Jesuu inga uvi taꞌan ndra ña juuni yani ndra ndia. Iin ra nàni Jandiau, chiꞌin Xuva, ndra seꞌe Zebedeu. Ndrakan kaꞌìin ndra jàndovaꞌa ndra yuꞌva tiakaꞌ kaꞌnu, chiꞌin tatá ndra, tichi iin varku, ora kāna Jesuu ndra.
Ma ora ikani ndākoo ndra ma tatá ndra tichi run, ta tāndikun ndra kuàꞌan ndra chata Jesuu.
Jesuu chàkunuu ra jànaꞌa ra tuꞌun Ndioo ninii kaꞌnu ma ñuꞌuꞌ Galilea, nuu kàndii taꞌiiꞌiin ma kuariya nuu ìyo ma veñuꞌu kuati ñivi judíu. Kàtituꞌun ra nuu na, naja kua kùu ma nuu chàꞌnda Ndioo tiñu itiꞌ andivi, ta juuni jàndaꞌa ra ndian kuꞌvi, chiꞌin tandiꞌi nuu ma kueꞌe ndoꞌo na.
Ta takan kūu ña chītakuati ma tuꞌun chaꞌaꞌ Jesuu nuu ma ñivi ìyo ninii kaꞌnu ma ñuꞌuꞌ Siria. Ta chāndaka na ndian kuꞌvi jàꞌa siin siin nuu ma kueꞌe, takua kùu ma ndian kuꞌvi jàꞌa kueꞌe uꞌvi na, chiꞌin ndian kuꞌvi jàꞌa tati xaan, ndian chìꞌi iꞌi, chiꞌin ndian endee peꞌlu kuñu, ta jāndaꞌa ra na.
Ta kuaꞌaꞌ ñivi ìyo ñuꞌuꞌ Galilea, chiꞌin ñuu Decápolis, ña kùuni yi kaꞌan yi, uchi ñuu, ta ndian ñuu Jerusalén ña ìyo kuenda ma ñuꞌuꞌ Judea, ta nda ma ñuu ña kàndii inga chiyo yuta Jordán. Tandiꞌi ndiakan tāndikun na kuàꞌan na chata Jesuu.
Ta ora ndēꞌe Jesuu ña kaꞌìin kuaꞌaꞌ ñivi, tajan ndāa ndio ra xini yuku, ta chūnandi ra. Ta ikan jan chājayatin ndio ma ndra jàkuaꞌa chiꞌin ra nuu nàndi ra, ta chīkonuu ndra ra,
ta teꞌen kīchaꞌa ndio ra jànaꞌa ra nuu ndra:
―Na sii kuuni ma ndian ndaꞌvi ña chàꞌa na kuenda ña chìniñuꞌu na Ndioo, vati kuenda maa na kùu ma nuu chàꞌnda ra tiñu itiꞌ andivi.
’Na sii kuuni ma ndian chàku ta ndaꞌvi kùuni, vati ma Rachaꞌnu Ndioo ni ndakimani ra na.
’Na sii kuuni ma ndian vita anima, vati tiaga itiꞌ nuu, ni niꞌi na ma ñuꞌuꞌ ña cha chāꞌa ma Rachaꞌnu Ndioo tuꞌun ña ni kuꞌva ra nuu na.
’Na sii kuuni ma ndian yaꞌa ìyoni jàkuu tiñu vaꞌa takua kùuni Ndioo, ta chiꞌin ma ndian yaꞌa nàtii na ña kùuni na ndeꞌe na ra, takua kùuni na ora nàtii na takuii, vati ma Rachaꞌnu Ndioo, ni tindee ra na ña na jaꞌa na yi.
’Na sii kuuni ma ndian kùndaꞌvini ndeꞌe inga ñivi, vati Ndioo, ni kundaꞌvini ra na ndia.
’Ta na sii kuuni ma ndian ndicha ña kùuni na ndeꞌe na ma Rachaꞌnu Ndioo, vati ndiakan ni ndeꞌe na ra.
’Na sii kuuni ma ndian nànduku naja kua koo vaꞌa na chiꞌin taꞌan na, vati ma Rachaꞌnu Ndioo ni jandakuu ra na seꞌe ra.
’Ta juuni na sii kuuni ma ndian ndèꞌe tundoꞌo, chaꞌaꞌ ña jàꞌa na ma ña kùuni Ndioo, vati kuenda maa na kùu ma nuu chàꞌnda ra tiñu andivi.
’Na sii kuuni ndyoꞌo ora inga ñivi kanduvaꞌa na ndo, ta chiꞌin ndyoꞌo ndian jàndeꞌe na tundoꞌo, ta tisokuati na ndo chiꞌin tuꞌun vata chaꞌi.
Na sii kuuni ndo, vati ni niꞌi ndo iin yaꞌvi nduvaꞌa kaꞌnu ma itiꞌ andivi, ti takua jàꞌa na chiꞌin ndo, juuni kua ikan jāꞌa na chiꞌin ma ndian kāꞌan chiꞌin tuꞌun yuꞌu Ndioo ña chīyo tajiꞌna ndia.
’Ndyoꞌo kùu ndo takua kùu ma ñií ña ìyo ma ñuñivi iꞌya, chaꞌaꞌ ña kùu ndo ndian chìnuni. Va tu ma ñií ikan jàña yi ña uꞌvá yi, ¿niyi ìyo yi ña jaꞌa yo chiꞌin yi, ta kùu ndoꞌuva ndiko yi, ta kuàtiñu yo yi inga chaꞌaꞌ?, kùuni ndo. Vaꞌaga ña na jakuita ndo yi kuenda ña na kuañunia ma ñivi chata yi, ti na tüva nakutiñu yi.
’Ndyoꞌo kùu ndo tava kùu ma ñuꞌú ña jàndondichin ma ñuñivi. Ta tu iin ñuu kàndii yi xini yuku, na küu kundii xeꞌe yi ndia.
Ta na tüvi jàtiin yo iin ñuꞌú kandil, ta kasi yo nuu yi chiꞌin iin cajon, vati ma ña jàꞌa yo kùu yi ña, vaꞌa jùndii yo yi nuu sukun, ikan na jandondichin yi nuu tandiꞌi ma ñivi kaꞌìin tichi veꞌe.
Yakan va ndyoꞌo juuni kua ikan ìyo yi ña nanduku ndo naja kua koo vaꞌa ndo chiꞌin tandiꞌi ñivi, ikan na ndeꞌe na ma tiñu vaꞌa jàꞌa ndo, ta nditaꞌan na jàkaꞌnu na ma Rachaꞌnu Tatá ndo ña ìyo andivi ndia.
Ndicha vaꞌa ña kàꞌin chiꞌin ndo ña, ora juuni yanga ìyo ma andivi, chiꞌin ma ñuꞌuꞌ ñuñivi, nïꞌiin tuꞌun vali ña ìyo nuu ma ley chaꞌnu, ta nïꞌiin letra na töve ni kindaa, nda kati kuu jiꞌna ma ña ìyo yi ña kuu.
Yakan va ma ndian jàchiꞌin na ma ña kùuni ma ley Ndioo ña jàꞌa na, va kùmani jàchiꞌin na uvanuu ña kàꞌan yi, vaji iin tuꞌun valini kùu yi, ta ndian töve chàꞌa na ña na koto inga ñivi yi, ta jàꞌa na indukuni, ndiakan ni ndakuu na, ndian valiga ma nuu chàꞌnda Ndioo tiñu andivi. Va ma ndian jàchiꞌin ña kàꞌan yi, ta chàꞌa na ña na koto inga ñivi ma ña kàꞌan yi, ndiakan kùu ma ndian ni ndakuu kaꞌnuga, ma nuu chàꞌnda Ndioo tiñu andivi.
Vati yuꞌu kàꞌin chiꞌin ndo ña, tu töve kùuni tiaga ndo jaꞌa ndo ma kua kùuni Ndioo, takua kùu ma ndra matru jànaꞌa tuꞌun Ndioo chiꞌin ma ndra fariseu, ña na küuni ndra jàchinu ndra ma ña kùuni Ndioo, na küu kiꞌvi ndo koo ndo chiꞌin ra nuu chàꞌnda ra tiñu andivi.
’Ndyoꞌo cha chìto vaꞌa ndo ña tatiempu cha chīni ndo tuꞌun Ndioo ña teꞌen kàꞌan yi naja kua ìyo yi ña jaꞌa ndo: “Na käꞌni ndo, ti ma ndian chàꞌni ìyo yi ña kaꞌnda na kuati na.”
Va yuꞌu kàꞌin chiꞌin ndo ña nda ndyoꞌo ni kùuni, tu xàani ndo ndeꞌe ndo taꞌan ndo, ìyo yi ña kaꞌnda ndo kuati ndo ndia. Ta tu kanduvaꞌa ndo taꞌan ndo ìyo yi ña yaꞌa ndo nuu ma ndra kumitiñu, ta jàkutuni ndra ma kuati ndo. Ta tu kàti ndo ña ndian ndava xini kùu na, na jaꞌa ndo kuenda nuu ndo koto kuꞌun ndo andayaꞌ nuu tìin ñuꞌú.
’Ta indukuni kùu yi tuva ma ora sokó ndo iin nakuyi nuu ma chito naá kuenda Ndioo, ta ikan chàkuꞌuni ndo ña ìyo kuati ndo chiꞌin inga taꞌan ndo,
na ndakoo nuu ndo ma ña ni sokó ndo nuu Ndioo ma ikan, ta kuꞌun jiꞌna ndo kundakan ndo nuu taꞌan ndo ña na jakaꞌnuni na ma kuati ndo, tajan na chikoniꞌi ndio ndo nuu ìyo ma nuu naa, ta na sokó ndio ndo yi kuenda Ndioo.
’Tu ìyo iin nda yo kùuni tiꞌi kuati chaꞌaꞌ ndo ma vetiñu. Vaꞌa ga ña na kaꞌan jiꞌna ndo tichi itiꞌ kuàꞌan ndo chiꞌin na, ta ikan na jandakumani ndiko ndo na, ikan na tüvi tìꞌi na ndo ndaꞌaꞌ ma ra juez ña jàndondaa kuati, ta rakan kuꞌva ndio ra ndo ndaꞌaꞌ ma ndra jandaru, ta tìꞌi ndra ndo tichi vekaa.
Ta ndicha vaꞌi ña kàꞌin chiꞌin ndo ña na töve ni kee ndo ikan, nda kati tiaꞌvi ndiꞌi jiꞌna ndo ma xuꞌunꞌ ña na nandoo kuati ndo.
’Vati ndyoꞌo cha chīni ndo iin tuꞌun ña teꞌen kàꞌan tatiempu: “Na kïꞌvi ndo chiꞌin ñivi ñaꞌa yöve ñasiꞌi ndo.”
Va yuꞌu kàꞌin chiꞌin ndo, ña nda ndraꞌii nikuuni, jitu chiꞌin iin ña ndèꞌeni ndra iin ñaꞌa, ta chàtaꞌani ndra, ña kùuni yi kaꞌan yi ña indukuni kùu ma kuati jàꞌa ndra chiꞌan chiꞌin chinituni ndra kua ma ndra cha kīꞌvi ndra chiꞌin iin ñaꞌa ma chiꞌin ma kuñu ndra.
’Ta tu ma tinuu chiyo kuaꞌaꞌ ndo kùu yi ña jàkoyo yi ndo ma tichi kuati, na tava ndo yi, ta jakuita chika ndo yi. Vati vaꞌaga ña na kenaa iin chiyo tinuu ndo, kua ña kuꞌun ndisaa ma kuñu ndo andayaꞌ.
Ta tu ma ndaꞌaꞌ chiyo kuaꞌa ndo kùu yi ña jàkoyo yi ndo ma tichi kuati, na kaꞌnda ndo yi, ta jakuita chika ndo yi. Vati vaꞌaga ña na kenaa iin chiyo ndaꞌaꞌ ndo kua ña kuꞌun ndisaa ma kuñu ndo andayaꞌ.
’Ta juuni cha chàꞌa ndo kuenda ña teꞌen kàꞌan ma tuꞌun Ndioo ndia: “Nda ndraꞌii nikuuni tuva ndàkoo ndo ñasiꞌi ndo, ìyo yi ña kuꞌva ndo iin tutu nuu kàꞌan yi ña cha ndākoo ndo ña.”
Va yuꞌu kàꞌin chiꞌin ndo ña tu iin raꞌii ndàkoo ra ñasiꞌi ra, iin kuati kùu yi kuenda ra tu töve ndicha ña jàndaꞌviñaꞌa ña ra chaꞌaꞌ ña kìꞌvi ña chiꞌin inga raꞌii. Vati tu takan ndākoo ra ña, rakan jàꞌa ra ña na jaꞌa ña kuati tu yakan kiꞌvian chiꞌin inga raꞌii. Ta nda ra ni kùuni ña tàndaꞌa chiꞌin iin ñaꞌa ña ndākoo ii, juuni iin kuati kùu ma ña jàꞌa ra, ti kìꞌvi ra chiꞌin iin ñaꞌa ìyo inga ii ndia.
’Ta juuni cha chīni ndo ña teꞌen kàꞌan ma ndian kūu ñivi yo chīyo tajiꞌna ndia: “Ìyo yi ña jachinu ndo ma tuꞌun chàꞌa ndo nuu ma Rachaꞌnu Ndioo”.
Va yuꞌu kàꞌin chiꞌin ndo ña vaꞌaga ña na küꞌva ndo tuꞌun chaꞌaꞌ nda ña nikuuni tu töve ña ndicha kùu yi. Na töve ìyo yi ña kuꞌva ndo tuꞌun chaꞌaꞌ ma andivi, ti nuu chàꞌnda Ndioo tiñu kùu yi.
Ta ni chaꞌaꞌ ma ñuꞌuꞌ ñuñivi ndia, vati nuu nìndee chaꞌa Ndioo kùu yi ti iin ña kuenda ra kùu yi. Ta ni chaꞌaꞌ ma ñuu Jerusalén, tüvi ìyo yi ña kuꞌva ndo tuꞌun, vati ma ñuu kaꞌnu ña ìyo kuenda Ndioo, ra kùu Rey kaꞌnu kùu yi ndia.
Ta juuni na tüvi ìyo yi ña kuꞌva ndo tuꞌun nuu ñivi chaꞌaꞌ ma xini ndo, vati na küu jandokuichin ndo nïꞌiin ma ixi xini ndo, a jàndotuun ndo yi ndia.
Vaꞌaga ña na kaꞌan ndo ña: “juu” a “töve”, vati ndisaa inga tuꞌun ma ña kàꞌan siki ndo, kùu yi kuenda ma kuiꞌna.
’Ta juuni ndyoꞌo cha chīni ndo ña teꞌen kàꞌan ma tuꞌun ña kēta tajiꞌna ndia: “Tu jàtakueꞌe na jitu iin ma tinuu ndo a nuꞌu ndo, indukuni ìyo yi ña jaꞌa ndo chiꞌin na ndia.”
Va yuꞌu kàꞌin chiꞌin ndo ña: tuva ìyo nda yo kùuni kuati chiꞌin ndo, na jandeeni ndo yi, ta töve jàꞌa ndo takua jàꞌa na. Ta tu ìyo iin ndian kàni iin xaꞌnda iin chiyo chaꞌa soꞌo ndo, na kuꞌva ndo ma inga chiyo yi kàni na ndia.
Ta tu ìyo iin yo tiꞌi kuati chaꞌaꞌ ndo ma vetiñu, ta kùuni na namaa na kamixa ñuꞌu ndo, na kuꞌva ndo ña na kundaꞌa na, nda ma jaꞌma isukun ndo ndia.
Tu ìyo nda ndian chìkan ñamani nuu ndo ña na tindee ndo na, ña kuìso ndo iin ndatiñu na iin kilometru, na kuꞌun ndo chiꞌin ra nda uvi kilometru, na tindee ndo na.
Ta nda ndian nikuuni ña chìkan iin nakuyi nuu ndo, na kuꞌva ndo yi nuu na. Ta tu ìyo ndian chìkanuu iin nakuyi nuu ndo, na kuꞌva ndo yi nuu na, ta yüva kati ndo ña töve.
’Ta juuni cha chīni ndo ma tuꞌun ña kàꞌan teꞌen tatiempu ndia: “Na kuuni ndo ndeꞌe ndo ma ndian amigu ndo, ta na kuxaani ndo ndeꞌe ndo ma ndian xaani ndo ndia.”
Va yuꞌu kàꞌin chiꞌin ndo ña: Na kuuni ndo ndeꞌe ndo ma ndian xaani ndo ndeꞌe ndo, ta na kaꞌan ndo chiꞌin Ndioo chaꞌaꞌ ma ndian kànduvaꞌa ndo.
Takan ìyo yi ña jaꞌa ndo, ta kùu ndo seꞌe ma Tatá ndo ra ìyo andivi. Vati maa ra kùu ra ña jàtuun ra nikandii kuenda ma ndian vaꞌa, ta tüvi vaꞌa. Ta juuni ra kùu ra ña jàkuun ra savi kuenda ma ndian ndaa, ta ndian töve ndia.
Vati tu ma ndian kùuni ndeꞌe ndo, ndiakani kùu ma ndian kùuni ndo ndeꞌe ndo, ¿a chànini ndo ña ni niꞌi ndo yaꞌvi ndo chaꞌaꞌ ña jàꞌa ndo takan?, kùuni ndo. Na töve, vati nda ma ndra nàkaꞌan xuꞌunꞌ kuenda ñuu Roma, takan jàꞌa na ndia.
Yakan va na kuu ndo ndian ndaa, tava kùu ma Tatá yo ra ìyo andivi.
’Ta koto jäꞌa ndo tiñu vaꞌa kuenda ña na ndeꞌe ma ñivini ndo ña ndian vaꞌa kùu ndo. Ta tu jàꞌa ndo takan tajan ma Tatá ndo, ra ìyo andivi, töve ni kuꞌva ra nïꞌiin yaꞌvi ndo.
Yakan va ora tìndee ndo ma ndian ndaꞌvi ña kumani yi nuu, na töve ìyo yi ña kuꞌva ndo koto ndisaa ñivi yi, takua jàꞌa ma ndian uvi nuu kua chànini ña chàkunuu nàtuꞌun na chiꞌin ñivi, nani nuu ìyo ma veñuꞌu kuati ma ndian judíu, ta tichi kai, kuenda ña na kaꞌan vaꞌa ma ñivi chatani na. Va yuꞌu kàꞌin chiꞌin ndo ña ndicha vaꞌa ña cha ìyo ma yaꞌvi na chaꞌaꞌ ma ña jàꞌa na.
Va ndyoꞌo ora chàꞌa iin nakuyi nuu ma ndian ndaꞌvi ña chìniñuꞌu yi, na töve ìyo yi ña natuꞌun ndo yi nuu nïꞌiin ma ndian nàkoto ndo, ta ni nuu ma amigu kaꞌnu ndo ndia.
Vaꞌaga ña na koto xeꞌeni ndo yi. Tajan ma Tatá ndo ra ìyo andivi ni kuꞌva ra yaꞌvi ndo, ti ndèꞌe ra ma ña jàꞌa xeꞌe ndo.
’Ta ora kàꞌan ndo chiꞌin Ndioo, koto jäꞌa ndo takua jàꞌa ma ndian kini uvi nuu kua chànini ña ndava chàtaꞌani na kundaa na ora kàꞌan na chiꞌin Ndioo ma tichi veñuꞌu kuati ma ndian judíu, a ora kundaa na ma tutun kai kuenda ña na ndeꞌe ma ñivini na. Ndicha vaꞌa ña kàꞌin chiꞌin ndo ña, ndiakan juuni cha ìyo yaꞌvi na chaꞌaꞌ ma ña jàꞌa na ndia.
Va tu ndyoꞌo kùuni ndo kaꞌan ndo chiꞌin Ndioo, na kiꞌvi ndo tichi veꞌe ndo, ta kasi ndo yuveꞌe, ta kichaꞌa ndio ndo kaꞌan maꞌiin ndo chiꞌin Ndioo Tatá ndo, ti ìyo ra chiꞌin ndo ma ikan. Tajan ma Tatá ndo, ra ndèꞌe ma ña jàꞌa ndo, ni kuꞌva ra yaꞌvi ndo.
’Ta ora kàꞌan ndo chiꞌin Ndioo, na töve ìyo yi ña indita inditani kāꞌun ma tuꞌun töve ndakutiñu, tava jàꞌa ma ndian töve nàkoto Ndioo. Vati ndiakan chànini na, ña tu kuaꞌaꞌ chaꞌaꞌ kàꞌan na, juuni juuni ma tuꞌun, tiaga ni jachiꞌin Ndioo ma ña kàꞌan na, kùuni na.
Koto jäꞌa ndo tava jàꞌa ndiakan, vati ma Ndioo Tatá ndo, cha chìto ra nayi kùu ma ña chiniñuꞌu ndo antea ña ndàkan ndo yi nuu ra.
Yakan va teꞌen ìyo yi ña kaꞌan ndo chiꞌin Ndioo:
Yoꞌo ra kùu Tatá ndi, ra ìyo andivi,
na yaꞌaga ií kùu ma siviun.
Na kichi ma nuu chàꞌndaun tiñu.
Ta na kuu ma naja kua kùuniun ma nuñuꞌuꞌ, ma takua kùu yi itiꞌ andivi.
Na kuꞌvaun ma ña chìniñuꞌu ndi kachi ndi vitin.
Na jàkaꞌnuniun ma kuati jàꞌa ndi,
takua jàkaꞌnuni ndi kuati ma ndian jàꞌa ña kini chiꞌin ndi.
Ta koto küꞌvaun ña titunini ndi jàꞌa ndi ma ña töve vaꞌa.
Va na jaꞌun ña na kaku̱n ndi nuu ma ña kini.
Vati maun kùu ma ra chàꞌnda tiñu, ta maun kùu ma ra ìyo ndatu,
ta juuni maun nduvaꞌa kaꞌnu kùu̱n ndia.
Ta takan endeeni na kùu yi. Amén.
’Vati tu ndyoꞌo jàkaꞌnuni ndo kuati jàꞌa ma inga na chiꞌin ndo, nda ma Rachaꞌnu Tatá ndo ra ìyo andivi, ni jakaꞌnuni ra ma kuati ndo ndia.
Va tu töve jàkaꞌnuni ndo kuati ma inga na, ni ma Rachaꞌnu Tatá ndo, töve ni jakaꞌnuni ra kuati ndo ndia.
’Ora jàndita ndo yuꞌu ndo, na töve ìyo yi ña jaꞌani ña ndaꞌvi kuuni ndo, tava jàꞌa ma ndian ìyo uvi nuu kua chànini, kuenda ña na ndeꞌe ma ñivini na ña jàndita na yuꞌu na. Ndicha vaꞌa ña kàꞌin chiꞌin ndo ña, ndiakan cha ìyo yaꞌvi na ndia.
Va taku ndyoꞌo ora jàndita ndo yuꞌu ndo, na nakata ndo nuu ndo, ta tìꞌi vaꞌa ndo kuika xini ndo,
ikan na töve nakuni na ña jandita yuꞌu ndo. Vati uvanuu ma Tatá ndo ra ìyo maꞌiin chiꞌin ndo ma nuu kaꞌìin ndo, rakani kùu ra ña chàꞌa ra kuenda chaꞌaꞌ ma ña jàꞌa ndo, ta rakan ni kuꞌva ra yaꞌvi ndo chaꞌaꞌ yi.
’Ta koto jändolocho ndo ma ña kuika ndo ma nuñuꞌuꞌ ñuñivi iꞌya, vati ma iꞌya, ndiꞌi yi jàtivi ma tikixin, ta kìꞌvi ma ndra suꞌu, kasuꞌu ndra ndia.
Vaꞌaga ña na jandolocho ndo ma ña kuika ndo ma itiꞌ andivi ña kùuni yi kaꞌan yi ma ña vaꞌa jàꞌa yo kuenda Ndioo, vati ikan kùu nuu töve jàtivi ma tikixin yi, ta ni töve tìvi inga ma ndatiñu, ta ni töve kìꞌvi ma ndra suꞌu ña, kàsuꞌu ndra ndia.
’Ma tinuu yo, kùu yi takua kùu ma ñuꞌú kandil kuenda ma kuñu yo. Yakan va tu ma tinuu yo vaꞌa yi, kùuni yi kaꞌan yi ña ndisaa ma kuñu yo ìyo ñuꞌú yi ndia.
Va tu ma tinuu yo, töve chàꞌa yo ña kutuꞌva yo takua kùuni Ndioo, kùuni yi kaꞌan yi ña chàkuu yo nuu naa jàꞌa yi. Ta tu chànini yo ña kùu ma chinituni yo takua kùu iin ñuꞌú, va töve ndicha, kùuni yi kaꞌan yi ña cha kua naa kaꞌvi yo jàꞌa yi.
’Ta nïꞌiin ma ndian kùu musu, na küu jaꞌa na tiñu nuu ninduvi ma ndra kùu chitoꞌo na iin tiempuni, vati iin ra, va ni kuuni na ndeꞌe na ra, ta inga ra ni kuxaani na ndeꞌe na ra, ta ra nunuu ni tiñuꞌu na ra, ta ma inga ra töve. Yakan va na küu jàꞌa yo tiñu nuu Ndioo, tu endee nàkanini yo chaꞌaꞌ ma xuꞌunꞌ ndia.
Takan kūu tajan teꞌen nākaꞌan ndio ma Jesuu chiꞌin ma ndra jàkuaꞌa chiꞌin ra:
―Ta chaꞌaꞌ yakan kùu yi ña yuꞌu kàꞌin chiꞌin ndo ña na töve na jaꞌa ndo ña nàkanini ndo chaꞌaꞌ ma ña chàchi ndo, a chaꞌaꞌ ma ña koꞌo ndo kuenda ña koo ndo, a ña nakanini ndo chaꞌaꞌ ma jaꞌma ña chàkuꞌun ndo. ¿A töve vaꞌaga ma kivi ìyo ndo kua ma ña chàchi ndo?, kùuni ndo. Ta, ¿a töve vaꞌaga ma kuñu ndo, kua ma jaꞌma chàkuꞌun ndo?, kùuni ndo.
Na ndeꞌe ndo tava ìyo ma saa ña ndàti ndri kàchika ndri nuu sukun. Ndrikan töve tàchi ndri, ta töve nàkuiso ndri nïꞌiin nakuyi, ta ni töve tàan vaꞌa ndri yi tichi yaka, ta vaꞌani chàꞌa ma Ndioo Tatá ndo ña chàchi ndri. ¿A töve chàꞌa ndo kuenda ña ma Rachaꞌnu Ndioo kùuniga ra ndeꞌe ra ndo kua ma saa ikan?
¿A ìyo nda ndyoꞌo ña chaꞌaꞌ ña yaꞌa nakanini ndo kùu ndosukun ndo sava metru tiá, jàꞌa yi?, kùuni ndo.
’¿Ta naja yaꞌa nàkanini ndo chaꞌaꞌ ma jaꞌma chàkuꞌun ndo? Na ndeꞌe ndo tava chàꞌnu ma ita kàa tichi kuꞌu. Ma ita ikan töve jàtiñu yi, ta ni töve kunu yi isa ndia,
ta vaꞌani nduvaꞌa vii kàa yi, ni ma rey Salomón, chiꞌin ndisaa ma jaꞌma vaꞌa, ta vii ña chàkuꞌun ra, töve nī chaa ra kuꞌun ra jaꞌma vii takua vii kàa iin ma ita ikan.
Ta ndicha ña Ndioo yaꞌa vii jàꞌa ra ma ita kuꞌu ña itaan a isaa ni kayu yi. Ñaꞌá kùuni yi kaꞌan yi ña nduvaꞌa kuii jaꞌa ra kuenda tiaga ndo kua ma ita. Ta ndyoꞌo, ¿ta naja töve chìnuni vaꞌa ndo?, tuva takan.
Yakan va töve na jaꞌa ndo ña nàkanini ndo ta kàꞌan ndo teꞌen: “¿Nayi ni kacho?” a “¿Nayi ìyo yi ña koꞌo yo?” ta “¿Naja kua jàꞌa yo niꞌi yo jaꞌma kuꞌun yo?”
Kàꞌin takan, vati tandiꞌi ma ndian töve chìnuni tuꞌun Ndioo, takan chànini na, va takua ndyoꞌo ìyo iin ra kùu Tatá ndo itiꞌ andivi, ta rakan kùu ra ña cha chàꞌa ra kuenda ña chìniñuꞌu ndo ndisaa ma ña chànini ndo.
Yakan va na nanduku jiꞌna ndo naja kua kùuni Ndioo ña koo ndo chiꞌin ra ma nuu chàꞌnda ra tiñu, tajan ndicha ña ni kuꞌva ra tandiꞌi ma ña chìniñuꞌu ndo iꞌya.
Na töve na jaꞌa ndo ña nàkanini ndo chaꞌaꞌ ma kivi ña vàchi itaan, ti kuenda ma itaan, siin kùu ma ña ni nakanini ndo kuenda yi. Vati ma taꞌiiꞌiin kivi siin siin naja kua ndàka yi, ña nàkanini ndo chaꞌaꞌ yi.
’Na tïsokuati ndo inga ñivi, ikan töve tìsokuati ma Ndioo ndo ndia.
Vati ma Rachaꞌnu Ndioo, ni tisokuati ra ndo ma naja kua tīsokuati ndo ma inga ñivi. Takua jàꞌa ndo chiꞌin inga ñivi indukuni takan, ni jandeꞌe ra tundoꞌo ndo ndia.
¿Ta naja jàꞌa ndo kuenda ma kuati vali, ña jàꞌa ma yani ndo, ta tüvi jàꞌa ndo kuenda ma kuati kaꞌnu, ña jàꞌa juuni maa ndo?
Yakan va naja kua kùu kaꞌan ndo chiꞌin taꞌan ndo ña kùu jandondaa ndo ma kuati na ta kàꞌan ndo teꞌen: “Kuꞌva na tavaniꞌi̱ iin chaꞌan vali ña indii tichi tinuu̱n”, tuva ni ma chaꞌan kaꞌnu ña indii tichi tinuu juuni maa ndo na küu tavaniꞌi ndo.
¡Ndyoꞌo ndian kini ta uvi nuu ña chànini ndo!, na tavaniꞌi jiꞌna ndo ma chaꞌan kaꞌnu ña indii tichi tinuu ndo, ikan na kuu nandeꞌe vaꞌa ndo, tajan kuu tindee ndio ndo ma ndian taꞌan ndo chiꞌin ma kuati na.
’Ta koto jänini ndo ña kàtituꞌun ndo ma tuꞌun Ndioo nuu ma ñivi ña töve kùuni koto yi, koto jaꞌa na ña kini chiꞌin ndo, takua jàꞌa ma ina xaan ora tìin ndri ndo. Ta koto juuni kani kaꞌni ndri ndo ndia. Ta koto jächaa ndo iin ndatiñu yaꞌvi ndaa nuu ma ndian kini, koto kuañuni na chata yi.
Yakan va teꞌen nākaꞌan ma Jesuu:
―Na ndakan ndo ña chìniñuꞌu ndo nuu Ndioo, ta kuꞌva ra yi nuu ndo, na nanduku ndo yi nuu ra, ta nìꞌi ndo yi. Na jakateꞌe ndo yuveꞌe, ta nuna ra yi nuu ndo.
Vati ma ndian chìkan iin nakuyi, nìꞌi na yi, ta ma ndian nànduku iin nakuyi, ta nàtaꞌan na yi, ta ndian jàkateꞌe yuveꞌe, ta nùna ra yi nuu na ndia.
’¿A ìyo iin nda ndyoꞌo ña ora chìkan ma seꞌe ndo ña kachi na nuu ndo, ta chàꞌa ndo iin yuu nuu na?
¿A ña chàꞌa ndo iin koo nuu na, ora chìkan na tiakaꞌ nuu ndo?, kùuni ndo.
Tu ndyoꞌo ña kùu ndo ndian kini, ta chìto ndo kuꞌva ndo ña vaꞌa nuu ma ndiakuati seꞌe ndo, ta ma Rachaꞌnu Tatá yo ra ìyo andivi ìyo tuꞌva ra ña tindee ra ndo chiꞌin ndisaa ma ña chìniñuꞌu ndo ma ora ña chìkan ndo yi nuu ra.
’Yakan va takua vaꞌa kùuni ndo ña jaꞌa ma ñivi chiꞌin ndo, indukuni takan na jaꞌa ndo ma ña vaꞌa chiꞌin na ndia. Vati takan kàꞌan ma tutu ley Ndioo ña tāa Moisés, chiꞌin ma tutu ña tāa ma ndian kàꞌan chiꞌin tuꞌun yuꞌu ra ―kàti Jesuu.
’Na kiꞌvi ndo ma yuveꞌe tuu. Vati ma yuveꞌe kiꞌin chiꞌin ma itiꞌ yaꞌa ìyo nuna, kùu ma itiꞌ kuàꞌan ma nuu ni naa na, ta tikan kùu ma nuu kiꞌvi kuaꞌaꞌ ñivi.
Va ma yuveꞌe tuu, chiꞌin ma itiꞌ ndetiñu, ña kuàꞌan chiꞌin na ma nuu ni koo na endeeni, yaꞌa tiani na kùu ma ndian nàtaꞌan yi.
Chaꞌaꞌ ma tiñu jàꞌa na, kùu nakoto ndo nda ndian kùu na. Vati taku ma iñu nduꞌva, tüvi chàꞌa yi uva, ta ni ma yutun iñu xini, tüvi chàꞌa run ma chiti higu ndia.
Ta takan kùu yi ña tandiꞌi ma yutun vaꞌa, chàꞌa ndrun chiti vaꞌa, ta ma yutun töve vaꞌa, chàꞌa ndrun chiti töve vaꞌa ndia.
Vati taku ma yutun vaꞌa, töve chàꞌa ndrun ma chiti töve vaꞌa, ta ni ma yutun töve vaꞌa, töve chàꞌa ndrun ma chiti vaꞌa ndia.
Yakan va tandiꞌi ma yutun ña töve chàꞌa chiti vaꞌa, ìyo yi ña kaꞌnda yo ndrun, ta kaꞌmio ndrun.
Ta takan kùu yi ña ni kuꞌva maa ndo kuenda, tu kùu na ndian vaꞌa a ndian väꞌaꞌ chaꞌaꞌ ma tiñu jàꞌa na.
’Ta na yöve tandiꞌi ma ndian kàꞌan: “Rachaꞌnu, Rachaꞌnu”, ni kiꞌvi na nuu chàꞌnda Ndioo tiñu itiꞌ andivi, vati ma ndian ni kiꞌvi ikan, kùu ma ndian jàꞌa takua kùuni ma Tatái, ra ìyo andivi.
Ora ni chaa ma kivi ikan, kuaꞌaꞌ ñivi teꞌen ni kaꞌan na chiꞌi̱n: “Rachaꞌnu, Rachaꞌnu, ndyuꞌu kàtituꞌun ndi tuꞌun chaꞌun chiꞌin ma siviun, ta chiꞌin ma siviun tāvaniꞌi ndi ma tati xaan, ta juuni chiꞌin ma siviun cha jāꞌa ndi kuaꞌaꞌ ma ndatu ndia.” Takan ni kati na.
Va yuꞌu teꞌen ni kaꞌin chiꞌin na: “Na tükuii nàkotoi ndo. Na kundachiyo ndo xii̱n, ndyoꞌo ndian jàꞌa mamaa ña kini.” ―Takan kàti Jesuu.
’Yakan va ma ndian tàsoꞌo ma ña kàꞌin, ta jàꞌa na yi, ndiakan kùu na tava kùu ma ra chānini vaꞌa, ña jāvaꞌa ra ma veꞌe ra chata iin ma yuu kaꞌnu.
Ta ikan jan kōyo ndio ma savi tati nduvaꞌa kaꞌnu chata ma veꞌe, ta chāꞌnu ndio ma yuta, ta töve nī nduva yi, ti mamaa yuu kùu ma chaꞌa yi, ta ma nuu ndaa yi.
Va ma ndian tàsoꞌo ma ña kàꞌin, ta töve jàꞌa na yi, ndiakan kùu na, tava kùu ma ra tükuii nī nataꞌvi chinituni ña jāvaꞌa ra ma veꞌe ra chata yuti ndiꞌi.
Ta ikan jan kōyo ndio ma savi tati nduvaꞌa kaꞌnu chata ma veꞌe, ta chāꞌnu ndio ma yuta, ta jānduva yi ma veꞌe. Ta takan kūu yi ña endee ndīꞌi yi tāni ―kàti Jesuu.
Ta ora chīnu kāꞌan Jesuu takan, ta ma ñivi, ndava kuàꞌan tati na.
Vati jànaꞌa ra takua iin ra ìyo ndatu Ndioo chiꞌin, ta ma ndra matru ña jàkuaꞌa tutu Ndioo töve jànaꞌa ndra takan.
Ta ora nūu ndio Jesuu ma yuku ikan, ta nduvaꞌa kuii kuaꞌaꞌ ñivi tāndikun chata ra.
Ta ikan jan iin ra ndoꞌo kueꞌe taꞌyu, chājayatin ra ra nuu Jesuu, ta chūnandi chiti ra nuu ra, ta teꞌen nākaꞌan ra chiꞌin ra:
―Yoꞌo Rachaꞌnu, na jandaꞌun yuꞌu chiꞌin ma kueꞌe ña ndoꞌi, tuva kùuniun ―kàti ra.
Tajan jānakaa Jesuu ndaꞌaꞌ ra, ta jānani ndio ra ndaꞌaꞌ ra ra, ta teꞌen nākaꞌan ra:
―Kùuni̱ jandaꞌi ñu̱n. Na ndaꞌun ―kàti Jesuu chiꞌin ra.
Tajan juuni ma ora ikani, nāa ma kueꞌe taꞌyu ñii ra.
Ta ikan jan teꞌen nākaꞌan Jesuu chiꞌin ra:
―Koto kätituꞌu̱n ma ña tāꞌun nuu nïꞌiin ñivi, uvanuu nuu sutu, na kujanaꞌun ñu̱n. Ta na kundaꞌun iin kiti, ta sòkóun ri kuenda Ndioo, ti takan kàꞌan ma tutu Ndioo tāa Moisés tajiꞌna, ikan na koto tandiꞌi ñivi ña cha ndāꞌun ―kàti Jesuu.
Ta ora kīꞌvi Jesuu ma ñuu Capernaum, tajan chājayatin iin ra capitán ma ñuu Roma ma nuu ndaa Jesuu. Ta teꞌen jānini ra ra chiꞌin ma tuꞌun iꞌya:
―Yoꞌo Rachaꞌnu, ma ra jàꞌa tiñu nui, kùꞌvi ra kàndii ra veꞌi jàꞌa ña peꞌlu chaꞌaꞌ ra chiꞌin ndaꞌaꞌ ra, ta yaꞌaga ndaꞌvi kùuni ra ña yaꞌa ndèꞌe ra tundoꞌo ―kàti ra.
Tajan Jesuu teꞌen nākaꞌan ndio ra chiꞌin ma ra capitán:
―Na koꞌo ta jàndaꞌi ra ―kàti ra.
Tajan ma ra capitán teꞌen nākaꞌan ra chiꞌin Jesuu:
―Yoꞌo Rachaꞌnu, na töve ìyo yi ña kiꞌviun ma tichi veꞌi chaꞌaꞌ ña ra ndaꞌvini kùi, vaꞌaga ña na jaꞌun yi chiꞌin ma tuꞌun yuꞌuniun, ta chiꞌin yakan ndaꞌa ma musui.
Vati nda mai, juuni ìyo ma ra chàꞌnda tiñu nui, ta juuni ìyo jandaru ña chàꞌndai tiñu nuu ndia. Vati ora kàꞌin chiꞌin iin ma ra jandarui ña na kuꞌun ra, ta kuàꞌan ra, ta ora kàꞌin chiꞌin inga ra ña na kichi ra, ta vàchi ra. Ta ora tàvai tiñu nuu ma musui ña na kujaꞌa ra iin tiñu nui, ta jàꞌa ra yi ndia. ―Takan kàti ma ra kùu capitán chiꞌin Jesuu.
―Ndicha vaꞌa ña kàꞌin chiꞌin ndo ña ninii ñuu Israel takäꞌan nàtaꞌin nïꞌiin ma ndian chìnuni vaꞌa ma takua chìnuni raꞌya.
Yuꞌu kàꞌin chiꞌin ndo ña nduvaꞌa kuaꞌaꞌ ñivi, ni kichi ninii kaꞌnu ma nuñuꞌuꞌ ñuñivi, ña ni koo na chiꞌin Abraham, Isaac, ta Jacob, ma nuu chàꞌnda Ndioo tiñu andivi.
Va ma ndian ìyo yi ña kuꞌun ma nuu chàꞌnda Ndioo tiñu niku, ni jakuꞌun ra na ma nuu naa, ña ndava ni kuaku na ta kariꞌu nuꞌu na jàꞌa ña ni ndeꞌe na tundoꞌo ma ikan.
Ta ikan jan teꞌen nākaꞌan tuku Jesuu chiꞌin ma ra kùu capitán:
―Na kuꞌun veꞌun ta na kuu yi, ma tava chinuniun ña kùu yi ―kàti Jesuu chiꞌin ra.
Ta takan kūu yi ña ndāꞌa ma ra kuꞌvi juuni ma ora ikan.
Takan kūu tajan kēe ndio Jesuu kuàꞌan ra veꞌe Petuꞌ, ta ikan ndēꞌe ra ña kuꞌvi ma ñakaꞌnu Petuꞌ kàndian jàꞌa kaꞌni.
Ta ikan jan jānani ra ndaꞌaꞌ ra, ma ndaꞌaꞌ ña, ta kēe ma kaꞌni ña. Tajan ndēta ña, ta kīchaꞌa ndioan jàꞌa ña, ña kachi ndra.
Takan kūu ta ora cha kuaa, tajan chāndaka ndio na kuaꞌaꞌ ma ndian ndiso tati xaan nuu Jesuu, ña na jandaꞌa ra na. Ta chiꞌin iin tuꞌuni ña kāꞌan ra nuu ma tati xaan ikan, ta kēe yi ma tichi kuñu na, ta juuni jāndaꞌa ra kuaꞌaꞌ ma ndian kùꞌvi jàꞌa inga tuku nuu kueꞌe ndia.
Takan kūu yi, ikan na chinu ma tuꞌun kāꞌan ma Isaía, ra kāꞌan chiꞌin tuꞌun yuꞌu Ndioo niku. Vati rakan teꞌen kāꞌan ra: “Raꞌya kùu ra ña jāndaꞌa ra yo, ta ndākiꞌin ndiꞌi ra ma kueꞌe ndoꞌo yo.” Takan kàti ma tuꞌun Ndioo.
Ta ora ndēꞌe Jesuu ña nduvaꞌa kuaꞌaꞌ ñivi chīkonuu na ra, tajan nākaꞌan ndio ra chiꞌin ma ndra jàkuaꞌa chiꞌin ra, ña na ketachiyo ndra inga chiyo ma lakuna.
Ta ikan jan chājayatin iin matru ña jàkuaꞌa tutu Ndioo ma nuu Jesuu, ta teꞌen nākaꞌan ra chiꞌin ra:
―Matru, kùuni̱ kuꞌin chataun ndanikuni ma nuu kuàꞌun ―kàti ra.
Tajan Jesuu teꞌen nākaꞌan ra chiꞌin ra:
―Taku ma yukuii ìyo yavi nuu kìxi ndri, ta ma saa ìyo taka ndri ndia, va yuꞌu ra Seꞌe ñivi tāchi Ndioo, na töve ìyo ni nuu kundii ma xini̱ ―kàti Jesuu.
Tajan iin ma ndra jàkuaꞌa chiꞌin ra, teꞌen nākaꞌan ra chiꞌin ra:
―Yoꞌo Rachaꞌnu, na kuꞌvaun ña na kuꞌun jiꞌnai kukuchi̱ ma tatái ―kàti ra.
Ta Jesuu teꞌen nākaꞌan ra chiꞌin ra:
―Naꞌa chatai, ta na kuꞌvaun ña na kuchi ma ndian töve chìnuni ma taꞌan na ―kàti Jesuu.
Tajan ndāa ndio Jesuu ma tichi varku, chiꞌin ma ndra jàkuaꞌa chiꞌin ra ndia.
Ta ikan kāchaꞌan ndra, ora kōyo ndio ma savi tati nduvaꞌa kaꞌnu chata ndra ña endee chīkonuu ma ola ma varku ndra. Va ma Jesuu kìxi ndicha ra kàndii ra tichi run.
Tajan chājandakoo ndio ma ndra jàkuaꞌa chiꞌin ra ra, ta teꞌen nākaꞌan ndra chiꞌin ra:
―¡Yoꞌo Rachaꞌnu, na jakakun ndi, vati chani saꞌvi ndi! ―kàti ndra.
Ta Jesuu teꞌen nākaꞌan ra chiꞌin ndra:
―¿Ta naja yaꞌa ndasii ndo? ¿A yaꞌaga tia chìnuni ndo ña jàꞌa ndo takan?
Tajan ndēta ndio ra, ta kīchaꞌa ra kàꞌan xaan ra nuu ma savi tati chiꞌin ma tañuꞌu, ta ndisaa yi kūtaxin.
Ta ikan jan ndava kuàꞌan anima ndra kīndoo ndra, ta teꞌen kīchaꞌa ndra chìkatuꞌun taꞌan ndra:
―¿Ta nda ra kùu raꞌya ña, nda ma tati chiꞌin tañuꞌu, jàchiꞌin ña kàꞌan ra? ―kàti ndra.
Ta ora cha kētachiyo ndio Jesuu inga chiyo ma tañuꞌu nuu kandii ma ñuꞌuꞌ Gadara, ta ikan kēe uvi taꞌan ma ndra ndiso tati xaan tañu ma nuu ñaña, ta chājayatin ndra ndra nuu Jesuu. Ta ndrakan ti endee küu yaꞌa nïꞌiin ñivi ma nuu kaꞌìin ndra ti, yaꞌa tivi xini ndra jàꞌa yi.
―¡Koto kïꞌviun chiꞌin ndi, yoꞌo Jesuu, ra Seꞌe Ndioo! ¿A vàchi jàndeꞌun tundoꞌo ndi antea ña keta ma kivi ña ni jakutuni ma Rachaꞌnu Ndioo kuati ndi? ―kàti ndra chiꞌin ra, jàꞌa ma tati xaan ikan.
Ta chika ma nuu kaꞌìin ndra, ikan ndēꞌe yi ña kaꞌìin kuaꞌaꞌ vaꞌa kini, ña chàchi ndri kachika ndri.
Tajan teꞌen jānini ndio ma tati xaan ña kaꞌìin tichi kuñu ndra ma Jesuu chiꞌin tuꞌun iꞌya:
―Tu kùuniun tavaun ndi tichi kuñu ndra, na kuꞌvaun ña kiꞌvi ndi tichi kuñu ma kini ña kaꞌìin kachachi ndakan ―kàti yi.
Tajan Jesuu teꞌen nākaꞌan ra chiꞌin yi:
―Vaꞌani, na kiꞌvi ndo ―kàti Jesuu.
Tajan kēe ndio ma tati xaan tichi kuñu ndra, ta kīꞌvi yi tichi kuñu ma kini, ta ndisaa ndio ndri kāndakunu ndri kuàꞌan ndri itiꞌ nuu ìyo iin xaꞌva nuu kandii ma lakuna, ta ikan kāꞌa ndri, ta chīꞌí ndri.
Ta ma ndra jàkuenda ndri, kāchinu ndra ti yūꞌvi ndra. Ta ora chāa ndra ma ñuu, ta kīchaꞌa ndra nàtuꞌun ndra nuu ma ñivi ña tāꞌan ma kini chiꞌin tandiꞌi ña tāꞌan ma ndra ndiso tati xaan ndia.
Tajan tandiꞌi ma ñivi ìyo ma ñuu ikan, chāndeꞌe na nuu ndaa Jesuu. Ta ora ndēꞌe na ra, ta kīchaꞌa jànini na ra ña na kèe ra ma ñuu ikan.
Takan kūu tajan ndāa ndio Jesuu tichi iin varku, ta kētachiyo ra inga chiyo lakuna, ta chāa ndio ra ma nuu kùu ñuu ra.
Ta ikan chāndaka ndra iin ra kūyutun nuu ra iin nuu tiꞌva. Ta ora ndēꞌe Jesuu ña iin ndra yaꞌa chìnuni ma ña jàꞌa ndra kùu ndra, tajan teꞌen nākaꞌan ndio ra chiꞌin ma ra kuꞌvi:
―Na sii kuuniun yoꞌo seꞌyu, ti cha jākaꞌnuni̱ ma kuatiun, ―kàti Jesuu chiꞌin ra.
Tajan iin ma ndra matru jàkuaꞌa tutu Ndioo, teꞌen chānini ndra ña kāꞌan Jesuu takan: “Iin kuati kùu ma ña jàꞌa ra chata Ndioo, chaꞌaꞌ ña kāꞌan ra takan.” Takan chānini ndra.
Va tava Jesuu cha chìto ra naja kua chànini ndra, yakan va teꞌen chīkatuꞌun ndio ra nuu ndra:
―¿Ta naja mamaa ña kini indii ma chinituni ndo?
Ta, ¿nda tuꞌun kùu ma ña töve ndetiñu ña ìyo yi ña kàꞌin?, kùuni ndo. ¿A vaꞌaga ña kaꞌan yo: “Cha jakaꞌnuni̱ ma kuatiun”, a ña kāꞌan yo: “Ndeta, ta kakaun”?, kùuni ndo.
Vaꞌani, ni janaꞌi nuu ndo ña ma ra Seꞌe ñivi tāchi Ndioo, ìyo ndatu ra ña jakaꞌnuni ra kuati ma ñivi ìyo nuñuꞌuꞌ ñuñivi.
Tajan teꞌen nākaꞌan ndio Jesuu chiꞌin ma ra kūyutun:
―Na ndetaun, ta tikaꞌnu̱n chitoun, ta kuꞌu̱n veꞌun ―kàti Jesuu.
Tajan ndēta ndio ma ra kūyutun, ta kuàꞌan ra veꞌe ra.
Ta ora ndēꞌe ma ñivi ña chūndaa ma ra kūyutun, ta ndava kuàꞌan anima ndio na, ta kīchaꞌa na jàkaꞌnu na Ndioo chaꞌaꞌ ña ìyo ndatu Jesuu kuenda ña jakaꞌnuni ra kuati ñivi.
Takan kūu tajan kēe ndio Jesuu ma ikan, ta ndēꞌe ra iin ra nàni Mate ña nàndi ra nàkaꞌan ra xuꞌunꞌ kuenda ma ñuu Roma. Ta teꞌen nākaꞌan ndio ra chiꞌin ra:
―Naꞌa chatai ―kàti Jesuu chiꞌin ra.
Tajan ndēta ndio ma Mate, ta tāndikun ra chata ra.
Takan kūu tajan chāa ndio iin kivi ña nàndi Jesuu chàchi ra nuu ìyo veꞌe Mate chiꞌin kuaꞌaꞌ ndra nàkaꞌan xuꞌunꞌ kuenda ñuu Roma, chiꞌin inga tuku ma ndra jàꞌa kuati. Ndisaa ndrakan chāa ndra chūnandi ndra mesa xiin Jesuu, ta chiꞌin ndra jàkuaꞌa chiꞌin ra ndia.
Ta ora ndēꞌe ma ndra fariseu ña iin kàchachini ndra chiꞌin Jesuu, tajan teꞌen chīkatuꞌun ndio ndra nuu ma ndra jàkuaꞌa chiꞌin ra:
―¿Ta naja nàndi ma ra kùu matru ndo chàchi ra chiꞌin ma ndra nàkaꞌan xuꞌunꞌ kuenda ma ñuu Roma, ta chiꞌin ma ndra jàꞌa kuati? ―kàti ndra chiꞌin ndra.
Tajan ora chīni Jesuu ña takan kàꞌan ndra, ta teꞌen nākaꞌan ra nuu ndra:
―Taku ma ndian ìyo vaꞌa, na töve chìniñuꞌu na ndian jàꞌa tatan, ti ma ndian chìniñuꞌu yi kùu ma ndian kuꞌvini.
Takan kūu tajan ma ndra chàkunuu chiꞌin Xuva, ra jàkunduta, chajāyatin ndra ndra nuu ndaa Jesuu, ta teꞌen chīkatuꞌun ndra nuu ra:
―¿Ta naja ndyuꞌu chiꞌin ma ndra fariseu, nduvaꞌa jàndita ndi yuꞌu ndi? Ta ma ndra jàkuaꞌa chiꞌun, ¿naja töve? ―kàti ndra.
Tajan Jesuu teꞌen nākaꞌan ra:
―Ma ñivi jàndakutuꞌun ma ra tandaꞌa, ¿a ndaꞌvi kùuni na ora juuni ndaa ra chiꞌin na ma viko tàndaꞌa?, kùuni ndo. Töve ndaꞌvi kùuni na ma ora ikan. Va ni chaa iin kivi ña ma ra tàndaꞌa ni kundachiyo ra xiin na, tajan kùu jandita ndio na yuꞌu na.
’Ta nïꞌiin ñivi na küu nataa taꞌan na jaꞌma chaꞌnu chiꞌin itaꞌvi ma jaꞌma chaa, vati ma jaꞌma chaa, jandoluxu yi ma jaꞌma chaꞌnu, ta viꞌa kaꞌvi nàkaa ma nuu taꞌnda yi jaꞌa yi.
Ta juuni na küu tàan yo ma vinu chaa tichi ma tiaꞌa ñii chaꞌnu, vati tu jàꞌa yo takan, ta ni kaꞌndi yi, ta ma ñii chaꞌnu, chiꞌin ma vinu chaa tīvi yi. Yakan va ìyo yi ña taan yo ma vinu chaa tichi ma tiaꞌa ñii chaa, ikan ninduvi yi kùu jakuenda yi yi.
Ta ora juuni ndaa Jesuu kàꞌan ra ma tuꞌun iꞌya nuu ma ñivi, tajan iin ma ra kùxini nuu ma ndian judíu, chāa ra nuu Jesuu, ta chūnandi chiti ra, ta teꞌen nākaꞌan ra:
―Já chīꞌí kuii ma ña seꞌi, va tu kuꞌu̱n, ta jundiun ndaꞌun ma xinian, ta ni nataku ndikoan ―kàti ra chiꞌin Jesuu.
Tajan ndēta ndio Jesuu, ta kuàꞌan ra chiꞌin ra ma veꞌe ra chiꞌin ma ndra jàkuaꞌa chiꞌin ra ndia.
Ta juuni ma ikan kuàꞌan iin ñaꞌa, ña cha ìyo uchi uvi kuiya ña kùꞌvian jàꞌa ma niian. Yakan chājayatian ña itiꞌ chata Jesuu, ta jānanian ndaꞌaꞌ ña ma chaꞌa jaꞌma ñuꞌu ra.
Vati yakan, teꞌen chānini ña: “Jitu chiꞌin ña jananinio ma ndaꞌaꞌ yo jaꞌma ra, ta ndovaꞌa yo”, kùunian.
Va ora chīkoniꞌi Jesuu itiꞌ chata ra, ta ndēꞌe ra ña, ta teꞌen nākaꞌan ra chiꞌan:
―Na sii kuuniun yoꞌo seꞌyu ti cha ndovaꞌun jàꞌa ña chìnuniun ―kàti Jesuu chiꞌin ña.
Tajan juuni ma ora ikani ndāꞌa ña.
Ta ora chāa Jesuu veꞌe ma ra kùxini nuu ma ñivi judíu, ta ndēꞌe ra ña cha ìyo tuꞌva ma ndra musika ña ni tivi ndra ma nuu ni kukuchi ña. Ta ma ñivi nduvaꞌa niꞌi kachaku na.
Tajan teꞌen nākaꞌan ndio Jesuu chiꞌin na:
―Na kee ndo ma tichi veꞌe, vati ma ña tivaa iꞌya, töve chīꞌí ña, ti kìxinian ―kàti ra.
Ta ma ñivi java kāchakú ndaa na ra, ña kāꞌan ra takan.
Va ndisaa na kātava ra, tajan kīꞌvi ndio ra ma tichi veꞌe nuu kandii ma ña chīꞌí, ta tīin ndio ra ndaꞌaꞌ ña, ta ndēta ña.
Takan kūu tajan ninii kuii ma ñuꞌuꞌ ikan chìtakuati ma ña jāꞌa Jesuu.
Ta ora kēe ndio Jesuu ma ikan, tajan uvi taꞌan ma ndra kuaá, teꞌen kīchaꞌa ndra kanachaa ndra ora tāndikun ndra chata ra:
―¡Na kundaꞌviniun ndyuꞌu, yoꞌo ra kùu seꞌe rachaꞌnu David! ―kàti ndra chiꞌin ra.
Ta ora kīꞌvi ndio Jesuu ma tichi veꞌe, ta ikan jan chājayatin ninduvi ma ndra kuaá nuu Jesuu, ta teꞌen kīchaꞌa ra chìkatuꞌun ra nuu ndra:
―¿A chànini ndo ña kùu jaꞌi ma ña kùuni ndo? ―kàti ra.
Ta ndrakan teꞌen nākaꞌan ndra:
―Kùu jaꞌun yi ―kàti ndra.
Tajan jānani ndio Jesuu ndaꞌaꞌ ra ma tinuu ndra, ta teꞌen nākaꞌan ra chiꞌin ndra:
―¡Na kuu yi ma tava chìnuni ndo! ―kàti Jesuu.
Tajan nāndeꞌe ndio ndra. Ta teꞌen kātituꞌun kachin Jesuu nuu ndra ma ña ìyo yi ña jaꞌa ndra:
Va juuni takäꞌan kee kuaꞌaꞌ ndra kuꞌun ndra, ta kīchaꞌa ndra kàtituꞌun ndra nuu ndisaa ñivi ìyo ninii ma ñuꞌuꞌ ikan, ma ña jāꞌa Jesuu chiꞌin ndra.
Ta ora juuni yanga kèe na ma tichi veꞌe ikan, tajan kēta iin ndian chāndaka na iin ra ñiꞌi ña ndiso tati xaan nuu Jesuu.
Ta ora cha tāva ndio Jesuu ma tati xaan tichi kuñu ra, ta kīchaꞌa ndio ra kàꞌan ra. Ta ma ñivi ndava kuàꞌan anima na, ta teꞌen nākaꞌan ndio na:
―¡Nïꞌiin chaꞌaꞌ takäꞌan ndeꞌo iin ma ra jàꞌa takan ma ñuu Israel! ―kàti na.
Va ma ndian fariseu teꞌen kàꞌan na:
―Raꞌya tàva ra ma tati xaan ña indii tichi kuñu ra juuni chiꞌin ndatu ma kuiꞌna, ña kùu chitoꞌo ma tati xaan ―kàti na.
Takan kūu ta Jesuu chàkunuu ra tandiꞌi ñuu, chiꞌin kuariya, ña jànaꞌa ra nuu na, taꞌiiꞌiin ma tichi veñuꞌu kuati ña ìyo ma nuu ìyo na. Ikan chàkunuu ra kàtituꞌun ra nuu na ma tuꞌun vaꞌa Ndioo naja kua kuu ma nuu chàꞌnda ra tiñu. Ta juuni jàndaꞌa ra tandiꞌi nuu ma ndian kuꞌvi jàꞌa ma tundoꞌo xaan, ta inga tuku kueꞌe uꞌvi na ndia.
Ta ora ndēꞌe ndio ra ña yaꞌa ga kuaꞌaꞌ ma ñivi kaꞌìin, ta kūndaꞌvini ra na, ti yaꞌa ga ndaꞌvi kùuni na, ta chitatu na ndia, tava kùuni ma mvechala ña tüvi ìyo pato.
Tajan teꞌen nākaꞌan ndio ra chiꞌin ma ndra jàkuaꞌa chiꞌin ra:
―Ndicha ña ma ndatiñu cha kēta nuu tachio yaꞌa ga kuaꞌaꞌ yi, va ma ndra jàtiñu chiꞌin yi yaꞌa lichin ndra.
Yakan va na ndakan ndo nuu ma Rachaꞌnu chitoꞌo ma ndatiñu, ña na tachi ra tiá ma ndra kichi jàtiꞌvi yi ―kàti Jesuu.
Tajan kāna ndio Jesuu ma ndi uchi uvi taꞌan ma ndra jàkuaꞌa chiꞌin ra, ta jānaꞌa ra nuu ndra, naja kua ìyo yi ña jaꞌa ndra, ta tàva ndra ma tati xaan ña ndiso ñivi, ta naja kua ìyo yi ña jaꞌa ndra, ta jàndaꞌa ndra tandiꞌi nuu ma kueꞌe ndoꞌo na, ta ña uꞌvi na ndia.
Ñaꞌa kùu sivi ma ndi uchi uvi ma ndra kùu tatun Jesuu: Ma ra nunuu, nàni ra Simón, ra juuni jākunani Jesuu Petuꞌ ndia, chiꞌin ra yani ra André, ta Jandiau chiꞌin ra yani ra Xuva, ndra kùu seꞌe, ra nàni Zebedeu.
Ta Lipe chiꞌin Tolo, Toma, chiꞌin Mate, ña kùu ra iin ra nàkaꞌan xuꞌunꞌ kuenda ñuu kaꞌnu ña nàni Roma. Ta Jandiau, ra kùu seꞌe Alfeu, chiꞌin Lebeu, ra juuni nàni Tadeu ndia.
Ta Simón, ra kùuni kuati chiꞌin ñuu Roma, ta Juda Iscariote, ra ni xikoñaꞌa ma Jesuu tiá itiꞌ nuu.
Takan kūu tajan tāchi ndio Jesuu ma ndi uchi uvi ndra jàkuaꞌa chiꞌin ra chiꞌin ma tuꞌun iꞌya:
―Koto küꞌun ndo ma ñuꞌuꞌ nuu ìyo ma ndian töve chìnuni, ta koto kïꞌvi ndo ma ñuꞌuꞌ Samaria ndia.
Vaꞌaga ña na kuꞌun ndo ma ñuꞌuꞌ Israel, nuu kandoyo ma ndian kùu takua kùu ma mvechala ña kuànaa.
Ikan na kuꞌun ndo, kukatituꞌun ndo nuu na, ña cha vàchi kuyatin ma nuu chàꞌnda Ndioo tiñu nuu ìyo ma itiꞌ andivi.
Na jandaꞌa ndo ma ndian kuꞌvi, ta jandaꞌa ndo ma ndian ndoꞌo kueꞌe taꞌyu, ta jànataku ndo ma ndian chīꞌí. Ta juuni na tava ndo ma tati xaan ña ìyo tichi kuñu ñivi ndia. Ta töve ìyo yi ña nakaꞌan ndo xuꞌunꞌ chaꞌaꞌ ña jàꞌa ndo tatan na, ti nìꞌi saani ndo ma ndatu iꞌya.
’Ta töve ìyo yi ña kundaꞌa ndo oro, ni plata, ni cobre,
ta ni yunu ndo ma tichi itiꞌ kuàꞌan ndo. Na kundaꞌa ndo iin chakuꞌúni ma jaꞌma ndo, ta koto kündaꞌa ndo inga ndichan ndo, ni yutun vatun ndo ndia, ti ma ndra jàtiñu, ni niꞌi sani ndra jitu ma ña kachini ndra.
’Ta ora ni chaa ndo iin nuu kandii iin ñuu a iin kuariya vali, na nanduku ndo iin ndian vaꞌa ña ìyo tundeeni ndo chiꞌin, ta kìndoo ndo chiꞌin na ma veꞌe na, nda kati keta ma ora ni kuꞌun ndo.
Ta ora ni kiꞌvi ndo ma veꞌe na, ìyo yi ña kañaꞌa ndo teꞌen chiꞌin na: “Ndioo na koo chiꞌin ndo”, kati ndo.
Ta tu ma ñivi ìyo ma veꞌe ikan, tìñuꞌu na ma ña kàꞌan ndo, na koo vii na takua ma tuꞌun kàꞌan ndo chiꞌin na. Va tu töve tìñuꞌu na ndo, na töve ni koo vii na takua kàꞌan ndo chiꞌin na.
Ta tu töve ndakimani na ndo, ta ni töve jàchiꞌin na ma ña kàꞌan ndo, vaꞌaga ña na kee ndo ma veꞌe na, a ma ñuu nuu ìyo na, ta jàkisi ndo ma yuyaka kaꞌìin chaꞌa ndo.
Ndicha vaꞌa ña kàꞌin chiꞌin ndo ña ma kivi ni chaa ma ora ni jakutuni Ndioo kuati ñivi ìyo ñuñivi, nduvaꞌaga ni ndeꞌe ma ñivi ìyo ñuu ikan tiá tundoꞌo, kua ma ñivi chīyo ma ñuu Sodoma chiꞌin Gomorra.
’¡Na ndeꞌe ndo! Ndyoꞌo ndian kùu ndo takua ma mvechala ta yuꞌu ni tachi̱ ndo tañu ma kiti xaan ña nàni lobo. Na ndakuu ndo ndian yati, takua yati ma koo, ta juuni na kuu ndo ndian ika, takua kùu ma livi.
Na kumi kuenda ndo ndo, vati ni jayaꞌa na ndo ndaꞌa ma ndra tiñu, ta ni kani ndra ndo ma tichi veñuꞌu kuati na.
Va ma ora ni jayaꞌa ndra ndo ndaꞌa ma ndra tiñu, na näkanini ndo chaꞌaꞌ ma ña ni kaꞌan ndo, a chaꞌaꞌ ña naja kua ìyo yi ña kaꞌan ndo, ti ora ni chaa ma ora ikan, maa ma Ndioo kùu ra, ña ni kiꞌvi ra chinituni ndo, ta katituꞌun ra naja kua ìyo yi ña kaꞌan ndo.
Vati na yöve maa ndo kùu ma ndian ni kaꞌan, ti ma ra ni kaꞌan naja kua kaꞌan ndo. Ma tichi chinituni ndo kùu ma Tati Ií ma Ndioo Tatá ndo.
’Ma tiempu ikan ni kuꞌva ndra juuni ma ndra kùu yani ndra, ña na kaꞌni na ndra, ta ma ndra kùu tatá, ni kuꞌva ndra juuni ma ndra kùu seꞌe ndra ndia. Ta ma ndra seꞌe ndra ni chikoniꞌi ndra nuu ma tatá ndra, ta kaꞌni ndra ndra.
Ta tandiꞌi ñivi ìyo ñuñivi, ni kuxaani na ndeꞌe na ndo chaꞌi. Va ma ndian jandeeni na ña koo vaꞌa na chiꞌin ma tuꞌin, nda kati yaꞌa ma tundoꞌo ikan, ni kakú na.
Ta ora ndikun na ndo ma iin ñuu, na kunu ndo kuꞌun ndo inga ñuu, vati ndicha vaꞌa ña kàꞌin chiꞌin ndo, ña ma ra Seꞌe ñivi tāchi Ndioo, ni kichi ra antea ña jachinu ndo katituꞌun ndo ma tuꞌun Ndioo ninii kaꞌnu ma ñuu Israel.
’Ta nïꞌiin ma ndra jàkuaꞌa chiꞌin matru, na töve kaꞌnuga ndra kua ma ra kùu matru ndra, ta nïꞌiin ma ndra jàtiñu, na töve kaꞌnuga ndra kua ma chitoꞌo ndra ndia.
Vati ma ndra jàkuaꞌa, ìyo yi ña kindoo vaꞌani ndra, chiꞌin ña na chaa ndra koto ndra tava chìto ma matru ndra. Ta ma ndra jàtiñu, na kindoo vaꞌani ndra chiꞌin ña na chaa ndra koto ndra tava chìto ma ra chitoꞌo ndra ndia. Ta tu yuꞌu kùi ma ra kuxini nuu ìyo veꞌe, ta ma ñivi kàꞌan na ña ma kuiꞌna Beelzebú kùi. Tu takan kàꞌan na yuꞌu, ¿naja kua chànini ndo ña ni kaꞌan na chata ma ndian ìyo kuendai ndia?, tuva takan.
’Yakan va na yüꞌvi ndo ndeꞌe ndo ma ñivi. Vati na töve ìyo nïꞌiin tuꞌun xeꞌe, ña kùu kundii xeꞌe kuaꞌaꞌ tiempu, ti ninii chìto ma ñivi yi. Ta ni inga tuku ma ña indii xeꞌe na küu kindoo yi takan kuaꞌaꞌ tiempu ndia.
Ma tuꞌun ña kàtituꞌin nuu ndo ma nuu naa iꞌya, na jaketa ndo yi ma nuu ndichin nuu ma ñivi, ta ma tuꞌun ña nàtuꞌin, ña chìtoni maa yo, na ndaa ndo ma chata veꞌe, ta kanachaa niꞌi ndo yi nuu ma ñivi.
Na yüꞌvi ndo ndeꞌe ndo ma ndian chàꞌni ma kuñu yo, vati na küu kaꞌni ma tati ma anima yo. Vaꞌaga ña na yuꞌvi ndo ndeꞌe ndo ma Rachaꞌnu Ndioo, ti rakan kùu ra, ña kùu jandiꞌi ra nuu ma kuñu ndo, chiꞌin ma tati ma anima ndo, ta jakuꞌun ra yi andayaꞌ.
’Ta, ¿a kùu jata ma ñivi uvi taꞌan saa kuati chiꞌin iin pesuni?, kùuni ndo. Ta na küu koyo ndri ma nuñuꞌuꞌ iꞌya, tuva na chäꞌa ma Ndioo ña jàꞌa ndri yi ndia.
Vati nda ma ixi xini ndo, cha kāꞌvi vaꞌa ma Rachaꞌnu Ndioo taꞌiiꞌiin yi.
Na yüvi ndo, ti vaji kuaꞌaꞌ ma saa kuati ikan, va na tüvi kaꞌnuga ndaa ndri kua maa ndo.
’Ta tu ìyo nda yo kàꞌan tuꞌin nuu kaꞌìin kuaꞌaꞌ ñivi, nda mai ni kaꞌin chaꞌaꞌ na nuu ma Tatái, ra ìyo andivi ndia.
Va ma ndian kàꞌan ña töve nàkoto na yuꞌu nuu kaꞌìin kuaꞌaꞌ ñivi, nda mai ni kaꞌin ña töve nàkotoi na nuu ma Tatái, ra ìyo andivi ndia.
’Koto näkanini ndo ña yuꞌu vàchi jaꞌi ña na koo vaꞌa ma ñivi ìyo ñuñivi, ti na yüvi takan kùu yi. Vati yuꞌu vàchi jaꞌi ña na kanitaꞌan ndo chiꞌin taꞌan ndo.
Ti vàchi jaꞌi ña na kanitaꞌan ma ndraꞌii, chiꞌin juuni ma tatá ndra, ta ma ñivi ñaꞌa, chiꞌin juuni maꞌá vi, ta ma ñivi chanu, ni kanitaꞌan vi, chiꞌin ña kaꞌnu vi ndia.
Ta takan kùu yi ña taꞌiiꞌiin ma ñivi, ni kanitaꞌan na, juuni chiꞌin ma ñivi na.
’Ta tu ìyo ndian kùuniga na ndeꞌe na ma tatá na, chiꞌin maꞌá na, tiá kua mai, na töve ìyo yi ña kuu na ma ndian ìyo kuendai. Ta tu ìyo nda ndian kùuniga na ndeꞌe na ma ndraꞌii seꞌe na, a ñivi ñaꞌa seꞌe na tiá kua mai, na töve ìyo yi ña kuu na ma ndian ìyo kuendai.
Ta ma ndian töve kùuni na tandikun na chatai chiꞌin kruu na, ikan na ndeꞌe na tundoꞌo takua ni ndeꞌi tundoꞌo nuu kruu, ndiakan na töve ìyo yi ña kuu na ma ndian ìyo kuendai ndia.
Ta ma ndian kùuni na jakakú na na nuu ndèꞌe na tundoꞌo chaꞌi, ni kuvi na. Va ma ndian ni kuvi chaꞌi jàꞌa ma tundoꞌo, ni kakú na.
’Ta ma ndian kìꞌin kuenda ndo, juuni kìꞌin kuenda na yuꞌu ndia. Ta ma ndian kìꞌin kuenda yuꞌu, juuni kìꞌin kuenda na ma Rachaꞌnu tāchi yuꞌu ndia.
Ta ma ndian kìꞌin kuenda iin ma ra kàꞌan chiꞌin tuꞌun yuꞌu Ndioo, chaꞌaꞌ ña ra vàchi kuenda Ndioo kùu ra, ni niꞌi na yaꞌvi na, indukuni takua nìꞌi ma ra kàꞌan chiꞌin tuꞌun yuꞌu Ndioo. Ta ma ndian kìꞌin kuenda iin ndian ndicha vaꞌa, chaꞌaꞌ ña ndian yaꞌa vaꞌa kùu na, ni niꞌi na yaꞌvi na, indukuni takua nìꞌi ma ra vaꞌa ikan yi ndia.
Ta nda ndian nikuuni, ña chàꞌa na jitu iin yachin takuii vichin koꞌo ma ndiakuati iꞌya, chaꞌaꞌ ña ndian chàkunuu chiꞌi̱n kùu na, ndicha vaꞌa ña kàꞌin chiꞌin ndo ña Ndioo ni kuꞌva ra yaꞌvi na ndia ―kàti Jesuu.
Takan kūu ta ora chīnu kāꞌan Jesuu takan chiꞌin ma ndi uchi uvi ma ndra jàkuaꞌa chiꞌin ra, tajan kēe ndio ra ma ikan, kuàkatituꞌun ra tuꞌun Ndioo, ta kua jànaꞌa ra yi nuu ma ñivi ìyo ma ñuu, ña kùu ndaꞌaꞌ ma ñuꞌuꞌ ikan.
Ta ma Xuva, ra jàkunduta ña indii tichi vekaa, chīto ndio ra ndisaa ma ña jàꞌa Cristu. Tajan tāchi ndio ra uvi uni ma ndra jàkuaꞌa chiꞌin ra ña na kundeꞌe ndra Jesuu,
ta ndakatuꞌun ndra teꞌen nuu ra:
―¿A ndicha ña yoꞌo kùu ma Cristu, ra ìyo yi ña kichi, a ìyo yi ña kuatu ndi inga ra? ―kàti ndra chiꞌin ra.
Tajan Jesuu teꞌen nākaꞌan ra chiꞌin ndra:
Na katituꞌun ndo nuu ra ña ma ndian kuaá, cha ndèꞌe na, ta ma ndian koxo cha chìka na, ta ma ndian kùꞌvi jàꞌa kueꞌe taꞌyu cha ndāꞌa na ndia. Ta ma ndian soꞌo cha chìni na, ta ma ndian cha chīꞌí nàtaku na, ta ma ndian ndaꞌvi chìni na ma tuꞌun Ndioo ña jàkakú na.
Na sii kuuni ma ndian endee töve jàña ña chìnuni ma ña kàꞌin ―kàti Jesuu chiꞌin ma ndra chàkunuu chiꞌin Xuva.
Takan kūu ta ora cha kàchaꞌan ndio ndra, tajan teꞌen nākaꞌan Jesuu chaꞌaꞌ ma Xuva nuu ma ñivi:
―¿Niyi kùu ma ña chāndeꞌe ndo ma tichi kuꞌu ora chāꞌan ndo? ¿A iin ndoó vixi ña jākisi tati kùu yi?, kùuni ndo.
Ta tu yüvi takan kùu yi, ¿nda ña kùu ma ña chāndeꞌe ndo?, tuva takan. ¿A chāndeꞌe ndo iin ra yaꞌa vaꞌa jaꞌma ñùꞌu, ta vii yi?, kùuni ndo. ¿A tüvi chàꞌa ndo kuenda ña ma ndian chàkuꞌun jaꞌma takan, ìyo na veꞌe ma ndra kùu rey?
Va na katituꞌun ndo, ¿nayi kùu ma ña chāndeꞌe ndo? ¿A iin ra kàꞌan chiꞌin tuꞌun yuꞌu Ndioo kùu ra?, kùuni ndo. Ndicha vaꞌa ña takan kùu yi. Ta iin ra kaꞌnuga kùu ra kua inga ma ndra kàꞌan chiꞌin tuꞌun yuꞌu Ndioo.
Vati nuu ma tutu Ndioo teꞌen kàꞌan yi chaꞌaꞌ ma Xuva:
Yuꞌu, ni tachi̱ ma ra kùu tatuin itiꞌ nuu̱n,
ikan na jandovaꞌa ra ma itiꞌ nuu ni chaun, kàti yi.
Ndicha vaꞌa ña kaꞌin chiꞌin ndo, ña nïꞌiin ma ndraꞌii ìyo tañu ma ndra ìyo vitin, töve kaꞌnuga ndra kua ma Xuva, ra jàkunduta. Ta vaji ndicha ña takan kùu yi, va ma nuu chàꞌnda Ndioo tiñu andivi, ma ra valiga kùu ma ra kaꞌnuga kua ma Xuva.
’Nda ma kuiya kēta Xuva, ra jàkunduta, ta nda vitin, ma nuu chàꞌnda Ndioo tiñu andivi cha ìyo kuaꞌaꞌ ñivi ña cha jākanaa vi ña kiꞌvi na kuenda yi. Ta ma ndian nànduku na naja kua kìꞌvi na kuenda yi, ndiakan kùu ma ndian cha kundee na nīꞌi na yi.
Ta ndisaa ma ndra kàꞌan chiꞌin tuꞌun yuꞌu Ndioo, ta chiꞌin ña kàꞌan ma ley Ndioo ña tāa Moisés, kātituꞌun ndra naja kua kàa ma nuu chàꞌnda Ndioo tiñu andivi, nda ora kēta tiempu ña kēta ma Xuva, ra jàkunduta.
Ta tu kùuni ndo chinuni ndo ma tuꞌun iꞌya, Xuva ra jàkunduta, kùu ma ra nàni Elía, ra kàꞌan chiꞌin tuꞌun yuꞌu Ndioo, ti rakan kùu ma ra ìyo yi kichi niku.
Yakan va ma ndian chàtaꞌani tasoꞌo ma ña kàꞌin, na tasoꞌo na yi.
’¿Nda yo chiꞌin kùu jando indukuni ma ñivi ìyo tiempu iꞌya?, kùuni ndo. Ndiakan kùu na tava kùu ma ndiakuati cheꞌe, ña ma ora chūnandi na chàsiki na nuu yaꞌvi, ta ndiakan teꞌen kanachaa niꞌi na nuu meru na:
“Tīvi ndi tuvilu, va tüvi nī tachaꞌa ndo. Ta chīta ndi yaa ndaꞌvi, ta töve nī chaku ndo.”
Vati kīchi ma Xuva, ra jakunduta, ña töve nī chachi ta töve nī chiꞌi, ta kāti ndo ña ra ìyo tati xaan chiꞌin kùu ra.
Ta ikan jan kīchi ndio yuꞌu ma ra Seꞌe ñivi tāchi Ndioo, ra chàchi, ta chìꞌi ndisaa nakuyi. Ta ma ñivi kàꞌan na chata ra teꞌen: “Rakan kùu ra chàchi kuaꞌaꞌ ta kùu ra iin ra chìní, ta juuni ndìkitaꞌan ra chiꞌin ndian jàꞌa kuati, ta chiꞌin ma ndian nàkaꞌan xuꞌunꞌ kuenda ñuu Roma.” Takan kàti na. Va tava ma Ndioo nduvaꞌa ìyo chinituni ra, ta ma ña vaꞌa ña jàꞌa Ndioo jànaꞌa yi ña ìyo chinituni ra.
Takan kūu tajan ndisaa ma ñuu nuu yāꞌa Jesuu, ma nuu jāꞌa ra kuaꞌaga ma ndatu ra, kūxaan ra chiꞌin na ti töve nī sama na ma kua ìyo na, ta teꞌen kīchaꞌa ndio ra kàꞌan ra nuu na:
―¡Ndaꞌvi taꞌan ndyoꞌo ñivi ñuu Corazín! Ta, ¡ndaꞌvi taꞌan ndyoꞌo ñivi ñuu Betsaida! Vati ndicha ña ndēꞌe ndo ma ndatu kaꞌnu ña jàꞌi ñuu ndo. Ta töve nī sama ndo kua ìyo ndo. Vati tu jaꞌi ma ndatu kaꞌnu takan niku nuu ma ñivi ñuu Tiro, ta ñuu Sidón, tatiempu cha sāma na ma kua ìyo na niku, ta cha jānaꞌa na yi chiꞌin ña chàkuꞌun na ma jaꞌma yaꞌa chaꞌnu, ta cha chōso na ma yuyaa chata na ndia niku.
Va yuꞌu kàꞌin chiꞌin ndo ña ora ni chaa ma kivi ña ni jakutuni ma Ndioo kuati ma ñivi, nduvaꞌaga ni ndeꞌe ndo tundoꞌo kua ma ñivi ìyo ñuu Tiro, ta Sidón.
Ta ndyoꞌo ñivi ñuu Capernaum, ¿a chànini ndo ña ni ndaa ndito ndo kuꞌun ndo andivi?, kùuni ndo. Va töve ti nda andayaꞌ nuu ndèꞌe ma ndian chīꞌí tundoꞌo, ikan ni jakanai ndo. Vati tu nuu ma ndian ñuu Sodoma, jāꞌi ma ndatu kaꞌnu niku, ma tava jāꞌi yi nuu ndo, ma ndian ñuu ikan, cha sāma na vitin ma takua ìyo na niku.
Va ndicha vaꞌa ña kàꞌin chiꞌin ndo, ña ma ora ni chaa ma kivi ña ni jakutuni Ndioo kuati ma ñivi, nduvaꞌaga kaꞌvi, ni ndeꞌe ndo tundoꞌo, kua ma ñivi ñuu Sodoma. ―Takan kàti Jesuu.
Takan kūu ta ma tiempu ikan, teꞌen nākaꞌan Jesuu chiꞌin Ndioo:
―Yaꞌa jàkaꞌnui ñu̱n yoꞌo Tatá, ra chàꞌnda tiñu andivi chiꞌin ma nuñuꞌuꞌ ñuñivi, vati ma tuꞌun xeꞌe ña ìyo chiꞌun, na töve nī janaꞌun yi nuu ma ndian ìyo chinituni, ta yaꞌa chìto ña kàꞌan, vati nuu ma ndian ndaꞌvini jānaꞌun yi.
Ndicha ña takan kūu yi Tatá, ti kua kūuni maun kùu yi.
’Ta ndisaa ma ña ìyoi, cha nākuꞌva ma Tatái yi nui. Ta nïꞌiin ñivi, töve nàkoto vaꞌa na yuꞌu ra kùu Seꞌe ra, ti uvanuu ma ra nàkoto vaꞌa yuꞌu, kùu ma Tatái. Ta nïꞌiin ñivi töve nàkoto vaꞌa na ma ra kùu Tatái, ti uvanuu ma ra nàkoto vaꞌa ra kùu yuꞌu, ra kùu Seꞌe ra chiꞌin nda ndian ni kùuni ña janaꞌi ma Tatái nuu na ndia.
Ta ndisaa ndyoꞌo ndian nduvaꞌa chitatu, chaꞌaꞌ ña yaꞌa jàtiñu ndo, ta chaꞌaꞌ ña yaꞌa vee ndiso ndo, na kichi ndo nui, ta kuꞌvai nuu nindee ndo.
Ta tandiꞌi ndyoꞌo ndian chàtaꞌani jàchiꞌin ma tuꞌun kàꞌin, ndyoꞌo ndian chàtaꞌani kutuꞌva ma ña chìtoi, chaꞌaꞌ ña yaꞌaga jàndeeni̱ ndeꞌi ndo, ta chaꞌaꞌ ña kùi iin ra masu anima ndia. Tu ndicha ña takan jàꞌa ndo yi, tajan ni niꞌi ndo nuu nindee anima ndo iꞌya.
Takan kūu iin kivi ora nindee ñivi judíu, Jesuu chàkunuu ra chiꞌin ndra jàkuaꞌa chiꞌin ra iin nuu kàa trigu. Ta tava ma ndra jàkuaꞌa chiꞌin ra nduvaꞌa chāñu soko ndra, yakan va kīchaꞌa ndio ndra chàꞌnu ndra yoko ma trigu, ta kīchaꞌa ndra kàchachi ndra ma chiti yi.
Ta ora ndēꞌe ndio ma ndra fariseu ña kàjaꞌa ndra, ta teꞌen nākaꞌan ndra chiꞌin Jesuu:
―Na ndeꞌun ña jaꞌa ma ndra jàkuaꞌa chiꞌun, ti ndrakan kàjaꞌa ndra iin ña töve ìyo yi ña jaꞌa ndra ma kivi nindeo ―kàti ndra chiꞌin Jesuu.
Ta Jesuu teꞌen nākaꞌan ra chiꞌin ndra:
―¿A takäꞌan jàkuaꞌa ndo ma nuu kàꞌan yi naja kua jāꞌa ma David chiꞌin ma ndra meru ra ora chāñu soko ndra niku?
Raꞌya kīꞌvi ra ma tichi veñuꞌu Ndioo, ta chāchi ra ma paan ií ña kaꞌìin ma ikan. Ta yakan ti töve ìyo yi ña kachi ra yi, ta ni ma ndra kùu meru ra, ti uvanuu ma ndra kùu kachi yi, kùu ma ndra kùu sutu ni.
¿A takäꞌan jakuaꞌa ndo nuu ma Ley Ndioo ña tāa Moisés, ma nuu kàꞌan yi ña ma ndra kùu sutu veñuꞌu, vaji töve nindee ndra ma kivi nindee yo, na yöve iin kuati kùu yi kuenda ndra?
Va yuꞌu kàꞌin iin nakuyi ña ndicha chiꞌin ndo, iꞌya ndaa iin ra kaꞌnu tiaga kua ma veñuꞌu kaꞌnu ndian judíu.
Ta ndyoꞌo, ¿a juuni takäꞌan kutunini vaꞌa ndo ma ña kàꞌan yi nuu ma tutu Ndioo iꞌya ña kàꞌan ndo takan? Vati teꞌen kàꞌan yi nuu yi: “Yuꞌu kùuni̱ ña na kundaꞌvini ndo ndeꞌe ndo ma ñivi, ta töve kùuni̱ ña ndakimani ndo ma Rachaꞌnu chiꞌin ma kiti sòkó ndo nuu ra.” Tu ndicha ña cha chìto ndo ña kàꞌan ma tutu tāa Moisés, na töve ìyo yi ña kaꞌni ndo ma ndian töve ìyo nïꞌiin kuati.
Ndicha vaꞌa ña ma ra Seꞌe ñivi tāchi Ndioo, ìyo ndatu ra chaꞌaꞌ ma kivi nindee yo.
Tajan kēe ndio Jesuu kuàꞌan ra ma nuu ndaa ra ikan, ta chāa ra nuu ndaa iin veñuꞌu vali ma ndian judíu, ta kīꞌvi ra tichi yi.
Ta ndēꞌe ra ña ma tichi yi, nandi iin ra ndaꞌaꞌ ití. Va tava nànduku ndra naja kua jàꞌa ndra, ta kāꞌan Jesuu iin ña tüvi vaꞌa, ta chiꞌin yakan kùu naniꞌi ndra naja kua tisokuati ndra ra. Tajan teꞌen chīkatuꞌun ndra nuu ra:
―¿A kùu jandaꞌa yo iin ndian kuꞌvi ma kivi nindee yo? ―kàti ndra chiꞌin Jesuu.
Ta Jesuu teꞌen nākaꞌan ra chiꞌin ndra:
―¿Nda ndyoꞌo nikuuni, tu ìyo iin mvechala jàna ndo, ta ndeꞌe ndo ña koyo ri iin tichi soko kono, ma kivi nìndee ndo, a töve ìyo yi ña kuꞌun ndo, ta tava ndo ri?, kùuni ndo.
Tu tavaniꞌi yo ndrikan ña kùu ndri iin kitini, kùuni yi kaꞌan yi ña, ¡ìyo ga kuenda yi ña tavaniꞌi yo iin raꞌii kua ma mvechala! Chaꞌaꞌ yakan kùu yi ña, kùu jaꞌa yo ma ña vaꞌa ma kivi nindeo.
Tajan teꞌen nākaꞌan ndio Jesuu chiꞌin ma ra ndaꞌaꞌ ití:
―Jànakee ndaꞌun ―kàti Jesuu chiꞌin ra.
Tajan jānakee ndio ra ma ndaꞌaꞌ ra, ta kīndoo vaꞌa vaꞌa yi, kua kàa ma inga chiyo ndaꞌaꞌ ra.
Ta ora kēe ndio ma ndra fariseu ma tichi veñuꞌu ikan, tajan kīchaꞌa ndra jandoꞌiin tuꞌun ndra, naja kua ìyo yi ña jàꞌa ndra, ta kaꞌni ndra Jesuu.
Takan kūu ta ora chīto Jesuu ña takan chànini ma ndra fariseu, tajan kēe ndio ra ma ikan, ta nduvaꞌa kuaꞌaꞌ ñivi tāndikun na chata ra. Ta jàndaꞌa Jesuu tandiꞌi ma ndian kuꞌvi,
ta kàtituꞌun ra nuu na ña koto kätituꞌun na nuu kaꞌìin kuaꞌaꞌ ñivi nda ra kùu ra.
Teꞌen kūu yi, ikan na chinu ma tuꞌun kāꞌan ma Isaía, ra kāꞌan chiꞌin tuꞌun yuꞌu Ndioo, ma ora kāꞌan ra teꞌen:
Raꞌya kùu ma ra jàꞌa tiñu nui, ra kāchi̱n,
ta ra yaꞌa kùuni̱ ndeꞌi, ña yaꞌa chisii̱ ndeꞌi.
Ni jakoyoi ma Tati Ií chata ra.
Ta rakan ni katituꞌun ra nuu ñivi ìyo ninii kaꞌnu ñuñivi naja kua kuu ndakuu na ñivi ndaa kuenda Ndioo.
Na töve ni natuꞌun ra chiꞌin ma ñivi, ta na töve ndaꞌyu niꞌi ra nuu na ndia,
ta ni nïꞌiin ñivi töve ni kuni na ma tati ra ma kai ndia.
ta ni töve ni ndaꞌva ra ma mecha ña ja kichaꞌa ndañuꞌma yi,
nda kati jakanaa jiꞌna ra ma ñivi kuenda ra, tajan ni jandiꞌi ra nuu ma kuati.
Ta ninii kaꞌnu ma nuñuꞌuꞌ ñuñivi ni jandeeni na kuatu na,
nda kati ni jaꞌa ra ña na koo vaꞌa na.
Takan kūu tajan chāndaka ma ñivi iin ra ndiso tati xaan ña kuaá ta ñiꞌi nuu ma Jesuu. Ta ma Jesuu jāndaꞌa ra ma tinuu ra chiꞌin ma yuꞌu ra, ikan na kuu ndèꞌe ndiko ra ta juuni kùu kaꞌan ra ndia.
Tajan ndisaa kuii ma ñivi, ndava kuàꞌan tati na, ta teꞌen kīchaꞌa na chìkatuꞌun taꞌan na:
―¿A yüvi ra seꞌe David kùu raꞌya?, kùuni ndo ―kàti na.
Ta ora chīni ndio ma ndra fariseu ña takan kàꞌan na, tajan teꞌen kīchaꞌa ndra kàꞌan ndra:
―Ma kuiꞌna nàni Beelzebú ña kuxini nuu ma tati xaan, yakánꞌ kùu ma ña chāꞌa ma ndatu ikan nuu raꞌya, ikan na kuu tava ra yi kuñu ma ñivi ―kàꞌan ndra.
Va tava Jesuu cha chìto ra naja kua chànini ndra, yakan va teꞌen kīchaꞌa ndio ra kàꞌan ra nuu ndra:
―Tu kànitaꞌan ñivi ìyo iin ñuu juuni chiꞌin maa na, ni ndiꞌi nuu na. Ta tu ìyo ñivi ìyo iin veꞌeni ta kanitaꞌan na juuni chiꞌin maa na, ni ndiꞌi nuu na chiꞌin nda ma veꞌe na ndia.
Ta juuni kàꞌin ña tu kànitaꞌan ñivi Satanaa chiꞌin juuni maa na, juuni ni ndiꞌi nuu na, vati na küu kanitaꞌan ma kuiꞌna juuni chiꞌin ma ñiviánꞌ. Ti tu jaꞌánꞌ takan, numini ni ndiꞌánꞌ chiꞌin ñiviánꞌ.
Tu chànini ndo, ña chiꞌin ndatu Beelzebú tàvai ma tati xaan, tajan juuni ma ndian tàva tati xaan ndiso ma ñivi ña ìyo tañu ndo, juuni maa na ni tisokuati na ndo, ti tüvi vaꞌa chànini ndo.
Vati tu yuꞌu tàvaniꞌi̱ tati xaan ndiso ñivi chiꞌin ndatu Ndioo, yakan kùuni yi janaꞌa yi ña cha ìyo ma nuu chàꞌnda Ndioo tiñu chiꞌin ndo.
¿Nayi ìyo yi ña jaꞌa iin ñivi, ta kùu kiꞌvi na suꞌu na veꞌe iin ra yaꞌa niꞌi?, kùuni ndo. ¿A töve ìyo yi ña kuꞌni jiꞌna na ra?, kùuni ndo. Ndicha ña kùu jaꞌa na yi, uvaa ña tu jàꞌa na takan.
’Ma ndian töve ìyo kuendai, ndian xaani ndeꞌe yuꞌu kùu na. Ta ma ndian töve ndàkiꞌin ma tuꞌun kàꞌin, va kàtituꞌun na inga tuku tuꞌun ña jàkanuu yi xini ma ñivi, ndiakan töve ñivi kuendai kùu na ndia.
’Yakan va yuꞌu kàꞌin ña ma Ndioo, jàkaꞌnuni ra kuati ma ndraꞌii, chiꞌin tandiꞌi ma tuꞌun tiꞌini ña kàꞌan ndra ndia. Va tu kàꞌan tiꞌini ndra chata ma Tati Ií Ndioo, na töve ni jakaꞌnuni ra ma kuati ndra tuva takan.
Ta tu kàꞌan tiꞌini ma ñivi chata ma ra Seꞌe ñivi tāchi Ndioo, ma Rachaꞌnu Ndioo ni jakaꞌnuni ra ma kuati. Va tu kàꞌan tiꞌini na chata ma Ra Tati Ií Ndioo, töve ni jakaꞌnuni ma Ndioo kuati na, ni ma ñuñivi ña ìyo vitin, ta ni ma ña ni koo itiꞌ nuu töve ni jaꞌa ra yi ndia.
’Tu tachi ndo iin yutun vaꞌa, ni kuꞌva run ma chiti vaꞌa kachi ndo. Ta tu töve vaꞌa ma yutun tàchi ndo, ni kuꞌva run ma chiti väꞌaꞌ. Ta takan kùu yi ña chiꞌin ma chiti run, cha nakoto yo nda yutun kùu run.
¡Ndyoꞌo tatá ndian xaan tava xaan ma koo! ¿Naja kua kùu yi ña kàꞌan ndo ma tuꞌun vii ta vaꞌa, ta juuni maa ndo kùu ma ndian kini? Ndisaa ma tuꞌun ña kàya ma anima yo, yakan kùu ma ña kàꞌan yo.
Vati taku ma raꞌii vaꞌa, mamaa ña vaꞌa kùu ma ña kàꞌan ra, ti ña vaꞌa kùu ma ña ìyo tichi anima ra. Ta ma raꞌii ña töve vaꞌa, mamaa tuꞌun kini kùu ma ña kàꞌan ra, ti ña kini kùu ma ña ìyo tichi anima ra.
Ta yuꞌu kàꞌin ña ma kivi ña ni jakutuni ma Ndioo kuati ma ñivi, tandiꞌi ndo ìyo yi ña kuꞌva ndo kuenda chaꞌaꞌ ma nda tuꞌun kini nikuuni ña kāꞌan ndo ndia.
Vati juuni chaꞌa ma tuꞌun ña kàꞌan ndo, yakan kùu yi ña ni jandondaa yi ma kuati ndo, tuva ndian ìyo kuati kùu ndo a töve.
Tajan uvi uni ndra fariseu, chiꞌin ndra kùu matru ña jàkuaꞌa tutu Ndioo, teꞌen nākaꞌan ndra chiꞌin Jesuu:
―Matru, kùuni ndi ndeꞌe ndi ña na jaꞌun iin ndatu ―kàti ndra.
Ta Jesuu teꞌen nākaꞌan ra chiꞌin ndra:
―Ma ndian kini, chiꞌin ndian töve ìyo tundeeni Ndioo chiꞌin kùu ma ndian chìkan na ña na jaꞌi iin ndatu ndēꞌe na. Va yuꞌu kàti̱ ti tüva ga ni janaꞌa Ndioo ndatu nuu na, vati uvaa ma ndatu ña jāꞌa Jonás tajiꞌna. Yakani kùu ma ña ni ndeꞌe na.
Vati takua tāꞌan ma Jonás ña chūndii ra uni kivi, ta uni chanikuaa tichi ma tiakaꞌ kaꞌnu, juuni takan ni taꞌan yuꞌu ra kùu Seꞌe ñivi tāchi Ndioo, ti ni kundii ra uni kivi, ta uni chanikuaa tichi ñuꞌuꞌ ndia.
Yakan va ma ñivi chīyo ñuu Nínive ni jaketa ndiko Ndioo na, tajan ni tachi ra na ña na tisokuati na ñivi ìyo tiempu iꞌya ora ni tikuꞌva ra kuati ñivi. Vati ma ñivi ñuu Nínive ndākoo na kuati jāꞌa na ta chīkoniꞌi ndiko na itiꞌ Ndioo ora kātituꞌun Jonás tuꞌun Ndioo nuu na. Yakan va yuꞌu ra kàtituꞌun nuu ndo kaꞌnugai kua Jonás.
’Ora kèe iin ma tati xaan tichi kuñu iin raꞌii, chàkunuu yi ma nuñuꞌuꞌ ití nànduku yi nuu kùu nindee yi. Ta tu töve nàtaꞌan yi ma nuu nindee yi, ta kīchaꞌa ndio yi nàkanini yi teꞌen:
“Vaꞌa ga ña chikoniꞌi ndikoi ma veꞌe nuu chīyoi niku”, kàti yi. Tajan ma ora chīkoniꞌi ndio yi, ta nàtaꞌan yi ma raꞌii ikan ña kàa ra tava kàa iin veꞌe ña tüva ña koo tichi, ña vii vaꞌa nātiꞌvi yi, ta ndōvaꞌa vaꞌa yi.
Tajan kuàꞌan ndio yi, ta jàtiꞌvi taꞌan yi inga ucha taꞌan ma tati xaan ga kua maa yi, ta ndisaa ndio yi kìꞌvi yi tichi kuñu ma raꞌii ikan, ta ma nuu ndiꞌi nia kaꞌvi ga ndèꞌe ra tundoꞌo jàꞌa yi, kua ma ora kīchaꞌa yi. Ta takan ni taꞌan ma ndian kini ña ìyo ma ñuñivi iꞌya vitin.
Juuni ndaa Jesuu jànaꞌa ra nuu ma ñivi, ora chāa ma maꞌá ra, chiꞌin ndra yani ra, ta ñivi taꞌan ra, ña kùuni vi natuꞌun vi chiꞌin ra. Va tava kīndoo vi ma nukeꞌe, ti nī kuu kiꞌvi vi.
Yakan va ìyo iin yo kēe chākatituꞌun nuu Jesuu, ta teꞌen nākaꞌan ra chiꞌin ra:
―Nukeꞌe ndaa maꞌun, chiꞌin ndra yaniun, ta ñivi taꞌun, ña kùuni vi kaꞌan vi chiꞌun ―kàti ra chiꞌin Jesuu.
Va Jesuu teꞌen nākaꞌan ra chiꞌin ma ra chākatituꞌun nuu ra:
―¿Yo kùu maꞌi, ta yo kùu ma ndra yani̱, ta ñivi taꞌin?, kùuniun.
Tajan kīchaꞌa ra jànandaꞌa ra nuu kaꞌìin ma ndra jàkuaꞌa chiꞌin ra, ta teꞌen nākaꞌan ra:
―Ndiaꞌya kùu maꞌi, ndra yani̱, ta ñivi taꞌin.
Vati nda ndian nikuuni ña jàꞌa ña kùuni ma Tatái ra ìyo andivi, ndiakan kùu ma ndra yani̱, ñivi taꞌin, ta maꞌi ―kàti Jesuu.
Takan kūu tajan juuni ma kivi ikan, kēe Jesuu ma veꞌe nuu ìyo ra, ta chākunandi ra yuꞌu lakuna.
Ta tava yaꞌa kuaꞌaꞌ ñivi kūtiꞌvi ma nuu nàndi ra, yakan va Jesuu ndāa ndio ra tichi iin varku ña ndaa ma ikan, ta chūnandi ra, juuni yanga ndatu ma ñivi ña kùuni na tasoꞌo na ma ña ni kaꞌan ra ma yuꞌu lakuna.
Tajan kīchaꞌa ndio ra kàꞌan ra kuaꞌaꞌ nakuyi nuu na chiꞌin mamaa kuꞌva. Ta teꞌen nākaꞌan ndio ra chiꞌin na:
―Ìyo iin ra tàchi, ña kēe ra kuàꞌan ra kuàtachi ra.
Ta ora tāchi ra ma chiti, ta itaꞌvi yi kāchita ma tichi itiꞌ, ta ndēꞌe ma saa yi, ta nūu ndri ma nuu kàndoyo yi, ta kāchachi ndiꞌi ndri yi.
Ta itaꞌvi yi va kōyo tañu yuu. Ta ikan ti nuuni yoso ma ñuꞌuꞌ, ti mamaa yuu kùu yi. Ma chiti ikan numini nākaꞌndi yi, ti na töve kokon kandoyo ma yuti.
Va ora ñukaꞌñu ndií, nduvaꞌa kuii xīi ndio yi, ta nātii yi, ti töve kunu indii ma yoꞌo yi.
Ta inga itaꞌvi ma chiti, va kāchita yi tañu ma kuꞌu iñu, ta ma iñu ikan numini chāꞌnu yi, ta chāsi yi nuu yi, ta chīꞌi yi.
Takan kūu ta inga itaꞌvi ma chiti, va kāchita yi ma nuu ìyo ñuꞌuꞌ vaꞌa, ta nduvaꞌa kuii kuaꞌaꞌ ma trigu kākee nuu yi, ìyo yoko ma trigu ña kēe iin cientu chiti nuu, ta ìyo yoko ña kēe uni xiko chiti nuu, ta ìyo inga yi ña kēe oko uchi chiti nuu yi.
Nda ndyoꞌo chìni ndo ña kàꞌin, na tasoꞌo ndo yi.
Tajan ma ndra jàkuaꞌa chiꞌin Jesuu cha jàyatin ndra ndra nuu ndaa ra, ta chīkatuꞌun ndra nuu ra naja kàꞌan ra chiꞌin kuꞌva nuu ma ñivi.
Tajan Jesuu teꞌen nākaꞌan ndio ra chiꞌin ma ndra jàkuaꞌa chiꞌin ra:
―Nuu ndyoꞌo va chàꞌa Ndioo ña na koto ndo ma tuꞌun xeꞌe ña ìyo chiꞌin ra nuu chàꞌnda ra tiñu, va nuu ma ñivi ikan, töve.
Ta tu jàtiñu vaꞌa ndo kuenda Ndioo, ni tindee ra ndo tiá kuaꞌaꞌ. Va tu tüvi jàtiñu vaꞌa ndo takua kùuni ra, vaji tiania ma tiñu jàꞌa ndo ìyo, va tandiꞌi yi ni kindaa ndiko ra yi.
Chaꞌaꞌ yakan kùu yi ña kàꞌin ma tuꞌun iꞌya nuu na chiꞌin kuꞌva. Vati ma ñivi ikan ndèꞌe na, va töve jàchiꞌin na ma ña ndeꞌe na, chini na, va töve tasoꞌo na, ta ni töve kutunini na ña kàꞌin ndia.
Ta takan kūu yi ña jāchinu ma ra kāꞌan chiꞌin tuꞌun yuꞌu Ndioo, ra nàni Isaía ma ña kāꞌan ra niku, ti rakan teꞌen kāꞌan ra:
Vaji chìni na, ma ña kàꞌin, va töve kutunini na yi.
Ta vaji ndèꞌe na yi, va na küu kuꞌva na kuenda nayi kùu yi.
ta ndasi ma soꞌo na,
ta ndàsi ma tinuu na,
ikan na küu ndeꞌe na, ta tàsoꞌo na ma ña kàꞌin.
Ta juuni ndasi ma chinituni na,
ikan na küu ga chikoniꞌi ndiko na chiꞌi̱n,
kuenda ña jàndaꞌi na tuva kuꞌvi na ndia.
’Va na sii kuuni ndyoꞌo, ti ìyo tinuu ndo ña ndichin ndèꞌe, ta ìyo soꞌo ndo ña chìni.
Ndicha vaꞌa ña kàꞌin chiꞌin ndo, ña kuaꞌaꞌ ma ndra kāꞌan chiꞌin tuꞌun yuꞌu Ndioo, ta inga tuku ma ñivi vaꞌa ña kūuni na ndeꞌe na ma ña ndèꞌe ndo vitin, va töve nī ndeꞌe na yi. Kūuni na tàsoꞌo na ma ña chìni ndo vitin, va töve nī kuu yi ndia.
’Kùuni̱ ña na tasoꞌo vaꞌa ndo naja kua kùuni ma kuꞌva ña kàꞌan chaꞌaꞌ ma ra tàchi kaꞌan yi.
Ma ndian tàsoꞌo ma tuꞌun kàꞌan chaꞌaꞌ ma nuu chàꞌnda Ndioo tiñu, ta töve kùtunini na ma ña kùuni yi kaꞌan yi, ndiakan kùu na tava kùu ma chiti trigu ña kāchita ma tichi itiꞌ, ti ndiakan ora cha yāꞌa ña chīni ndio na ma tuꞌun vaꞌa Ndioo, tajan vàchi ndio ma kuiꞌna, ta janaa ndio yi ma tuꞌun Ndioo ña cha ìyo chiꞌin na ma tichi anima na.
Ta ma chiti ña tāchi tañu yuu, yakan va kùu yi, tava kùu ma ndian chìni ña kàꞌan ma tuꞌun vaꞌa Ndioo, ta ndàkiꞌin na yi chiꞌin ndisaa anima na,
va tava töve ìyo kuaꞌaꞌ yoꞌo na, tava kùu ma chiti jàꞌa ma yuu, yakan kùuni yi kaꞌan yi ña ndiakan chìnuni na tuꞌun Ndioo va tia tiempuni, ta ndàkoo na yi. Vati chaꞌaꞌ ma tuꞌun iꞌya, ora kìchaꞌa na ndèꞌe na tundoꞌo chaꞌaꞌ yi a kànitaꞌan ñivi chiꞌin na chaꞌaꞌ yi, numini jàña na ña chìnuni na yi.
Ta ma chiti ña tāchi tañu iñu, yakan, va kùu yi tava kùu ma ndian chìnuni ma tuꞌun Ndioo, va chìtuꞌun ga na tiaga chaꞌaꞌ ma ndatiñu ña ìyo nuu na ma ñuñivi iꞌya, ta juuni chaꞌaꞌ ña yaꞌa ga kùuni na ndeꞌe na ma xuꞌunꞌ, yakan jàndaꞌviñaꞌa yi na. Ndisaa ñaꞌa kùu yi tava kùu ma chiti trigu ña ora kùuni yi kuaꞌnu yi, ta ma iñu nduꞌva jàvati yi nuu yi, ta tüvi chàꞌa yi kuaꞌnu yi.
Va chiti ña tāchi nuu ñuꞌuꞌ vaꞌa, yakan, va kùu yi tava kùu ma ndian chìni vaꞌa ma tuꞌun Ndioo, ta kùtunini vaꞌa na ma ña kàꞌan yi, ndiakan va kùu na tava kùu ma chiti ña chāꞌa kuaꞌaꞌ vaꞌa chiti. Ìyo ma chiti ña chàꞌa yi iin cientu chiti, ta ìyo inga yi ña chàꞌa yi uni xiko chiti, ta inga yi chàꞌa yi nda oko uchi chiti ―kàti Jesuu.
Takan kūu tajan Jesuu teꞌen nākaꞌan tuku ra inga kuꞌva nuu ma ñivi:
―Ma nuu chàꞌnda Ndioo tiñu, kùu yi tava kùu iin raꞌii ña tāchi chiti vaꞌa ma nuu ñuꞌuꞌ ra,
va ora tīin ñumaꞌna ndra, ta ndisaa ndra kìxi kàndoyo, tajan chāa iin ra xaani ndèꞌe nuu ndra, ta rakan tāchi ra kuꞌu ña töve vaꞌa nuu tāchi ndra ma chiti trigu, ta kēe ndiko ra kuàꞌan ra.
Takan kūu ta ora kāna ndio ma chiti trigu, ta chāꞌnu yi, ta kīchaꞌa ndio yi ndata yoko yi, tajan ikan kēta ndio ma kuꞌu ña na töve vaꞌa.
Tajan chāꞌa ndio ma ndra musu kuenda, ta kēe ndio ndra chākatituꞌun ndra teꞌen nuu ma ra kùu chitoꞌo ndra: “Yoꞌo rachaꞌnu, ¿na yüvi chiti vaꞌa kùu ma ña tāchiun nuu ma ñuꞌu̱n? Vati tu takan kùu yi, ¿ndanu kēe ma kuꞌu ña töve vaꞌa kàa tañu ma trigu tuva takan?”
Tajan ma ra kùu chitoꞌo ndra, teꞌen nākaꞌan ra chiꞌin ndra: “Ìyo iin nda ra xaani ndèꞌe nui jāꞌa yi”, kàti ra. Tajan ma ndra musu ra, teꞌen nākaꞌan ndra chiꞌin ma chitoꞌo ndra: “¿A kùuniun ña kuꞌun ndi, ta tuꞌun ndiꞌi ndi ma kuꞌu ña töve vaꞌa?”, kàti ma ndra kùu musu chiꞌin ra.
Va ma ra kùu chitoꞌo ndra, teꞌen nākaꞌan ra chiꞌin ndra: “Na küu yi, koto ora tùꞌun ndo ma kuꞌu ña töve vaꞌa, jàꞌa ndo tuꞌun ndo nda ma trigu chiꞌin yi ndia.
Ma ña ìyo yi ña jaꞌa yo kùu yi ña vaꞌa ga ña na kuꞌva yo kuaꞌnu ninduvi yi, nda kati keta ma tiempu ña kàniꞌi yo ma cosecha, tajan tachi ndioi ma ndra kuꞌun kujatiꞌvi vu. Jiꞌna ìyo yi ña kàꞌnda ndra ma kuꞌu ña töve vaꞌa, ta kuꞌni ndra kuenda sukun yi, ta kaꞌmi ndra yi, ta ikan jan taan vaꞌa ndio ndra ma trigu tichi yakai.” Takan kàti ma ra chitoꞌo ndra chiꞌin ndra.
Takan kūu ta juuni teꞌen nātuꞌun Jesuu inga tuku kuꞌva iꞌya nuu ma ñivi ndia:
―Ma nuu chàꞌnda Ndioo tiñu, indukuni kùu yi tava kùu ma chiti yukú mostaza ña tàchi ma ndraꞌii ma nuu ñuꞌuꞌ ndra.
Ndicha vaꞌa ña ma chiti iꞌya kùu ma chiti vali ga kua tandiꞌi inga nuu ma chiti, va ora chàꞌnu yi, chàꞌnu sukun ga yi kua inga nuu ma yutun, ña ora chàꞌnu yi kàa yi takua kàa ma yutun, ña nda ma saa ña kàchika nuu sukun, jàvaꞌa ndri taka ndri ma nuu ìyo sokó yi ―kàti Jesuu.
Takan kūu tajan teꞌen nākaꞌan tuku Jesuu inga tuku kuꞌva nuu ma ñivi:
―Ma nuu chàꞌnda Ndioo tiñu, indukuni kùu yi tava kùu ma yuchan iya ña kuvaꞌa paan, ña tīkuꞌva iin ñaꞌa chiꞌin uni kuꞌva ma yuti paan, ta yakan jàkanuan yi chiꞌin ma yuchan iya, ta kīchaꞌa ndioan jàvita ña yi, ta nàndaa ndio yi.
Tandiꞌi tuꞌun iꞌya jānaꞌa Jesuu ma tuꞌun Ndioo nuu ma ñivi chiꞌin kuꞌva. Ta nïꞌiin tuꞌun töve kàꞌan ra nuu na tu töve kàꞌan ra yi chiꞌin kuꞌva.
Teꞌen kūu yi, ikan na chinu ma tuꞌun kāꞌan ma ra kāꞌan chiꞌin tuꞌun yuꞌu Ndioo niku:
ta ni kuꞌvai ña na koto ndio ma ñivi ma tuꞌun xeꞌe,
naja kua jātuvi Ndioo ma ñuñivi tajiꞌna.
Takan kūu ta ora cha yāꞌa kāꞌan ndio Jesuu chiꞌin ma ñivi, tajan kēe ndio ra kuàꞌan ra iin tichi veꞌe nuu kaꞌìin ma ndra jàkuaꞌa chiꞌin ra. Ta ikan jan chājayatin ma ndra jakuaꞌa chiꞌin ra ndra nuu ra, ta kīchaꞌa ndra chìkan ndra nuu ra ña na katituꞌun kachin ra, nayi kùuni ma kuꞌva ña kàꞌan chaꞌa ma kuꞌu ña tüvi vaꞌa, ña kāna ma nuñuꞌuꞌ.
Tajan Jesuu teꞌen nākaꞌan ra chiꞌin ndra:
―Ma ra tachi ma chiti trigu, rakan kùu ma ra Seꞌe ñivi tāchi Ndioo.
Ta ma nuñuꞌuꞌ tāchi ra vu, kùu ma ñuñivi. Ta ma chiti trigu kùu ma ndian ìyo nuu chàꞌnda Ndioo tiñu, ta ma kuꞌu ña töve vaꞌa yakan kùu ma ndian seꞌe kuiꞌna.
Ta ma ra xaani ña tāchi ma kuꞌu töve vaꞌa, rakan kùu ma kuiꞌna. Ta ma cosecha, yakan kùu ma nuu ni ndiꞌi ñuñivi. Ta ma ndian musu ña nàkuiso ma trigu, ndrakan kùu ma tati jàꞌa tiñu nuu Ndioo.
Ta takan kùu yi, ña tava jāꞌa ma ra tūꞌun ma kuꞌu ña töve vaꞌa, ta chāꞌmi ra yi nuu ñuꞌú, takan ni kùu yi ma nuu ni ndiꞌi ñuñivi.
Tajan ma ra Seꞌe ñivi tāchi Ndioo, ni tachi ra ma tati jàꞌa tiñu nuu ra ma nuu chàꞌnda ra tiñu, ña na jatiꞌvi ndra ma ndian jàꞌa ña na jaꞌa ma ñivi kuati, chiꞌin inga ma ndian jàꞌa kuati ndia.
Ta ni tiꞌi yi na tichi ma yavi nduvaꞌa kuii kunu nuu ìyo ñuꞌú, ta ikan kùu ma nuu nduvaꞌa kuii ni ndeꞌe na tundoꞌo ña ndava ni jakariꞌyu na nuꞌu na.
Tajan ndisaa ma yo chìnuni ña kàꞌan Ndioo, ni ndotacha yo tava tacha ma nikandii, ma nuu chàꞌnda ma Tatá yo Ndioo tiñu. Ma yo tàsoꞌo ma ña kàꞌin, na jachiꞌin ndo yi.
’Ma nuu chàꞌnda Ndioo tiñu, juuni indukuni kùu yi, tava kùu ma xuꞌunꞌ ña indii xeꞌe tichi ñuꞌuꞌ iin ñivi. Tajan iin raꞌii nàtaꞌan ra nuu indii ma xuꞌunꞌ ikan, ta rakan tīxeꞌe ndiko ra yi juuni ma nuñuꞌuꞌ nātaꞌan ra yi, ta rakan nduvaꞌa kuii chìsii ra kuàꞌan ra, ta xìko ra ndisaa kuii ma ña ìyo nuu ra, ta jàta ndio ra ma ñuꞌuꞌ ikan.
’Ma nuu chàꞌnda Ndioo tiñu, juuni indukuni kùu yi, tava kùu iin ma ra xiko ña nànduku ra ma yuu tacha ña nduvaꞌa vii kàa.
Ta ora nātaꞌan ndio ra ma yuu tacha ña nduvaꞌa yaꞌvi ndaa nuu iin ñivi, tajan kēe ndio ra kuàꞌan ra, ta xīko ra ndisaa kuii ma ña ìyo nuu ra, ta jāta ndio ra yi.
’Ma nuu chàꞌnda Ndioo tiñu, indukuni kùu yi tava kùu ma ndra kìin chiꞌin yuꞌva tiakaꞌ kaꞌnu, ña ora kani ndra yi ma nuu tañuꞌu, ta tàvaniꞌi ndra ndisaa nuu ma tiakaꞌ.
Tajan ora tuvini ndio ndra ña cha kuvee yi, ta tàva ndio ndra yi ma ñuꞌuꞌ ití yuꞌu tañuꞌu, ta chùnandi ndio ndra kàchin ndra mamaa tiakaꞌ vaꞌa ni, ta tàan ndra ndri tichi tuka, ta ma kiti ña na küu kacho, chàta ndra ndri.
Takan ni kuu yi ma nuu ni ndiꞌi ñuñivi, ti ni keta ma tati jàꞌa tiñu kuenda Ndioo, ta ni tavaniꞌi siin yi ma ndian kini ña ìyo tañu ma ndian vaꞌa.
Ta ma ndian kini, ni katiꞌi yi na tichi ma yavi nduvaꞌa kuii kaꞌnu, nuu ìyo ñuꞌú, ta ikan kùu ma nuu nduvaꞌa kuii ni ndeꞌe na tundoꞌo ña ndava jakariꞌyu ma nuꞌu na ―kàti Jesuu.
Takan kūu tajan Jesuu teꞌen chīkatuꞌun ra nuu ma ndra jàkuaꞌa chiꞌin ra:
―¿A kùtunini ndo ndisaa ma ña kàꞌin chiꞌin ndo? ―kàti ra chiꞌin ndra.
Ta ndrakan teꞌen nākaꞌan ndra:
―Juu, kùtunini ndi yi, yoꞌo Rachaꞌnu ―kàti ndra.
Tajan teꞌen nākaꞌan tuku Jesuu chiꞌin ndra:
―Chaꞌaꞌ yakan kùu yi ña tu iin matru jàkuaꞌa tutu Ndioo, kīchaꞌa ra kàꞌan ra chaꞌaꞌ ma nuu chàꞌnda Ndioo tiñu nuu ma ñivi, rakan kùu ra tava kùu iin ra xuveꞌe, ti chìto ra tàvaniꞌi ra ma ña kaꞌnu, ta chaa, ta ma ña chaꞌnu ña kumi ra ndia.
Takan kūu ta ora chinu kāꞌan Jesuu ma kuꞌva iꞌya nuu ma ñivi, tajan kēe ndio ra ma ikan, ta kuàꞌan ra.
Ta ora chāa ndio ra ma ñuu ra, ta ikan kīchaꞌa ra jànaꞌa ra ma tuꞌun Ndioo nuu na ma tichi veñuꞌu vali ña ìyo ma ñuu ikan. Ta ma ñivi ndava kuàꞌan anima na ndèꞌe na ña jànaꞌa ra takan, ta teꞌen kīchaꞌa ndio na nàtuꞌun taꞌan na:
―¿Ndanu kūtuꞌva ma raꞌya ndisaa ma ña chìto ra? ¿Ta nda itiꞌ kīchi ma ndatu ra ña kùu jandaꞌa ra ñivi?
¿A yöve raꞌya kùu ma ra seꞌe, ra jàtiñu chiꞌin vitu, ta maꞌá ra kùu ma ña nàni Ndiya?, kùuni ndo. Ta, ¿a yöve raꞌya kùu yani ma Jandiau, Kusé, Simón, ta Juda ndia?
¿Ta a yöve ñivi taꞌan raꞌya kùu ma ñivi ìyo tañu yo?, kùuni ndo. ¿Ndanu kūtuꞌva ra tandiꞌi ma ña chìto ra iꞌya?, kùuni ndo ―kàti ma ñivi.
―Nda nikuuni jàkaꞌnu na iin ra kàꞌan chiꞌin tuꞌun yuꞌu Ndioo, va juuni ma ñuꞌuꞌ nuu kāku ra, ta nuu ìyo ra töve kùu jakakú na ra.
Takan kūu ña töve nī kuu jaꞌa ma Jesuu kuaꞌaꞌ ndatu nuu ma ñivi ña ìyo ma ñuu ikan chaꞌaꞌ ña töve nī chinuni vaꞌa na ma tuꞌun kàꞌan ra.
Takan kūu ta ma tiempu ña kùu Herode kuvienu ma ñuꞌuꞌ Galilea, chīnituꞌun ra ma ña vaꞌa jàꞌa Jesuu,
tajan Herode teꞌen nākaꞌan ra nuu ma ndian jàꞌa tiñu nuu ra:
―Rakan kùu ma Xuva ra jàkunduta, ña ja nātaku ndiko. Chaꞌaꞌ yakan kùu yi ña ìyo ndatu ra kuenda ña jàndaꞌa ra ma ñivi.
Takan kàꞌan Herode, ti juuni maa ra tāchi ra ma ndra jàꞌa tiñu nuu ra ña tīin ndra ma Xuva, ta chūꞌni ndra ra chiꞌin kadena, ta tīꞌi ndra ra vekaa, chaꞌaꞌ ma ña nàni Herodías ña kūu ñasiꞌi ma ra yani ra Lipe.
Tīꞌi Herode Xuva vekaa chaꞌaꞌ ña kāꞌan ra teꞌen chiꞌin ra:
―Na töve vaꞌa jàꞌun, ña ndàkaun ña. ―Takan kāti Xuva chiꞌin ra.
Takan kūu tajan Herode, kūuni kaꞌni ra ma Xuva niku, va ndasii ra ndèꞌe ra ma ñivi, ti ndisaa na cha chìto na ña ma Xuva kùu ra iin ra kàꞌan chiꞌin tuꞌun yuꞌu Ndioo.
Va ora jāꞌa ma Herode viko nuu chīnu ra kuiya ra, ma ña seꞌe Herodías, kēan chātachaꞌa ña nuu ma ndian kaꞌìin ma viko ra. Va tava yaꞌa chātaꞌani ra ña,
yakan va chāꞌa ra tuꞌun nuan ña kùu kuꞌva ra tandiꞌi nda ña kùuni maa ña ndakan ña nuu ra.
Tajan jiꞌna chākatituꞌan nuu maꞌá ña nayi ìyo yi ña ndakan ña nuu ra. Ta ma ña yoko ikan, teꞌen nākaꞌan ña chiꞌin ma Herode:
―Kùuni̱ ña na kuꞌvaun xini ma Xuva, ra jàkunduta nui tichi iin koꞌo ―kàtian chiꞌin ra.
Ta ora kāꞌan ña takan chiꞌin Herode, nduvaꞌa ndaꞌvi kūuni ra, va tava cha chāꞌa ra tuꞌun nuan, nuu chīni tandiꞌi ma ndian kaꞌìin nuu ìyo ma viko ra, ta tāchi ndio ra ña na kichi ndaka ndra xini ma Xuva ra jàkunduta nuan.
Yakan va tāchi ndio ra ndra ña kukaꞌnda ndra xini ma Xuva nuu indii ra tichi vekaa.
Ta nunuuni, ndàꞌa ndio ndra xini ra kīchaa ndra nuu ma ña yoko, ta chāꞌa ndra yi nuan tichi iin koꞌo, ta yakan chāꞌa ndioan yi nuu ma maꞌá ña.
Tajan chākoyo ndio ma ndra chàkunuu chiꞌin Xuva, ta kāniꞌi ndra ma ñundaꞌyu ra, ta kuàꞌan yi chiꞌin ndra, ta kūchi ndio ndra yi. Ta ora cha yāꞌa ndio, tajan kēe ndio ndra chākatituꞌun ndra nuu Jesuu ña cha chīꞌí ma Xuva.
Ta ora chīto Jesuu ña chīꞌí ma Xuva, tajan kēe ndio ra kuàꞌan maꞌiin ra chiꞌin iin lancha ma iin nuu taxiin. Va tava chīto ma ñivi nda ñuu kuàꞌan ra, yakan va kēe na ñuu na kuàꞌan na chata ra chiꞌin chaꞌaꞌ na.
Ta ora nūu ndio Jesuu ma tichi lancha, ta ndēꞌe ra ña yaꞌa kuaꞌaꞌ ma ñivi chāa ma nuu ra. Yakan va kūndaꞌvini ra na, ta jāndaꞌa ra ma ndian kuꞌvi ña ndàka na chāa na nuu ra.
Va tava chani kunaꞌa kùu yi, yakan va ma ndra jàkuaꞌa chiꞌin Jesuu, teꞌen nākaꞌan ndra chiꞌin ra:
―Cha kuàꞌini kùu yi, ta ma iꞌya iin nuu taxiin kùu yi. Vaꞌa ga ña na kaꞌun chiꞌin na, na kuꞌun na kujata na ma ña kachi na nuu ìyo ma kuariya kuati. ―Takan kàti ma ndra jàkuaꞌa chiꞌin Jesuu chiꞌin ra.
Tajan Jesuu teꞌen nākaꞌan ra chiꞌin ndra:
―Töve ìyo yi ña kuꞌun na, ti maa ndo ìyo yi ña kuꞌva ndo ma ña kachi na ―kàti Jesuu chiꞌin ndra.
Ta ndrakan teꞌen nākaꞌan ndra chiꞌin Jesuu:
―¿Naja kùuniun ña kuꞌva ndi ña kachi na, tuva ndàꞌa ndi uꞌun paan, ta uvi tiakani? ―kàti ndra.
Ta teꞌen nākaꞌan tuku Jesuu chiꞌin ndra:
―Na kichi ndaka ndo yi nui iꞌya ―kàti Jesuu.
Tajan tāchi ndio Jesuu ma ndra jàkuaꞌa chiꞌin ra ña na kaꞌan ndra nuu ma ñivi ña na kunandi na nuu ma ita yutaꞌ ña kàa ma ikan. Ta ikan jan kīꞌin ndio Jesuu ma ndi uꞌun paan, ta ninduvi ma tiakaꞌ, tajan ndēꞌe ndio ra itiꞌ andivi, ta kāꞌan ndio ra chiꞌin Ndioo chaꞌaꞌ yi, ta chāꞌnda kuati ra ma paan, chiꞌin ma tiakaꞌ, ta chāꞌa ndio ra yi nuu ma ndra jàkuaꞌa chiꞌin ra ña na nataꞌvi ndra yi nuu ma ñivi.
Ta ndisaa na chāchi ndaꞌa vaꞌani na nda kati chitu tichi na. Ta ora chīnu chāchi na, ta jākutua ndra uchi uvi ga tuka chiꞌin ma pedazu ña chākoso.
Ta ora yāꞌa ña kūu teꞌen, tajan Jesuu tāchi ra ma ndra jàkuaꞌa chiꞌin ra ña na ndaa ndra tichi ma lancha, ikan na jiꞌna ndra ketachiyo ma inga chiyo yuꞌu lakuna, juuni yanga ndoo ra jànduta ra ma ñivi.
Ta ora cha ndīꞌi ndio ma ñivi ndūta, tajan ndāa maꞌiin Jesuu kuàkaꞌan ra chiꞌin Ndioo iin yuku. Ta ikan ìyo maꞌiin ra ma ora kuaa.
Ta ma lancha nuu kàchaꞌan ndra, cha kēta run java ma lakuna, va endee jàkisi ma lakuna run, ti itiꞌ nuu run vàchi ma tati.
Takan kūu ta ora juuni naa ga antea ña kundichin, kēe ndio Jesuu chìka ra nuu takuii kuàꞌan ra chata ndra.
Ta ora ndēꞌe ma ndra jàkuaꞌa chiꞌin ra ña chìka ra vàchi ra nuu takuii, iin kuvaani ndra, ta yūꞌvi ndra, ta teꞌen nākaꞌan ndra:
―¡Niꞌna kùu ma ñáꞌ vàchi! ―kàti ndra.
Va Jesuu teꞌen nākaꞌan ra chiꞌin ndra:
―¡Na yüꞌvi ndo ta taxiin kuii ndo!, ti mai kùi ―kàti Jesuu chiꞌin ndra.
Tajan ma Petuꞌ teꞌen nākaꞌan ra chiꞌin Jesuu:
―Yoꞌo Rachaꞌnu, tu ndicha ña maun kùu̱n, na jaꞌun ña na kakai kuꞌin nuu takuii, nda kati chai nuu ndaun ―kàti Petuꞌ chiꞌin Jesuu.
Tajan Jesuu teꞌen nākaꞌan ra:
―Naꞌa vii ―kàti Jesuu chiꞌin ra.
Tajan nūu ndio ma Petuꞌ tichi lancha, ta kīchaꞌa ndio ra chìka ra nuu takuii kuàꞌan ra nuu ndaa Jesuu.
Va ora chāꞌa ma Petuꞌ kuenda ña nduvaꞌa niꞌi chàkin ma tati, yūꞌvi ndio ra, ta kīchaꞌa ra sàꞌvi ra tichi raꞌ. Tajan teꞌen nāndaꞌyu ndio ra:
―¡Yoꞌo Rachaꞌnu, na jakakun yuꞌu! ―kàti ra.
Tajan ma ora ikani, Jesuu tīin ra ndaꞌa ma Petuꞌ, ta teꞌen nākaꞌan ra chiꞌin ra:
―¡Yoꞌo, ra yaꞌa ga tia chìnuni! Ta, ¿naja töve chìnuni vaꞌun? ―kàti Jesuu chiꞌin Petuꞌ.
Ta ora ndāa ndio ndra ma tichi lancha, ta kūtaxin ndio ma tati ña chàkin yi.
Tajan ma ndra kaꞌìin tichi lancha, chūnandi chiti ndra nuu Jesuu, ta teꞌen nākaꞌan ndra chiꞌin ra:
―¡Ndicha kuii ña yoꞌo kùu ma ra Seꞌe Ndioo! ―kàti ndra chiꞌin Jesuu.
Takan kūu tajan kētachiyo ndio ndra ma lakuna ikan, ta chāa ndra ma ñuꞌuꞌ Genesaret.
Ta ora chāꞌa ndio ma ñivi ìyo ikan kuenda ña Jesuu kùu ra, numi kuiini chātakuati na ma tuꞌun ninii kaꞌnu ma ñuꞌuꞌ ikan. Tajan ndàꞌa ndio na ndisaa ma ndian kuꞌvi, chàa na nuu ndaa ra.
Ta kīchaꞌa ndio na jànini na ra, ña na kuꞌva ra kèꞌe ma ndian kuꞌvi jitu ma jaꞌma ra. Ta takan kūu yi ña ndisaa ma ndian kēꞌe jaꞌma Jesuu ndāꞌa na.
Takan kūu tajan iin ma ndra fariseu, chiꞌin ndra matru ña jàkuaꞌa tutu Ndioo ña kākichi itiꞌ ñuu Jerusalén, chàjayatin ndra ndra nuu ndaa Jesuu, ta teꞌen chīkatuꞌun ndra nuu ra:
―¿Ta naja töve jàchiꞌin ma ndra jàkuaꞌa chiꞌun, ma costumbre jāꞌa ma ñivio, ndian chīyo tajiꞌna, ña töve nàkata ndra ndaꞌaꞌ ndra antea ña kàchi ndra tava kùu yi? ―kàti ndra chiꞌin Jesuu.
Va Jesuu teꞌen chīkatuꞌun ra nuu ndra:
―¿Ta naja maa ndo töve kùuni ndo jachiꞌin ndo ña kàꞌan ma Rachaꞌnu Ndioo, ña java ma costumbre maa ndo jàꞌa ndo?
Vati ma Rachaꞌnu Ndioo teꞌen kāꞌan ra: “Na tiñuꞌu̱n ma tatáun, chiꞌin maꞌun.” “Ta ma ra kànduvaꞌa ma tatá ra, chiꞌin maꞌá ra, ìyo yi ña tiso yo kuati ra, ikan na kuvi ra chaꞌaꞌ ña kàꞌan ra takan,” kàti yi.
Va ndyoꞌo chànini ndo ña iin raꞌii kùu kaꞌan ra chiꞌin tatá ra, a chiꞌin maꞌá ra teꞌen: “Na küu ga tìndei ñu̱n, ti cha tāva sii̱n ndisaa ndatiñu ìyo nui ña ni sokói yi nuu Ndioo”, ni kati ndo chiꞌin tatá ndo a maꞌá ndo.
¡Ndyoꞌo ndian kini! Ma ra kāꞌan chiꞌin tuꞌun yuꞌu Ndioo ña nàni Isaía, ña ndicha kùu ma tuꞌun kāꞌan ra kuenda ndo ora kāꞌan ra teꞌen:
Ma ñivi ñuu iꞌya, tìñuꞌu na yuꞌu chiꞌin tuꞌun ña kàꞌan ni na,
ti ma ña ndicha, kùu yi ña na töve tìñuꞌu na yuꞌu chiꞌin anima na.
Na töve ndakuenda kùu yi ña kùtiꞌvi na kuenda jàkaꞌnu na yuꞌu,
tuva ma tuꞌun jànaꞌa na kùu mamaa tuꞌun ña kèta yi chinituni ñivini ña kaꞌnda yi tiñu nuu na
kàti yi.
Takan kūu tajan kāna ndio Jesuu ma ñivi ikan, ta teꞌen nākaꞌan ra chiꞌin na:
―Kùuni̱ ña na tasoꞌo vaꞌa ndo, ta kùtunini ndo ma ña ni kaꞌin chiꞌin ndo:
Na yöve ña chàchi ma ñivi kùu ma ña jàndokini anima na, vati ma ña jàndokini na kùu ma tuꞌun ña kèe yuꞌu na ora kàꞌan na, yakan kùu ma ña jàndokini na. ―Takan kàti Jesuu chiꞌin na.
Takan kūu tajan chājayatin ma ndra jàkuaꞌa chiꞌin Jesuu ndra nuu ndaa ra, ta teꞌen nākaꞌan ndra chiꞌin ra:
―¿A chāꞌun kuenda ña ora chīni ma ndra fariseu ña kāꞌun takan, tükuii nī chataꞌani ndra? ―kàti ndra chiꞌin Jesuu.
Va Jesuu teꞌen nākaꞌan ra chiꞌin ndra:
―Nda yutun nikuuni ña töve nī tachi ma Tatái ra ìyo andivi, ni tuꞌun ra ndrun nda yoꞌó ndrun kèe ndrun.
Na jächiꞌin ndo ña kàꞌan ndra, ti kùu ndra, ndra kuaá ña jànaꞌa itiꞌ kuꞌun inga ndian kuaá. Tatu iin ra kuaá jànaꞌa ra itiꞌ kuꞌun inga ra kuaá, ninduvi ndra ni koyo ndra tichi iin yavi kunu. ―Takan kàti Jesuu chiꞌin ndra.
Tajan Petuꞌ teꞌen nākaꞌan ra chiꞌin Jesuu:
―Kùuni̱ ña na katituꞌun kachiun nuu ndi nayi kùuni ma kuꞌva iꞌya kaꞌan yi ―kàti Petuꞌ.
Ta Jesuu teꞌen nākaꞌan ra:
―¿A nda maa ndo töve kùtunini ndo ma ña kàꞌin ndia?
¿A tüvi chìto ndo ña tandiꞌi ña kìꞌvi tichi yuꞌu ñivi, ta chàchi na, chàa yi tichi chití na, ta ikan jan tàva ndio na yi ora kuàkati na?
Va ma tuꞌun ña kèe yuꞌu na, ti vàchi yi nda ma tichi anima na, ñaꞌa kùu ma ña jandakuu kini ma ñivi.
Vati ma tichi anima na kèe ma ña töve vaꞌa chànini na, tajan chàꞌni ndio na ñivi, ta ma ndraꞌii kìꞌvi ndra chiꞌin ñivi ñaꞌa ña takäꞌan tàndaꞌa. Ta juuni chiꞌin ma ña kini ña kèe tichi anima ndra, kìꞌvi ndra chiꞌin ñivi ñaꞌa cha ìyo ii, ta ñivi ñaꞌa chiꞌin raꞌii cha ìyo ñasiꞌi ndia. Ta sùꞌu ndio na, ta kàꞌan na tuꞌun vata ta kàtiꞌini na chata taꞌan na ndia.
Tandiꞌi ñaꞌa kùu ma ña jàndokini ma ñivi. Va taku chaꞌaꞌ ña töve nàkata na ndaꞌaꞌ na ora chàchi na, yakan töve jàndokini yi na.
Takan kūu tajan kēe ndio Jesuu ma ikan, ta kuàꞌan ra itiꞌ ñuu Tiro, ta ñuu Sidón.
Tajan iin ña kīchi ñuu Caná ña ìyo ma ñuu nuu chāa Jesuu, chājayatian ña nuu ndaa ra, ta teꞌen nākaꞌan niꞌan nuu ra:
―¡Yoꞌo Rachaꞌnu, ra seꞌe David, na kundaꞌviniun yuꞌu! Ti ma ña seꞌi yaꞌa ndèꞌan tundoꞌo jàꞌa iin tati xaan ña indii tichi kuñuan, ―kàtian chiꞌin ra.
Va Jesuu töve nī kaꞌan ra ña kàꞌan ña. Tajan ma ndra jàkuaꞌa chiꞌin ra chātuꞌva ndra nuu ra, ta teꞌen nākaꞌan ndra chiꞌin ra ña jànini ndra ra:
―Na kaꞌun chiꞌin ma ñaꞌa ikan, ña na kuꞌan, ti yaꞌa niꞌi ndaꞌyuan vàchian chata ndi, ―kàti ndra chiꞌin ra.
Tajan Jesuu teꞌen nākaꞌan ra chiꞌin ndra ña jàkuuni ra kàꞌan ra ña:
―¿A yöve ndicha ña Ndioo tāchi ra yuꞌu kuenda ña na tindei uvanuu ma ñivi ìyo ñuu Israel ña kùu na tava kùu ma mvechala kuànaa?, kùuni ndo, ―kàti ra chiꞌin ma ndra jàkuaꞌa chiꞌin ra.
―¡Yoꞌo Rachaꞌnu, tindee yuꞌu! ―kàtian.
Ta Jesuu teꞌen nākaꞌan ra chiꞌan:
―Na töve vaꞌa namaa yo ma ña chàchi seꞌo nuu na, ta kuꞌva yo yi nuu ina ―kàti Jesuu chiꞌan.
Ta yakan, teꞌen nākaꞌan ña chiꞌin ra:
―Ndicha ma ña kàꞌun yoꞌo Rachaꞌnu, va nda ma ina chàchi ndri ma cheꞌe yuꞌu chitoꞌo ndri ña chìtá xuu mesa ―kàtian chiꞌin ra.
Tajan Jesuu teꞌen nākaꞌan ra chiꞌan:
―¡Yoꞌo seꞌyu! ¡Yaꞌa ga kaꞌnu kùu ma ña chìnuniun! Na kuu yi ma takua kùuniun ―kàti Jesuu chiꞌan.
Tajan juuni ma ora ikani ndāꞌa ma ña seꞌan ña ndiso tati xaan.
Takan kūu tajan kēe ndio Jesuu ma ikan, ta kuàꞌan ra yatini yuꞌu lakuna ña kàndii ñuꞌuꞌ Galilea. Ta ora chāa ra ma ikan, tajan ndāa ndio ra iin xini yuku, ta ikan chūnandi ra.
Ta nduvaꞌa kuaꞌaꞌ ñivi kūtiꞌvi nuu ra. Chākoyo ma ndian ndàka ndian koxo, chiꞌin ndian ndàka ndian kuaá, ta ndian ndàka ndian ñiꞌi, chiꞌin ndian kukueꞌe iin chiyo ndaꞌaꞌ a chaꞌa, ta inga kuaꞌaꞌ ndian kuꞌvi ndia. Ta kānindoyo na na chaꞌa Jesuu, ta jāndaꞌa ra na.
Takan kūu yi ña ndava kuàꞌan mania anima ma ñivi ña ndèꞌe na ña, kàꞌan ndio ma ndian ñiꞌi. Ta ndian kukueꞌe iin chiyo ndaꞌaꞌ a chaꞌaꞌ, ndāꞌa yi. Ta ndian chìka koxo, cha kùu chika vaꞌa na. Ta ndian kuaá, cha kùu ndèꞌe na ndia. Takan kūu, tajan kīchaꞌa ndio na jàkaꞌnu na ma Ndioo, ra chitoꞌo ndian ñuu Israel.
Tajan Jesuu kāna ndio ra ma ndra jàkuaꞌa chiꞌin ra, ta teꞌen nākaꞌan ra chiꞌin ndra:
―Yaꞌa ndaꞌvi kùuni̱ ndeꞌi ma ñivi iꞌya, ti cha kēta uni kivi kùu yi ña ìyo na chiꞌi̱n, ta vitin tüva ña kachi na. Ta töve kùuni̱ tachi̱ na ña na kuꞌun na veꞌe na, koto juuni kàani kunaa na ma tichi itiꞌ kuàꞌan na jàꞌa ma soko, ti takäꞌan kachi na ―kàti Jesuu.
Tajan ma ndra jàkuaꞌa chiꞌin ra, teꞌen nākaꞌan ndra chiꞌin ra:
―Va, ¿naja kua jàꞌa yo, ta kùu niꞌi yo ña kachi na iꞌya, ña kua nduvaꞌa kuaꞌaꞌ na, ta iin nuu töve ìyo nïꞌiin ñivi kùu yi? ―kàti ndra chiꞌin ra.
Ta Jesuu teꞌen chīkatuꞌun ra nuu ndra:
―¿Naja taꞌan paan ìyo nuu ndo? ―kàti Jesuu chiꞌin ndra.
Ta ndrakan teꞌen nākaꞌan ndra:
―Ucha taꞌan yi, ta itaꞌvi tiakaꞌ ―kàti ndra chiꞌin ra.
Tajan tāchi ndio Jesuu ña na kunandi na nuñuꞌuꞌ.
Ta tīin ndio ra ndi ucha taꞌan ma paan, chiꞌin ma tiakaꞌ, ta chāꞌa ra taꞌvindioo nuu ma Rachaꞌnu Ndioo chaꞌaꞌ yi, ta chāꞌnda kuati ndio ra yi, tajan chāꞌa ra yi nuu ma ndra jàkuaꞌa chiꞌin ra, ta ndrakan nātaꞌvi ndra yi nuu tandiꞌi ma ñivi.
Takan kūu yi ña ndisaa ma ñivi chāchi na, nda kati ndaꞌa vaꞌani na. Ta ndava jākutuga na ucha taꞌan tuka, chiꞌin ma pedazu ña chākoso.
Ta kumi mii ndraꞌii kùu ma ndra chāchi, ta siin kùu ñivi ñaꞌa chiꞌin ndiakuati ndia.
Ta ora yāꞌa ña jāꞌa Jesuu takan, tajan kàꞌan ndio ra chiꞌin na ña na kuꞌun na veꞌe na, tajan ndāa ndio ra ma tichi lancha, ta kuàꞌan ra itiꞌ ñuꞌuꞌ ñuu nàni Magdala.
Takan kūu tajan ma ndra fariseu, chiꞌin ndra saduceu chāꞌan ndra chāndeꞌe ndra nuu ndaa Jesuu. Ta tava kùuni ndra kiꞌin ndra kuꞌva Jesuu, ndeꞌo naja kua kaꞌan ra, kùuni ndra. Yakan va chīkan ndra nuu ra ña na jaꞌa ra iin ndatu kaꞌnu nuu ndra ma itiꞌ andivi, ikan na kuu koto kachin ndra tuva ndicha ña tāchi Ndioo ra.
Va Jesuu teꞌen nākaꞌan ra chiꞌin ndra:
―Ma ora chaniꞌini, kàti ndo ña: “Vaꞌa tiempu ni jaꞌa yi vitin, ti ma andivi kuaꞌá yi”, kàti ndo.
Ta ma ora naꞌani, kàti ndo ña: “Vitin tüvi vaꞌa tiempu ni jaꞌa yi, ti ma andivi kuaꞌá yi, ta kaꞌìin vikó ndia”, kàti ndo. ¡Ndyoꞌo ndian kini! Ndyoꞌo chìto ndo naja kua kùu ma tiempu ma itiꞌ andivi, va töve chìto ndo naja kua kùuni ma kuꞌva ma tiempu iꞌya kaꞌan yi.
Ma ñivi kini, ña töve chìnuni tuꞌun vaꞌa ña ìyo tiempu vitin, kùuni na ña na jaꞌi iin ndatu kaꞌnu ndeꞌe na, va töve ni jaꞌi yi takua kùuni na. Uvanuu ndatu ni jaꞌi kùu ña takua tāꞌan Jonás niku ―kàti Jesuu chiꞌin ndra.
Takan kūu ta ora cha kētachiyo ma ndra jàkuaꞌa chiꞌin Jesuu inga chiyo yuꞌu lakuna, ta nāani ndra kùndaꞌa ndra paan.
Tajan Jesuu teꞌen nākaꞌan ra chiꞌin ndra:
―Kuuni̱, ña na jaꞌa ndo kuenda nuu ndo, chiꞌin ma yuchan iya ma ndra fariseu, chiꞌin ma yuchan iya ña jàꞌa ma ndian saduceu ndia ―kàti Jesuu chiꞌin ndra.
Tajan ma ndra jàkuaꞌa chiꞌin Jesuu teꞌen kīchaꞌa ndra chìkatuꞌun taꞌan ndra:
―¿A yöve chaꞌaꞌ ña töve ndaꞌa yo paan kùu yi, yakan va kàꞌan ra takan? ―kàti ndra.
Ta Jesuu chāꞌa ra kuenda chaꞌaꞌ ma ña nàtuꞌun ndra, ta teꞌen nākaꞌan ra chiꞌin ndra:
―¿Ta naja kàꞌan ndo ña töve ndaꞌa ndo paan? ¿A takäꞌan chinuni vaꞌani ndo ña kàꞌan ndo takan?
¿A juuni takäꞌan kutunini ndo, ta ni töve chàkuꞌuni ndo, ora nātaꞌvi̱ uꞌun taꞌan paan kuenda uꞌun mii ñivi? ¿Naja taꞌan tuka yi chākoso chiꞌin ma ña jātiꞌvi ndo?
¿A ni töve chàkuꞌuni ndo ora nātaꞌvi̱ ucha taꞌan paan kuenda kumi mii ñivi? ¿Naja taꞌan tuka yi chākoso chiꞌin ma ña jātiꞌvi ndo?
’¿Chïto naja töve nī chaꞌa ndo kuenda ña ora kāꞌin na jaꞌa ndo kuenda nuu ndo, chiꞌin ma yuchan iya ma ndra fariseu, chiꞌin ña jàꞌa ma ndra saduceu, töve nī kaꞌin yi chaꞌaꞌ ma paan ndicha ma ora kāꞌin takan? ―kàti Jesuu chiꞌin ndra.
Takan kūu tajan chāꞌa ndio ma ndra jàkuaꞌa chiꞌin Jesuu kuenda ña, töve nī kaꞌan ra ña na jàꞌa ndra kuenda nuu ndra chiꞌin ma yuchan iya ña kùvaꞌa ma paan ndicha, vati ma ña kūuni ra katituꞌun ra nuu ndra, kùu yi ña, na jaꞌa ndra kuenda nuu ndra chiꞌin ma tuꞌun jànaꞌa ma ndra fariseu, ta chiꞌin tuꞌun jànaꞌa ma ndra saduceu ndia.
Ta ora chāa Jesuu ma ñuu Cesarea ña ìyo kuenda ma ñuꞌuꞌ Filipu. Ta teꞌen chīkatuꞌun ra nuu ma ndra jàkuaꞌa chiꞌin ra:
―¿Nda ra kùu yuꞌu, ra kùu Seꞌe ñivi, kàti ma ñivi, kùuni ndo? ―kàti ra.
Ta ndrakan teꞌen nākaꞌan ndra:
―Ìyo ñivi kàꞌan ña kùu̱n Xuva ra jàkunduta, ta ìyo ndian kàꞌan ña kùu̱n Elía, ra kāꞌan chiꞌin tuꞌun yuꞌu Ndioo niku. Ta ìyo inga tuku na ña kàꞌan na ña kùu̱n Jeremía, a inga tuku ma ra kàꞌan chiꞌin tuꞌun yuꞌu Ndioo ―kàti ndra.
Tajan Jesuu teꞌen nākaꞌan tuku ra chiꞌin ndra:
―Ta ndyoꞌo, ¿nda ra kàꞌan ndo ña kùi?, kùuni ndo.
Tajan Simón Petuꞌ teꞌen nākaꞌan ra chiꞌin Jesuu:
―Yoꞌo kùu̱n Cristu, ra Seꞌe Ndioo ndito ―kàti Petuꞌ chiꞌin ra.
Ta Jesuu teꞌen nākaꞌan ra chiꞌin ra:
―Na sii kuuniun yoꞌo Simón, ra seꞌe Jonás, vati nïꞌiin ñivi töve nī janaꞌa ma tuꞌun iꞌya nuu̱n, ti ma ra jānaꞌa yi nuu̱n kùu ma Tatái, ra ìyo andivi.
Yuꞌu kàꞌin chiꞌun ña yoꞌo nàniun Petuꞌ, ta chata ma yuu kaꞌnu iꞌya, ni javaꞌi ma veñuꞌi, ña ni ma kuiꞌna, na küu janduva ra yi chiꞌin ma ndatu ra.
Ta nuu yoꞌo ni kuꞌvai ma ndatiku nuu chàꞌndai tiñu ma andivi. Ta ma ña ni kasiun ma nuñuꞌuꞌ ñuñivi iꞌya, nda ma andivi ni ndasi yi ndia. Ta ma ña ni nunaun ma nuñuꞌuꞌ ñuñivi iꞌya, nda ma andivi ni nuna yi ndia. ―Takan kāti Jesuu chiꞌin Petuꞌ.
Takan kūu tajan Jesuu kāꞌan ndio ra chiꞌin ma ndra jàkuaꞌa chiꞌin ra ña koto käti ndra nuu nïꞌiin ñivi, ña Cristu kùu ra.
Tajan nda ma ora ikan kùu yi ña kīchaꞌa ndio Jesuu kàtituꞌun ra nuu ma ndra jàkuaꞌa chiꞌin ra ña ìyo yi ña kuꞌun ra ma ñuu Jerusalén, ti ikan kùu ma nuu nduvaꞌa ni jandeꞌe ma ndrachaꞌnu tundoꞌo ra, chiꞌin ma ndra kuxini nuu sutu, ta chiꞌin ma ndra matru ña jàkuaꞌa ma tutu ley Ndioo ndia. Ta juuni kātituꞌun ra nuu ndra ña ni kaꞌni ndra ra, va tichi uni kivi, ni nataku ra.
Tajan ma Petuꞌ, tāvaniꞌi siin Jesuu, ta teꞌen nākaꞌan ra chiꞌin ra:
―Ndioo ni tindee ñu̱n, ikan töve nayi taꞌun, yoꞌo Rachaꞌnu. ¡Na töve ìyo yi ña taꞌun takan ndia! ―kàti Petuꞌ chiꞌin ra.
Va Jesuu chīkoniꞌi ra ndēꞌe ra nuu Petuꞌ, ta teꞌen nākaꞌan ra chiꞌin ra:
―¡Kundachiyo xii̱n kuiꞌna!, ti tava jàtañuniun nui. Vati yoꞌo chàniniun tava chànini ñivi ìyo ñuñivi, ta töve chàniniun tava chànini Ndioo ―kàti Jesuu chiꞌin Petuꞌ.
―Tu ìyo nda yo kùuni jakuaꞌa chiꞌi̱n, ìyo yi ña jaña na ña nakanini na chaꞌa ma ña kùuni na jaꞌa na, ta na kiꞌin na kruu na, ta tandikun na chatai.
Vati ma ndian ni kuuni jakakú maꞌiin na na, ni kuvi na. Va ma ndian ni kuvi chaꞌaꞌ ña chìnuni na tuꞌin, ndiakan ni kakú na.
¿Nda kuenda kùu yi tuva kùu niꞌi yo tandiꞌi ma ña chiniñuꞌu yo ña ìyo ma ñuñivi, tu töve ni niꞌi yo nuu ni koo yo indeeni chiꞌin Ndioo? Ta, ¿a kùu jata yo ma kivi koo yo ma ñuñivi iꞌya?, kùuni ndo. ¡Na küu yi!
Vati ma ra Seꞌe ñivi tāchi Ndioo ni kichi ra chiꞌin ña tàcha ma Tatá ra, ta chiꞌin ma tati ña jàꞌa tiñu nuu ra ndia, tajan ni kuꞌva ndio ra yaꞌvi nuu taꞌiiꞌiin ndo chaꞌaꞌ naja ma kua jāꞌa ndo.
Ndicha vaꞌa, ña kàꞌin chiꞌin ndo, ña uvi uni ndyoꞌo ña kaꞌìin iꞌya, na töve ni kuvi ndo, nda kati ndeꞌe jiꞌna ndo ora ni kichaa yuꞌu ma ra Seꞌe ñivi tāchi Ndioo, ta kaꞌnda ra tiñu ma nuñuꞌuꞌ iꞌya ―kàti Jesuu.
Takan kūu ta ora yāꞌa iñu kivi, tajan Jesuu tāvaniꞌi siin ra ma Petuꞌ, Xuva, ta Jandiau, ra yani ma Xuva, ta kuàꞌan ndio ra chiꞌin ndra iin xini yuku nduvaꞌa sukun.
Ta ma nuu ndèꞌe ndra kaꞌìin ndra, ikan sāma ma kua kàa Jesuu. Ma nuu ra ndākuu tacha yi, tava kàa ma nikandii, ta ma jaꞌma ñùꞌu ra, ndākuu kuichin ga yi tava kàa ma ñuꞌú.
Ta nunuuni, ta ndēꞌe ndra Moisés, ta Elía, ña nàtuꞌun taꞌan ndra chiꞌin Jesuu.
Tajan Petuꞌ teꞌen nākaꞌan ra chiꞌin Jesuu:
―Matru, ¡yaꞌa vaꞌa ña kaꞌìin yo iꞌya! Na kujaꞌa ndi uni taꞌan lomara kuenda ndo: iin yi kùu kuendaun, ta iin yi kuenda Moisés, ta inga yi kuenda Elía ―kàti Petuꞌ chiꞌin Jesuu.
Ta ora juuni yanga ndaa ma Petuꞌ kàꞌan ra, tajan nūu ndio iin vikonuꞌu tacha, ta chīkonuu yi ndra, ta tañu ma vikó ikan, chīni ndra iin tati ña teꞌen kàꞌan:
―Raꞌya kùu ma Seꞌi, ra yaꞌa kùuni̱ ndeꞌi, ta yaꞌa ga chìsii̱ chiꞌin ra. ¡Na kuni ndo ma ña kàꞌan ra! ―kàti Ndioo chiꞌin ndra.
Ta ora chīni ma ndra jàkuaꞌa chiꞌin Jesuu tuꞌun iꞌya, ta chūnandi chiti ndra ndava nàni teꞌe nuu ndra nuu ñuꞌuꞌ, ña nduvaꞌa kuii yūꞌvi ndra.
Tajan Jesuu chātuꞌva ra ma nuu kaꞌìin chiti ndra, ta jānani ndaꞌaꞌ ra ndra, ta teꞌen nākaꞌan ra chiꞌin ndra:
―Na yüꞌvi ndo, na kandeta ndo, ti mai kùi ―kàti Jesuu chiꞌin ndra.
Ta ora kāndeta ndio ndra, ta kāniꞌi ndra nuu ndra, ta tüva yo ni ndeꞌe ndra, vati maania ma Jesuu kùu ra ña ndaa ra.
Ta ora kuànuu ndio ndra ma yuku, ta Jesuu teꞌen nākaꞌan ndio ra chiꞌin ndra:
―Koto nätuꞌun ndo ma ña ndēꞌe ndo iꞌya nuu nïꞌiin ñivi, nda kati nataku jiꞌnai yuꞌu ma ra Seꞌe ñivi tāchi Ndioo, tañu ndian ndií.
Tajan ma ndra jàkuaꞌa chiꞌin Jesuu, teꞌen chīkatuꞌun ndra nuu ra:
―¿Ta naja kàti ma ndra matru jàkuaꞌa tutu ley Ndioo, ña jiꞌna Elía, ni kichi? ―kàti ndra chiꞌin Jesuu.
Ta Jesuu teꞌen nākaꞌan ra chiꞌin ndra:
―Ndicha, ña jiꞌna Elía kùu ma ra ni kichi, ti ni jandovaꞌa ra ndisaa nakuyi.
Va yuꞌu, kàꞌin chiꞌin ndo, ña Elía cha kīchi ra, va ma ñivi töve nī nakoto na ra, ta jāꞌa na chiꞌin ra tandiꞌi ma naja kua kūuni maa na. Ta juuni takan ni jandeꞌe na tundoꞌo ma ra Seꞌe ñivi tāchi Ndioo ndia.
Takan kūu tajan chāꞌa ndio ma ndra jàkuaꞌa chiꞌin ra kuenda, ña chaꞌaꞌ Xuva ra jàkunduta kùu ma ña kàꞌan Jesuu.
Ta ora chāa ndio Jesuu chiꞌin ndra jàkuaꞌa chiꞌin ra nuu kaꞌìin ma ñivi, ta chājayatin iin ra ra ma nuu Jesuu, ta chūnandi chiti ra nuu ra, ta nākaꞌan ra chiꞌin ra:
―Yoꞌo Rachaꞌnu, na kundaꞌviniun ma rayoko seꞌi, vati rakan ndiso ra kueꞌe chìꞌi iꞌi, ta nduvaꞌa ndèꞌe ra tundoꞌo jàꞌa yi. Ta cha chinu kuaꞌaꞌ chaꞌaꞌ ndùva ra nuu ñuꞌú, a tichi takuii, jàꞌa yi.
Iꞌya ndàkai ra kīchai nuu ma ndra jàkuaꞌa chiꞌun, va ndrakan, nī kuu jandaꞌa ndra ra ―kàti ra chiꞌin Jesuu.
Ta Jesuu teꞌen nākaꞌan ra:
―¡Ndyoꞌo ñivi töve chìnuni, ta kini xini! ¿Naja ga tiempu ìyo yi ña koi chiꞌin ndo? Ta, ¿naja ga tiempu ìyo yi ña jandeeni̱ ndo tiá ña töve chìnuni ndo? Na kichi ndaka ndo ma ra tivaa nui ―kàti ra.
Ta ora cha yāꞌa ndio, tajan chājayatin ma ndra jàkuaꞌa chiꞌin Jesuu ndra nuu ra, ta teꞌen chīkatuꞌun siin ndra nuu ra:
―¿Ta naja ndyuꞌu, nī kuu tavaniꞌi ndi ma tati xaan kuñu ra? ―kàti ndra.
Ta Jesuu teꞌen nākaꞌan ra chiꞌin ndra:
―Vati ndyoꞌo na töve chìnuni vaꞌa ndo. Ndicha vaꞌa ña kaꞌìin chiꞌin ndo, ti tu chìnuni ndo, jitu itaꞌvini, takua vali iin chiti yukú ña nàni mostaza, kùu kaꞌan ndo, teꞌen chiꞌin ma yuku kaꞌnu iꞌya: “Na kundachiyoun iꞌya, ta kuꞌu̱n inga chiyo.” Ma yuku ni kundachiyo yi. Nïꞌiin nakuyi töve ndetiñu tu ndicha ña chìnuni vaꞌa ndo ma tuꞌun Ndioo.
Va taku ma tati xaan teꞌen, na küu kèe yi jàꞌa ndo tu töve kaꞌan jiꞌna ndo chiꞌin Ndioo, ta jandita ndo yuꞌu ndo.
Ta ora juuni chàkunuu ga Jesuu ma ñuꞌuꞌ Galilea, chiꞌin ma ndra jàkuaꞌa chiꞌin ra, ta nākaꞌan tuku ra chiꞌin ndra, ña ma ra Seꞌe ñivi tāchi Ndioo, ni tiin na ra, ta ni kuꞌva na ra ndaꞌa inga ñivi ña na jandeꞌe na tundoꞌo ra.
Ta ni kaꞌni na ra ndia, va tichi uni kivi, ni nataku ndiko ra. Ma tuꞌun kāꞌan ra iꞌya, nduvaꞌa ndaꞌvi kūuni ndra jāꞌa yi.
Takan kūu ta ora chāa Jesuu chiꞌin ndra jàkuaꞌa chiꞌin ra ma ñuu Capernaum, tajan ma ndra nàkaꞌan xuꞌunꞌ kuenda ma veñuꞌu kaꞌnu chāndeꞌe ndra nuu ndaa Petuꞌ, ta teꞌen chīkatuꞌun ndra nuu ra:
―¿A töve tìaꞌvi ma matru ndo ma xuꞌunꞌ ña nàkaꞌan ndian jàtiñu nuu ma veñuꞌu kaꞌnu iꞌya? ―kàti ndra chiꞌin ra.
Ta ma Petuꞌ teꞌen nākaꞌan ra:
―Tìaꞌvi ra ―kàti ra.
Tajan ora kīꞌvi ma Petuꞌ tichi veꞌe nuu ndaa Jesuu, ta jiꞌna ma Jesuu teꞌen nākaꞌan ra chiꞌin Petuꞌ:
―¿Yoꞌo Simón, naja kua chàniniun? ¿Yo nuu nàkaꞌan ma ndra kùu rey ña chàꞌnda tiñu ma ñuñivi iꞌya ma xuꞌunꞌ?, kùuniun: ¿A nuu ma ndian kùu ñivi ndra, a nuu ma ndian kìchi inga ñuu?, kùuniun ―kàti Jesuu chiꞌin ra.
Ta Petuꞌ, teꞌen nākaꞌan ra chiꞌin ra:
―Nuu ma ndian vàchi inga ñuu ―kàti Petuꞌ.
Ta Jesuu teꞌen nākaꞌan ra chiꞌin ra:
―Takan kùu yi ña ma ndian ìyo ñuu iꞌya, töve ìyo yi ña tiaꞌvi na.
Va tava töve kùuni̱ ña kaꞌan nïꞌiin ñivi chatai, na kuꞌu̱n kujakanaun chiꞌin ma yoꞌo jàkanaa nuu kàndii ma lakuna, ta ora kàniun yi, ma tiakaꞌ nunuu ña tiin yi, ta tavaniꞌun ri, ta ndikaun ma tichi yuꞌu ri, ta ikan nataꞌun iin xuꞌunꞌ. Ta chiꞌin ma xuꞌunꞌ ikan kùu jaꞌa yi ña tiaꞌviun kuendai, ta tiaꞌviun kuendaun. Na kundaꞌun yi, ta tiaꞌviun nuu ndra ―kàti Jesuu chiꞌin Petuꞌ.
Ma tiempu ikan ma ndra jàkuaꞌa chiꞌin Jesuu chājatuꞌva ndra ndra nuu ra, ta teꞌen chīkatuꞌun ndra nuu ra:
―¿Nda ra kùu ma ra kaꞌnu ga ma nuu chàꞌnda Ndioo tiñu andivi? ―kàti ndra chiꞌin ra.
Tajan Jesuu kāna ra iin ravali, ta kūtaa ra ra maꞌñu ndra,
ta teꞌen nākaꞌan ra:
―Ndicha vaꞌi ña kàꞌin chiꞌin ndo, ña tu töve sama ndo ma kua chànini ndo, ta kùu ndo takua kùu ma ndiakuati, na töve kùu kiꞌvi ndo ma nuu chàꞌnda Ndioo tiñu andivi.
Ta takan kùu yi ña ma ra masu anima takua kùu ma ravali iꞌya, ta jàꞌa na takua jàꞌa ra, rakan kùu ma ra kaꞌnu ga ma nuu chàꞌnda Ndioo tiñu andivi.
Ta nda yo ndàkimani ma ravali iꞌya chiꞌin sivi̱, juuni ndakimani na yuꞌu ndia. ―Takan kàti Jesuu chiꞌin ndra.
―Nda ndian nikuuni ña tìyuꞌu iin ndiakuati teꞌen, ña chìnuni tuꞌin, ña na jaꞌa na kuati, ta jàꞌa na yi. Vaꞌa ga ña na kuꞌni ndo iin yuu yoso kaꞌnu sukun, ta kujakoyo ndo na tichi tañuꞌu nuu kunu.
¡Yaꞌa ga kini kùu yi kuenda ma ñivi ìyo ñuñivi, ña ìyo ndian tìyuꞌu inga ñivi, ikan na jaꞌa na kuati! Yakan ninii ni koo yi, va ¡ndaꞌvi taꞌan ma ndian tìyuꞌu ma inga ñivi ña na jaꞌa na kuati!
’Yakan va tu ma ndaꞌaꞌ ndo a chaꞌa ndo, jàꞌa yi ña na jaꞌa ndo iin kuati, na kaꞌnda ndo yi, ta jakuita chika ndo yi, vati vaꞌaga ña kiꞌvi ndo nuu ni koo ndo endeeni chiꞌin Ndioo, chiꞌin iin chiyo ndaꞌaꞌ ndo a chaꞌa ndo, kua ña chiꞌin ninduvi yi ni niꞌi ndo nuu ni kuꞌun ndo andayaꞌ jàꞌa yi.
Tatu ma tinuu ndo jàꞌa yi ña na jaꞌa ndo iin kuati, na tava ndo yi, ta jakuita chika ndo yi, vati vaꞌaga ña kìꞌvi ndo nuu ni koo ndo endeeni chiꞌin Ndioo, chiꞌin iin chiyo tinuu ndo, kua ña chiꞌin ninduvi yi ni niꞌi ndo nuu ni kuꞌun ndo andayaꞌ jàꞌa yi.
Vati ma ra Seꞌe ñivi tāchi Ndioo, vàchi ra kuenda ña jakakú ra ma ndian kuànaa ña jàꞌa kuati.
’Ta ndyoꞌo, ¿naja kua ndèꞌe ndo yi? Tu iin raꞌii ìyo iin cientu mvechala jàna ra, ta jàkunaa ra iin ri ma nuu chàkunuu ra jakuenda ra ndri, ¿a töve ni ndakoo nuu ra ma kumi xiko chaꞌun kumi ndri ma tichi kuꞌu nuu jàkuenda ra ndri, ta kunanduku ra ma mvechala ña kuànaa?, kùuni ndo.
Tatu nàtaꞌan ra ri, yuꞌu chànini̱ ña tiaga sii ni kuuni ra chaꞌaꞌ ma kiti ña kuànaa ta nātaꞌan ndiko ra ri, ña kua chaꞌaꞌ ma ndi kumi xiko chaꞌun kumi ma kiti töve chànaa.
Juuni takan kùuni ma Rachaꞌnu Tatá ndo, ra ìyo andivi, ña na künaa nïꞌiin ma ndiakuati iꞌya jàꞌa ma kuati.
’Tu ma ra yaniun jaꞌa ra iin kuati chiꞌun, na kanaun ra, ta natuꞌun maꞌiiun chiꞌin ra, ta ikan katituꞌu̱n nuu ra nayi kùu ma kuati ña jàꞌa ra. Tatu jachiꞌin ra ma ña kàꞌun, cha kūndeun jakanaun ra.
Tatu töve jàchiꞌin ra ma ña kàꞌun, na kanaun uvi a uni ñiviun, ikan na koto na nda chaꞌaꞌ kùu ma ña kàꞌun nuu ra, ta kùu na testigu, ta kāꞌan na nuu ra ndia.
Tatu indukuni töve jàchiꞌin ra ña kàꞌan ma ñivi ikan, na katituꞌu̱n yi nuu kaꞌìin tiꞌvi ma ñivi Ndioo. Tatu töve jàchiꞌin ra, ni ña kàꞌan ma ñivi Ndioo, tajan ìyo yi ña koto yo ña kùu ra iin ra töve chìnuni, a ña kùu ra tava kùu ma ndra nàkaꞌan xuꞌunꞌ kuenda ma ñuu kaꞌnu Roma.
’Ndicha vaꞌi ña kàꞌin chiꞌin ndo, ña ma ña ni kasi ndo ma nuñuꞌuꞌ ñuñivi iꞌya, ni ndasi yi ma andivi ndia. Ta ma ña ni nuna jàꞌa ndo ma nuñuꞌuꞌ ñuñivi iꞌya, juuni ni nuna yi ma andivi ndia.
’Ta juuni kàꞌin chiꞌin ndo, ña tu uvi taꞌan ndo jàndoꞌiin tuꞌun ndo ma nuñuꞌuꞌ ñuñivi iꞌya, kuenda ña ndākan ndo iin nakuyi nuu ma Rachaꞌnu Tatái, ra ìyo andivi, ni kuꞌva ra yi nuu ndo.
Vati nuu kaꞌìin tiꞌvi uvi a uni ndian jàkaꞌnu yuꞌu, ikan ìyoi tañu na ndia.
Tajan Petuꞌ chājayatin ra ra nuu Jesuu, ta teꞌen chīkatuꞌun ra nuu ra:
―Rachaꞌnu, ¿naja chaꞌaꞌ ìyo yi ña jakaꞌnuni̱ ma ra yani̱, tuva jàꞌa ra kuati chiꞌi̱n? ¿A nda ucha chaꞌaꞌ?, kùuniun ―kàti ra chiꞌin Jesuu.
Ta Jesuu teꞌen nākaꞌan ra chiꞌin ra:
―Na töve kàꞌin chiꞌun ña ucha chaꞌani, vati nda ucha chaꞌaꞌ ma uni xiko uchi kàti̱ chiꞌun ―kàti Jesuu chiꞌin Petuꞌ.
’Ta ma nuu chàꞌnda Ndioo tiñu, indukuni kùu yi tava kùu iin ma ra kùu rey ña chàꞌnda tiñu, ña kūuni ra jàꞌa ra kuenda, naja tàvi ma ndra musu ra nuu ra.
Rakan, ti já kīchaꞌa ra tàva ra kuenda, ora chāa iin ra tàvi kuaꞌaꞌ millon nuu ra.
Ti tava ma ra kùu musu ikan, töve nda chiꞌin kùu tiaꞌvi ra nuu ra, yakan va ma ra kùu chitoꞌo ra tāchi ra musu ña na kutiin ndra ra, chiꞌin ñasiꞌi ra, ndian seꞌe ra, ta chiꞌin ndisaa ña ìyo nuu ra, ta kūyaꞌvi ra chiꞌin vi, ta takan kaꞌnda ra ma kuenda chaꞌa ña tàvi ra nuu ra.
Tajan ora chāa ma ra musu, ta chūnandi chiti ra nuu ma chitoꞌo ra, ta teꞌen nākaꞌan ndaꞌvi ra nuu ra ña jànini ra ra: “Rachaꞌnu, na kuatun yuꞌu itaꞌvi tiá, ta tiaꞌvi ndiꞌi̱ ma ña tavi̱ nuu̱n”, kàti ra chiꞌin ma ra kùu chitoꞌo ra.
Ta ma ra kùu chitoꞌo ra kūndaꞌvini ra ra, ta jākaꞌnuni ra ma kuenda ña tàvi ra nuu ra, ta jāña ra ra.
Va juuni ora ña kèe ma ra musu ikan nukeꞌe, ta nātaꞌan ra iin ma meru ra, ña juuni kùu musu ña tàvi itaꞌvi nuu ra, ta kāvandaꞌa ra sukun ra, ta kīchaꞌa ra tiin kutu ra yi, ta teꞌen nākaꞌan ra chiꞌin ra: “¡Na tiaꞌviun ma ña tàviun nui!”, kàti ra chiꞌin ra.
Tajan ma ra kùu meru ra chūnandi chiti ra nuu ra, ta teꞌen nākaꞌan ndaꞌvi ra nuu ra ña jànini ra ra: “Na kuatun yuꞌu itaꞌvi tiá, ta tiaꞌvi ndiꞌi̱ ma ña tavi̱ nuu̱n”, kàti ma ra musu chiꞌin ma inga ra.
Va ma ra kùu musu ikan, töve nī küuni ra, vati tīꞌi ra ra vekaa nda kati kaꞌnda ra ma kuenda nuu ra.
Ta ora ndēꞌe inga ma ndra musu ña takan jāꞌa ra chiꞌin ra, ta nduvaꞌa ndaꞌvi kūuni ndra. Tajan chāꞌan ndio ndra chākatituꞌun ndra nuu ma ra kùu chitoꞌo ra, ndisaa ma ña ndēꞌe ndra ña jāꞌa ra.
Tajan ma chitoꞌo ra, ra kùu rey tāchi ra ña na kukiꞌin ndra ra, ta ora chāa ra ta teꞌen nākaꞌan ra chiꞌin ra: “¡Yoꞌo musu kini! Yuꞌu jākaꞌnuni̱ ndisaa ma kuenda ña tàviun nui, vati jāniniun yuꞌu.
Yoꞌo, indukuni kua ikan ìyo yi ña kundaꞌviniun ma ra merun, takua jāꞌi ña kūndaꞌvini̱ ñu̱n niku.”
Ta takan kùu yi ña ma ra kùu chitoꞌo ra nduvaꞌa kuii kāyuni ra, ña tāchi ra ña na jandeꞌe na tundoꞌo ma ra kùu musu ikan, nda kati tiaꞌvi ndiꞌi ra ma ña tàvi ra nuu ra, indukuni takua jāꞌa ra chiꞌin ma inga ra.
Ta takan kùu yi, ña juuni kua ikan ni jaꞌa ma Rachaꞌnu Tatái chiꞌin ndo, tu töve jakaꞌnuni taꞌiiꞌiin ndo chiꞌin ndisaa anima ndo kuati ña jàꞌa ma ndian taꞌan ndo ―kàti Jesuu.
Takan kūu ta ora chīnu kāꞌan Jesuu teꞌen, tajan kēe ra ma ñuꞌuꞌ Galilea, ta kuàꞌan ra itiꞌ ñuꞌuꞌ Judea ña kàndii inga chiyo ma yuta Jordán.
Ta nduvaꞌa kuaꞌaꞌ ñivi tāndikun chata ra, ta ikan jāndaꞌa ra ma ndian kuꞌvi.
―¿A kùu ndakoo ma raꞌii ñasiꞌi ra vaji chaꞌaꞌ iin ña taꞌani? ―kàti ndra.
Ta Jesuu teꞌen nākaꞌan ra chiꞌin ndra:
―¿A takäꞌan jàkuaꞌa ndo ma tutu Ndioo nuu kàꞌan yi ña ma ra jātuvi ndo ma nuu kīchaꞌa ñuñivi, “Jāꞌa ra iin raꞌii, ta iin ñaꞌa”?
Ta juuni kàꞌan yi teꞌen ndia: “Chaꞌaꞌ yakan kùu yi ña ma raꞌii, ni ndakoo ra ma tatá ra, chiꞌin maꞌá ra, ta ndoꞌiin ra chiꞌin ñasiꞌi ra, ta ninduvi vi ni kuu vi tava kùu vi iin ñivini.”
Ta takan kùu yi ña yüva uvi ñivi kùu vi, vati iin ñivinia kùu vi. Yakan va ma raꞌii, na küu ndakoo ra chiꞌin ma ña cha jāndoꞌiin Ndioo chiꞌin ra ―kàti Jesuu.
Tajan teꞌen chīkatuꞌun tuku ndra nuu ra:
―Tu takan kùu yi, ¿ta naja Moisés chāꞌa ra ña kùu ndakoo ma raꞌii ñasiꞌi ra tuva jandovaꞌa ra iin tutu, nuu kàꞌan yi ña ndàkoo ra ña, ta ndākoo ra ña? ―kàti ndra.
Ta Jesuu teꞌen nākaꞌan ra chiꞌin ndra:
―Moisés chāꞌa ra ña kùu ndakoo ndo ñasiꞌi ndo, ti yaꞌa ndava xini ndo, yakan va jāꞌa ra takan. Va na yöve takan kùu yi niku.
Va yuꞌu kàꞌin chiꞌin ndo, ña tu nda ndyoꞌo ndàkoo ndo ñasiꞌi ndo, ta yöve chaꞌaꞌ ña kìꞌvian chiꞌin inga raꞌii kùu yi, ta ndyoꞌo tàndaꞌa ndo chiꞌin inga ñaꞌa, iin kuati kùu yi kuenda Ndioo. Tatu kìꞌvi ndo chiꞌin inga ñaꞌa, ña ndākoo ii, iin kuati kùu yi ndia ―kàti Jesuu chiꞌin ndra.
Tajan ma ndra jàkuaꞌa chiꞌin Jesuu teꞌen nākaꞌan ndra chiꞌin ra:
―Tu takan kùu yi kuenda ma ndraꞌii, chiꞌin ñasiꞌi ndra, vaꞌa ga ña na köo ñasiꞌi ndra, tuva takan ―kàti ndra.
Ta Jesuu teꞌen nākaꞌan ra chiꞌin ndra:
―Na yöve tandiꞌi ndraꞌii kùu kutunini ndra ma tuꞌun iꞌya, vati ma ndra kùu kutunini yi, kùu uvanuu ma ndra chāꞌa Ndioo chinituni ña, kutunini ndra yi, ndrakani.
Ìyo uvi uni nakuyi jàꞌa ña na küu tandaꞌa ma ndraꞌii: ìyo ndraꞌii ña kāku kukueꞌe ndra, chaꞌaꞌ yakan kùu yi ña na küu koo ñasiꞌi ndra. Ta ìyo ndra ña na küu tàndaꞌa ndra, chaꞌaꞌ ña cha kūu ndra tatan kuenda ña töve tàndaꞌa ndra. Ta ìyo inga ndra ña na küuni ndra tàndaꞌa ndra, chaꞌaꞌ ña jàtiñu ndra kuenda Ndioo, ta kùuni ndra chaa ndra nuu chàꞌnda Ndioo tiñu andivi. Tu ìyo nda ndian vaꞌani kutunini ma ña kàꞌin, na jachiꞌin na yi ―kàti Jesuu.
Takan kūu tajan kīchaꞌa ndio na chàndaka na iin ndiakuati nuu Jesuu kuenda ña na janani ndaꞌa ra na, ta kāꞌan ra chiꞌin Ndioo chaꞌaꞌ na. Va ma ndra jàkuaꞌa chiꞌin Jesuu, kīchaꞌa ndra chàsi ndra nuu ma ñivi, ña na tüva chaꞌa ndra kuꞌun na chiꞌin ma ndiakuati nuu ra.
Tajan Jesuu teꞌen nākaꞌan ra chiꞌin ndra:
―Na kuꞌva ndo na kichi ma ndiakuati nui, ta ña käsi ndo ma itiꞌ vàchi na, vati ma ñivi ìyo nuu chàꞌnda Ndioo tiñu andivi, indukuni kùu na takua kùu ma ndiakuati ―kàti Jesuu.
Tajan jōndii ndio ra ndaꞌaꞌ ra xini ma ndiakuati, ta ora chīnu, ta kēe ra kuàꞌan ra.
Takan kūu tajan iin rayoko chāndeꞌe ra Jesuu, ta teꞌen chīkatuꞌun ra nuu ra:
―Matru vaꞌa, ¿nda ña kùu ma ña vaꞌa ìyo yi ña jaꞌi, ta kuu niꞌi̱ nuu koi endeeni chiꞌin Ndioo? ―kàti ra.
Ta Jesuu teꞌen nākaꞌan ra chiꞌin ra:
―¿Ta naja kàꞌun yuꞌu ra vaꞌa? Ta ma ra vaꞌa, ti uvanuu ra kùu ra ña ìyo ra, ta rakan kùu ra Ndioo. Va tu kùuniun niꞌun nuu koo nditoun endeeni chiꞌin Ndioo, na jachinu̱n ma tuꞌun tāchi Ndioo ña ìyo yi ña jaꞌun, ―kàti Jesuu chiꞌin ra.
Ta ma ra tivaa, teꞌen nākaꞌan ra chiꞌin Jesuu:
―¿Nda tuꞌun kùu yi? ―kàti ra.
Ta Jesuu teꞌen nākaꞌan ra chiꞌin ra:
―Na käꞌniun, na kïꞌviun chiꞌin ñivi ñaꞌa yöve ñasiꞌun, na süꞌun, na käꞌun tuꞌun vata chata nïꞌiin ñivi.
Na tiñuꞌu̱n ma tatáun chiꞌin maꞌun, ta na kuuniun ndeꞌun inga ñivi, tava kùuniun ndeꞌun juuni maun ―kàti Jesuu chiꞌin ra.
Ta ma rayoko teꞌen nākaꞌan ra chiꞌin ra:
Ta Jesuu teꞌen nākaꞌan ra chiꞌin ra:
―Tu kuuniun kùu̱n ma ra ndaa, na kuꞌun, ta xiko ndiꞌun ma ña ìyo nuu̱n, ta tìndeun ma ndian ndaꞌvi. Takan ìyo yi ña jaꞌun, ta kùu jandolochoun ma ña kuikaun ma itiꞌ andivi ña kùuni yi kaꞌan yi ña tiñu vaꞌa jàꞌun kuenda Ndioo. Ta ora cha yāꞌa, tajan na kichiun, ta tāndikun chatai ―kàti Jesuu.
Tajan ora chīni ma ra tivaa ña kāꞌan ra, ta ndaꞌvi kūuni ra, ta kēe ra kuàꞌan ra, vati ra yaꞌa kuika kùu ra.
Tajan Jesuu teꞌen nākaꞌan ra chiꞌin ma ndra jàkuaꞌa chiꞌin ra:
―Ndicha vaꞌa ña kàꞌin chiꞌin ndo, ña ndee ga tiñu kùu yi kuenda iin ra kuika ña kùu kìꞌvi ra nuu chàꞌnda Ndioo tiñu.
Ta kàꞌan ndikoi chiꞌin ndo ña, chakuu tiá ndetiñu yāꞌa iin camellu xeꞌe iin kutiku, kua kuenda iin ra kuika kìꞌvi ra nuu chàꞌnda Ndioo tiñu ―kàti Jesuu.
Takan kūu ta ora chīni ma ndra jàkuaꞌa chiꞌin Jesuu ña kāꞌan ra takan, ndavani yūꞌvi ndra, ta teꞌen kīchaꞌa ndra nàtuꞌun taꞌan ndra:
―Tu takan kùu yi, ¿nda ndian kùu ma ndian ni kakú?, tuva takan ―kàti ndra.
Tajan Jesuu ndēꞌe ra ndra, ta teꞌen nākaꞌan ra chiꞌin ndra:
―Kuenda ma ñivi ndetiñu jàꞌa na yi, va kuenda Ndioo töve, ti kùu jaꞌa ra ndisaa yi.
Tajan Petuꞌ teꞌen nākaꞌan ra chiꞌin Jesuu:
―Taku ndyuꞌu ña ndākoo ndi tāndiꞌi ma ña ìyo nuu ndi, ta tāndikun ndi chataun. ¿Nayi kùu ma ña ni niꞌi ndi? ―Takan kàti Petuꞌ nuu Jesuu.
Ta Jesuu teꞌen nākaꞌan ra chiꞌin ndra:
―Ndicha vaꞌa ña kàꞌin chiꞌin ndo ndian cha tāndikun ndo chatai, ña ora ni chaa ma kivi ña Ndioo ni jandochaa ra ndisaa nakuyi, ma ra Seꞌe ñivi tāchi Ndioo ora ni chaa ra kaꞌnda ra tiñu ma nuu kunandi ra tayu kaꞌnu iin nuu yaꞌa ga tacha. Tajan ndyoꞌo ndia, ni kunandi ndo uchi uvi tayu kaꞌnu nuu taꞌnda tiñu chiꞌin ra, ta ikan ni jakutuni ndo kuati ma ndi uchi uvi grupu ma ndian Israel ndia.
Ta tandiꞌi ndyoꞌo ndian ndākoo ndo veꞌe ndo, a taꞌan ndo, a maꞌá ndo, a tatá ndo, a ñasiꞌi ndo, a seꞌe ndo, a ñuꞌuꞌ ndo, ta ndisaa yakan chaꞌi jāꞌa ndo yi. Yakan va ni niꞌi ndo iin cientu chaꞌa tiá ga ma ndatiñu ndākoo ndo. Ta juuni ni niꞌi ndo nuu ni koo ndito ndo endeeni ndia.
Va kuaꞌaꞌ ma ndian yosonuu vitin, ni kuu na ma ndian nuu ndiꞌinia. Ta kuaꞌaꞌ ma ndian nuu ndiꞌinia, ni kakunuu na itiꞌ nuu ―kàti Jesuu chiꞌin ndra.
―Ma nuu chàꞌnda Ndioo tiñu, kùu yi tava kùu iin ra ìyo ñuꞌuꞌ kaꞌnu, ña kēe ra kuàꞌan ra naꞌa vaꞌa kuànanduku ra ma ndra jàtiñu chiꞌin ra ña kaꞌnda ndra uva.
Ta kīndoo ra chiꞌin ndra ña ni tiaꞌvi ra ndra kua kiyaꞌvi ma ñivi iin kivi. Tajan tāchi ndio ra ndra ña na kujatiñu ndra ma nuu ìyo ñuꞌuꞌ nuu kàa vu.
Ta ora yāꞌa, tajan kēe ndiko ma ra chitoꞌo ndra kaꞌíín naꞌani ma vetoꞌo, ta ikan ndēꞌe ra ña kaꞌìin inga ma ndra töve tiñu jàꞌa.
Ta teꞌen nākaꞌan ra chiꞌin ndra: “Ndyoꞌo juuni na kuꞌun ndo kujatiñu ndo chiꞌi̱n ma nuu kàa ndatiñui, ta tiaꞌvi̱ ma yaꞌvi ndo kuenda iin kivi.” Ta ndrakan kēe ndra kuàꞌan ndra.
Takan kūu ta ma ra kùu chitoꞌo ma ñuꞌuꞌ ikan, kēe ndiko ra kuàꞌan ra ma vetoꞌo ma kachuvi ndaa. Ta jāꞌa ndiko ra yi ma kaa uni chaniꞌini ndia.
Ta ora cha kūu yi kaa uꞌun chaniꞌini, kēe tuku ra kuànanduku ra musu ma vetoꞌo, ta nātaꞌan ra inga tuku ma ndra töve tiñu jàꞌa, ta teꞌen nākaꞌan ra chiꞌin ndra: “¿Ta naja nduvi kaꞌìin ndo iꞌya, ta töve jàtiñu ndo?”, kàti ra chiꞌin ndra.
Ta ndrakan teꞌen nākaꞌan ndra chiꞌin ra: “Kaꞌìin ndi iꞌya, vati nïꞌiin na takäꞌan kìchi kaꞌan chiꞌin ndi ña jatiñu ndi”, kàti ndra. Tajan ma ra chitoꞌo ikan, teꞌen nākaꞌan ra chiꞌin ndra: “Na kuꞌun du ndyoꞌo kujatiñu ndo chiꞌi̱n ma nuu kàa ndatiñui ndia, ta tiaꞌvi̱ ma yaꞌvi ndo kuenda iin kivi”, kàti ra chiꞌin ndra.
Ta ora cha kunaꞌa, tajan ma ra kùu chitoꞌo, teꞌen nākaꞌan ra chiꞌin ma ra kùxini nuu musu: “Na kanaun ma ndra jàtiñu, ta tiaꞌviun ndra, va jiꞌna, na kichaꞌun tiaꞌviun ma ndra kīꞌvi nuu ndiꞌinia, ta nuu ndiꞌinia tiaꞌviun ma ndra kīꞌvi jatiñu ma nunuu”, kàti ra chiꞌin ma ra kuxini nuu musu.
Tajan chāa ndio ma ndra kākiꞌvi jātiñu kaa uꞌun chaniꞌininia, ta taꞌiiꞌiin ndra kāniꞌi ndra ma yaꞌvi ndra kuenda iin kivi.
Ta ora yāꞌa, tajan chāa ma ndra naꞌa kākiꞌvi jātiñu, ta ndrakan chānini ndra ña ni niꞌi ndra ma yaꞌvi ndra tiaga kua iin kivi kūuni ndra niku, va töve, ti indukuni kāniꞌi taꞌiiꞌiin ndra ma yaꞌvi ndra kuenda iin kivi, kua ma inga ndra.
Tajan ma ora nākaꞌan ndra yi, ta kīchaꞌa ndra kàyuni ndra chiꞌin ma ra kùu chitoꞌo,
Ta teꞌen nākaꞌan ndra chiꞌin ra: “Ma ndra kākiꞌvi nuu ndiꞌinia, ña jātiñu iin orania, indukuni tīaꞌviun ndra kua maa ndi, vaji maa ndi kùu ma ndra ndēꞌe ga tundoꞌo ña jātiñu ndi nduvi nii ma nuu ndií”, kàti ndra chiꞌin ra.
Va ma chitoꞌo ma ndatiñu, teꞌen nākaꞌan ra chiꞌin iin ra: “Yoꞌo xaa, yöve nïꞌiin kuati kùu ma ña jàꞌi chiꞌun. ¿A töve nī kindoo vaꞌa yo ña ni tiaꞌvi̱ ñu̱n ma yaꞌvi kuenda iin kivi?, kùuniun”, kàti ra chiꞌin ra.
¿A küu jàꞌi nda ña kùuni mai chiꞌin ma xuꞌin?, kùuni ndo. ¿A tixin ndo ndeꞌe ndo yuꞌu chaꞌaꞌ ña ra vaꞌani kùi?”
Ta takan kùu yi ña ma ndian kùu nuu ndiꞌinia, ni kuu na ma ndian nunuu, ta ma ndian kùu ma ndian nunuu vitin, ni kuu na ma ndian nuu ndiꞌinia. Vati kuaꞌaꞌ na kānai, va tiani na kāchi̱n ―kàti Jesuu chiꞌin ma ndra jàkuaꞌa chiꞌin ra.
Ta ora kuàꞌan Jesuu ma itiꞌ ñuu Jerusalén, ta kāna siin ra ma ndi uchi uvi ndra jàkuaꞌa chiꞌin ra, ta teꞌen nākaꞌan ra chiꞌin ndra:
―Vitin va ndèꞌe ndo ña cha kuàꞌan yo itiꞌ ñuu Jerusalén nuu ni tiin na ma ra Seꞌe ñivi tāchi Ndioo, ta ni kuꞌva na ra ndaꞌaꞌ ma ndra kuxini nuu sutu, chiꞌin nuu ma ndra kùu matru jàkuaꞌa tutu ley Ndioo, ikan na jakutini ndra kuati ra ta kaꞌni ndra ra.
Ta ikan jan ni kuꞌva ndra ra ndaꞌaꞌ ma ndian yüvi judíu, kuenda ña na jatiꞌini na chiꞌin ra, ta kàni na ra, ta tàkaa na ra nuu kruu, va tichi uni kivi ni nataku ndiko ra.
Ma maꞌá Jandiau chiꞌin Xuva ndra kùu seꞌe Zebedeu, chājayatin vi vi nuu Jesuu, ta chūnandi chitian nuu ra, ña chìkan ña iin ñamani nuu ra.
Ta Jesuu teꞌen nākaꞌan ra chiꞌan:
―¿Niyi kùuniun? ―kàti ra chiꞌan.
Va ma ñaꞌa ikan, teꞌen nākaꞌan ña chiꞌin ra:
―Na tachiun ma nuu chàꞌndaun tiñu ña ora chāun ndakan, iin ma ra seꞌi kunandi chiyo kuaꞌun, ta inga ra kunandi chiyo satiun ―kàti ña.
Va Jesuu teꞌen nākaꞌan ra chiꞌan:
―Töve chìto ndo niyi kùu ma ña chìkan ndo. ¿A kùu jaꞌa ndo koꞌo ndo ma ña uva ni koꞌi, ta kùnduta ndo indukuni ma takua ni kundutai ña kàꞌan ndo takan? ―kàti Jesuu.
Ta ndrakan teꞌen nākaꞌan ndra:
―Kùu yi ―kàti ndra.
Ta Jesuu teꞌen nākaꞌan ra chiꞌin ndra:
―Ndicha ña ndyoꞌo kùu jaꞌa ndo koꞌo ndo ma ña uva ni koꞌi, ta juuni kùu jaꞌa ndo kùnduta ndo ma takua ni kundutai ndia, va taku chaꞌaꞌ ña chìkan ndo kunandi ndo ma chiyo kuaꞌi, ta chiyo sati̱n, ma Tatái kùu ma ra chìto nda yo ni kuꞌva ra ma chiyo ikan nuu, ta yöve yuꞌu ―kàti Jesuu.
Ta ora chīni ma inga uchi ma ndra jàkuaꞌa chiꞌin Jesuu ma ña kāꞌan ndra, ta kūxaan ndra chiꞌin ninduvi ndrakan.
Va Jesuu kāna ra ndra, ta teꞌen nākaꞌan ra chiꞌin ndra:
―Ndyoꞌo cha chìto vaꞌa ndo, ña ma ndra kuxini ña chàꞌnda tiñu nuu ma ñivi ìyo ma nuñuꞌuꞌ ñuñivi töve jàꞌa ndra vaꞌa chiꞌin na, ti yaꞌa kanduu kini chàꞌnda ndra tiñu.
Va tañu ndyoꞌo ndian chìnuni, na töve ìyo yi ña jaꞌa ndo takan, vati tu ìyo nda ndyoꞌo ña kùuni ndo jakaꞌnu ndo ndo, jiꞌna ìyo yi jaꞌa ndo tiñu nuu ma inga na.
Ta nda ndyoꞌo nikuuni, tu kùuni ndo kuu ndo ma ndian nunuu, ìyo yi ña jaꞌa ndo tiñu nuu ma inga na,
takua jāꞌa ma ra Seꞌe ñivi tāchi Ndioo, ña tüvi nī kichi ra kuenda ña jàꞌa na tiñu nuu ra, vati kīchi ra va kuenda ña jàꞌa ra tiñu nuu ñivi, ta kuvi ra kuenda ña kùu ra takua kùu iin yaꞌvi kuenda ña na kakú kuaꞌaꞌ ñivi ―kàti Jesuu.
Takan kūu ta ora kēe Jesuu ma ñuu Jericó, nduvaꞌa kuaꞌaꞌ ñivi tāndikun kuàꞌan chata ra.
Ta ma yuꞌu itiꞌ kuàꞌan ra, ikan nandi uvi taꞌan ndra kuaá. Ta ora chīni ndra ña yàꞌa Jesuu ikan, ta teꞌen kānachaa ndra:
―¡Yoꞌo Rachaꞌnu, ra kùu ñivi David, na kundaꞌviniun ndyuꞌu! ―kàti ma ndra kuaá chiꞌin ra.
Tajan ma ñivi nākaꞌan na chiꞌin ma ndra kuaá ña na taxiin koyuꞌu ndra, va ndrakan tiá ga kīchaꞌa ndra kànachaa ndra teꞌen:
―¡Yoꞌo Rachaꞌnu, ra kùu ñivi David, na kundaꞌviniun ndyuꞌu! ―kàti ndra.
Tajan chūndaa ndio Jesuu, ta kāna ra ma ndra kuaá, ta teꞌen chīkatuꞌun ra nuu ndra:
―¿Niyi kùuni ndo ña jaꞌi chiꞌin ndo? ―kàti Jesuu.
―Yoꞌo Rachaꞌnu, kùuni ndi ña na jandondichiun nuu ndi ―kàti ndra chiꞌin ra.
Tajan Jesuu kūndaꞌvini ra ndra, ta jānani ra ndaꞌaꞌ ra chata tinuu ma ndra kuaá, ta ma ora ikani kūu nandeꞌe ndra, ta tāndikun ndra chata Jesuu.
Ora cha kuàkuyatin Jesuu chiꞌin ma ndra jàkuaꞌa chiꞌin ra ma ñuu Jerusalén, jiꞌna chāa ndra iin ñuu ña nàni Betfagé, ña kandii yatini nuu ndaa ma yuku Olivu. Tajan Jesuu tāchi ra uvi taꞌan ma ndra jàkuaꞌa chiꞌin ra,
ta teꞌen nākaꞌan ra chiꞌin ndra:
―Kuàꞌan ndo ma kuariya ña kàndii ikani. Ta ikan nàtaꞌan ndo iin burra ña ndikun ri ndaa ri ikan chiꞌin iin burru vali seꞌe ri. Na ndachi ndo ri, ta kundaka ndo ninduvi ndri kichi ndo nui.
Ta tu ìyo iin ndian chìkatuꞌun, ña naja ndàchi ndo ri, ta kati ndo chiꞌin na ña nunua vàchi ndaka ndiko ndi ri, ti chìniñuꞌu ma rachaꞌnu chitoꞌo ndi ri, kati ndo chiꞌin na ―kàti Jesuu chiꞌin ndra.
Takan kūu yi, ikan na chinu ma tuꞌun kāꞌan ma ra kàꞌan chiꞌin tuꞌun yuꞌu Ndioo, ora tāa ra teꞌen nuu tutu ra:
Na kukatituꞌun ndo teꞌen nuu ndisaa ma ñivi ìyo ma ñuu Sión:
“Na ndeꞌe ndo ña nduvaꞌa ndaꞌvi vàchi ma ra kùu Rey ndo yoso ra iin burru yoko chiꞌin maꞌá ri,
seꞌe ma kiti chìto kuiso karia”,
kàti yi.
Tajan kēe ndio ma ndra jàkuaꞌa chiꞌin Jesuu kàchaꞌan ndra, ta jāꞌa ndra yi ma tava kāꞌan ra chiꞌin ndra.
Takan kūu tajan ndàka ndio ndra ma burru, chiꞌin ma kiti vali seꞌe ri chāa ndra nuu ra, ta tīsukun ndra ma jaꞌma isukun ndra chata ninduvi ndri, tajan chākoso ndio Jesuu ri.
Ta ikan kūtiꞌvi nduvaꞌa kuii kuaꞌaꞌ ñivi. Ta ndiakan kīchaꞌa ndio na chàkin na jaꞌma isukun na ma tichi itiꞌ nuu kuàꞌan Jesuu. Ta ìyo inga ndian chāꞌnu soko yutun, ta chākin na yi ma tichi itiꞌ ndia.
Ta ma ñivi yosonuu, chiꞌin ma ñivi kàkichi itiꞌ chata, teꞌen kànachaa niꞌi na:
―¡Yaꞌa ga kaꞌnu kùu ma ra vàchi tata ma rey David! ¡Yaꞌa ga ií kùu ma ra vàchi chiꞌin sivi ma Rachaꞌnu! ¡Ta nduvaꞌa na jakaꞌnu yo Rachaꞌnu Ndioo nuu ìyo ra andivi! ―kàti na.
Takan kūu tajan ora kīꞌvi ndio Jesuu ma ñuu Jerusalén, tajan ndisaa ndio ma ndian ìyo ikan nduvaꞌa nāndiki na jāꞌa Jesuu ora kīꞌvi ra ikan. Ta teꞌen kīchaꞌa ndio na chìkatuꞌun taꞌan na:
―¿Nda ra kùu raꞌya? ―kàti na.
Ta ma ñivi kàchaꞌan chiꞌin Jesuu teꞌen nākaꞌan na chiꞌin na:
―Raꞌya kùu Jesuu, ra kàꞌan chiꞌin tuꞌun yuꞌu Ndioo, ra kīchi ñuu Nazaret, ña kàndii itiꞌ ñuꞌuꞌ Galilea ―kàti na.
Takan kūu tajan kīꞌvi ndio Jesuu ma tichi veñuꞌu kaꞌnu ma Ndioo, ta tāvaniꞌi ndiꞌi ra ma ndian kaꞌìin xiko, ta jata ma tichi veñuꞌu. Kānindee ra ma mesa nuu kaꞌìin ma ndian sàma xuꞌunꞌ nuu ma ñivi, ta tayu nuu kaꞌìin ma ndian xìko livi ndia.
Tajan teꞌen nākaꞌan ndio ra chiꞌin na:
―Nuu ma tutu Ndioo ña tāa ma Moisés teꞌen kàꞌan yi: “Ma veꞌi kùu yi iin veꞌe nuu kàꞌan ma ñivi chiꞌi̱n.” Va ndyoꞌo, jāndakuu ndo yi iin veꞌe kuenda ma ndian suꞌu ―kàti Jesuu chiꞌin na.
Tajan chājayatin ndio ma ndian kuaá ma nuu ndaa Jesuu ma tichi veñuꞌu kaꞌnu, chiꞌin ndian koxo, ta jāndaꞌa ra na.
Va ora ndēꞌe ma ndra kuxini nuu sutu, chiꞌin ma ndra matru jàkuaꞌa tutu Ndioo ma ndatu ña jàꞌa Jesuu, ta naja kua chìni ndra ña endee nanivaa kùu ma ndiakuati ma tichi veñuꞌu, ña teꞌen kànachaa na: “Yaꞌa ga kaꞌnu kùu ma ra kīchi tata ma rey David”, kàti na, ta nduvaꞌa kūxaan ndra.
Tajan teꞌen nākaꞌan ndra chiꞌin Jesuu:
―¿A chìniun ña kàkaꞌan ma ñivi ikan? ―kàti ndra.
Ta Jesuu teꞌen nākaꞌan ra chiꞌin ndra:
―Juu, chìni̱ ma ña kàꞌan na, va ¿a takäꞌan jakuaꞌa ndo nuu ma tutu Ndioo ña tāa Moisés nuu kàꞌan yi teꞌen?:
chiꞌin ma ndian juuni chàxin,
chiꞌin yakan jànaꞌa ma Ndioo nuu ndo,
ña takan ìyo yi ña jakaꞌnu ndo ra ndia
kàti Jesuu.
Tajan ndākoo ra ma ñivi ikan, ta kēe ra kuàꞌan ra inga ñuu ña nàni Betania, nuu kāva ra iin chanikuaa.
Ta ora chīkoniꞌi ndiko Jesuu ma ñuu kaꞌnu, ma ora naꞌani, ta chāñu ndio ma soko ra.
Ta ikan ndēꞌe ra ña ndaa iin yutun higu yatini ma yuꞌu itiꞌ, ta chājayatin ra ra nuu ndaa run, va tükuii nuva koo ma nuu run, ti mamaa ndaꞌani run ìyo. Tajan kāꞌan xaan ndio ra run:
―¡Nda vitin, ta itiꞌ nuu, na tüva ni kuꞌvaun ma chiti! ―kàti Jesuu chiꞌin run.
Ta juuni ma ora ikani nātii run, ta chīꞌí run.
Ta ora ndēꞌe ma ndra jàkuaꞌa chiꞌin ra ma ña kūu, ta ndava kuàꞌan anima ndra, ta teꞌen chīkatuꞌun ndio ndra nuu Jesuu:
―¿Niyi tāꞌan ma yutun higu ña yāꞌa ga numi nātii run? ―kàti ndra.
Ta Jesuu teꞌen nākaꞌan ra chiꞌin ndra:
―Ndicha vaꞌi ña kàꞌin chiꞌin ndo, ña tu chìnu vaꞌani ndo ma tuꞌun Ndioo, ta töve ndoꞌuvini ndo, na yöve uvaa ma ña jāꞌi chiꞌin ma yutun higu iꞌyani kùu jaꞌa ndo, vati juuni kùu kaꞌan ndo teꞌen, chiꞌin ma yuku iꞌya ndia: “¡Na kundachiyoun chiña, ta nduvaun nuu ma tañuꞌu!”, kati ndo, ta takan ni kuu yi.
Ta ndisaa ma ña chìkan ndo ora kàꞌan ndo chiꞌin ma Rachaꞌnu, tu ndicha ña chànini ndo ña ni kuu yi, ni niꞌi ndo yi ―kàti Jesuu chiꞌin ma ndra jàkuaꞌa chiꞌin ra.
Takan kūu tajan kīꞌvi ndio Jesuu ma tichi veñuꞌu kaꞌnu ña kua janaꞌa ra, ta ora juuni ndaa ra jànaꞌa ra nuu ma ñivi, ta chājayatin ndio ma ndra kuxini nuu sutu, chiꞌin ndra chaꞌnu kuenda ma ndian judíu nuu ra, ta teꞌen chīkatuꞌun ndra nuu ra:
―¿Yo chāꞌa tiñu nuu̱n ña jāꞌun teꞌen? ¿Yo kùu ma ndian tīyuꞌu ñu̱n ña na jaꞌun yi? ―kàti ndra chiꞌin Jesuu.
Ta Jesuu teꞌen nākaꞌan ra chiꞌin ndra ndia:
―Juuni kùuni du mai ndakatuꞌin iin nakuyi nuu ndo ndia, tu katituꞌun ndo ma ña chìkatuꞌin nuu ndo, tajan katituꞌin nuu ndo yo chāꞌa tiñu nui ña jāꞌi yi.
¿Yo kùu ma yo tāchi ma Xuva ña na jakunduta ra?, ¿a Ndioo, a ma ñivi? ―kàti Jesuu.
Tajan teꞌen kīchaꞌa ndio ndra kànitaꞌan yuꞌu ndra juuni chiꞌin maa ndra:
―Tu kati yo: “Ña Ndioo tāchi ra”, ta rakan ni kaꞌan ra chiꞌin yo ña: “¿Naja töve nī jachiꞌin ndo ña kàꞌan ra tuva takan?”
Ta na küu kàꞌan yo ña: “ñivi tāchi ra”, ni kuxaan ma ñivi chiꞌin yo, vati ndisaa na chànini na ña iin ra kàꞌan chiꞌin tuꞌun yuꞌu Ndioo kùu Xuva ―kūuni ndra.
Yakan va teꞌen nākaꞌan ndio ndra chiꞌin Jesuu:
―Töve chìto ndi, yo tāchi ra ―kàti ndra.
Tajan Jesuu teꞌen nākaꞌan ndio ra chiꞌin ndra:
―Ni yuꞌu, küu katituꞌin nuu ndo yo tīyuꞌu yuꞌu ña jàꞌi ma tiñu iꞌya ndia ―kàti Jesuu.
Takan kūu tajan Jesuu, teꞌen nākaꞌan tuku ra nuu ndra:
―¿Naja kua chànini ndo chaꞌaꞌ ma ña ni kaꞌin iꞌya? Iin raꞌii chīyo uvi ndra seꞌe ra. Ta rakan, teꞌen nākaꞌan ra chiꞌin iin ra: “Yoꞌo seꞌyu, na kuꞌu̱n kujatiñu̱n nuu kàa ma ndatiñu yo vitin”, kàti ra chiꞌin ra.
Ta ma ra seꞌe ra, teꞌen nākaꞌan ra chiꞌin ra: “¡Na küuni̱!”, kāti ra ma ora ikan. Va ora cha yāꞌa ndio tajan sāma ma kua chànini ra, ta chāꞌan ra chājatiñu ra.
¿Nda ra kùu ma ra kāndicha ma tiñu kāꞌan ma tatá ndra?, kùuni ndo ―kàti Jesuu chiꞌin ndra.
Ta ndrakan teꞌen nākaꞌan ndra:
―Ma ra nunuu ―kāti ndra.
Takan kūu yakan va teꞌen nākaꞌan ma Jesuu:
―Ndicha vaꞌa ña kàꞌin chiꞌin ndo, ña ma ndra nàkaꞌan xuꞌunꞌ kuenda kuvienu ma ñuu ndo, chiꞌin ma ñivi ñaꞌa tondo, jiꞌna ga na ni kiꞌvi nuu chàꞌnda Ndioo tiñu kua maa ndo.
Vati ma Xuva ra jàkunduta kīchi janaꞌa ra nuu ndo naja kuu yi ña koo ndo takua kùuni Ndioo, va ndyoꞌo töve nī jachiꞌin ndo ña kàꞌan ra. Va taku ma ndian nàkaꞌan xuꞌunꞌ kuenda kuvienu ma ñuu ndo, chiꞌin ma ñivi ñaꞌa tondo, ndiakan jāchiꞌin na ña kāꞌan ra. Va ndyoꞌo, vaji ndēꞌe ndo ña takan kūu yi ma iꞌya, va töve kùuni ndo sama ndo ma kua kini kua ìyo ndo, ta chinuni ndo ma ña kàꞌan ra.
Takan kūu ta teꞌen nākaꞌan tuku Jesuu inga kuꞌva nuu ndra:
―Na tasoꞌo vaꞌa ndo ma inga kuꞌva ña ni kaꞌin: Tatiempu chīyo iin ra ìyo iin ñuꞌuꞌ kaꞌnu, ta rakan tāchi ra yokuꞌu uva nuu yi, ta chāsi ra ma nuu kàa yi. Ta juuni jāꞌa ra iin nuu nakuꞌni ra ma uva, ta jāꞌa ra iin torri kaꞌnu kuenda ña na chaa nuu ra ndeꞌe ra ninii ma nuu kàa vu.
’Ta ikan jan jākilaa ndio ra ma ñuꞌu nuu iin ma ndra jàtiñu chiꞌin ra, ta kēe ndio ra kuàꞌan ra iin tiempu ma nuu chika.
Ta ora chāa ndio ma tiempu ña cha kēta ndio ma ndatiñu ikan, tajan tāchi ndio ma ra chitoꞌo ma ñuꞌuꞌ iin ma ndra jàtiñu kuenda ra ña na kuꞌva ma ndra jàtiñu nuu ñuꞌuꞌ ra ma ña ìyo yi ña ndakiꞌin ra.
Va ma ndra jàtiñu ikan, tīin ndra ma ndra jàtiñu kuenda ra, ta iin ra va kāni ndra, inga ra chāꞌni ndra, ta inga ra va kāni ndra chiꞌin yuu.
Tajan ma ra kùu chitoꞌo ma ñuꞌuꞌ ikan, tāchi ndiko ra tiá kuaꞌaꞌ ma ndra jàꞌa tiñu nuu ra nuu ndra kua ma chaꞌaꞌ nunuu, va ma ndra jàtiñu ikan, indukuni takan jāꞌa ndra chiꞌin ndisaa ndra ndia.
’Ta ma nuu ndiꞌinia, va tāchi ndio ra ma ra seꞌe maa ra, ti teꞌen chānini ra: “Cha chìto yo ña ni tiñuꞌu ndra, ta jàchiꞌin ndra ña kàꞌan ma ra seꞌo.” Takan kūuni ra.
Va ora ndēꞌe ndio ma ndra jàtiñu nuu ñuꞌuꞌ ra ña vàchi ndio ma ra seꞌe maa ndio ra, tajan teꞌen kīchaꞌa ndra nàtuꞌun ndra juuni chiꞌin maa ndra: “Raꞌya kùu ma ra ni kindoo chiꞌin ma ñuꞌuꞌ iꞌya, na kaꞌnio ra, ta kindoo yo chiꞌin ma ñuꞌuꞌ”, kāti ndra.
Tajan tīin ndio ndra ra, ta tāva ndra ra nuu kàa ma yokuꞌu uva, ta chāꞌni ndra ra.
’Ta vitin ora ni kichaa ndio ma ra kùu chitoꞌo ma ñuꞌuꞌ, ¿nayi ni jaꞌa ra chiꞌin ma ndra jàtiñu takan?, kùuni ndo ―kàti Jesuu chiꞌin ndra.
Ta ndrakan teꞌen nākaꞌan ndra chiꞌin Jesuu:
―Na töve nī kundaꞌvini chitoꞌo ma yokuꞌu uva ndra, ti ni kaꞌni ra ma ndra kini ikan, ta ni jakilaa ra ma ñuꞌuꞌ ra nuu inga tuku ma ndra ña kùuni kuꞌva ndra ma ndatiñu ra nuu ra ora jàtiñu ndra, ma takua ìyo yi ña jaꞌa ndra ―kàti ndra.
Tajan Jesuu teꞌen nākaꞌan ra chiꞌin ndra:
―¿A takäꞌan kuii jakuaꞌa ndo nuu ma tutu Ndioo ña tāa Moisés nuu kàꞌan yi teꞌen?:
Ma yuu ña jāchiyo ma ndra jàvaꞌa veꞌe,
yakan kùu ma yuu kaꞌnu ga kua ndisaa yi,
takan jāꞌa ma Rachaꞌnu,
Yakan va ñaꞌa kùu yi iin ña yaꞌa vii kuenda yo,
kàti yi.
’Chaꞌaꞌ yakan kùu yi ña kàꞌin chiꞌin ndo ña ma nuu chàꞌnda Ndioo tiñu, ni namaa ra yi nuu ndo, ta ni kuꞌva ra yi nuu ma ndian jàꞌa ma tiñu vaꞌa kuenda ra.
Ta nda ndian nikuuni ña ni nduva chata ma yuu kaꞌnu ikan, endee ni kucheꞌe cheꞌe na, tatu ma yuu ikan kòyo yi chata iin ñivi, endee ma yuyaania ni kuu na jaꞌa yi ―kàti Jesuu.
Takan kūu tajan ora chīni ma ndra kuxini nuu sutu, chiꞌin ma ndian fariseu ma kuꞌva ña kāꞌan Jesuu, ikan chāꞌa ndio ndra kuenda ña chata ndra kàꞌan ra.
Tajan kūuni ndra tiin ndra Jesuu, va yūꞌvi ndra ma ñivi, ti ndiakan cha chànini na ña Jesuu kùu ra iin ra kàꞌan chiꞌin tuꞌun yuꞌu Ndioo.
―Ma nuu chàꞌnda Ndioo tiñu kùu yi, takua kùu iin viko tàndaꞌa ña jāꞌa ma ra kùu rey kuenda ma ra seꞌe ra.
Tāchi ra ma ndra jàkuu tiñu nuu ra, ña na kukana ndra ma ndian jainvitaa ra, va ma ndiakan nī kuuni na kuꞌun na.
Tajan tāchi ndiko ma ra kùu rey ma ndra jàkuu tiñu nuu ra inga chaꞌaꞌ, ta teꞌen nākaꞌan ra chiꞌin ndra: “Na katituꞌun ndo nuu ma ndian jainvitaa, ña na kichi na, ti cha ìyo vaꞌa ma ña kachi na, vati cha tāchi̱ ña na kaꞌni na kuaꞌaꞌ kiti nduꞌu janai. Ta na kichi na, ti ndisaa yi cha ìyo vaꞌa”, kati ndo.
Va ma ndian jainvitaa ra töve nī jachiꞌin na ña kàꞌan ma ra kùu rey, ti ìyo ndian kēe kuàndeꞌe ma nuu kàndii ñuꞌuꞌ na, ta ìyo ndian kēe kuàꞌan nuu ìyo tiñu jàꞌa na.
Ta inga na, va tīin na ma ndra jàꞌa tiñu nuu ma rey, ta nduvaꞌa kāni na ndra, ña ndava ni kuvi ndra jàꞌa na niku.
Tajan nduvaꞌa kāyuni ma ra kùu rey, ta tāchi ndio ra ma ndra jandaru ra, ña na kukaꞌni ndra ma ndian kini chàꞌni ndií ikan, ta kaꞌmi ndra ndisaa ma veꞌe ña ìyo ma ñuu ndra ndia.
Tajan teꞌen nākaꞌan ndio ma rey chiꞌin ma ndra jàkuu tiñu nuu ra: “Ndisaa nakuyi cha ìyo vaꞌa jāꞌi kuenda ma viko tandaꞌa, va ma ndian jainvitaai, na töva ni kuꞌvai na kichi na iꞌya.
Na kuꞌun ndo nuu kùtisiꞌin ma kai kaꞌnu, ta na jainvitaa ndo, ma nda ndian nikuuni ña nàtaꞌan ndo, ta kichi na chiꞌin ndo ma viko tàndaꞌa iꞌya”, kàti ra chiꞌin ndra.
Tajan kēe ndio ma ndra jàkuu tiñu nuu ma rey kàchaꞌan ndra itiꞌ kai, ta jātiꞌvi taꞌan ndra tandiꞌi ma ndian nātaꞌan ndra ikan, chïto a kùu na ndian vaꞌa a ndian tüvi vaꞌa. Takan jāꞌa ra ña nīꞌi ra ñivi kuenda ma viko tàndaꞌa, ña endee chītu ndio ma tichi veꞌe ra.
’Tajan kīꞌvi ndio ma ra kùu rey ma tichi veꞌe, ikan na kuu ndeꞌe ra ma ndian chājatiꞌvi taꞌan ndra ma vetoꞌo, ta ikan ndēꞌe ra iin ra töve ñuꞌu jaꞌma ña chàkuꞌun na ora chàꞌan na ma viko tàndaꞌa.
Ta teꞌen nākaꞌan ra nuu ra: “Yoꞌo xaa, ¿naja jāꞌun ña kīꞌviun ma iꞌya, ta töve ñùꞌu̱n ma jaꞌma ña chàkuꞌun na ora kuàꞌan na nuu ìyo ma viko tàndaꞌa?”, kàti ra chiꞌin ra. Va ma raꞌii ikan taxiin kīndoo ra.
Tajan ma rey, teꞌen nākaꞌan tuku ra chiꞌin ma ndra jàkukava ma nuu mesa: “Na kuꞌni ndo chaꞌa ra chiꞌin ndaꞌaꞌ ra, ta jaketa ndo ra nukeꞌe nuu naa, ikan ni kuaku ra, ta ni kariꞌu ma nuꞌu ra, jàꞌa ma tundoꞌo ni ndeꞌe ra.”
Vati nduvaꞌa kuaꞌaꞌ na kànai, va tiani na kùu ma ndian kàchi̱n ―kàti Jesuu.
Takan kūu tajan ma ndra fariseu kēe ndio ndra chājandoꞌiin tuꞌun ndra, naja kua jàꞌa ndra ña na kaꞌan Jesuu iin ña tüvi vaꞌa, ta chiꞌin yakan kùu niꞌi ndra naja kua tìsokuati ndra ra.
Tajan tāchi ndio ma ndra fariseu itaꞌvi ma ndra ìyo kuenda ndra, chiꞌin itaꞌvi ma ndra ìyo kuenda Herode. Ta ndrakan teꞌen nākaꞌan ndra chiꞌin Jesuu:
―Matru, cha chìto ndi ña yoꞌo kùu ma ra kàꞌan tuꞌun ndaa, ta juuni jànaꞌa ndaun naja kua kùuni Ndioo ña koo yo, ta töve kìꞌin kuendaun ña kàꞌan ma ñivi, vati indukuni ndèꞌun ndisaa ñivi.
Na katituꞌu̱n nuu ndi: ¿A vaꞌa tìaꞌvi ndi xuꞌunꞌ nuu ma ra César, ña chàꞌnda tiñu ma ñuu Roma kùuniun?, ¿a töve? ―kàti ndra chiꞌin ra.
Va Jesuu chāꞌa ra kuenda, ña na yüvi ña vaꞌa kùu ma ña chànini ndra kuenda ra, ta teꞌen nākaꞌan ndio ra nuu ndra:
―Ndyoꞌo ndra kini, ta, ¿naja kùuni ndo jandaꞌviñaꞌa ndo yuꞌu?
Na janaꞌa ndo nui naja kua kàa ma xuꞌunꞌ ña tìaꞌvi ndo ―kàti Jesuu.
Tajan chākiꞌin ndra iin xuꞌunꞌ denariu chāꞌa ndra nuu Jesuu.
Ta ora ndēꞌe ndio Jesuu yi, ta teꞌen chīkatuꞌun ra nuu ndra:
―¿Yo nuu kùu ma ña ìyo nuu ma xuꞌunꞌ iꞌya, ta ma sivi ña ìyo nuu yi? ―kàti ra chiꞌin ndra.
Ta ndrakan teꞌen nākaꞌan ndra chiꞌin ra:
―Ma ña César, ra chàꞌnda tiñu ñuu Roma kùu yi ―kàti ndra chiꞌin Jesuu.
Tajan Jesuu teꞌen nākaꞌan ra nuu ndra:
―Na kuꞌva ndo ña kùu ñaꞌa ma rachaꞌnu César nuu ra, ta ña kùu ñaꞌa Rachaꞌnu Ndioo nuu Ndioo ―kàti Jesuu chiꞌin ndra.
Ta ora chīni ndra ña kāꞌan ra takan, ta ndava kuàꞌan anima ndra, tajan ndākoo ndra ra, ta kuàꞌan ndra.
Ta juuni ma kivi ikan, ìyo ndra saduceu, chāndeꞌe ndra Jesuu. Ta ndrakan kàti ndra, ña tüva nàtaku ma ndian ndií, chaꞌaꞌ yakan kùu yi ña, teꞌen chīkatuꞌun ndra nuu Jesuu:
Vaꞌani, tañu ndyuꞌu chīyo ucha taꞌan ndra, ña kùu ndra yani ndra. Ma ra nunuu tāndaꞌa ra, ta chīꞌí ra. Ta tava töve nī chakoo seꞌe ra chiꞌin ma ñasiꞌi ra, yakan va kīndoo ma ña ndaꞌvi ikan kuenda ma yani ra, ra uvi.
Ta juuni indukuni takan töve nī chiyo seꞌe ma ra uvi chiꞌan, ta chīꞌí ra ndia. Ta takan yaꞌa ndi ucha yani ndra ña tāndaꞌa ndra chiꞌan ta ndisaa ndra chīꞌí ndia.
Ta ma nuu ndiꞌinia, chīꞌí ndio ma ñaꞌa ndia.
Vaꞌani, ta ma ora ni nataku ndiko ma ndian cha chīꞌí, ¿nda ndra ni kuu ma iian, tuva ndi ucha ndra ña kùu ndra yani ndra tāndaꞌa ndra chiꞌan? ―kàti ndra.
Ta ma Jesuu teꞌen nākaꞌan ra chiꞌin ndra:
―Na yüvi takan kùu yi, takan chànini ndo, ti töve nàkoto ndo naja kua kàꞌan ma tutu Ndioo, ta naja kua kùu ma ndatu Ndioo ndia.
Vati ora ni nataku ma ndian cha chīꞌí, na tüva ni tandaꞌa na, ta tüva ni kuꞌva na seꞌe na kuenda ña tàndaꞌa na ndia, ti ni kùu na tava kùu ma ndian kùu tati vaꞌa ña ìyo andivi ña jàꞌa tiñu nuu Ndioo.
Va ndicha kuii ña nàtaku ndiko ma ndian chīꞌí, ¿a takäꞌan jàkuaꞌa ndo nuu ma tutu Ndioo, nuu kàꞌan ra teꞌen?:
“Yuꞌu kùu Ndioo ta indukuni yuꞌu kùi ra kùmi Abraham chiꞌin Isaac chiꞌin Jacob ndia”, kàti yi. Iꞌya chàꞌa yo kuenda ña Ndioo töve kùu ra Ndioo ma ndian ndií, ti kùu ra Ndioo ma ndian ndito.
Ta ora chīni ma ñivi ma tuꞌun ña kāꞌan Jesuu, ndava kuàꞌan anima na chìni na ña jànaꞌa ra.
Ta ora chīto ma ndra fariseu ña Jesuu jākutaxin ra ma ndra saduceu, tajan kūtiꞌvitaꞌan ndio ndra ma nuu ndaa ra.
Ta iin ma ra meru ndra ña kùu matru jàkuaꞌa tutu ley Ndioo, teꞌen chīkatuꞌun ra nuu Jesuu, ña kùuni ra kiꞌin ra kuꞌva ra ndeꞌo naja kua kati ra:
―Matru, ¿nda tuꞌun ìyo nuu ma tutu ley Ndioo kaꞌnu ga yi kua tandiꞌi ga ma inga tuꞌun ìyo nuu yi?, kùuniun ―kàti ra.
Ta Jesuu teꞌen nākaꞌan ra chiꞌin ra:
―“Na kuuni ndo ndeꞌe ndo ma Rachaꞌnu Ndioo chitoꞌo ndo chiꞌin ndisaa anima ndo, chiꞌin ndisaa ñandee ndo, ta chiꞌin ndisaa chinituni ndo.”
Tuꞌun iꞌya kùu tuꞌun kaꞌnuga, ta ma tuꞌun nunuu ña ìyo nuu ma tutu Ndioo.
Ta ma tuꞌun uvi, cha yatin indukuni kùu yi, ta teꞌen kàꞌan yi: “Na kuuni ndo ndeꞌe ndo ma ñivi ìyo yatini xiin veꞌe ndo tava kùuni ndo ndeꞌe ndo juuni maa ndo.”
Ta chiꞌin uvi tuꞌun iꞌya jàchinu yi tandiꞌi ma ley Ndioo chiꞌin ma tuꞌun kāꞌan ndra kàꞌan chiꞌin tuꞌun yuꞌu ra tajiꞌna ndia ―kàti Jesuu.
Ta ora juuni kaꞌìin tiꞌvi ga ma ndra fariseu ma ikan,
ta Jesuu teꞌen chīkatuꞌun ra nuu ndra:
―¿Naja kua chànini ndo chaꞌaꞌ ma ra kùu Cristu? ¿Yo tata kùu ra?, kùuni ndo ―kàti ra.
Ta ma ndra fariseu teꞌen nākaꞌan ndra:
―Tata ma rachaꞌnu David kùu ra ―kàti ndra.
Tajan Jesuu teꞌen nākaꞌan ra chiꞌin ndra:
―Tu takan kùu yi, ¿ta naja chātiñu ma Tati Ií Ndioo ma David ña na kaꞌan ra ña Rachaꞌnu ra kùu Cristu, tuva takan? Vati ndicha ña ma David, teꞌen kāꞌan ra:
Ma Rachaꞌnu Ndioo, teꞌen kāꞌan ra chiꞌin ma Rachaꞌnu chitoꞌi:
“Kunandi chiyo kuaꞌi,
nda kati kanindoyoi ma ndian xaani ndèꞌe ñu̱n itiꞌ chaꞌun.”
Takan kāti Ndioo tajiꞌna ña tāa David.
―¿Naja kua kùu yi ña, tata David kùu Cristu, tuva juuni ma David kāꞌan ra ña, Rachaꞌnu chitoꞌo ra kùu ra? ―kàti Jesuu chiꞌin ndra.
Nïꞌiin ma ñivi töve nī kuu kaꞌan na nïꞌiin ma tuꞌun yuꞌu Jesuu. Ta nda ma kivi ikan nïꞌiin ga ma ñivi tüva ni kuuni na ndakatuꞌun na tiaga nakuyi nuu ra.
Takan kūu tajan Jesuu, teꞌen nākaꞌan ra nuu ma ñivi, ta nuu ma ndra jàkuaꞌa chiꞌin ra:
―Ma ndra matru ña jàkuaꞌa tutu Ndioo, chiꞌin ma ndra fariseu jànaꞌa ndra naja kua kùuni ma ley Ndioo ña tāa Moisés kaꞌan yi.
Vaꞌani, na jachiꞌin ndo ma ña kàꞌan ndra, ta na jaꞌa ndo ndisaa yi ndia, va koto jäꞌa ndo takua jàꞌa ndra, vati ndrakan kàꞌan ndra iin nakuyi, ta jàꞌa ndra inga nakuyi.
Jàꞌa ndra ña na kuiso ma ñivi iin ña nduvaꞌa vee, ña na kündee na kuiso na, ta jàꞌa ndra ña na kuiso na yi, va juuni maa ndra, ni itaꞌvi töve kùuni ndra jaꞌa ndra yi.
Ndisaa ma ña jàꞌa ndra, jàꞌa ndra yi ikan na ndeꞌe ma ñivi yi. Ta chàtaꞌani ndra kundikun iin kaja vali, nuu teꞌe nuu ndra chiꞌin ma chiyo ndaꞌaꞌ satin ndra, ta tichi yi indii uvi uni ma tuꞌun Ndioo ña kaꞌnu ga. Ta juuni chàtaꞌani ndra kùꞌun ndra jaꞌma kiꞌin nuu kaꞌìin kuaꞌaꞌ tilachi xiin yi ndia.
Ta chàtaꞌani ndra kuiin ndra ma tayu kaꞌnu ga ma nuu chìyo viko, ta ma tichi veñuꞌu kuati ma ndian judíu ndia.
Ta juuni kùuni ndra ña na iñuꞌu kañaꞌa ma ñivi chiꞌin ndra ndanikuni nuu kèta ndra nuu na ma kai. Ta na kaꞌan na ndra, “matru.”
’Va ndyoꞌo, töve ìyo yi ña kuꞌva ndo ma ñivi ña na kaꞌan na, matru chiꞌin ndo, vati ndisaa ndo kùu ndo taꞌan ndo. Ta ma ra kùu Matru ndo, uvanuuni ra ìyo, ta rakan kùu ra, Cristu.
Ta töve ìyo yi ña kaꞌan ndo, tatá, ma nïꞌiin ñivi ìyo nuñuꞌuꞌ ñuñivi, vati uvanuuni ma ra ìyo andivi kùu Tatá yo.
Ta juuni töve ìyo yi ña kuꞌva ndo ña ma ñivi kaꞌan na, ña ndyoꞌo kuu ma ndian kuxini, vati uvanuuni Cristu kùu ma ra kuxini.
Ma ra jàkuu tiñu nuu inga ñivi, rakan kùu ma ra kaꞌnu ga ña ìyo ma tañu ndo.
Vati ma ndra jàkaꞌnu chiꞌin maaꞌ, ndrakan, Ndioo ni jakukanuu ra ndra, va ma ndra jàndaꞌvi ñaꞌa juuni maaꞌ, ndrakan ni jakaꞌnu ma Ndioo ndra.
’¡Ndaꞌvi taꞌan ndyoꞌo, matru ña jàkuaꞌa tutu Ndioo, chiꞌin ndyoꞌo ndra fariseu ndra uvi nuu kua chànini ndo! Vati chàsi ndo nuu kìꞌvi inga ñivi ma nuu chàꞌnda Ndioo tiñu andivi, ikan na küu kiꞌvi na. Ni maa ndo töve kùuni ndo kiꞌvi ndo, ta ni töve chàꞌa ndo kiꞌvi ma ndian kùuni kiꞌvi ndia.
’¡Ndaꞌvi taꞌan ndyoꞌo, matru ña jàkuaꞌa tutu Ndioo, chiꞌin ndyoꞌo ndra fariseu ndra uvi nuu kua chànini ndo! Vati namaa ndo veꞌe ma ñivi ñaꞌa kìndoo ndaꞌvi, ta nàkuatu ndo nuu kaꞌìin kuaꞌaꞌ ñivi, ikan na kuuni na ña yüvi ndra suꞌu kùu ndo. Chaꞌaꞌ yakan kùu yi ña ni ndeꞌe ndo kuaꞌaꞌ ga tundoꞌo.
’¡Ndaꞌvi taꞌan ndyoꞌo, matru ña jàkuaꞌa tutu Ndioo, chiꞌin ndyoꞌo ndra fariseu ndra uvi nuu kua chànini ndo! Vati ndyoꞌo chàkunuu ndo nànduku ndo ñivi ninii kaꞌnu ma nuñuꞌuꞌ ñuñivi, kuenda ña na kiꞌvi na ma itiꞌ chàkunuu ndo. Ta ora cha kīꞌvi ndio na jāꞌa ndo, tajan jàꞌa ndo ña na ndakuu kini ga na kua maa ndo kuenda ña kuꞌun na andayaꞌ.
’¡Ndaꞌvi taꞌan ndyoꞌo, ndra kùu takua kùu ma ndian kuaá ña jànaꞌa nuu ma ñivi!, ti ndyoꞌo teꞌen kàꞌan ndo: “Tu ìyo nda ndyoꞌo, chàꞌa ndo tuꞌun chaꞌaꞌ ma veñuꞌu Ndioo ña ni jaꞌa ndo iin tiñu, töve kùuni yi kaꞌan yi ña ìyo yi ña jaꞌa ndicha ndo ma ña kàꞌan ndo. Va tu chàꞌa ndo tuꞌun chaꞌaꞌ ma oro ña kaꞌìin ma tichi veñuꞌu, va yakan, ìyo yi ña jaꞌa ndo”, kàti ndo chiꞌin na.
¡Ndyoꞌo ndra tüvi chìto, ña kùu ndo takua kùu ma ndian kuaá! ¿Nda ña kùu ma ña kaꞌnu ga kùuni ndo: a ma oro, a ma veñuꞌu jàꞌa ña na ndakuu ií yi?, kùuni ndo.
Ta juuni kàꞌan ndo teꞌen ndia: “Tu ìyo nda ndyoꞌo, chàꞌa ndo tuꞌun nuu ñivi va chaꞌaꞌ ma chito naá ña ìyo kuenda Ndioo, töve kùuni yi kaꞌan yi ña ìyo yi ña jàchinu ndicha ndo ma ña kàꞌan ndo. Va tu chàꞌa ndo tuꞌun nuu na chaꞌaꞌ ma ña soko ñivi chata ma nuu naa, ikan kuuni yi kaꞌan yi, va ìyo yi ña jachinu ndo yi”, kàti ndo chiꞌin na.
¡Ndyoꞌo ndra tüvi chìto, ña kùu ndo takua kùu ma ndian kuaá! ¿Nda ña kùu ma ña kaꞌnu ga kùuni ndo: a ña sòkó ma ñivi, a ma chito naá ña jàꞌa ña na ndakuu ií yi?, kùuni ndo.
Ma ndian chàꞌa tuꞌun chaꞌaꞌ iin nakuyi nuu ma chito naá, yöve uvaa kuenda maani yi chàꞌa na tuꞌun, vati juuni kùu yi kuenda ndisaa ma ña kaꞌìin nuu yi ndia.
Ta ma ndian chàꞌa tuꞌun chaꞌaꞌ iin nakuyi kuenda ma veñuꞌu kaꞌnu, yöve uvaa kuenda maani yi chàꞌa na tuꞌun, vati juuni kùu yi kuenda ma Ndioo ra ìyo ikan ndia.
Ta ma ndian chàꞌa tuꞌun chaꞌaꞌ iin nakuyi kuenda ma andivi, yöve juuni uvaa kuenda maani yi chàꞌa na tuꞌun, vati juuni kùu yi kuenda ma tayu kaꞌnu nuu chàꞌnda Ndioo tiñu, ta kuenda ma Ndioo ra chàtiñu yi ndia.
’¡Ndaꞌvi taꞌan ndyoꞌo, ndra kùu matru ña jàkuaꞌa tutu ley Ndioo, chiꞌin ndyoꞌo ndra fariseu ndra uvi nuu kua chànini! Vati ndyoꞌo kùu ndo ña sokó ndo uchi porcientu ma ña vixi chàꞌan kuenda Ndioo, takua kùu ma xiko ani, chiꞌin ma cominu, va na töve jàchiꞌin ndo ña kàꞌan ma tuꞌun kaꞌnu ga ña jànaꞌa ma ley Ndioo, ña ìyo yi ña jaꞌa ndo, takua kùu ma ña, ìyo yi ña koo ndaa ndo kuenda Ndioo, ta kundaꞌvini ndo, ta chinuni vaꞌa ndo ma tuꞌun ra. Ñaꞌa kùu ma ña ìyo yi ña jaꞌa ndo, ta töve jàña ndo ña jàꞌa ndo ma inga tuku ma ña kàꞌan ma Ley Ndioo ndia.
¡Ndyoꞌo ndra kùu takua kùu ndian kuaá ña jànaꞌa nuu ma ñivi, ndyoꞌo jàchinu ndo ma ña vali ña töve ndakuenda, ta töve jàꞌa ndo ma ña ndicha ña ìyo kuenda!
’¡Ndaꞌvi taꞌan ndyoꞌo matru ña jàkuaꞌa tutu ley Ndioo, chiꞌin ndyoꞌo ndra fariseu ndra uvi nuu kua chànini! Vati ndyoꞌo kùu ndo takua kùu ma yachin, chiꞌin koꞌo ña chàtiñu ndo, ti chàtaꞌani ndo nakata ndo itiꞌ chatani yi, va ma tichi yi, nduvaꞌa ìyo ma ña kini jàꞌa ña kasuꞌu ndo, ta inga tuku ma ña kini jàꞌa ndo.
¡Ndyoꞌo ndra fariseu ña kùu takua kùu ndian kuaá: jiꞌna ìyo yi ña nakata ndo itiꞌ tichi ma yachin, chiꞌin ma koꞌo, tajan takan, ni kindoo vaꞌa ndio ndo kuenda Ndioo!
’¡Ndaꞌvi taꞌan ndyoꞌo matru ña jàkuaꞌa tutu ley Ndioo, chiꞌin ndyoꞌo ndra fariseu ndra ìyo uvi nuu! Vati kùu ndo tava kùu ma nuu ñaña, ña vii kàa yi ña kāꞌyu itiꞌ chata yi chiꞌin ña kuichin, va itiꞌ tichi yi endee chitu yi chiꞌin mamaa iki ma ndian ndií, ta chiꞌin ndisaa inga nuu ma ña kini.
’¡Ndaꞌvi taꞌan ndyoꞌo matru ña jàkuaꞌa tutu ley Ndioo, chiꞌin ndyoꞌo ndra fariseu ndra uvi nuu! Ndyoꞌo kùu ndo ña jàvaꞌa ndo nuu ñaña kuenda ma ndra kāꞌan chiꞌin tuꞌun yuꞌu Ndioo, ta vii jàvaꞌa ndo nuu ñaña ma ndian kūu ndian vaꞌa ta ndaa.
Ta juuni maa ndo kàꞌan ndo teꞌen: “Tu ndyuꞌu chīyo ndi ma ora chīyo ma ndian kūu ñivi ndi niku, töve ni kutaꞌan ndi chiꞌin na, ña kaꞌni ndi ma ndra kāꞌan chiꞌin tuꞌun yuꞌu Ndioo niku”, kàti ndo.
Chiꞌin ñaꞌa jànaꞌa ndo, ña juuni maa ndo chàꞌa ndo kuenda, ña ma ñivi ndo kùu ma ndian chàꞌni ma ndra kāꞌan chiꞌin tuꞌun yuꞌu Ndioo.
¡Vaꞌani, na jachinu ndo jàꞌa ndo ma ña kīchaꞌa ma ndian kūu ñivi ndo jàꞌa na niku, tuva takan!
’¡Ndyoꞌo tatá ndian xaan, takua xaan ma koo kaa! ¿Chïto naja kua kùu kakú ndo nuu ma tundoꞌo ña ni ndeꞌe ndo andayaꞌ?
Chaꞌaꞌ ñaꞌa kùu yi ña ni tachi̱ ma ndra ni kaꞌan chiꞌin tuꞌun yuꞌu Ndioo nuu ndo, chiꞌin ndra chìto ña kàꞌan, ta matru ña jàkuaꞌa tutu Ndioo. Va ndyoꞌo, ìyo ndra ni kaꞌni ndo, ta ni takaa ndo nuu kruu, ta ìyo inga ndra ña ni kani ndo ma tichi ma veñuꞌu kuati ma ñivi judíu, ta ni kakunuu ndo nànduku ndo ndra, ta ñuu, ta ñuu.
Ta takan kùu yi ña, chata ndo ni koyo ma tundoꞌo, chaꞌaꞌ ña chāꞌni ndo ndisaa ma ndra vaꞌa, nda ma Abel, ra chīyo ndaa nuu Ndioo, ta nda Zacaría, seꞌe ma ra chūnani Berequías, ra chāꞌni ndo ma tichi veñuꞌu kaꞌnu, yati nuu ndaa ma chito naá.
Ndicha vaꞌa ña kàꞌin chiꞌin ndo, ña chaꞌaꞌ ndisaa ma kuati iꞌya, ma tundoꞌo ni koyo yi chata ma ñivi ìyo vitin.
’¡Jerusalén, Jerusalén, ndyoꞌo ña chàꞌni ndo ma ndra kàꞌan chiꞌin tuꞌun yuꞌu Ndioo, ta juuni chàꞌni ndo chiꞌin yuu, ma ndra tàchi Ndioo ña kuàkatituꞌun ma tuꞌun ra nuu ndo! ¡Nduvaꞌa kuaꞌaꞌ chaꞌaꞌ kūuni̱ jatiꞌvi taꞌin ndo, ta jakuendai ndo, tava jàꞌa ma tiatanꞌ ora kumi ri ma tiun kuati seꞌe ri ma tichi ndichin ri, va töve nī kuuni ndo!
Na ndeꞌe ndo, ña vitin, cha jāña ndio ma Rachaꞌnu Ndioo ndo ña na jaꞌa maa ndo nda ña kùuni ndo vitin.
Vati yuꞌu kàꞌin chiꞌin ndo, ña na tüva ni ndeꞌe ndo yuꞌu, nda kati ni keta ma tiempu, ña ni kaꞌan ndo teꞌen: “Ma ra yaꞌa ga ií kùu ma ra vàchi, chiꞌin sivi ma Rachaꞌnu Ndioo”, kàti Jesuu chiꞌin na.
Takan kūu ta ora kēe ndio Jesuu ma tichi veñuꞌu kaꞌnu, ña cha kuàꞌan ra, ora ikan chājayatin ma ndra jàkuaꞌa chiꞌin ra ndra nuu ndaa ma veñuꞌu kaꞌnu, ta kīchaꞌa ndra kàꞌan ndra ña yaꞌa ga vii kūvaꞌa ma veñuꞌu.
Va Jesuu teꞌen nākaꞌan ra chiꞌin ndra:
―Ta, ¿a ndèꞌe ndo ña yaꞌa vii kūvaꞌa yi? Ndicha vaꞌa ña kàꞌin chiꞌin ndo, ña ni chaa iin kivi, ña nïꞌiin ga ma yuu na tüva ni kindoo yi ma chata taꞌan yi, vati kikoyo ndiꞌi yi ―kàti Jesuu chiꞌin ndra.
Tajan kēe ndio Jesuu chiꞌin ma ndra jàkuaꞌa chiꞌin ra kuàꞌan ndra ma itiꞌ iin yuku nàni Olivu. Ta ora nàndi Jesuu ma ikan, tajan chājayatin ma ndra jàkuaꞌa chiꞌin ra nuu nandi ra, ta teꞌen chīkatuꞌun xeꞌe ndra nuu ra:
―Kùuni ndi ña na katituꞌu̱n nuu ndi, nda ora ni kuu ma ña kāꞌun. ¿Nda seña kùu ma ña ni ndeꞌe ndi, ora ni kichi ndikoun, ta nda ora ni naa ma ñuñivi ndia? ―kàti ndra.
Tajan Jesuu teꞌen nākaꞌan ra chiꞌin ndra:
―Na jaꞌa ndo kuenda nuu ndo, ta koto küꞌva ndo ña kēñaꞌa nïꞌiin ñivi ndo.
Vati ni keta kuaꞌaꞌ ñivi, ña ni jayaꞌa na na chiꞌin sivi̱, ta teꞌen ni kaꞌan na: “Yuꞌu kùu Cristu”, ta takan ni jandaꞌviñaꞌa na kuaꞌaꞌ ñivi.
Ta ndyoꞌo ni kunituꞌun ndo, ña ìyo kuati ma ñuu iꞌya ta inga ñuu. Va na yüꞌvi ndo, vati takan ìyo yi ña kuu yi, va na yöve nuu ni ndiꞌi ma ñuñivi kùu yi.
Vati ni kanitaꞌan iin ñuu, chiꞌin inga ñuu, ta inga tuku ñuu chiꞌin inga tuku yi, ta ni koo tamaꞌ, chiꞌin kueꞌe, ta juuni ni kichi ña ni taan kuàniꞌi vaꞌa ndisaa ñuñivi ndia.
Tandiꞌi ma ña ni kuu iꞌya, kùu ma nuu já kìchaꞌa ma ñivi ndeꞌe na tundoꞌo.
’Ta ikan jan, ni kuꞌva ndio na ndo ndaꞌaꞌ ma ndian ni jandeꞌe tundoꞌo ndo, ta ndiakan ni kaꞌni na ndo, ta ndisaa ma ñivi ìyo ñuñivi iꞌya, ni kuxaani na ndeꞌe na ndo chaꞌi.
Ma tiempu ikan, kuaꞌaꞌ ñivi ni jaña na ña chìnuni na ma tuꞌun Ndioo, ta ni kuxaani na ndeꞌe na juuni ma taꞌan na ña chìnuni, ta ni xikoñaꞌa na na ndia.
Ta ni keta kuaꞌaꞌ ma ndra vata, ña ni kaꞌan ndra, ña kùu ndra, ndra kàꞌan chiꞌin tuꞌun yuꞌu Ndioo, ta takan ni keñaꞌa ndra kuaꞌaꞌ ñivi.
Ta ni koo kuaꞌaꞌ kuati, ta chiꞌin yakan, kuaꞌaꞌ ñivi ni jaña na ña kùuni na ndeꞌe na ma tiaga na.
Va ma ndian ni kundeeni koo vaꞌa na chiꞌin ma ña chìnuni na nda kati yaꞌa ma kivi ikan, ni jakakú ma Ndioo na.
Ta ma tuꞌun vaꞌa, ña kàꞌan chaꞌaꞌ ma nuu chàꞌnda Ndioo tiñu, ni katituꞌun ndian jàkutiñu nuu Ndioo yi ta ni koto tandiꞌi ma ñivi ìyo nuñuꞌuꞌ ñuñivi yi, ta ikan jan ni kichi ndio ma ora ni naa ndio ma ñuñivi.
’Ma ra kāꞌan chiꞌin tuꞌun yuꞌu Ndioo, ña nàni Daniel, tāa ra itaꞌvi chaꞌaꞌ ma ña jàꞌa ña na ndokini ndo, ta jativi yi ndo. Ora ni ndeꞌe ndo ña yakan ni chaa yi nda tichi veñuꞌu nuu yaꞌa ií ―tu ìyo nda ndyoꞌo jàkuaꞌa ndo ma tuꞌun iꞌya, na kutunini ndo yi.
Ta ma ndian kaꞌìin siki veꞌe na, na nüu na ña tàva na nïꞌiin nakuyi ma tichi veꞌe na.
Ta ma ndian kaꞌìin jàtiñu tichi kuꞌu, koto chïkokani na, ña kukiꞌin na jaꞌma na.
¡Ndaꞌvi taꞌan ma ñivi ñaꞌa, ña ma kivi ikan ñuꞌu seꞌe vi, ta juuni ndian ìyo ndiakuati seꞌe vi ña chàxin!
Na ndakan ndo nuu Ndioo, ña koto täꞌan ndo ña ìyo yi ña kakú ndo ma tiempu vichin jàꞌa yi, ta ni ma kivi nindeo.
Vati ma tiempu ikan kùu yi, ña nduvaꞌa ni ndeꞌe ndo tundoꞌo, takua takäꞌan ndeꞌe ndo yi nïꞌiin chaꞌaꞌ nda ma ora jātuvi Ndioo ma ñuñivi, ta ni tüvi chànini ra jandeꞌe ra tundoꞌo ndo takan itiꞌ nuu ndia.
Ta tu Ndioo töve ni jandokuiti ra ma kivi ikan, nïꞌiin ñivi töve ni kakú niku, va ni jandokuiti ra yi chaꞌaꞌ ña nduvaꞌa kùuni ra ndeꞌe ra ma ndian kāchin ra.
’Tajan tu kèta iin ndian kàꞌan teꞌen chiꞌin ndo: “Ndeꞌe ndo ti, iꞌya ndaa ma ra kùu Cristu”, a kàꞌan na ña: “Ndeꞌe ndo ti, ikan ndaa ra”, na chïnuni ndo.
Vati ni keta ma ndra ni jandaꞌviñaꞌa, ña ni jayaꞌa ndra ndra ña kùu ndra Cristu, ta ndra kàꞌan ña kùu ndra, ndra kàꞌan chiꞌin tuꞌun yuꞌu Ndioo, va töve ndicha. Ndrakan ni jaꞌa ndra kuaꞌaꞌ ndatu, ta seña nuu ndo, kuenda ña jandaꞌviñaꞌa ndra ndo. Ta nda ma ndian kāchin Ndioo ni jandaꞌviñaꞌa ndra na ndia, tuva kùu jaꞌa ndra takan.
Yuꞌu cha kātituꞌin yi nuu ndo antea ña kùu yi.
Yakan va, tu kàꞌan na teꞌen chiꞌin ndo: “Ndeꞌe ndo ti, ikan ndaa ra tichi kuꞌu”, na küꞌun ndo. Ta tu kàꞌan na teꞌen chiꞌin ndo: “Ndeꞌe ndo ti, ma tichi veꞌe iꞌya indii xeꞌe ra”, koto chïnuni ndo ña kàꞌan na.
Vati ma tava jàꞌa ma ña xiꞌí, ña ndichin ndeꞌo yi nda itiꞌ kèta nikandii, ta itiꞌ chìso yi, takan ni ndeꞌo ma ra Seꞌe ñivi ora ni kichi ndiko ra.
Ta ma nuu kàndii kuñu ma ndian chīꞌí, ikan ni ndeꞌo ña kùtiꞌvi ma chii.
’Ta ora cha yāꞌa ma tiempu ña ni ndeꞌe ndo tundoꞌo. Tajan ni ndaꞌva ma nikandii chiꞌin ma yoo. Ta ma chele ña kaꞌìin andivi, ni kuita ndri, ta ni taan ninii kaꞌnu ma andivi jàꞌa ndri.
Tajan ni ndeꞌe ndo iin seña ña ni jaꞌa yuꞌu ra Seꞌe ñivi itiꞌ andivi, ta ikan jan, tandiꞌi ma ndian ìyo ninii kaꞌnu nuñuꞌuꞌ ñuñivi ni kuaku na jàꞌa ña yuꞌvi na ora ni ndeꞌe na ña vàchi nuu ma ra Seꞌe ñivi tañu vikó, chiꞌin tacha ra chiꞌin kuaꞌaꞌ ndatu ra.
Ta ni tachi̱ ma tati vaꞌa ña jàkuu tiñu nuu Ndioo, kuenda ña na tivi na niꞌi vaꞌa chiꞌin ma yutun tivi, ikan na kutiꞌvi ndisaa ma ndian kāchi̱n, ña ìyo ninii kaꞌnu ma nuñuꞌuꞌ ñuñivi.
’Na ndeꞌe ndo naja kua jaꞌa ma yutun higu: Ora kèta ma soko yutaꞌ ndrun, ta nàkaꞌndi ma ndaꞌaꞌ ndrun, ikan chàꞌa ndo kuenda ña cha vàchi kuyatin ma tiempu savi.
Ta takan kùu yi chiꞌin ma ñaꞌa ndia, ora ni ndeꞌe ndo yi, tajan ni kuꞌva ndio ndo kuenda ña cha vàchi kuyatin ora ni kichaa yuꞌu, ra Seꞌe ñivi tāchi Ndioo.
Ndicha vaꞌa ña kàꞌin chiꞌin ndo, ña tandiꞌi ña kàꞌin iꞌya, ni kuu yi antea ña kùvi ma ñivi ìyo tiempu iꞌya.
Ma andivi chiꞌin ma nuñuꞌuꞌ, ni chaa tiempu ña ni naa yi, va ma tuꞌun kàꞌin, töve ni naa yi.
’Va ma kivi ni naa ñuñivi, ta ma ora ni kuu yi, nïꞌiin yo töve chìto, ni ma ndian kùu tati jàkuu tiñu nuu Ndioo andivi, ta ni yuꞌu, ra kùu Seꞌe ra. Uvanuu ma Ndioo Tatá yo kùu ma ra chìto yi.
’Tava kūu yi ma tiempu chīyo Noé, juuni takan ni kuu yi ma ora ni kichi ndiko yuꞌu ra Seꞌe ñivi.
Ma tiempu ikan, antea ña kuun ma savi kaꞌnu, ma ñivi kàchachi na, kàchiꞌi na, tàndaꞌa na, ta juuni chàꞌa na ñivi ñaꞌa seꞌe na ña na tandaꞌa na, nda kati kēta kivi ña kīꞌvi Noé ma tichi varku.
Ta takan kūu yi ña jànaꞌini na ora koyo ma savi kaꞌnu chata na, ta nāndaa ma takuii ta tāni na. Takan ni kuu yi, ma ora ni kichi ndiko ma ra Seꞌe ñivi.
Ma kivi ikan, uvi ndraꞌii, ña kaꞌìin jàtiñu ndra nuu ñuꞌuꞌ ndra, iin ra ni kuꞌun chiꞌi̱n, ta inga ra ni kindoo.
Ta uvi ñivi ñaꞌa, ña kaꞌìin katu, iin ña ni kuꞌun ña chiꞌi̱n, ta inga ña ni kindoo.
’Yakan va na koo tuꞌva ndo, vati töve chìto ndo nda ora ni kichaa ma Rachaꞌnu.
Va kùuni̱ ña na koto ndo iin ña ni kàꞌin chiꞌin ndo, tu iin ra xuveꞌe, chìto ra nda ora kùu yi ña ni koyo ma ndra suꞌu veꞌe ra ma chanikuaa, ni kundito ra, ta töve kuꞌva ra ña kìꞌvi ma ndra suꞌu veꞌe ra, ta kàsuꞌu ndra.
Yakan va ndyoꞌo, juuni takan ìyo yi ña koo tuꞌva ndo, vati ma ra Seꞌe ñivi, ni kichi ra ma ora töve ndàtu ndo ña ni kichi ra.
’¿Nda ra kùu ma musu vaꞌa ta yati?, kùuni ndo. Ma ra ndākoo chitoꞌo ra tiñu nuu, ña na jàkachi ra ndisaa ma ndian jàtiñu kuenda chitoꞌo ra, ta chàꞌa ra yi ma ora ìyo yi ña kuꞌva ra yi.
Ndicha vaꞌa ña kàꞌin chiꞌin ndo, ña ma ra jàtiñu takan, ni kuꞌva ma ra kùu chitoꞌo ra tiñu nuu ra, ña na kùu ra ma ra kuxini nuu tandiꞌi ma ña ìyo nuu ra.
Va tu ma musu ikan kùu ra iin ra kini ta teꞌen kàti ra chiꞌin anima ra: “Ma chitoꞌo yo na töve ni chaa numi ra, ti kùyanga ra ma nuu kuàꞌan ra”, kùuni ra.
Ta rakan kìchaꞌa ndio ra jàndeꞌe ga ra tundoꞌo ma ndian kùu musu chiꞌin ma tiñu jàꞌa na, ta ndòꞌiin ndio ra, chàchi ra, ta chìꞌi ra chiꞌin ma ndra chìꞌi ndixi.
Tajan ma ora ikan, ni chaa ndio chitoꞌo ma ra kùu musu, ma kivi töve ndàtu ra ra, ta iin ora ña töve chìto ra ndia.
Ta ikan jan, ni jandeꞌe ndio ra tundoꞌo kaꞌnu ra, ta ni jakuꞌun ra ra itiꞌ kuàꞌan ma ma ndian kini. Ta ikan kùu ma nuu ni kuaku ndio ra, ta ni kariꞌu ma nuꞌu ra, jàꞌa ma tundoꞌo ―kàti Jesuu.
’Tajan ma nuu chàꞌnda Ndioo tiñu, indukuni kùu yi tava kùu ma uchi taꞌan ñivi ñaꞌa yoko, ña kīꞌin vi ma ñuꞌú ndaꞌa, ña chàtiñu cete, ta kēe vi chātaꞌan vi nuu ma ra ni tandaꞌa.
Uꞌun taꞌan ñivi ñaꞌa kùu vi ña töve ìyo tuꞌva vi, ta uꞌun taꞌan vi ìyo tuꞌva vi.
Ma ñivi ñaꞌa, ña töve ìyo tuꞌva, ndàꞌa vi ma ñuꞌú ndaꞌaꞌ kuàꞌan vi, va töve ndàꞌa vi cete kuenda ña jàkutu ndiko vi yi.
Va ma ñivi ñaꞌa ìyo tuꞌva, ndàꞌa vi lometa chitu ma cete, chiꞌin ma ñuꞌú ndaꞌaꞌ vi ndia.
Va tava ma ra ni tandaꞌa kùyanga ra, yakan va chāñu ndio ñumaꞌna nuu vi, ta ndisaa vi kākixi.
Tajan ora cha kùu yi ora java ñuu chanikuaa, teꞌen chīni vi iin tati ña niꞌi vaꞌa kanachaa: “¡Cha vàchi ma ra ni tandaꞌa, na kee ndo kichi taꞌan ndo nuu ra!”, kàti ma tati ikan.
Ta ndisaa ndio ma ñivi ñaꞌa ikan ndākoo vi, ta kīchaꞌa vi jàndovaꞌa vi ma ñuꞌú ndaꞌaꞌ vi.
Tajan ndi uꞌun ma ñivi ñaꞌa, ña töve ìyo tuꞌva, teꞌen nākaꞌan vi chiꞌin uꞌun taꞌan ma ñivi ìyo tuꞌva: “Na kuꞌva ndo itaꞌvi ma cete ndo nuu ndi, ti ma ñuꞌú ndaꞌaꞌ ndi cha kīchaꞌa yi ndàꞌva yi”, kàti vi chiꞌin vi.
Va ma ñivi ñaꞌa ìyo tuꞌva, teꞌen nākaꞌan vi chiꞌin vi: “Na küu, ti na këta raꞌ, ni kuenda maa ndi, ta ni kuenda maa ndo. Yakan va vaꞌa ga, ña na kuꞌun maa ndo ma nuu kùyaꞌvi raꞌ, ta jàta ndo raꞌ kuenda ndo”, kàti vi chiꞌin vi.
Va ora juuni yanga kàchaꞌan ma ndi uꞌun vi kuàjata vi ma cete, ta chāa ma ra ni tandaꞌa. Tajan ma ñivi ñaꞌa, ña ìyo tuꞌva, kākiꞌvi vi chiꞌin ra ma tichi veꞌe nuu ìyo ma viko tandaꞌa, ta chāsi ndio ra yuveꞌe.
Ta nunuuni, tajan chāa ndio ma inga uꞌun ñivi ñaꞌa yoko, ta teꞌen nākaꞌan vi: “¡Rachaꞌnu, Rachaꞌnu, na nunaun yuveꞌe nuu ndi!”, kàti vi.
Va ma ra tàndaꞌa, teꞌen nākaꞌan ra chiꞌin vi: “Ndicha vaꞌa kàꞌin, ña na töve nàkotoi ndo”, kàti ra chiꞌin vi.
Tajan Jesuu teꞌen nākaꞌan tuku ra chiꞌin na:
―Na koo tuꞌva ndo, ti töve chìto ndo, ni ma kivi, ta ni ora ni kichaa ndiko yuꞌu ma ra Seꞌe ñivi.
’Ma nuu chàꞌnda Ndioo tiñu andivi, kùu yi tava kùu iin ma raꞌii ña ora ni kee ra kuꞌun ra inga ñuu, ta kāna ra ma ndra kùu musu ra, ta chāꞌa ra ma xuꞌunꞌ ra nuu taꞌiiꞌiin ndra ña na kumi ndra yi.
’Nuu iin ma ra kùu musu ra, chāꞌa ra uꞌun mii pesu ma xuꞌunꞌ, ta nuu ma inga ra chāꞌa ra uvi mii, ta iin mii nuu ma inga tuku ra. Taꞌiiꞌiin ndra, chāꞌa ra ma xuꞌunꞌ nuu ndra, naja kua kùndee ndra jàtiñu ndra yi. Tajan kēe ndio ra kuàꞌan chika ra.
Ma musu, ra nīꞌi uꞌun mii pesu ma xuꞌunꞌ, jātiñu ra chiꞌin ma xuꞌunꞌ ikan, ta jākanaa yi inga uꞌun mii pesu.
Ta juuni takan jāꞌa, ma ra nīꞌi uvi mii pesu ma xuꞌunꞌ, ta jākanaa yi inga uvi mii.
Va ma ra nīꞌi iin mii, jāꞌa ra iin yavi ma nuñuꞌuꞌ, ta tīndixeꞌe ra ma xuꞌunꞌ chāꞌa ma ra chàꞌnda tiñu nuu ra.
’Takan kūu ta ora yāꞌa kuaꞌaꞌ tiempu, tajan chīkoniꞌi ndiko ma ra chàꞌnda tiñu nuu ndra, ta kīchaꞌa ndio ra jàꞌa ra kuenda chiꞌin ndra.
Jiꞌna ma ra nīꞌi uꞌun mii pesu ma xuꞌunꞌ chāa ra nuu ra. Ta ora chāꞌa ra uꞌun mii ma xuꞌunꞌ siki yi nuu ra, ta teꞌen nākaꞌan ra chiꞌin ra: “Yoꞌo Rachaꞌnu, uꞌun mii kùu ma ña chāꞌun nui, ta iꞌya ìyo inga uꞌun mii ña jākanai siki yi”, kàti ra chiꞌin ra.
Tajan ma ra kuxini, teꞌen nākaꞌan ra chiꞌin ra: “Yaꞌa ga vaꞌa jāꞌun yoꞌo musu vaꞌa, ta ndaa. Tava kùu̱n ma ra jātiñu ndaa chiꞌin itaꞌvi ma ña chāꞌi nuu̱n, vitin ni kuꞌva ndioi tiñu nuu̱n, ña na jakuendaun nduvaꞌa ga kuaꞌaꞌ yi. Na kiꞌviun ma nuu ìyoi, ta sii kuuniun chiꞌi̱n”, kàti ma rachaꞌnu chiꞌin ra.
Ta ora yāꞌa, tajan chāa ndio inga musu, ra nīꞌi uvi mii pesu ma xuꞌunꞌ ma nuu ra, ta rakan teꞌen nākaꞌan ra: “Yoꞌo Rachaꞌnu, uvi mii kùu ma ña chāꞌun, ta iꞌya ìyo inga uvi mii ña jākanai siki yi”, kàti ra chiꞌin ra.
Ta ma ra kuxini, teꞌen nākaꞌan ra chiꞌin ma musu ikan: “Yaꞌa ga vaꞌa jāꞌun yoꞌo musu vaꞌa, ta ndaa. Tava kùu̱n ma ra jātiñu ndaa chiꞌin itaꞌvi ma ña chāꞌi nuu̱n, vitin ni kuꞌva ndioi tiñu nuu̱n, ña na jakuendaun nduvaꞌa ga kuaꞌaꞌ yi. Na kiꞌviun ma nuu ìyoi, ta sii kuuniun chiꞌi̱n”, kàti ra chiꞌin ra.
Yakan va yūꞌvi̱, ta chātixeꞌi ma xuꞌunꞌ tichi ñuꞌuꞌ. Va na näkaniniun, vati iꞌya ìyo ma xuꞌunꞌ ña chāꞌun nui”, kàti ra chiꞌin ra.
Tajan ma ra kùu chitoꞌo, teꞌen nākaꞌan ra chiꞌin ma musu ra: “Yoꞌo musu kini, ta suchan, tu cha chìtoun ña yuꞌu ndàkiꞌi̱n ma nuu töve nī tachi̱, ta nàkuisoi ma nuu töve jāndovaꞌi,
¿ta naja töve nī chatiꞌun ma xuꞌin tichi vanku, ikan ma ora kichai, ta yuꞌu ndakiꞌin ndikoi ma xuꞌin chiꞌin siki yi niku, tuva takan?”
’“Na namaa ndo ma iin mii ikan nuu ra, ta kuꞌva ndo yi nuu ma ra ndaꞌa uchi mii.
Vati ma ndian ìyo yi nuu, ni kuꞌvai tiá ga yi nuu na, ña ndava ni kukoso yi. Va ma ndian töve yi nuu, nda ma ña itaꞌvi ìyo nuu na, ni namaa yi.
Ta ma ra musu kini iꞌya, na tava ndo ra nukeꞌe, nuu naa, vati ikan kùu ma nuu ni kuaku ra, ña ndava ni kariꞌu ma nuꞌu ra.” ―Takan kàti Jesuu chiꞌin ma ñivi ikan.
’Ora ni kichaa yuꞌu, ra Seꞌe ñivi, ña ni kaꞌndai tiñu, endee ni chikonuu ndisaa ma tati jàꞌa tiñu nuu Ndioo yuꞌu, ta ni kunandi̱ ma tayu kaꞌnu nuu tàꞌnda tiñu, ta nuu ìyo kuaꞌaꞌ ña tachai.
Ndisaa kuii ma ñivi ìyo ñuu ñuñivi, ni kutiꞌvi na nuu ra, ta rakan ni tavaniꞌi siin ra na xiin ma inga na, tava jàꞌa ma ra kùu pato, ña tavaniꞌi siin ra ma mvechala xiin ma tixuꞌu.
Ta ikan jan ma mvechala, ni taan ra ndri chiyo kuaꞌa ra, ta ma ma tixuꞌu chiyo satin ra.
Tajan ma ra kùu Rey, teꞌen ni kaꞌan ra chiꞌin ma ndian kaꞌìin chiyo kuaꞌa ra: “Na kichi ndyoꞌo ndian cha jāꞌií ma Tatái nui, ikan na ndakiꞌin ndo ma nuu taꞌnda tiñu, ña cha ìyo vaꞌa kuenda ndo jāꞌa ma Ndioo, nda ora jātuvi ra ma ñuñivi.
Vati ora chāñu soko yuꞌu, ta ndyoꞌo chāꞌa ndo ña chāchi, ta ora nātii takuii, ta chāꞌa ndo raꞌ chīꞌi̱, ora chākunui tava chàkunuu ma ndian inga ñuu, ta chāꞌa ndo veꞌe nuu kīndoi.
Ora kūmani jaꞌma kuꞌin, ta ndyoꞌo chāꞌa ndo yi, ora kūꞌvi̱, ta chāndeꞌe ndo yuꞌu, ta ora chūndii̱ vekaa, ta kīchi ndeꞌe ndo yuꞌu.”
Tajan ma ndian kùu ndian vaꞌa, teꞌen ni ndakatuꞌun na nui: “Yoꞌo Rachaꞌnu, ¿nda ora ndēꞌe ndi ña chīsokoun, ta chāꞌa ndi ña chāchun? ¿Nda ora ndēꞌe ndi ña nātíiun takuii, ta chāꞌa ndi raꞌ chīꞌun?
¿A nda ora ndēꞌe ndi ñu̱n ña chākunuu̱n tava chàkunuu ma ndian inga ñuu, ta chāꞌa ndi veꞌe nuu kīndoun? ¿A nda ora kūmani jaꞌmaun, ta chāꞌa ndi yi nuu̱n ndia?
¿A nda ora ndēꞌe ndi ñu̱n ña kuꞌviun, a ña indiun vekaa, ta chāndeꞌe ndi ñu̱n?”, ni kati na.
Tajan ma ra kùu Rey, teꞌen ni kaꞌan ra chiꞌin na: “Ndicha vaꞌa ña kàꞌin chiꞌin ndo, ña ndisaa ma ña jāꞌa ndo chaꞌaꞌ ma ndian yani yaꞌa ndaꞌvi ña kaꞌìin iꞌya, kuenda yuꞌu jāꞌa ndo yi”, ni kati ra chiꞌin na.
’Tajan teꞌen ni kaꞌan ndio ma ra kùu Rey, chiꞌin ma ndian kaꞌìin chiyo satin ra: “Na kundachiyo ndo xii̱n, ndyoꞌo ndian kini, ta kuꞌun ndo indeeni ma andayaꞌ, ña cha ìyo vaꞌa kuenda ndo, kuenda ma kuiꞌna, ta kuenda ma tati xaan ña jàkuu tiñu nuu ra ndia.
Vati ora chāñu sokoi, ta ndyoꞌo, töve nī chaꞌa ndo ña kachi, ora nātii takuii niku, ta töve nī chaꞌa ndo raꞌ koꞌi.
Ora chākunui tava chàkunuu ma ndian inga ñuu, ta ndyoꞌo, töve nī chaꞌa ndo veꞌe nuu kìndoi. Ora kūmani jaꞌmai, ta ndyoꞌo, töve nī chaꞌa ndo yi, ora kūꞌvi̱, ta chūndii̱ vekaa, ta töve nī chandeꞌe ndo yuꞌu”, ni kati̱ chiꞌin na.
Tajan ndiakan, teꞌen ni kaꞌan ndio na: “Yoꞌo Rachaꞌnu, ¿nda ora ndēꞌe ndi ñu̱n, ña chìsokoun, a ña nàtiun takuii, a ña chàkunuu̱n tava chàkunuu ra inga ñuu, a ña kùmani jaꞌmaun, a kùꞌviun, a ña indiun vekaa, ta töve nī tindee ndi ñu̱n?”, ni kati na.
Tajan ma ra kùu Rey, teꞌen ni kaꞌan ra chiꞌin na: “Ndicha vaꞌa ña kàꞌin chiꞌin ndo, ña ndisaa ma ña töve nī kuuni ndo jaꞌa ndo, chaꞌaꞌ ma ndian yani ndaꞌvi ña kaꞌìin iꞌya, kùuni yi kaꞌan yi, ña ni kuenda yuꞌu nī jaꞌa ndo yi ndia”, ni kati ma ra kùu Rey chiꞌin na.
Ta ikan jan ndiakan ni kuꞌun ndio na ma nuu ni ndeꞌe na tundoꞌo ndisaa tiempu, ta ma ndian vaꞌa, ni kuꞌun na, nuu ni koo na indeeni chiꞌin Ndioo ―kàti Jesuu.
Takan kūu ta ora chīnu kāꞌan Jesuu ndisaa ma tuꞌun iꞌya, tajan teꞌen nākaꞌan ndio ra chiꞌin ma ndra chàkunuu chiꞌin ra:
―Ndyoꞌo, cha chìto ndo ña tichi uvi kivi, kùu ma viko Pakua, ta yuꞌu ra Seꞌe ñivi tāchi Ndioo, ni kuꞌva na yuꞌu ndaꞌaꞌ ñivi, ña na takaa na yuꞌu nuu kruu ―kàti Jesuu.
Ma tiempu ikan, ma ndra kùxini nuu sutu, chiꞌin ma ndra matru ña jàkuaꞌa tutu ley Ndioo, ta chiꞌin ma ndra chaꞌnu ña kuxini nuu ma ndian judíu, kūtiꞌvi ndra nukeꞌe veꞌe Caifás, ra kùxini nuu sutu.
Ikan kùu ma nuu nātuꞌun taꞌan ndra naja kua ìyo yi ña jandaꞌviñaꞌa ndra Jesuu, ta tiin ndra ra, ta kaꞌni ndra ra.
Va teꞌen kīchaꞌa ndra kàꞌan ndra:
―Na küu kaꞌnio ra ma tichi viko, koto yaꞌa nandiki ma ñivi jàꞌa yo, ―kàti ndra.
Jesuu ìyo ra ñuu Betania, veꞌe ra nàni Simón, ra kuꞌvi jàꞌa kueꞌe taꞌyu niku.
Ora ndēꞌe ma ndra chàkunuu chiꞌin ra ña kūu, ta teꞌen kīchaꞌa ndra kàꞌan taꞌan ndra ña kùxaan ndra:
―¿Ta naja jātivi ña ma takuii xikó ikan?
Kùu xiko yaꞌvi ña raꞌ, ta niꞌi ña kuaꞌaꞌ xuꞌunꞌ, kuenda ña tìndean ma ndian ndaꞌvi niku ―kàti ndra.
Va Jesuu chīni ra ña kàꞌan ndra, ta teꞌen nākaꞌan ra chiꞌin ndra:
―¿Ta naja kàꞌan ndo chata ma ñaꞌa iꞌya? Ma ña jāꞌa ña chiꞌi̱n iꞌya, iin ña vaꞌa kùu yi kuendai.
Vati ma ndian ndaꞌvi, endee ni koo na chiꞌin ndo, va yuꞌu, töve endee ni koi chiꞌin ndo.
Ma ña jāꞌa ma ñaꞌa iꞌya, ora jākutian ma takuii xikó iꞌya yuꞌu kùu yi, ña jāndovaꞌa ña ma kuñui kuenda ma ora ni kuchi na yuꞌu.
Ndicha vaꞌa, ña kàꞌin chiꞌin ndo, ña nda nikuuni nuu ni katituꞌun na ma tuꞌun vaꞌa chaꞌi, ta ninii kaꞌnu ñuñivi, juuni ni natuꞌun na, ña jāꞌa ma ñaꞌa iꞌya, kuenda ña na kukuꞌuni na ña.
Tajan tañu ma ndi uchi uvi, ndra jàkuaꞌa chiꞌin Jesuu, iin ra nàni Juda Iscariote, kēe ra chākaꞌan ra chiꞌin ma ndra kuxini nuu sutu,
ta teꞌen nākaꞌan ra chiꞌin ndra:
―¿Naja tiaꞌvi ndo yuꞌu, ta kuꞌvai ma Jesuu nuu ndo? ―kàti ra chiꞌin ndra.
Tajan ndrakan tīaꞌvi ndra chiꞌin oko uchi ma xuꞌunꞌ plata.
Tajan nda ma ora ikan kīchaꞌa ma Juda nànduku ra naja kua jàꞌa ra, ta kuꞌva ra Jesuu nuu ndra.
Ma kivi nunuu, ora ìyo ma viko ña chàchi na paan ña töve kìꞌvi yuchan iya tichi, tajan ma ndra chàkunuu chiꞌin Jesuu chājayatin ndra ndra nuu ra, ta teꞌen chīkatuꞌun ndra nuu ra:
―¿Ndanu kùuniun ña kujaꞌa ndi, ña kùxini yo ma kivi viko Pakua? ―kàti ndra.
Ta Jesuu teꞌen nākaꞌan ra chiꞌin ndra:
―Kuàꞌan ndo ma tichi ñuu kaꞌnu ikan, nuu ìyo veꞌe iin raꞌii, ta teꞌen kaꞌan ndo chiꞌin ra, ña kàꞌan yuꞌu ra kùu Matru ndo: “Cha vàchi kuyatin ma orai, ta ma veꞌun, ni kuxini ndi ma viko Pakua chiꞌin ma ndra jàkuaꞌa chiꞌi̱n.” Takan kàꞌin, kati ndo ma chiꞌin ra.
Tajan ma ndra jàkuaꞌa chiꞌin Jesuu, jāꞌa ndra ma takua kāꞌan ra chiꞌin ndra, ta jāꞌa ndra ma ña ni kuxini ndra ma viko Pakua.
Ta ora kuaa ndio, tajan chūnandi ndio Jesuu mesa chiꞌin ndi uchi uvi ma ndra chàkunuu chiꞌin ra.
Ta ora juuni yanga kaꞌìin ndra kàchachi ndra, ta Jesuu, teꞌen nākaꞌan ra chiꞌin ndra:
―Ndicha vaꞌa, ña kàꞌin chiꞌin ndo, vati iin ndo ni xikoñaꞌa yuꞌu ―kàti Jesuu chiꞌin ndra.
Tajan nduvaꞌa kuii ndaꞌvi kūuni ndra, ta teꞌen kīchaꞌa ndio taꞌiiꞌiin ndra chìkatuꞌun ndra nuu Jesuu:
―Rachaꞌnu, ¿a yuꞌu kùi? ―kàti ndra ma taꞌiiꞌiin ndra chiꞌin ra.
Ta Jesuu teꞌen nākaꞌan ra:
―Iin ra chàchi chiꞌi̱n ma tichi iin koꞌoni, rakan kùu ma ra ni xikoñaꞌa yuꞌu.
Ma ra Seꞌe ñivi, kuàꞌan ra ma itiꞌ ìyo yi ña kuꞌun ra, takua kàꞌan yi nuu ma tutu Ndioo. Va ¡ndaꞌvi taꞌan ma ra ni xiko ñaꞌa chaꞌa ra! Vaꞌa ga, ña tu töve nī chakoo ni ra niku ―kàti Jesuu.
Tajan ma Juda, ra ni xikoñaꞌa ra, teꞌen nākaꞌan ra chiꞌin ra:
―Matru, ¿a yuꞌu kùi? ―kàti ra.
Ta Jesuu teꞌen nākaꞌan ra chiꞌin ra:
Ta ora juuni yanga kaꞌìin ndra kàchachi ndra, tajan kīꞌin ndio Jesuu ma paan, ta chāꞌa ra taꞌvindioo nuu Ndioo chaꞌaꞌ yi, ta chāꞌnda java ndio ra yi, ta teꞌen nākaꞌan ra ora chāꞌa ra yi nuu ma ndra jàkuaꞌa chiꞌin ra:
―Na tiin ndo yi ta kàchi ndo yi, ti ñaꞌá kùu ma kuñui ―kàti Jesuu.
Ta ikan jan, tīin ndio ra iin copa vinu, ta chāꞌa ra taꞌvindioo nuu Ndioo chaꞌaꞌ yi, ta teꞌen nākaꞌan ra chiꞌin ndra ora chāꞌa raꞌ yi nuu ndra:
―Na koꞌo ndisaa ndo ma ña kaꞌìin tichi copa iꞌya,
vati ñaꞌá kùu ma nii̱, ña chani kati̱, ña kùuni yi kaꞌan yi, ña cha ìyo vaꞌa ma tuꞌun chaa ña chāꞌa Ndioo nuu ndo, ta juuni kùu yi kuenda ña na jàkaꞌnuni Ndioo kuati kuaꞌaꞌ ñivi.
Va yuꞌu kàꞌin chiꞌin ndo, ña na tüva ni koꞌi ma vinu uva iꞌya, nda kati chāa ma kivi ña ni koꞌi ma vinu chaa chiꞌin ndo, nuu chàꞌnda ma Tatái tiñu.
Takan kūu ta ora yāꞌa chīta ndra ma yaa Ndioo, ta kēe ndio ndra kuàꞌan ndra itiꞌ yuku nàni Olivu.
Tajan Jesuu teꞌen nākaꞌan ra chiꞌin ndra:
―Ndisaa ndo, ni kukanuu ndo ndeꞌe ndo yuꞌu ma chanikuaa vitin. Vati nuu ma tutu Ndioo, teꞌen kàꞌan yi: “Ni kaꞌni̱ ma ra kùu chitoꞌo ma mvechala, ta ndisaa ndri, ni kuita kuati”, kàti yi.
Va ma ora cha nātaku ndikoi, jiꞌnai ni kuꞌun itiꞌ ñuꞌuꞌ Galilea, kua maa ndo ―kàti Jesuu.
Tajan ma Petuꞌ teꞌen nākaꞌan ra chiꞌin Jesuu:
―Vaji ndisaa ndra ni kukanuu ndra ndeꞌe ñu̱n, va yuꞌu, töve ―kàti ma Petuꞌ.
Tajan Jesuu teꞌen nākaꞌan ra chiꞌin ra:
―Ndicha vaꞌa ña kàꞌin chiꞌun, ña juuni ma chanikuaa iꞌya, uni chaꞌaꞌ ni kaꞌun ña töve nàkotoun yuꞌu antea ña ndaꞌyu ma loꞌo ―kàti Jesuu.
Ta ma Petuꞌ teꞌen nākaꞌan ra chiꞌin ra:
―Vaji ìyo yi ña kuvi̱ chiꞌun, töve ni kaꞌin ña töve nakotoi ñu̱n ―kàti ma Petuꞌ.
Ta juuni takan kāꞌan ndisaa ma ndra chàkunuu chiꞌin Jesuu ndia.
Takan kūu tajan chāa ndio Jesuu, chiꞌin ma ndra jàkuaꞌa chiꞌin ra, ma nuu nàni Getsemaní, ta teꞌen nākaꞌan ra chiꞌin ndra:
―Na kunandi ndo kuatu ndo yuꞌu iꞌya, juuni yanga kuàkaꞌin chiꞌin Ndioo ikan ―kàti ra chiꞌin ndra.
Ta chāka ra ma Petuꞌ, chiꞌin ninduvi ma ndra seꞌe Zebedeu, ta kīchi ndio ña nduvaꞌa kuii ndaꞌvi kūuni ra, ta yāꞌa nàkanini ra.
Tajan teꞌen nākaꞌan ra chiꞌin ndra:
―Yaꞌa ga ndaꞌvi kùuni ma animai chaꞌaꞌ ña ni kuvi̱. Kindoo ndo iꞌya, ta na kondito ndo chiꞌi̱n.
Tajan Jesuu kēe ra kuàꞌan ra itaꞌvi tiá itiꞌ nuu, ta chūnandi chiti ra, ta jānani ra teꞌe nuu ra nuñuꞌuꞌ, ta teꞌen nākaꞌan ra chiꞌin Ndioo:
―Yoꞌo ra kùu Tatái, tuva kùu jaꞌun yi, na jakakun yuꞌu nuu ma tundoꞌo ni ndeꞌi. Vati na jaꞌun chiꞌi̱n takua kùuni maun jaꞌun ta töve takua chànini yuꞌu.
Tajan kēe ndiko Jesuu nuu kaꞌìin ma ndra chàkunuu chiꞌin ra, ta nātaꞌan ra ndra ña cha kìxi ndra. Ta teꞌen nākaꞌan ra chiꞌin Petuꞌ:
―¿Ni küu kuii kundito ndo chiꞌi̱n, jitu iin ora?
Na kundito ndo, ta kaꞌan ndo chiꞌin Ndioo, koto kuꞌva ndo anima ndo ña jaꞌa yi kuati. Ndicha vaꞌa ña ma anima ndo nduvaꞌa ìyoni yi jaꞌa yi ma ña vaꞌa takua kùuni Ndioo, va ma ña kùuni ma kuñu ndo töve kùndee yi jaꞌa yi takan ―kàti Jesuu chiꞌin ndra.
Chaꞌaꞌ uvi kēe ndiko Jesuu kuàꞌan ra, ta teꞌen nākaꞌan tuku ra chiꞌin Ndioo:
―Yoꞌo ra kùu Tatái, tu küu jaꞌun tìndeun yuꞌu, kuenda ña töve ndeꞌi tundoꞌo, va na kuu yi takua kùuniun ―kàti Jesuu.
Ta ndākoo ra ndra, ta kēe ndiko ra kuàkaꞌan ra chiꞌin Ndioo, ma chaꞌaꞌ uni, chiꞌin juuni ma tuꞌun ña cha kāꞌan ra.
Tajan kēe ndiko ra chāndeꞌe ra nuu kaꞌìin ma ndra chàkunuu chiꞌin ra, ta teꞌen nākaꞌan ndio ra chiꞌin ndra:
―Vitin va, na kusu ndo, ta nindee ndo, ti cha chāa ma ora ña ni kuꞌva ra ma ra Seꞌe ñivi, ndaꞌaꞌ ma ndra jàꞌa kuati.
Na ndeta ndo, ta koꞌo, ti cha vàchi ma ra ni xikoñaꞌa yuꞌu ―kàti Jesuu chiꞌin ndra.
Juuni ndaa ga Jesuu kàꞌan ra, ora chāa ndio ma Juda, ra juuni kùu iin ma ndra uchi uvi, ña chàkunuu chiꞌin Jesuu, chiꞌin kuaꞌaꞌ vaꞌa, ndra ndaꞌa machiti, chiꞌin yutun. Ìyo ndra vàchi kuenda ma ndra kuxini nuu sutu, ta ìyo ndra vàchi kuenda ma ndrachaꞌnu ma ndian judíu.
Juda, ra xìkoñaꞌa Jesuu, teꞌen chāꞌa ra iin seña, naja kua ni jaꞌa ra, ta koto ndra nda ra kùu ra:
―Ra ni tutui sitin kùu ra, ikan na tiin ndo ra ―kàti Juda.
Tajan chātuꞌva ndio ra nuu ndaa Jesuu, ta teꞌen nākaꞌan ra chiꞌin ra:
―¡Na koo vaꞌun, Matru! ―kàti ra chiꞌin ra.
Ta tūtu ra sitin ra.
Ta Jesuu teꞌen nākaꞌan ra chiꞌin ra:
―Xaa, ¿nda tiñu vàchiun? ―kàti Jesuu chiꞌin ra.
Tajan chājayatin ndra ndra nuu ndaa Jesuu, ta tīin ndra ra.
Ta ma ora ikani, iin ma ndra kaꞌìin chiꞌin Jesuu, tāva ra machiti ra, ta chāꞌnda ra iin chiyo soꞌo ma ra kùu musu ma sutu ra kuxini nuu sutu.
Tajan Jesuu teꞌen nākaꞌan ra chiꞌin ra:
―Na tiꞌi vaꞌun ma machitiun tichi vena yi, vati tandiꞌi ma ndian kànitaꞌan chiꞌin machiti, juuni chiꞌin machiti ni kuvi na ndia.
¿A töve chìtoun, ña tu ndakain nuu ma Tatái, ña na tachi ra kuaꞌaꞌ mii ma jandaru, ña kùu tati jàꞌa tiñu nuu Ndioo, ña na tindee ndra yuꞌu, ta takan ni jaꞌa ra yi?
Va tu jàꞌi takan, ¿naja kua jàꞌi, ta chinu tuꞌun kàꞌan nuu ma tutu Ndioo, naja kua ìyo yi ña kuu yi, tuva takan? ―kàti Jesuu.
Tajan juuni ma ora ikan, teꞌen nākaꞌan tuku ra nuu ma ñivi:
―¿Ta naja vàchi tiin ndo yuꞌu chiꞌin machiti, ta chiꞌin yutun, takua kùu iin ra suꞌu? Tandiꞌi kivi chūnandi̱ jānaꞌi nuu ma ñivi tañu ndo ma tichi veñuꞌu kaꞌnu, ta töve nī tiin ndo yuꞌu.
Va ndisaa ñaꞌa teꞌen kùu yi, ikan na chinu tuꞌun tāa ma ndra kāꞌan chiꞌin tuꞌun yuꞌu Ndioo nuu ma tutu Ndioo.
Tajan ma ora ndisaa ndio ma ndra jàkuaꞌa chiꞌin Jesuu, numini chīnu ndra kuàꞌan ndra, ta ndākoo maꞌiin ndra ra.
Takan kūu tajan ma ndra jandaru, ndra tīin ma Jesuu, ndàka ndra ra chāa ndra veꞌe ma sutu chaꞌnu ña kuxini nuu sutu ña nàni Caifás. Ta ikan cha kaꞌìin tiꞌvi ma ndra kùu matru ña jàkuaꞌa tutu ley Ndioo, chiꞌin ma ndra chaꞌnu.
Va ma Petuꞌ, tāndikun ra kuàꞌan ra chata Jesuu, chikani chikani, nda kati chāa ndra nukeꞌe veꞌe ma sutu ña kuxini, ta kīꞌvi ra chūnandi ra ikan chiꞌin ma ndra jandaru, ndeꞌo niyi ni jaꞌa ndra chiꞌin Jesuu.
Tajan ma ndra sutu ña kùxini nuu sutu, chiꞌin ma ndra chaꞌnu, ta chiꞌin tandiꞌi ma ndra kumitiñu, nànduku ndra naja kua tìsokuati ndra Jesuu, vaji yöve ña ndicha kùu yi. Ta chiꞌin yakan kùu kaꞌni ndra ra.
Va nī kuu yi, vaji kuaꞌaꞌ ñivi kūtiꞌvi, ta tīsokuati na Jesuu chiꞌin ma tuꞌun vata. Ta nunuuni chākoyo uvi taꞌan ma ndian tīsokuati Jesuu chiꞌin tuꞌun vata.
Ta ndiakan teꞌen nākaꞌan na:
―Raꞌya, teꞌen kāꞌan ra: “Yuꞌu kùu jaꞌi janduvai ma veñuꞌu kaꞌnu Ndioo, ta tichi uni kivi kùu kaniꞌi ndikoi yi.” Takan kāꞌan ra ―kàti ndra.
Tajan ma sutu ña kùxini nuu sutu, ndēta ra, ta teꞌen nākaꞌan ra chiꞌin Jesuu:
Va Jesuu tàxiin kīndoo ra. Tajan teꞌen nākaꞌan tuku ma sutu ña kuxini nuu sutu chiꞌin Jesuu:
―Chiꞌin sivi ma Ndioo ndito, kàꞌin chiꞌun, ña na kaꞌun ma ña ndaa. Na kaꞌun, tuva ndicha ña kùu̱n ma Cristu, ra Seꞌe Ndioo ―kàti ra.
Ta Jesuu teꞌen nākaꞌan ra chiꞌin ra:
―Ma takua kāꞌun, takan kùu yi. Ta juuni kàꞌin chiꞌin ndo, ña ni ndeꞌe ndo ma ra Seꞌe ñivi, ña nàndi ra chiyo kuaꞌa ma Ndioo kaꞌnu, ra ìyo ndatu, ta ni kichinuu ra tichi vikó ma itiꞌ andivi ―kàti Jesuu.
Tajan jānakaa ndio ma sutu kuxini juuni ma jaꞌma ra, ña chiꞌin yakan, chāꞌa ra ma seña, ña yaꞌa kayuni ra, ta teꞌen nākaꞌan ra:
―Ma tuꞌun ña kāꞌan raꞌya, iin kuati yaꞌa ga kaꞌnu kùu yi kuenda Ndioo. ¿A ìyo ga yi ña nanduku yo tia ga testigu ña kùtaꞌan chiꞌin yo?, kùuni ndo. Nda maa ndo chīni ndo ma tuꞌun kini ña kāꞌan ra.
¿Naja kua ndèꞌe ndo yi? ―kàti ma sutu kuxini.
Ta ndrakan teꞌen nākaꞌan ndra:
―Ìyo kuati ra, ta ìyo yi ña kuvi ra ―kàti ndra chiꞌin ra.
Tajan tīvisii ndra nuu ra, ta kāni ndra ra. Ta ìyo inga ndra kāni nuu ra ndia,
ta teꞌen nākaꞌan ndra chiꞌin ra:
―Yoꞌo, ra kàꞌan ña kùu Cristu, ¡na kaꞌun, ndeꞌo nda yo kāni ñu̱n! ―kàti ndra chiꞌin ra.
Takan kūu ta ora juuni nàndi ga Petuꞌ ma nukeꞌe, tajan chājayatin iin ña kùu musu ma sutu nuu nàndi ma Petuꞌ, ta teꞌen nākaꞌan ña nuu ra:
―Juuni yoꞌo kùu ma ra chàkunuu chiꞌin Jesuu, ra kīchi ñuꞌuꞌ Galilea ―kàtian chiꞌin ra.
Va ma Petuꞌ teꞌen nākaꞌan ra:
―Töve chìtoi nda ra kùu ma ra kàꞌun ―kàti ra chiꞌan.
Ta ma Petuꞌ, ti cha kuàꞌan ra ma itiꞌ yuveꞌe, ña chani kee ra niku, ora ndēꞌe tukuan ra, ta teꞌen nākaꞌan ña chiꞌin ma ndra kaꞌìin ikan:
―Juuni ra chàkunuu chiꞌin Jesuu, ra kīchi ñuu Nazaret kùu raꞌya ―kàtian chiꞌin ndra.
Ta ma Petuꞌ teꞌen kàꞌan tuku ra:
―Töve nàkotoi ma ra kàꞌun chiña ―kàti ra chiꞌin ña.
Ta nunuuni, tajan ma ndra kaꞌìin ikan, chājayatin ndra ndra nuu ma Petuꞌ, ta teꞌen nākaꞌan ndra chiꞌin ra ndia:
―Ndicha vaꞌa ña yoꞌo kùu iin ma ra chàkunuu chiꞌin Jesuu, vati chàꞌa ndi kuenda ña indukuni kàꞌun takua kàꞌan ma inga ndra ndia ―kàti ndra chiꞌin ra.
Tajan Petuꞌ teꞌen chāꞌa ndiko ra tuꞌun, ña töve nàkoto ra ra:
―Yuꞌu chàꞌi tuꞌun nuu ndo ndava nda nuu Ndioo, ña ndicha kuii, ña töve nàkotoi ma ra kàꞌan ndo ―kàti ra chiꞌin ndra.
Ta ma ora ikani nāndaꞌyu iin loꞌo.
Tajan Petuꞌ teꞌen chākuꞌuni ndio ra takua kāꞌan Jesuu chiꞌin ra: “Antea ña ndaꞌyu ma loꞌo, yoꞌo uni chaꞌaꞌ ni kaꞌun ña töve nàkotoun yuꞌu.” Tajan kēe ndio ra ma ikan, ta kuàꞌan ndio ra ña chāku nduvaꞌa kuii ra, ña ndaꞌvi kùuni ra.
Ta ora kūndichin ma inga kivi, tandiꞌi ma ndra kùxini nuu sutu, chiꞌin ma ndrachaꞌnu kuxini nuu ma ndian judíu, jāndoꞌiin tuꞌun ndra, ña naja kua jàꞌa ndra, ta kaꞌni ndra Jesuu.
Tajan chūꞌni ndra ndaꞌaꞌ ra, ta kuàꞌan ra chiꞌin ndra nuu ma Ponciu Pilatu, ra kùu kuvienu ma ñuu Roma.
Takan kūu ta ora ndēꞌe ma Juda, ra xīkoñaꞌa Jesuu, ña ni kaꞌni ndio ndra ra, tajan jāchikoniꞌi ndiko ra, ndi oko uchi ma xuꞌunꞌ plata nuu ma ndra sutu ña kuxini nuu sutu, chiꞌin nuu ma ndrachaꞌnu ña kuxini nuu ma ndian judíu, ti tükuii vaꞌa kūuni ra,
―Cha chìtoi, ña yuꞌu jāꞌi iin kuati kaꞌnu, chaꞌaꞌ ña chāꞌi ña na kuvi iin ra töve kuati ma nuu ndo ―kàti ra chiꞌin ndra.
Va ndrakan teꞌen nākaꞌan ndra chiꞌin ra:
―¡Yüva kuati ndyuꞌu kùu yi, ti kuati maun kùu yi! ―kàti ndra chiꞌin ra.
Tajan ma Juda chōso ndio ra ma xuꞌunꞌ nuu ndra ma tichi veñuꞌu kaꞌnu, ta chākaꞌni maa ra ra chiꞌin yoꞌo.
Ta ikan jan ma ndra kùxini nuu sutu, jātiꞌvi ndra ma xuꞌunꞌ ta teꞌen nākaꞌan ndra:
―Na küu taan yo ma xuꞌunꞌ iꞌya tichi ma chatun nuu tìꞌi na ma xuꞌunꞌ sòkó na, vati ma yaꞌvi kuenda ña na kuvi iin ñivi kùu yi ―kàti ndra.
Ta ikan jan jāndoꞌiin tuꞌun ndio ndra, nayi ìyo yi ña jaꞌa ndra chiꞌin ma xuꞌunꞌ ikan. Tajan jāta ndio ndra iin ñuꞌuꞌ, ña nàni, nuu kèe ñukisi, ña jàvaꞌa na kisi, ma chiꞌin yi. Ma ñuꞌuꞌ ikan kùu yi, kuenda ña na koo ma nuu kuchi ndian vàchi inga ñuu.
Ta chaꞌa yakan kùu yi, ña nda vitin, ma ñuꞌuꞌ ikan kīndoo sivi yi ña nàni yi: “Ñuꞌuꞌ jāta chiꞌin xuꞌunꞌ ndií.”
Ta takan kūu yi ña chīnu ma tuꞌun tāa Jeremía, ra kāꞌan chiꞌin tuꞌun yuꞌu Ndioo, vati rakan teꞌen tāa ra nuu ma tutu Ndioo: “Ndākiꞌin ndra, ndi oko uchi ma xuꞌunꞌ plata, ña chīkan ma ndian ñuu Israel, kuenda ña na kuvi ra.
Ta chiꞌin yi, kājata ndra ma ñuꞌuꞌ, ña nàni nuu kèe ñukisi ña kùvaꞌa kisi takua kāꞌan ma Rachaꞌnu nui ña ìyo yi ña jaꞌi”, kàti ma ra kàꞌan chiꞌin tuꞌun yuꞌu Ndioo.
Takan kūu tajan ndàka ndio ndra Jesuu chāa ndra nuu ma Pilatu, ra kùu kuvienu, ta rakan teꞌen chīkatuꞌun ra nuu Jesuu:
―¿A ndicha ña yoꞌo kùu Rey nuu ma ndian judíu? ―kàti ra.
Ta Jesuu teꞌen nākaꞌan ra chiꞌin ra:
―Ma takua kàꞌun, takan kùu yi ―kàti Jesuu.
Ta ora tìsokuati ma sutu ña kùxini nuu sutu ma Jesuu, ta chiꞌin ma ndrachaꞌnu ña kuxini nuu ndian judíu, Jesuu endee töve nī kaꞌan ra.
Takan Pilatu teꞌen chīkatuꞌun ra nuu ra:
―¿A töve chìniun, ña yaꞌa tìsokuati ma ñivi ñu̱n? ―kàti ra chiꞌin Jesuu.
Va Jesuu endee töve nī kaꞌan ra. Ta takan kūu yi, ña Pilatu töve chìto ra nayi jàꞌa ra chiꞌin ra, ta ndava kuàꞌan tati ra.
Vaꞌani vitin, ma nani kuiya ora chìyo ma viko Pakua, ma kuvienu tàva ndra yo indii vekaa ma nda ra ni kuuni ma ñivi chìkan na nuu ndra, ikan na kindoo nuna ra. Takua takani jàꞌa ndra ma kivi viko ikan.
Ma kuiya ikan indii iin ra yaꞌa nàkoto ñivi, ña nàni Barrabás ma tichi vekaa.
Tajan ora cha kaꞌìin tiꞌvi ma ñivi, ta Pilatu teꞌen chīkatuꞌun ra nuu na:
―¿Nda yo kùuni ndo ña jañai, a Barrabás, a Jesuu, ra juuni kàꞌan ndo ña nàni Cristu ndia? ―kàti ra.
Takan kàti Pilatu, vati chāꞌa ra kuenda, ña chāndaka ndra ra nuu ra chaꞌaꞌ ña tìxin ndra ndeꞌe ndra ra.
Ta ora juuni yanga nàndi ga Pilatu ma nuu chàꞌnda ra tiñu, tajan teꞌen tāchi ma ñasiꞌi ra ña na kukatituꞌun iin ra ma nuu ra: “Koto kïꞌviun chiꞌin ma ra vaꞌa ikan, vati nduvaꞌa kuii nducha chāni̱ jāꞌa ra.” Takan na katituꞌun ra ma nuu ra, kàtian.
Va ma ndra kùxini nuu sutu, chiꞌin ma ndrachaꞌnu kuxini nuu ma ndian judíu, kūndee ndra jāꞌa ndra, ña na ndakan ma ñivi nuu Pilatu, ña na tava ra Barrabás, ta Jesuu, na kuvi ra.
Tajan ma Pilatu ra kùu kuvienu, chīkatuꞌun tuku ra nuu na:
―Iꞌya kaꞌìin uvi taꞌan ndra: ¿nda ra kùuni ndo ña jañai? ―kàti ra.
Ta ma ñivi teꞌen nākaꞌan na:
―Na jañaun ma Barrabás ―kàti na.
―Ta, ¿niyi ìyo yi ña jaꞌi chiꞌin Jesuu, ra kàꞌan ndo ña kùu Cristu?, tuva takan ―kàti ra.
Ta ndisaa na, teꞌen nākaꞌan na:
―¡Na takaun ra nuu kruu! ―kàti na.
Tajan teꞌen nākaꞌan tuku Pilatu nuu ma ñivi:
―Ta, ¿nda kuati kùu ma ña jāꞌa ra? ―kàti ra.
Va ma ñivi teꞌen kīchaꞌa ndiko na ndàꞌyu na nuu Pilatu:
―¡Na takaun ra nuu kruu! ―kàti na.
Ta ora ndēꞌe Pilatu, ña endee kàꞌan na takan, ta nanivaa kùu na, tajan tāchi ndio ra iin yo chākiꞌin takuii, ta nākata ra ndaꞌaꞌ ra nuu ndèꞌe ndisaa ñivi, ta teꞌen nākaꞌan ra:
―Yöve kuati yuꞌu kùu yi, chaꞌaꞌ ña ìyo yi ña kuvi ra, vati kuenda maa ndo kùu yi ―kàti Pilatu.
Ta tandiꞌi ma ñivi, teꞌen nākaꞌan na chiꞌin ra:
―¡Kuati maa ndi, chiꞌin seꞌe ndi, kùu yi ña ni kuvi ra! ―kàti na.
Tajan Pilatu tāva ndio ra Barrabás, ta tāchi ra ña na kani ndra Jesuu, ta ikan jan chāꞌa ndio ra ra nuu ndra, ña na takaa ndra ra nuu kruu.
Takan kūu ta ora yāꞌa ndio, tajan ma ndra jandaru ma kuvienu, ndàka ndra Jesuu chāa ndra ma vetiñu. Ta ikan tandiꞌi ma ndra kùu jandaru, kūtiꞌvi taꞌan ndra nuu ndaa Jesuu, ta chīkonuu ndio ndra ra.
Tajan tāva ndio ndra ma jaꞌma ra, ta jākuꞌun ndra iin jaꞌma kuaꞌá ra.
Ta ikan jan jūndii ndio ndra iin korona ña kūvaꞌa chiꞌin mamaa iñu ma xini ra, ta chāꞌa ndra iin yutun kuiin, ña na kundaꞌa ra ma chiyo kuaꞌa ra. Tajan chūnandi chiti ndio ndra nuu ra, ta teꞌen kàꞌan ndra chiꞌin ra, ña chàtuꞌun ndra ra:
―¡Na koo endeeni yoꞌo ra chàꞌnda tiñu nuu ma ñivi judíu! ―kàti ma ndra jandaru.
Ta juuni tīvisii na ra, ta juuni chiꞌin ma yutun ndaꞌa ra kāni ndra ma xini ra.
Takan kūu ta ora yāꞌa ña chàtuꞌun ndra ra, tajan kīndaa ndiko ndra ma jaꞌma kuaꞌá ña jākuꞌun ndra ra, ta jākuꞌun ndiko ndra ma jaꞌma maa ra ra, ta kuàꞌan ndio ra chiꞌin ndra ma nuu ni takaa ndra ra nuu kruu.
Ta ora kuàꞌan ndra, tajan ma tichi itiꞌ ikan, chīkutaꞌan ndra iin ra ñuu Cirene, ña nàni Simón. Raꞌya kùu ra, ña jāꞌa ndra ña na kuiso ra ma kruu ndiso Jesuu.
Ta ora chāa ndra iin ñuu nàni Gólgota, ña kùuni yi kàꞌan yi, nuu kàndoyo kuaꞌaꞌ iki xini ndian chīꞌí.
Ikan chāꞌa ndra vinu ña jākanuu ndra chiꞌin iin ña iya ña na koꞌo ra raꞌ. Va ora tīyaa ma Jesuu ra raꞌ, ta ndēꞌe ra naja kua chìꞌi raꞌ, töva ni kuuni ra koꞌo ra raꞌ.
Takan kūu ta ora cha tākaa ndio ndra ra nuu kruu, tajan kīchaꞌa ndio ma jandaru chàsiki ndra jaꞌma Jesuu juuni chiꞌin maa ndra, ndeꞌo nda yo chiꞌin kindoo yi. Ta takan kūu yi, ña chīnu ma tuꞌun kāꞌan ma ra kāꞌan chiꞌin tuꞌun yuꞌu Ndioo tajiꞌna, ti rakan teꞌen kāꞌan ra: “Ni kusiki ndra chiꞌin yuu, ta takan ni nataꞌvi ndra ma jaꞌmai juuni chiꞌin maa ndra”, kāti ra.
Ta ora yāꞌa, tajan chūnandi ndra jàkuenda ndra ma nuu tàkaa ra.
Ta ma itiꞌ xini ra, tātuu ndra ma letra, ña kàꞌan nda chaꞌaꞌ kùu yi ña tākaa ra ma ikan. Ta ma tuꞌun ikan, teꞌen kàꞌan yi: “Raꞌya kùu Jesuu, ra kùu Rey nuu ma ndian judíu”, kàti yi.
Ta juuni tākaa ndra uvi taꞌan ma ndra suꞌu xiin ra, iin ra chiyo kuaꞌa ra, ta inga ra chiyo satin ra.
Ta ma ndian yāꞌa ma nuu tàkaa Jesuu, chàtuꞌun na ra, ta kàva na xini na,
ta teꞌen kàꞌan na:
―Yoꞌo, ra kàtiun ña ni janduva ma veñuꞌu kaꞌnu, ta tichi uni kivi, ni kutaa ndikoun yi niku, na jakakun ñu̱n, juuni chiꞌin maun, ta nuu̱n ma nuu takaun nuu kruu, tuva ndicha ña ra Seꞌe Ndioo kùu̱n ―kàti na chiꞌin ra.
Ta juuni takan chàtuꞌun ma ndra kuxini nuu sutu ra, chiꞌin ma ndra jàkuaꞌa tutu Ndioo, ta ndra fariseu, chiꞌin ma ndrachaꞌnu ña kuxini nuu ma ndian judíu ra ndia. Ta ndrakan teꞌen kāꞌan ndra chata ra:
Vati tu ìyo tundeeni Ndioo chiꞌin ra, ña jakakú ma Ndioo ra, na jakakú ra ra vitin, tuva ndicha ña Ndioo kùuni ra ndeꞌe ra ra. Ti juuni maa ra kāꞌan ra nuu yo, ña ra Seꞌe Ndioo kùu ra ―kàti ndra.
Ta nda ma ndra suꞌu, ña tàkaa nuu kruu chiꞌin ra, nditaꞌan ndra chàtuꞌun ndra ra ndia.
Tajan ora kēta ma kachuvi ndaa, ta nda ma kaa uni chaniꞌini, ninii kaꞌnu ma nuñuꞌuꞌ ñuñivi, endee ndōnaa yi.
Tajan juuni ma ora ikan, teꞌen kānachaa niꞌi Jesuu:
―Elí, Elí ¿lama sabactani? ―ma tuꞌun ikan, teꞌen kùuni yi kaꞌan yi: Tatá Ndioo, Tatá Ndioo, ¿ta naja ndākoo maꞌiiun yuꞌu? ―kàti ra.
Tajan ìyo ma ndra kaꞌìin ikan, ña ora chīni ndra ma ña kāꞌan ra, ta teꞌen nākaꞌan ndra:
―Ma raꞌii iꞌya kànachaa ra ma Elía, ra kāꞌan chiꞌin tuꞌun yuꞌu Ndioo ―kàti ndra.
Tajan juuni ma ora ikani, chākiꞌin iin ma ndra kaꞌìin ma ikan, iin ña xaꞌma, ta cha jākuti ra ma vinu iya yi, ta chūꞌni ndio ra yi xini iin yutun kani, ta jānani ra yi yuꞌu Jesuu, ña na tiꞌvi ra yi, ta koꞌo ra raꞌ.
Va ma inga ndra teꞌen nākaꞌan ndra:
―Ndakoo yoꞌo ra, ndeꞌo a vàchi ma Elía, ta jàkakú ra ra ―kàti ndra.
Tajan niꞌi vaꞌa nāndaꞌyu ndiko ma Jesuu, ta chīꞌí ndio ra.
Ta ma ora ikani, ma jaꞌma ña tàkaa tichi veñuꞌu kaꞌnu, ndāta javandaa yi, nda siki, ta nda ninuu. Ta tāan ndio ma nuñuꞌuꞌ, ña ndava ndāta java ndaa ma yuu naꞌnu jāꞌa yi.
Ta nda ma nuu ñaña ma ndian ndií, ndāta yi, ta kuaꞌaꞌ ma ndian chīꞌí, ña chìnuni tuꞌun Ndioo, nātaku na ma ora ikan.
Va ma ñivi iꞌya, kēe na ma nuu ñaña na, ma ora yāꞌa ña nātaku Jesuu, ta ikan jan kīꞌvi ndio na ma ñuu ií Jerusalén, ma nuu nduvaꞌa kuaꞌaꞌ ñivi ndēꞌe na na.
Takan kūu tajan ora ndēꞌe ma ra kùu capitán, chiꞌin ma ndra kaꞌìin jàkuenda nuu tàkaa Jesuu, ña nduvaꞌa niꞌi tāan, ta inga tuku ma ña kūu, ta nduvaꞌa yūꞌvi ndra, ta teꞌen nākaꞌan ndra:
―¡Ndicha kuii, ña ra Seꞌe Ndioo kūu raꞌya niku! ―kāti ndra.
Ta ìyo kuaꞌaꞌ ñivi ñaꞌa, ña tāndikun chata Jesuu, ña kīchi nda ma ñuꞌuꞌ Galilea kuenda ña tìndee vi ra, kaꞌìin chikani vi kàndeꞌe vi, naja kua tāꞌan ra.
Ta tañu ma ñivi ñaꞌa ikan, ndaa ma Ndiya Magdalena, chiꞌin Ndiya maꞌá Jandiau, ta Kusé, ta chiꞌin maꞌá ma ndra seꞌe Zebedeu ndia.
Takan kūu, ta ora chani kunaꞌa, tajan chāa iin ra kuika, ra ñuu Arimatea, ña nàni Kusé. Ta rakan ti, juuni iin ra chākunuu chiꞌin Jesuu kùu ra niku.
Tajan rakan chāndeꞌe ra Pilatu, ta chīkan ra kuñu Jesuu nuu ra. Ta Pilatu kàꞌan ra ña na kuꞌva ndra yi nuu ra.
Ta ora nīꞌi ndio Kusé ma kuñu ra, ta kāva ra iin jaꞌma ndōo yi.
Tajan kūchi ndio ra yi ma tichi iin yavi chaa, ña ja tāchi ra ña na jandovaꞌa ndra ma tichi yuu, ta kùu yi nuu ñaña Jesuu. Ta ora yāꞌa chāsi ndio ra yuꞌu ma nuu kìꞌvi yo ma nuu ñaña, chiꞌin iin yuu kaꞌnu, tajan kēe ndio ra kuàꞌan ra.
Ta ma Ndiya Magdalena, chiꞌin ma inga tuku Ndiya, kīndoo vi nàndi vi jàkuenda vi, yatini ma nuu kūchi Jesuu.
Takan kūu ta ora tuvi inga kivi, ña kùu yi ma kivi nindeo, ma ndra sutu, ña kuxini nuu sutu, chiꞌin ma ndra fariseu, chāꞌan ndra chāndeꞌe ndra ma Pilatu,
ta teꞌen nākaꞌan ndra chiꞌin ra:
―Yoꞌo rachaꞌnu, chākuꞌuni ndi, ña ora juuni ndito ga ma ra nduvaꞌa vata ikan, rakan kāꞌan ra, ña ora cha yāꞌa uni kivi, ta ni nataku ndiko ra.
Yakan va na tachiun ma ndra jandaru̱n, ña na kujakuenda ndra ma nuu ñaña nuu kūchi ra, nda ma kivi uni, koto jaꞌa ma ndra chàkunuu chiꞌin ra, kūtavaniꞌi xeꞌe ndra ma kuñu ra ora chanikuaa, ta ndrakan, teꞌen ni kaꞌan ndio ndra nuu ma ñivi: “Cha nātaku ndiko ra tañu na ndian ndií”, ni kaꞌan ndra. Ta tu takan kùu yi, tajan kùuni ndio yi kaꞌan yi, ña ma tuꞌun vata nuu ndiꞌinia iꞌya, kaꞌnuga yi kua ma tuꞌun vata nunuu, tuva takan ―kàti ndra chiꞌin ndra.
Tajan Pilatu teꞌen nākaꞌan ra chiꞌin ndra:
―Iꞌya ìyo ma ndra jandaru ña ni kujakuenda chiꞌin ndo ma ndakan. Na kuꞌun ndra chiꞌin ndo, ta na jakuenda vaꞌa ndra ma nuu kūchi Jesuu jàꞌa ndo.
Takan kūu ta ora yāꞌa ndio ma kivi sabadu, ma kivi nindeo, ta kūndichin ndio ma kivi nunuu, nuu kìchaꞌa ma jamana. Ma Ndiya Magdalena, chiꞌin ma inga Ndiya, kēe vi kūa ndeꞌe vi ma nuu ñaña nuu kūchi Jesuu.
Ta nunuuni, ta kīchaꞌa nduvaꞌa niꞌi tàan ma nuñuꞌuꞌ. Takan jāꞌa yi, vati nūu iin ma ra tati ña jàkuu tiñu nuu Ndioo ma itiꞌ andivi. Ta ora cha ìyo ndio ra ma nuu kūchi Jesuu, tajan tāchiyo ra ma yuu ña ndasi yuꞌu yi, ta chūnandi ra chata yi.
Ma ra kùu tati ikan, nduvaꞌa tacha ra takua iin tacha andivi, ta ma jaꞌma ra nduvaꞌa vii kuichin yi, takua kùu ma nieve.
Ta ora ndēꞌe ma ndra jandaru yi, ta yūꞌvi ndra, ta ndāyu ndra, ña ndava kūnaa ndra jàꞌa yi.
Tajan ma tati ikan, teꞌen nākaꞌan yi chiꞌin ma ñivi ñaꞌa:
―Na yüꞌvi ndo, ti cha chìtoi, ña Jesuu, ra chīꞌí nuu kruu kùu ma ra nànduku ndo.
Na töva ra ma iꞌya, vati cha nātaku ra ma takua kāꞌan ra chiꞌin ndo niku. Na kichi ndeꞌe ndo ma nuu chūndii ra niku.
Na numini kuꞌun ndo, kukatituꞌun ndo nuu ma ndra chàkunuu chiꞌin ra, ña ma Jesuu, ra chīꞌí, cha nātaku ndiko ra, ta jiꞌna ga ra ni kuꞌun ma ñuꞌuꞌ Galilea kua maa ndra, ta ndakan ni ndeꞌe ra ndra inga chaꞌaꞌ. Tuꞌun iꞌya kùu ma ña ìyo yi ña katituꞌin nuu ndo. ―Takan kāti ma tati ña jàkuu tiñu nuu Ndioo chiꞌin vi.
Tajan numini kēe ndio vi ma nuu kūchi Jesuu, ña ni töva chìto vi, a chaꞌaꞌ ña ndasii vi kùu yi, a chaꞌaꞌ ña chìsii vi kùu yi. Ta endee chìnu ndio vi kuàkatituꞌun vi nuu ma ndra jàkuaꞌa chiꞌin Jesuu.
Ta ma nuu kàchaꞌan vi kēta ma Jesuu nuu vi, ta kāñaꞌa ra chiꞌin vi. Tajan vikan, chājayatin vi vi nuu ra, ta chūnumindaa vi chaꞌa ra, ta jākaꞌnu vi ra.
Ta Jesuu teꞌen nākaꞌan ndio ra chiꞌin vi:
―Na yüꞌvi ndo. Na kukatituꞌun ndo nuu ma ndra jàkuaꞌa chiꞌi̱n, ña ìyo yi ña kuꞌun ndra ma ñuꞌuꞌ Galilea, vati ndakan ni ndeꞌe ndra yuꞌu ―kàti Jesuu chiꞌin vi.
Ta ora juuni yanga kàchaꞌan vi ma tichi itiꞌ, ta ikan chīkutaꞌan vi uvi uni ma ndra jandaru, ña kūmi ma ikan, ña chāꞌan ndra ma ñuꞌuꞌ Galilea, chākatituꞌun ndra ndisaa ma ña tāꞌan ndra nuu ma ndra sutu ña kuxini nuu sutu.
Tajan ma ndra sutu kuxini iꞌya, chānatuꞌun taꞌan ndra chiꞌin ma ndrachaꞌnu ña kuxini nuu ndian judíu, ikan na jandoꞌiin ndra tuꞌun chiꞌin taꞌan ndra. Ta ikan chāꞌa ndra kuaꞌaꞌ xuꞌunꞌ nuu ma ndra jandaru.
Ta ma ndrachaꞌnu teꞌen nākaꞌan ndra chiꞌin ma jandaru:
―Tu ìyo ndian chìkatuꞌun nuu ndo chaꞌaꞌ ma ña kūu, na katituꞌun ndo nuu na, ña ma ora chanikuaa ña kàndoyo ndo kìxi ndo, chāꞌan ma ndra jàkuaꞌa chiꞌin Jesuu, ta sūꞌu ndra ma kuñu ra, kati ndo.
Ta tu ma kalechaꞌnu koto ra yi, na näkanini ndo ti ni jandomani maa ndi ra, ikan töve nakuyi taꞌan ndo jàꞌa ra ―kati ndra.
Tajan tīin ndio ma ndra jandaru ma xuꞌunꞌ, ta jāꞌa ndra ma takua kāꞌan ndra chiꞌin ndra. Ta ma tuꞌun iꞌya juuni kàꞌan ga ma ndian judíu yi nda vitin.
Ta takan kūu yi, ña ndi uchi iin ma ndra chàkunuu chiꞌin Jesuu, chāꞌan ndra ma ñuꞌuꞌ Galilea, ta chāa ndra ma yuku nuu kāti Jesuu nuu ndra.
Ta ora ndēꞌe ndra Jesuu, ta jākaꞌnu ndra ra, vaji ìyo ma ndra tüvi nī jaꞌa yi chaꞌaꞌ ña tüvi chìnuni ndra.
Tajan chājayatin ndio ma Jesuu ra nuu ndra, ta teꞌen nākaꞌan ra chiꞌin ndra:
―Ma Ra chāꞌa tiñu nui, ña na kaꞌndai tiñu ninii kaꞌnu ma nuñuꞌuꞌ iꞌya, ta ma andivi, kùu ma Ndioo kaꞌnu.
Ta na kuꞌun ndo kukatituꞌun ndo nuu ma ñivi ìyo ninii kaꞌnu ma nuñuꞌuꞌ, ta na jandaku ndo na, ña na kuu na ndian jàkuaꞌa chiꞌi̱n. Ta na jakunduta ndo na, chiꞌin sivi ma ra kùu Tatá yo, ta ma ra kùu Seꞌe, ta chiꞌin sivi ma Tati Ií Ndioo.
Ta na janaꞌa ndo nuu na, naja kua ìyo yi ña jachiꞌin na ndisaa ma ña kātituꞌin nuu ndo. Ta kùuni̱ ña na koto ndo, ña ni koi chiꞌin ndo nani kivi, nda kati chàa ma ora nàa ma ñuñivi. Ta takan na kùu yi. Amén. ―Takan kāti Jesuu.
Iꞌya kìchaꞌa tuꞌun vaꞌa chaꞌaꞌ Jesucristu, ra Seꞌe Ndioo.
Ra kāꞌan chiꞌin tuꞌun yuꞌu Ndioo tatiempu, ta rakan nàni ra Isaía. Ta tāa ra iin tuꞌun chaꞌaꞌ Rachaꞌnu Jesuu, ra ni kichi itiꞌ nuu. Ta teꞌen kàꞌan yi: “Ni tachi̱ iin ra jàkuu tiñu nui itiꞌ nuu̱n, na jandovaꞌa ra ma itiun.” Takan kāti Ndioo chiꞌin ra Seꞌe ra.
Yakan va Xuva ra jàkunduta kùu ra ña tāchi Ndioo ra, na jakuu ra tiñu nuu Jesuu. Ta teꞌen kàꞌan Xuva ora nāndaꞌyu ra tichi kuꞌu:
“¡Na jandovaꞌa ndo itiꞌ ni kichi Rachaꞌnu!
¡Ta juuni na nuna ndo iin itiꞌ ndaa kuenda ra ndia!”
Takan kūu ta kēta kuaꞌaꞌ ma ñivi ñuu Jerusalén ta inga tuku ñivi ìyo tichi ñuꞌuꞌ Judea ña tàsoꞌo na ña kàꞌan Xuva. Ta ora chīni na ña kàꞌan ra teꞌen, ta kīchaꞌa na nàꞌma na kuati na. Tajan ma Xuva jākunduta ndio ra na ma yuta Jordán tichi kuꞌu ikan.
Takan kūu ta ma jaꞌma chàkuꞌun Xuva, kūvaꞌa yi chiꞌin ixi kameyu. Ta chiꞌin pañu ñii chùꞌni ra yi toko ra, ta chàchi ra mamaa tikaa kuaꞌá chiꞌin nduxi kuꞌu.
Takan kūu ta teꞌen jàkoto ndio ra ma ñivi, ña kāꞌan Ndioo chiꞌin ra:
―Tiá itiꞌ chatai, ni kichi iin ra kaꞌnu ga ta ndatu ra tiaga kua yuꞌu. Ta yuꞌu, ti ra ndaꞌvini kùi, ña ni ñii ndikun ndichan ra ni yakan tüvi ìyo yi ña ndachi̱.
Taku yuꞌu, jàkundutai ndyoꞌo chiꞌin takuini, va rakan ni jakunduta ra ndo chiꞌin Tati Ií Ndioo. ―Takan kàti Xuva chiꞌin na ikan.
Takan kūu ta kēta iin kivi ña kēe Jesuu ñuu Nazaret, ña ìyo itiꞌ ñuꞌuꞌ Galilea. Ta ikan chāa ra nuu ndaa Xuva. Ta jākunduta ra Jesuu ma yuta Jordán.
Ora kèe Jesuu tichi takuii, ndēꞌe ra ña nùna ma andivi. Ta ikan kōyo Tati Ií Ndioo chata ra, ña kàa yi takua kàa iin livi.
Takan kūu ta chīni Jesuu ña nākaꞌan Ndioo nda andivi:
―Ndicha kuii, ña yoꞌo kùu seꞌi, ra kāchi̱n ña jàkuu tiñu nui, ti yaꞌa kùuni ndeꞌi ñu̱n. ―Takan kāti Ndioo chiꞌin Jesuu.
Ora chīnu kāꞌan Ndioo ñaꞌa, ta ma Tati Ií Ndioo chāndaka yi Jesuu itiꞌ tichi kuꞌu.
Ikan chīyo ra uvi xiko kivi chiꞌin kuaꞌaꞌ kiti kuꞌu. Ta ikan kùu nuu kùuni ma kuiꞌna kuxini kaꞌndánꞌ tiñu nuu Jesuu niku. Va tüvi nī jaꞌa Jesuu ma ña kāꞌánꞌ chiꞌin ra, vati kuati kùuni ma kuiꞌna ña na jaꞌa ra niku. Ta ora kuàꞌan ndio ma kuiꞌna, tajan kīchaꞌa ndio ma kuaꞌaꞌ tati jàkuu tiñu nuu Ndioo tìndee yi Jesuu.
Ta ora yāꞌa ña tīꞌi ndra Xuva vekaa, ta Jesuu ti chàkunuu ra jànaꞌa ra tuꞌun vaꞌa Ndioo itiꞌ ñuꞌuꞌ Galilea.
Ta teꞌen kàꞌan ra nuu ma ñivi ikan:
―Vitin va cha kūyatin ora ña ni ndeꞌo nuu chàꞌnda Ndioo tiñu. ¡Yakan va na chikoniꞌi ndiko ndo itiꞌ Ndioo! Ti vitin va cha kēta ora ni tava Ndioo tiñu nuu yo. ¡Yakan va na ndakoo ndo ma kuati jàꞌa ndo! ¡Ta na chinuni ndo ma tuꞌun Ndioo chiꞌin ndisaa anima ndo! ―kàti Jesuu.
Takan kūu ta Jesuu chàkunuu ra yuꞌu lakuna ìyo ñuꞌuꞌ Galilea. Ta ikan ndēꞌe ra iin ra nàni Simón chiꞌin ra yani ra, André. Ta ndrakan ti ndra kìin kùu ndra. Ta ikan jākanaa ndra ma yuꞌva tiakaꞌ kaꞌnu nuu takuii. Takan jàꞌa ndra,
ta kēta Jesuu ña teꞌen nākaꞌan ra chiꞌin ndra:
―¡Naꞌa ndo chatai! Vitin cha chìto ndo naja kua kìin ndo tiakaꞌ, va vitin yuꞌu kùu ra ni janaꞌi nuu ndo naja kua nàniꞌi ndo ñivi kuenda Ndioo. ―Takan kàti Jesuu chiꞌin ndra.
Ora chīni ndra ña kāꞌan ra takan, numini ndākoo ndra yuꞌva tiakaꞌ ikan, ta tāndikun ndra kuàꞌan ndra chata ra.
Ta tiá itiꞌ nuu ndēꞌe Jesuu inga ndra kaꞌìin tichi lancha. Ta ikan indii Jandiau chiꞌin ra yani ra Xuva ña jàndovaꞌa ndra yuꞌva tiakaꞌ chiꞌin tatá ndra Zebedeu, ta chiꞌin ndra musu ndra ndia.
Ta ikan kāna Jesuu ndra. Tajan ndākoo ndio ndra tatá ndra chiꞌin musu ndra tichi lancha. Ta tāndikun ndra kuàꞌan ndra chata Jesuu ndia.
Takan kūu ta iin kivi nìndee ñivi judíu kùu yi, ora chāa ndra ñuu Capernaum. Tajan Jesuu chiꞌin ñivi kīꞌvi ra tichi veñuꞌu ñivi judíu. Ta ikan kīchaꞌa ra jànaꞌa ra tuꞌun vaꞌa Ndioo.
Ta ma ñivi ndava yuꞌvi maania na ña ndēꞌe na kua jànaꞌa vaꞌa ra chiꞌin chinituni ra. Vati tiaga vaꞌa jànaꞌa ra kua jànaꞌa ndra matru jàkuaꞌa tutu Ndioo.
Va tichi veñuꞌu ikan ndaa Jesuu jànaꞌa ra ora chīni ra ña ndāꞌyu iin ra ndiso tati xaan indii tichi veñuꞌu ikan. Ta kīchaꞌa kàꞌan ma tati xaan teꞌen:
―¿Ta naja kùuniun kanitaꞌun chiꞌin ndi, yoꞌo Jesuu, ra ñuu Nazaret? Ta ndyuꞌu, cha chìto ndi ña vàchi jandiꞌun nuu ndi. Vati ndyuꞌu cha nākoto vaꞌa ndi ti ma ra ií Seꞌe Ndioo kùu̱n. ―Takan kāti tati xaan chiꞌin Jesuu.
Ta teꞌen kīchaꞌa kàꞌan xaan Jesuu chiꞌin tati xaan ikan:
―¡Taxiin kuu yuꞌu ndo, ta na kee ndo tichi kuñu raꞌya! ―Takan kàti Jesuu.
Takan kūu ta kīchaꞌa chìꞌi iꞌi ma ra ndiso tati xaan jāꞌa yi. Ta jànivaania kùu na ora kēe na tichi kuñu ra.
Takan kūu ta ndisaa ma ndian kaꞌìin ikan yūꞌvi na ña kūu takan, ta teꞌen kīchaꞌa chìkatuꞌun taꞌan na nuu na:
―¿Nda itiꞌ kīchi ra ña jànaꞌa ra teꞌen chiꞌin chinituni ra ta yaꞌa ndatu ra, ña nda tati xaan jàchiꞌin ña kàꞌan ra? ―Takan nàtuꞌun taꞌan ma ñivi ikan.
Ta ora kēe Jesuu veñuꞌu ñivi judíu, numini kuàꞌan ra chiꞌin Jandiau chiꞌin Xuva, nda veꞌe Simón chiꞌin André.
Ta ora chāa Jesuu veꞌe ndra ta kāti ma Simón nuu ra ña kuꞌvi ma ñakaꞌnu ra kàndian nuu chito jàꞌa kaꞌni.
Ta numini chāa Jesuu nuu kàndian ta tīin ra ndaꞌaꞌ ña ta ndākoan chūnandian jāꞌa ra. Ta ma ora ikani ndāꞌa ña. Ta kīchaꞌa ña jàꞌa ña ña kachi ndra.
Ora ni kunaꞌa ora chīso nikandii, ma ora ikan chāndaka na kuaꞌaꞌ ndian kuꞌvi chiꞌin ndian ndiso tati xaan nuu ndaa Jesuu.
Takan kūu ta ndisaa ma ñivi kūtiꞌvi na yuveꞌe nuu ndaa ra.
Tajan jàndovaꞌa Jesuu tanuu kueꞌe ndoꞌo na. Ta juuni tāva ra ma tati xaan ña ndiso na ndia. Ta tüvi nī chaꞌa ra kaꞌan ma tati ikan ti cha nàkoto na ra.
Takan kūu ta ora tuvi inga kivi ora juuni takäꞌan kundichin, tajan ndēta ndio Jesuu, ta kēe ra kuàꞌan ra iin tichi kuꞌu nuu taxiin ña kuàkaꞌan ra chiꞌin Ndioo.
Takan kūu ta chānuu kuàꞌan ra, tajan kuànanduku ndio Simón chiꞌin ndra mañeru ra ra.
Ta ora nātaꞌan ndra ra ta teꞌen kīchaꞌa ndra kàꞌan ndra chiꞌin ra:
―¡Ndisaa ñivi kàchika na nànduku na ñu̱n! ―kàti ndra.
Ta teꞌen nākaꞌan Jesuu chiꞌin ndra:
―Vaꞌa, va jiꞌna ìyo yi ña kujanaꞌi tuꞌun Ndioo nuu tandiꞌi ñivi ìyo ndaꞌaꞌ ñuu iꞌya. Vati tiñu ikan tāchi Tatái yuꞌu ―kàti Jesuu.
Takan kūu ña chàkuu Jesuu ndiꞌi ñuꞌuꞌ Galilea kàtituꞌun ra tuꞌun Ndioo nani veñuꞌu ñivi judíu. Ta juuni jàndaꞌa ra ma ñivi ndiso tati xaan ndia.
Iin kivi chāa iin ma ra ndoꞌo kueꞌe tàꞌyu nuu ndaa Jesuu. Ta ikan chūnandi chiti ra nuu ra. Ta rakan teꞌen nākaꞌan ra chiꞌin Jesuu:
―¡Jandovaꞌa ma kueꞌe ndoꞌi tuva kùuniun! ―kàti ra.
Tajan kūndaꞌvini Jesuu ra ta teꞌen nākaꞌan ra chiꞌin ra:
―Kùuni jandaꞌi ñu̱n ―kàti Jesuu.
Tajan jānani ra ndaꞌaꞌ ra ra. Ta ndāꞌa ra.
Yakan va ma ora ikani ndāꞌa ra. Ta nāa ma kueꞌe ikan ñii ra.
Tajan nduvaꞌa kuii chūndayuꞌu Jesuu ra. Takan kūu tajan tāchi ndio ra ra na kuꞌun ra, va jiꞌna teꞌen nākaꞌan ra chiꞌin ra:
―¡Nuu nïꞌiin na, na kätituꞌu̱n naja kua jāꞌun ña ndāꞌun! Jiꞌna kuii nuu sutu ìyo veñuꞌu kaꞌnu ñuu Jerusalén, janaꞌun ñu̱n, ikan nakoto ra ti cha ndāꞌun. Ta ikan jan sokóun iin kiti nuu sutu kuenda Ndioo, ti kua ikan kàti tutu Ndioo ña tāa Moisés tajiꞌna. Ti takan ìyo yi ña jaꞌa yo, ikan na koto tandiꞌi ñivi ña cha ndāꞌun ―kàti Jesuu.
Tajan kēe ndio ra kuàꞌan ra, va tüvi nī jachiꞌin ra ña kāꞌan Jesuu. Ti kātituꞌun ra yi nuu tandiꞌi ñivi ña kua jandaꞌa ra ra. Yakan va na küa koo Jesuu tichi ñuu, ti kīndoo ra tichi kuꞌu taxiin nuu tüvi ndoyo ñivi. Va vaji takan jāꞌa ra ninii nānduku na ra.
1-2 Takan kūu ta ora cha yāꞌa yatin kivi, tajan chāa ndiko Jesuu ñuu Capernaum. Ta ora chīto ma ñivi ña chāa ndiko ra tichi iin veꞌe ndaa ma ñuu ikan, ta ikan kūtiꞌvi kuaꞌaꞌ ñivi ma tichi veꞌe nuu ndaa ra, ña ni yuveꞌe kütaꞌan ga na kuiin na. Ta ikan kīchaꞌa ra jànaꞌa ra tuꞌun Ndioo nuu na.
Takan kūu ta chāa kumi taꞌan ndra ndiso iin ra kūyutun chiꞌin tiꞌva.
Ta tava küu kiꞌvi ndra yuveꞌe nuu ndaa Jesuu, jàꞌa ña yaꞌa kuaꞌaꞌ ñivi kaꞌìin tichi yi. Yakan va ndāa ndra chata veꞌe, ta nūna ndra itaꞌvini kua kùu januu ndra ma ra kuꞌvi nuu ndaa Jesuu tichi veꞌe. Yakan va ora cha nūna ndra yi, tajan jānuu ndra ma ra kūyutun tichi tiꞌva, nda nuu ndaa Jesuu.
Ta ora ndēꞌe Jesuu ña yaꞌa chìnuni ndra ña jàꞌa ra. Yakan va teꞌen kīchaꞌa kàꞌan ra chiꞌin ra kūyutun:
―Yoꞌo seꞌyu vitin cha jānai kuatiun. ―Takan kàti Jesuu chiꞌin ra kūyutun.
Takan kūu ta ma ndra matru jàkuaꞌa tutu Ndioo kaꞌìin ikan, teꞌen nàkanini ndra chaꞌaꞌ ña kāꞌan Jesuu teꞌen:
“¿Ta naja jàꞌa raꞌya ña kàꞌan ra takan? Ma tuꞌun kāꞌan ra iin ña kini kùu yi kuenda Ndioo. ¿A tüvi chìto ra, ti uvaa Ndioo kùu ra kùu janaa kuati ñivi? Ta tüvi kùu jaꞌa inga nda ndian nikuuni yi.” Takan chànini ndra.
―¿Ta naja väꞌaꞌ chànini ndo?
Tu kaꞌin chiꞌin ra kuꞌvi, cha jānai ma kuati ra, ta töve ndeꞌe ndo tuva ndicha ña ni kuu ña kàꞌin. Va tu kaꞌin chiꞌin ra: “¡Ndeta, ta natuviun tiꞌvaun, ta kuꞌun veꞌun!” Ta ndeꞌe ndisaa ndo ti ndicha ìyo ndatui.
Va vitin ni janaꞌi nuu ndo, ti kùu janai kuati ñivi ñuñivi iꞌya. Yakan va ni koto ndo, ti yuꞌu kùu ra Seꞌe ñivi tāchi Ndioo, ta ìyo ndatui. ―Takan kàti ra chiꞌin ma ndra jàkuaꞌa tutu Ndioo.
Ta teꞌen nākaꞌan tuku Jesuu chiꞌin ma ra kūyutun:
―Chiꞌin yoꞌo kàꞌin ña ndetaun ta natuviun tiꞌvaun ta kuꞌun veꞌun ―kàti Jesuu chiꞌin ra kūyutun.
Ora kāꞌan Jesuu teꞌen, ta ma ra kuꞌvi niku, numini ndēta ra, ta nātuvi ra tiꞌva ra, ta kēe ra ma tichi veꞌe, ta kuàꞌan ra. Yakan va ndēꞌe chiꞌin tinuu na, kēe ra kuàꞌan ra. Takan kūu ta ora ndēꞌe na ña jāꞌa Jesuu teꞌen, ta ndava kuàꞌan tati na. Ta kīchaꞌa na jàkaꞌnu na Ndioo. Ta teꞌen kīchaꞌa na kàꞌan ndio na:
―¡Nïꞌiin chaꞌaꞌ takäꞌan ndeꞌe ndi iin ra yaꞌa ìyo ndatu ña jàꞌa teꞌen!
Ta ora yāꞌa ña kūu takan ta kēe ndiko Jesuu kuàꞌan ra yuꞌu lakuna. Ta ikan kūtiꞌvi na nuu ndaa ra, ta ikan kīchaꞌa ra jànaꞌa ra tuꞌun Ndioo nuu na.
Takan kūu ta ora yāꞌa ra chiꞌin na, ta ndēꞌe ra Leví, ra kùu seꞌe Alfeu ña nàndi ra nàkaꞌan ra xuꞌunꞌ nuu ñivi kuenda ma ñuꞌuꞌ ñuu kaꞌnu Roma. Tajan kīchaꞌa kàꞌan Jesuu chiꞌin ra:
―¡Ndakoo tiñu jàꞌun chiña ta kichiun chatai! ―kàti ra.
Ta ikan Leví numini ndākoo ra ma tiñu jàꞌa ra ta tāndikun ra kuàꞌan ra chata Jesuu.
Takan kūu ta Jesuu chāꞌan ra chiꞌin ndra jàkuaꞌa chiꞌin ra, chākujama ndra veꞌe Leví. Ta ikan juuni kaꞌìin inga ndra nàkaꞌan xuꞌunꞌ kuenda ñuu Roma, ta inga ndra kini xini chàchi ndra chiꞌin Jesuu ndia. Takan kūu ña nduvaꞌa kuii kuaꞌaꞌ ñivi ndìkun chata Jesuu chiꞌin ndra tatun ra.
Ta ora ndēꞌe ndra jàkuaꞌa tutu Ndioo chiꞌin ndra fariseu ña chàchi Jesuu chiꞌin ndisaa ma ñivi jàꞌa kuati ikan, ta teꞌen kīchaꞌa ndra chìkatuꞌun ndra nuu ndra jàkuaꞌa chiꞌin Jesuu:
―¿Ta naja chàchi ma matru ndo chiꞌin ma ndian nàkaꞌan xuꞌunꞌ ta chiꞌin ndian jàꞌa kuati? ―Takan kàti ndra nuu ndra.
Ta ikan Jesuu chīni ra ma ña kàꞌan ndra. Ta teꞌen nākaꞌan ndio ra nuu ndra:
―¿A tüvi chìto ndo ti ma ndian ìyo vaꞌa, tüvi chìniñuꞌu na ma ndra chìto tatan? Ndian kuꞌvini kùu ndian chìniñuꞌu yi. Ta yuꞌu ti tüvi vàchi̱ kuenda ma ndian tüvi chìniñuꞌu yuꞌu takua kùu ndian ìyo vaꞌa. Yuꞌu vàchi̱, va kuenda ndian chìniñuꞌu yuꞌu takua kùu ndian ìyo kuati ―kàti Jesuu.
Iin ora ndīta yuꞌu ma ndra chàkunuu chata Xuva ra jàkunduta, chiꞌin ma ndra jàkuaꞌa chiꞌin ndra fariseu. Ta ikan ndēꞌe inga ñivi ña ndìta yuꞌu ndisaa ndrakan. Tajan kēe ndra kuàndakatuꞌun ndra nuu Jesuu. Ta teꞌen chīkatuꞌun ndra nuu ra:
―¿Ta naja ndìta yuꞌu ma ndra chàkuu chata Xuva chiꞌin ndra chàkuu chata ndra fariseu? ¿Ta ma ndra jàkuaꞌa chiꞌun, naja töve ndìta yuꞌu ndra ndia? ―Takan kàti ndra chiꞌin Jesuu.
Ta teꞌen nākaꞌan Jesuu nuu na:
―Chiꞌin ma tuꞌun iꞌya ni janaꞌi nuu ndo naja töve ndìta yuꞌu ndra vitin. ¿A kùu ndita yuꞌu iin ra ni tandaꞌa chiꞌin ñivi ra ora juuni ndaa ra chiꞌin vi? ¡Na küu yi! Ti tu juuni ndaa ma ra tàndaꞌa, na küu jaꞌa na kundaa na ña ndìta yuꞌu na. Ti tandiꞌi na chìsii na ora ikan.
Va ora cha kuàꞌan ra, tajan kùu kundita yuꞌu na ―kàti Jesuu.
Ta teꞌen nākaꞌan tuku Jesuu:
―Nïꞌiin na küu nataa na iin jaꞌma chaꞌnu chiꞌin itaꞌvi jaꞌma chaa, ti ma jaꞌma chaa nàndii yi ta jànakaa yi ma jaꞌma chaꞌnu. Yakan va kàꞌvi ga nàkaa yi jāꞌa ma jaꞌma chaa.
Ta juuni küu kuiin ma takuii vinu, ña jākuiya na tichi tiaꞌa ñii chaꞌnu, tuva vinu chaa kùu raꞌ. Ti ma vinu ikan, jàkaꞌndi raꞌ ma tiaꞌa ñii chaꞌnu, ta chàti raꞌ, ta nàkaa ma ñii ikan ndia. Yakan va vaꞌa ga tiꞌo ma takuii vinu chaa tichi iin tiaꞌa ñii chaa ―kàti Jesuu.
Iin kivi ña nindee ñivi judíu chàkunuu Jesuu chiꞌin ndra jàkuaꞌa chiꞌin ra nuu kàa kuaꞌaꞌ trigu. Takan kūu ta ikan kīchaꞌa ndra jàkuun ndaꞌaꞌ ndra ma trigu.
Ta teꞌen kīchaꞌa chìkatuꞌun ma ndra fariseu nuu Jesuu, ti kùuni ndra tisokuati ndra Jesuu:
―¡Yoꞌo xaa! ¿Ta naja jàꞌa ma ndra jàkuaꞌa chiꞌun iin ña tüvi ìyo yi ña jàꞌa yo ma kivi nindeo?
Ta teꞌen nākaꞌan Jesuu chiꞌin ndra:
―¿A tüvi chàkuꞌuni ndo ña jāꞌa ma rachaꞌnu David, ora yaꞌa chāñu soko ra chiꞌin ndra meru ra?
Takan kūu ta teꞌen nākaꞌan tuku Jesuu:
―Rachaꞌnu Ndioo jiꞌna jāꞌa ra ma ñivi. Tajan jāꞌa ra ma kivi nindeo. Yakan va kuenda Ndioo, tiaga kaꞌnu ma ñivi kua ma kivi nindeo.
Ta nda yuꞌu ra seꞌe ñivi tāchi Ndioo, juuni ìyo ndatui ma kivi nindeo ―kàti Jesuu chiꞌin ndra.
Iin ora kīꞌvi tuku Jesuu tichi veñuꞌu ñivi judíu. Ta ikan ndaa iin ra kūyutun ndaꞌaꞌ.
Ta ma ñivi ikan jàꞌa na kuenda tu jàndaꞌa Jesuu ñivi kuꞌvi vaji ma kivi nindeo kùu yi. Takan ìyo yi ña kumi na Jesuu ta kùu niꞌi na nda chaꞌaꞌ tìso kuati na ra.
Ta teꞌen kàꞌan ndio ma Jesuu chiꞌin ma ra kūyutun ndaꞌaꞌ:
―¡Ndeta ta kundaun maꞌñu iꞌya!
Tajan teꞌen chīkatuꞌun ndio ra nuu ma ndian kaꞌìin ikan:
―¿Nayi kùu jaꞌa yo ma kivi nindeo, kùuni ndo? ¿A jàꞌa yo ña vaꞌa, a ña väꞌaꞌ? ¿A tiá vaꞌa ña jàkakú yo na, a ndeꞌenio ña kuvi na? ―kàti Jesuu.
Va ma ñivi kaꞌìin tichi veñuꞌu ikan, tüvi nī kaꞌan na ña kāꞌan ra.
Takan kūu ta Jesuu iin ndēꞌe xaani ra nuu na ña yaꞌa ndaꞌvi kùuni ra ti tüvi tàsoꞌo na ña kàꞌan ra. Ta tüvi kùndaꞌvini ma ndian chìniñuꞌu ra ndèꞌe na ra. Tajan teꞌen nākaꞌan ndio Jesuu chiꞌin ma ra kūyutun ndaꞌaꞌ:
―¡Janakee ndaꞌun! ―kàti ra.
Tajan jānakee ndio ma ra kuꞌvi ndaꞌaꞌ ra. Ta ora ikani ndāꞌa yi.
Ta kēe ndio ma ndra fariseu tichi veñuꞌu ñivi judíu, ta kuàꞌan ndio ndra nuu kaꞌìin ndra chàkuu chata rachaꞌnu Herode, ña ni natuꞌun taꞌan ndra naja kua jaꞌa ndra ta kùu niꞌi ndra kua kaꞌni ndra Jesuu.
Ta Jesuu kuàꞌan ra chiꞌin ndra jàkuaꞌa chiꞌin ra nda yuꞌu lakuna chiꞌin kuaꞌaꞌ ñivi ñuꞌuꞌ Galilea.
Ta ikan juuni kuaꞌaꞌ ñivi kēe ndio na kuàndeꞌe na nuu ndaa Jesuu ora chìto na ña jàꞌa ra ña vaꞌa. Takan kūu ta chāa ma ndian ñuꞌuꞌ Judea chiꞌin ndian ñuu Jerusalén, chiꞌin ndian ñuu Idumea, ndian ìyo itiꞌ kàna nikandii yuta Jordán, ndian ñuꞌuꞌ ñuu Tiro, chiꞌin ndian ñuꞌuꞌ ñuu Sidón ndia. Ndicha ña chāa nduvaꞌa kuii kuaꞌaꞌ ñivi nuu ndaa Jesuu.
Yakan va ndākoo Jesuu tiñu nuu ma ndra jàkuaꞌa chiꞌin ra na yati koo ndra chiꞌin iin lancha ta jàyatin ndra run yuꞌu lakuna, ikan na jachika ra ra nuu na.
Takan ìyo yi ña jaꞌa ndra koto chakoyo kuaꞌaꞌ na nuu ndaa ra. Ti tandiꞌi ndian kuꞌvi kùuni na keꞌe na ra, ti chìto na ti yaꞌa kuaꞌaꞌ ñivi kuꞌvi jāndaꞌa ra.
Ta ma tati xaan ora ndēꞌe na ra, ta chūnandi chiti na nuu ra, ta kīchaꞌa na kànachaa na teꞌen:
―¡Yoꞌo kùu ma ra Seꞌe Ndioo! ―kàti ma tati xaan ikan chiꞌin ra.
Va xaan vaꞌa kīchaꞌa kàꞌan Jesuu nuu na, ña na käꞌan na takan chiꞌin ra nuu kaꞌìin ñivi.
Takan kūu ta ora yāꞌa ña kūu takan, tajan ndāa Jesuu iin yuku. Ta ikan kāna ra ma ndian vaꞌa tiá kùuni ra. Ora kūtiꞌvi ndra nuu ndaa ra
ta ikan kāchin ra uchi uvi taꞌan ndra kuenda ña kakuu ndra chiꞌin ra ña kàꞌan ndra ma tuꞌun vaꞌa Ndioo. Ti ndraꞌya kùu ndra ni kuu tatun ra.
Ta chāꞌa Jesuu ndatu ndra kuenda ña tàva ndra tati xaan ndiso ñivi kuꞌvi.
Ta ma ndi uchi uvi ma ndra kāchin ra nàni ndra teꞌen: Simón, ra jākunani Jesuu, Petuꞌ.
Ta uvi ndra seꞌe Zebedeu, iin ra nàni Jandiau chiꞌin ra yani ra, Xuva. Ndrakan jākunani Jesuu ndra Boanerges ña kùuni yi kaꞌan yi ndra xaan takua xaan ndaꞌyu savi ora kùun ra.
Ta inga tuku ra nàni André chiꞌin Lipe chiꞌin Tolo chiꞌin Mate chiꞌin Tomá, ta Jandiau ra seꞌe Alfeu. Ta juuni kāchin Jesuu Tadeu chiꞌin Simón, ra kùuni kuati chiꞌin ñivi ñuu kaꞌnu Roma.
Ta ra nuu ndiꞌi nia, va kùu Juda Iscariote, ra ni xikoñaꞌa Jesuu tiá itiꞌ nuu.
Takan kūu ta kēta iin kivi, ña kīꞌvi tuku Jesuu iin veꞌe. Ta ikan inga chaꞌaꞌ juuni kūtiꞌvi kuaꞌaꞌ ñivi. Ña nī kuu kachi ra ni chiꞌin ndra jàkuaꞌa chiꞌin ra jàꞌa na.
Takan kūu ta juuni ma ndra jàkuaꞌa tutu Ndioo ndra kēe ñuu Jerusalén, chāa ndra nuu ndaa Jesuu. Ta teꞌen kàꞌan ndra chiꞌin ma ñivi ikan:
―Juu, ma kuiꞌna kùxini chāꞌa ndatu nuu raꞌya, ti chiꞌin ndatu yakánꞌ, tàva ra ma tati xaan ndiso ñivi. ―Takan kàꞌan ndra chata Jesuu.
Ta ikan numini kāna Jesuu ndra. Ta kīchaꞌa kàꞌan ra iin kuꞌva chiꞌin ndra.
―¡Na küu tava ma kuiꞌna juuni maa yi!
Tatu iin ñuu kànitaꞌan chiꞌin juuni maa yi, na kündee yi kuaꞌaꞌ tiempu.
Tatu ìyo iin yo kànitaꞌan chiꞌin juuni ñivi na, na kündee na kuaꞌaꞌ tiempu ndia.
Yakan va tu ma kuiꞌna kànitaꞌan yi chiꞌin juuni maa yi, juuni kündee na ndia. Ta ikan kùu nuu ndiꞌi nuu na.
’Yakan va nïꞌiin yo küu kiꞌvi iin veꞌe ra yaꞌa ìyo ñandee ta kuika, ta sùꞌu yo ña ìyo nuu ra. Na küu jaꞌa yo yi tu tüvi kuꞌni jiꞌna yo ra. Yakan va tu kuꞌni jiꞌna yo ra, tajan kùu suꞌu yo ma ña ìyo ra.
’Va yuꞌu kàti ndicha kuii nuu ndo ti ma Ndioo yaꞌa kaꞌnu ra. Ta jànaa ra kuati ma ñivi ta ndisaa ña kini kàꞌan na.
Va ndian kàtiꞌini chata Tati Ií Ndioo ndiakan tüva janaa Ndioo kuati na. Yakan va endee koo kuati ikan chiꞌin na ndisaa tiempu.
Ñaꞌa kātituꞌun Jesuu nuu ndra, ti tìsokuati ndra ra ña jàndaꞌa ra ndian kuꞌvi chiꞌin ndatu kuiꞌna.
Takan kūu tajan chāa maꞌá Jesuu chiꞌin ndra yani ra chiꞌin ña taꞌan ra veꞌe nuu ndaa ra. Va kìndoo vi nukeꞌeni. Ta ikan kàꞌan vi chiꞌin iin ra ndaa ma nuu kaꞌìin kuaꞌaꞌ ñivi yuveꞌeni, na kukaꞌan ra chiꞌin Jesuu.
Ta ikan jan chāa ma ra kuàkaꞌan chiꞌin Jesuu nuu ndaa ra chiꞌin kuaꞌaꞌ ñivi. Ta teꞌen kīchaꞌa kàꞌan ra chiꞌin Jesuu:
―Nukeꞌe ndaa maꞌun chiꞌin ndra yaniun ta ñivi taꞌun, ña nànduku vi ñu̱n.
Va teꞌen nākaꞌan ra ña chìkatuꞌun ra nuu na:
―¿Yo kùu maꞌi chiꞌin ma yani̱ ta ndian taꞌin?, kùuni ndo.
Ta ikan jan kīchaꞌa ndèꞌe ndicha ndio ra ma ndian kaꞌìin xiin ra. Ta teꞌen nākaꞌan tuku ra chiꞌin na:
―¡Na kuni vaꞌa ndo ña ni kaꞌin chiꞌin ndo!
Yakan va ma ndian jàꞌa ña kùuni Ndioo, ndiakan kùu ma yani̱ chiꞌin taꞌin chiꞌin ma maꞌi ―kàti Jesuu.
Takan kūu ta kīchaꞌa jànaꞌa tuku Jesuu inga chaꞌaꞌ ma yuꞌu lakuna. Ta tava nduvaꞌa kuii kuaꞌaꞌ ñivi kūtiꞌvi nuu ndaa ra, yakan va ndāa Jesuu tichi iin lancha ña ndaa yatini ma yuꞌu lakuna ikan. Tajan nda tichi run chūnandi ndio ra kàꞌan ra chiꞌin na. Ta ma ñivi ikan ti yuꞌu lakunani kìndoo na chìni na ma ña kàꞌan ra.
Ta ikan jan kīchaꞌa ra jànaꞌa ra kuaꞌaꞌ nakuyi nuu na chiꞌin kuꞌva, ikan na kutunini na ña kùuni ra kaꞌan ra.
Yakan va teꞌen kīchaꞌa ra kàꞌan ra ma kuꞌva nuu na:
―¡Tasoꞌo ndo ña ni kaꞌin! ―kàti Jesuu. ―Ìyo iin ra tàchi. Ta rakan ti ora chāa ra nuu ñuꞌuꞌ ra,
ta kīchaꞌa ra tàchi ra. Ta tia ma chiti kōyo yi tichi itiꞌ. Ta ndēꞌe ma saa yi. Ta nūu ndri nuu kàndoyo yi. Ta chāchi ndiꞌi ndri yi.
Ta inga itaꞌvi yi kōyo yi tañu yuu. Ta ikan, ti nuuni yoso ma ñuꞌuꞌ, ti mamaa yuu ndòyo nda ninuu. Yakan va ma chiti kōyo tañu yuu numini kāna yi, ti tüvi kunu indii ma chiti.
Takan kūu ta ora ñukaꞌñu ndií, nduvaꞌa kuii xìi yi, ti tüvi nìꞌi yi ndanu kiꞌvi yoꞌo yi. Yakan va nātii yi.
Ta inga itaꞌvi ma chiti chīta yi tañu kuꞌu. Ta ma kuꞌu ikan numini chāꞌnu yi, ta jāvati yi nuu yi. Ta nī küa kuaꞌnu yi. Yakan va tüva nī kuu jatiñu yi.
Ta tia yi, va kōyo nuu vaꞌa ñuꞌuꞌ. Yakan va kāna yi, ta chāꞌnu vaꞌa yi. Ta kēta kuaꞌaꞌ vaꞌa chiti nuu yi. Ìyo yoko ña kēta oko uchi chiti nuu iiꞌiin yi. Ta ìyo ña kēta uni xiko chiti nuu. Ta inga yoko ña chāꞌa iin cientu chiti.
Yakan kūu ma kuꞌva kàti Jesuu nuu na.
―¡Yakan va na tasoꞌo ndisaa ndo ma ña ni kaꞌin chiꞌin ndo!
Takan kūu ta ora kīndoo maꞌiin Jesuu chiꞌin ndi uchi uvi ndra jàkuaꞌa chiꞌin ra, ta inga ndra kaꞌìin xiin ra. Ta teꞌen kīchaꞌa chìkatuꞌun ndra nuu Jesuu:
―¡Na katituꞌu̱n nuu ndi, nayi kùuni ma kuꞌva ikan kaꞌan yi! Vati töve kùtunini ndi ma tuꞌun kāꞌun ―kàti ndra.
Ta teꞌen nākaꞌan Jesuu chiꞌin ndra:
―Nuu ndyoꞌo, chāꞌa Ndioo ña koto ndo tuꞌun xeꞌe ña ìyo chiꞌin ra nuu chàꞌnda ra tiñu. Yakan va chàꞌa ra ña nàkoto ma ndian jàkuu tiñu nuu ra ma tuꞌun xeꞌe ikan. Va ma ndian tüvi chìnuni ña kàꞌin, nuu ndiakan va chiꞌin mamaa kuꞌvani ni kaꞌin yi chiꞌin na.
Ta ma ñivi ikan ti vaji ndèꞌe na, va tüvi ndichin nuu na. Ta vaji chìni na, va tüvi kùtunini na ma tuꞌun kàꞌin. Yakan va küu ndikoniꞌi ndiko na chiꞌin Ndioo. Ta töve ni janaa ra kuati na ndia. ―Takan kàtituꞌun Jesuu nuu ndra.
Takan kūu ta teꞌen nākaꞌan tuku Jesuu chiꞌin ndra:
―¿Tu tüvi kùtunini ndo ma kuꞌva iꞌya, naja kua kùu kutunini ndo inga kuꞌva ni kaꞌin, tuva takan?
Ti ma ra tàchi chiti, indukuni kùu ra takua kùu ma ra jànaꞌa tuꞌun Ndioo.
Vati ìyo ma ndian kàa takua kàa ma chiti kōyo tichi itiꞌ. Chìni vaꞌa na ma tuꞌun Ndioo, va ora ña cha chīni na yi, tajan vàchi ndio ma kuiꞌna kaꞌnu. Ta yakánꞌ jànaa ma tuꞌun vaꞌa Ndioo ña cha ìyo anima iiꞌiin ma ñivi ikan.
Ta inga na kàa na takua kàa ma chiti ña kōyo tañu yuu. Ta ndiakan kùu ma ndian chìnuni tuꞌun Ndioo. Yakan va ora ndākiꞌin na yi, ndava chìsii na ti ndākiꞌin na yi chiꞌin ndisaa anima na.
Yakan va ndiakan kàa na takua kàa ma chiti tàchio ña tüvi kunu indii yoꞌo jàꞌa ma yuu. Ta ndiakan kùu na takua kùu ma chiti ikan. Ti töve nìꞌi yi nuu kuꞌun yoꞌo yi. Yakan va ma ñivi ikan, tüvi chùndaa vaꞌa na. Ta chìnuni na ma tuꞌun Ndioo tia kivini. Ta vàchi ndio ma ndian jàndoto kuati nuu na, chaꞌaꞌ ma tuꞌun Ndioo. Tajan ndèꞌe ndio na tundoꞌo. Ta na küa koo vaꞌa na chiꞌin ma tuꞌun Ndioo. Yakan va ndàkoo ndio na yi.
Ta inga na kàa na takua kàa chiti ña kōyo tañu kuꞌu. Ndiakan kùu ma ndian chìnuni tuꞌun Ndioo.
Va chìtuꞌun na tiá chaꞌaꞌ ma ndatiñu ña nìꞌi na ñuñivi iꞌya. Ta juuni yaꞌa kùuni na ndeꞌe na ma xuꞌunꞌ ña na jandakuu kuika yi na. Ta yakan kùu yi ña jàndaꞌviñaꞌa yi na. Ta yüvi yakan ni kuu yi, ti kùuni na inga nakuyi koo nuu na. Ta takan kùu yi chiꞌin ma chiti tàchio, ora kàna yi nuu vati. Töve kùu jatiñu yi. Yakan va takan kùu ma ñivi ikan, ti tüvi chàa ma tuꞌun Ndioo nda anima na.
Ìyo inga ma ñivi ña chìni na ma tuꞌun vaꞌa Ndioo. Ta chìnuni na ña kàꞌan yi chiꞌin ndisaa anima na. Ndiakan kùu na takua kùu ma chiti ña tāchi iin nuu ñuꞌuꞌ vaꞌa. Ta iin ñivi ikan kùu na takua kùu ma trigu ña chāꞌa oko uchi taꞌan chiti. Ta inga tuku yi chāꞌa uni xiko chiti. Ta inga na kùu na takua kùu ma ña chāꞌa iin cientu chiti ―kàti Jesuu.
Takan kūu ta teꞌen nākaꞌan tuku Jesuu inga kuꞌva nuu ma ñivi:
―¿A vaꞌa tu kutaa xeꞌo iin kandil tichi iin kisi ñuꞌuꞌ, a iin xuu chito, kùuni ndo? ¡Na küu yi! Ti tu tüvi tàkaa sukun yo yi, na küu ndo ndichin nuu yo jāꞌa yi.
Vati na küu tixeꞌo nïꞌiin ña jàꞌa yo, ti tiá kivi ni koto ndisaa ñivi ma ña tīxeꞌo. Ta juuni na küu kaꞌan yo nïꞌiin tuꞌun xeꞌe kuaꞌaꞌ tiempu, ti ni chaa iin kivi ña ni koto kachin ndisaa ñivi yi ndia.
Yakan va teꞌen nākaꞌan tuku Jesuu chiꞌin na:
―¡Na tasoꞌo vaꞌa ndo ña ni kaꞌin chiꞌin ndo, tuva ìyo chinituni ndo!
Tajan teꞌen nākaꞌan ndio ra chiꞌin na:
―¡Na jaꞌa ndo kuenda nuu ndo ma tuꞌun ña kàꞌin nuu ndo! ¡Na kuni vaꞌa ndo yi ta jachiꞌin ndo yi ora tìndee ndo inga ñivi, ta takan Ndioo ni jaꞌa ra chiꞌin ndo, ta ni kuꞌva ra ña kutuni ndo tiá kuaꞌaꞌ yi!
Yakan va tu jaꞌa vaꞌa ndo ma tiñu Ndioo, ni tindee ra ndo tiá kuaꞌaꞌ. Va tu tüvi jatiñu ndo kuenda Ndioo, ni kindaa ra ma tiñu jàꞌa ndo, vaji töva kuaꞌaꞌ yi ―kàti Jesuu.
Takan kūu ta teꞌen nākaꞌan tuku Jesuu:
―Indukuni kùu ma nuu chàꞌnda Ndioo tiñu kua iin chiti tāchi iin ratàchi.
Ti ma chiti ikan kàna yi ta chàꞌnu yi, vaji kìxi ra a ndìto ra. Yakan va rakan tüvi chìto ra naja kua jāꞌa yi ña chàꞌnu yi.
Ti ma chiti ikan, juuni ma ñuꞌuꞌ jāꞌa ña kàna yi. Va jiꞌna kēta ma punta yi, tajan kēta ma yoko yi.
Ta ora cha nātii ndio ma yoko yi, tajan kìndaa ndio yo ma chiti ikan. Ta chàchi ndio yo yi ―kàti Jesuu.
Takan kūu ta teꞌen nākaꞌan tuku Jesuu ndia:
31-32 Ti ma nuu chàꞌnda Ndioo tiñu, indukuni yi chiꞌin ma chiti mostaza ña tàchi yo. Ti vali yi va chàꞌnu yi tiá kua inga tuku yukú. Ña chiꞌin soko naꞌnu yi, nda saa kùu jaꞌa ri taka ri nuu vati soko run ―kàti Jesuu.
Yakan va chiꞌin tuꞌun iꞌya jànaꞌa Jesuu ma tuꞌun Ndioo chiꞌin kuaꞌaꞌ kuꞌva, ña cha kāꞌan ra iꞌya. Yakan va Jesuu jànaꞌa ra nuu na, nda kati kutunini na tuꞌun kàꞌan ra.
Va nïꞌiin tuꞌun tüvi kàꞌan ra, tu tüvi kàꞌan ra yi chiꞌin kuꞌva. Va ma ndra jàkuaꞌa chiꞌin ra jànaꞌa ra naja kua kùuni ma kuꞌva ikan kàꞌan kachin yi nuu ndra inga ora.
Takan kūu ta ora kuaa ma kivi ikan, tajan teꞌen nākaꞌan Jesuu chiꞌin ndra jàkuaꞌa chiꞌin ra:
―¡Na koꞌo inga chiyo lakuna! ―kàti Jesuu chiꞌin ndra.
Tajan ndàkoo ndio ndra ma ñivi ikan yuꞌu lakuna, ta kuàꞌan ndio ndra chiꞌin Jesuu juuni tichi lancha nuu indii ndra chiꞌin ra. Ta ikan juuni tāndikun inga lancha ndàka taꞌan chiꞌin ndra kuàꞌan run chata ma lancha ndra ndia.
Ta ora cha kàchaꞌan ndio ndra nuu lakuna, ta kōyo ndio savi tati chata ndra. Ta ikan kīchaꞌa kìꞌvi ndio takuii ikan tichi ma lancha.
Takan kūu ta tīin ñumaꞌna Jesuu, ta nduvaꞌa kuii kìxi ra kàndii ra itiꞌ xuu lancha chiꞌin chala ra. Tajan jāndakoo ndio ndra ra, ta teꞌen kīchaꞌa kàꞌan ndra chiꞌin ra:
―Matru, ¿a tüvi ndèꞌun, ti chani kaꞌa yo? ―kàti ndra chiꞌin Jesuu.
Ta ikan jan ndēta ndio Jesuu, ta teꞌen kīchaꞌa kàꞌan ndio ra chiꞌin ma savi tati.
―¡Na kutaxin ndo! ―kàti ra. Tajan kūtaxin ndio ma savi tati chiꞌin ma takuii lakuna.
Tajan teꞌen nākaꞌan ndio ma Jesuu chiꞌin ma ndra jàkuaꞌa chiꞌin ra:
―¿Ta naja yaꞌa ndasii ndo? ¿A takäꞌan chinuni ndo tuꞌun Ndioo ña jāꞌa ndo takan? ―kàti Jesuu.
Takan kūu ta ndrakan nduvaꞌa kuii yūꞌvi ndra, ta kīchaꞌa ndra chìkatuꞌun taꞌan ndra:
―¿Nda ra kùu raꞌya, ña nda savi tati ta lakuna jàchiꞌin ña kàꞌan ra? ―kàti ndra ña nàtuꞌun taꞌan maa ndra.
Takan kūu tajan kēta chiyo ndio Jesuu chiꞌin ndra jàkuaꞌa chiꞌin ra inga chiyo yuꞌu lakuna. Ta ikan kàndii iin ñuꞌuꞌ nàni Gerasa.
Ta ora nūu ndio Jesuu tichi lancha, ta ikan tūꞌva iin ra ndiso tati xaan nuu ra. Ta rakan ti já kēe ra nuu ìyo ra kamajandu,
ti ikan ìyo ra. Ta nïꞌiin na küu tiin na ra, ni chiꞌin kadena küu kuꞌni na ra.
Yakan va jin kuaꞌaꞌ chaꞌaꞌ cha chūꞌni na ndaꞌaꞌ ra chiꞌin chaꞌa ra chiꞌin kadena, va endee ndìꞌi yi jàcheꞌe ra. Yakan va nïꞌiin na kündee na ra.
Ta ndisaa tiempu chàkunuu ra ora ndichin ta ora naa, itiꞌ yuku taxiin nuu tüvi ñivi. Ta juuni chàkunuu ra itiꞌ kamajandu, ña endee ndàꞌyu ra chàkuu ra ikan. Ta endee kàni maa ra ra chata yuu.
Takan kūu ta ora ndēꞌe ndio ra ña chika ga vàchi Jesuu, ta endee kàndakunu ra kuàtaꞌan ndio ra nuu vàchi ra. Ta ora chāa ndio ra nuu ndaa Jesuu, ta chūnandi chiti ra nuu ra.
Ta teꞌen kīchaꞌa ndio ra kànachaa ra nuu Jesuu:
―¿Nayi kùuniun jaꞌun chiꞌi̱n, yoꞌo Jesuu, Seꞌe Ndioo ra ìyo andivi? ¡Chiꞌin sivi Ndioo, chìkain ñamani nuu̱n ña na kïꞌviun chiꞌi̱n! ―Takan kàti yi chiꞌin Jesuu.
Kàꞌan yi takan chiꞌin Jesuu, vati jiꞌna ra nākaꞌan teꞌen nuu yi:
―¡Yoꞌo tati xaan, na keun tichi kuñu raꞌya! ―kàti Jesuu chiꞌin yi.
Takan kūu ta teꞌen chīkatuꞌun ndiko Jesuu nuu yi:
―¿Naja nàniun? ―kàti Jesuu.
Ta teꞌen nākaꞌan yi:
―Nàni ndi Legion, ti kuaꞌaꞌ tati xaan kùu ndi ña ìyo ndi tichi kuñu raꞌya ―kàti yi.
Ta tava ndēꞌe yi ña yatini xiin ma yuku ndaa ikan, kaꞌìin kuaꞌaꞌ kini ña kàchika ndri chàchi ndri kuꞌu kàa ikan.
Yakan va ma tati xaan teꞌen chìkan yi nuu Jesuu:
―¡Na jaꞌun tia ñamani nuu ndi, ña tachiun ndi na kiꞌvi ndi tichi kuñu ma kini kàchika ikan! ―kàti yi.
―Vaꞌani tuva takan kùuni ndo ―kàti Jesuu chiꞌin yi.
Tajan kēe ndio yi kuñu ma raꞌii ikan, ta kuàꞌan yi. Tajan kīꞌvi yi ma kuñu ndri. Takan kūu ta ma kini kàchika ikan, ti uvi mii taꞌan ndri kùu ndri. Ta ora kīꞌvi ndio na tichi kuñu ndri, tajan kāndakunu ndio ndri kuàꞌan ndri. Ta kāchita ndri iin xaꞌva ña ìyo yuꞌu lakuna. Ta ikan kāꞌa ndri tichi lakuna ta chīꞌí ndri.
Ta ma ndra kùmi ma kini endee chīnu ndra kuàꞌan ndra ora ndēꞌe ndra ma ña jāꞌa chiꞌin ndri. Yakan va ora chāa ndra ma ñuu ta kīchaꞌa ndra nàtuꞌun ndra ña tāꞌan ma kini chiꞌin tandiꞌi ñivi ìyo kuariya ta chiꞌin ñivi ìyo ñuu ndia. Takan kūu ta kēe ndio na kuàndeꞌe na nuu kāchita ndri. Ta ora ndēꞌe na ndri, tajan ndīkoniꞌi ndiko na nuu ndaa Jesuu.
Ta ora kūyatin ndio na nuu ndaa Jesuu, ta ikan ndēꞌe ndio na ma ra tìvi xini niku. Ña cha ñùꞌu ndio ra jaꞌma nàndi ra. Va tüva jàꞌa ra takua jāꞌa ra ora ndiso ra tati xaan niku. Ta ndava kuàꞌan tati na ora ndēꞌe na ña cha ndòvaꞌa ra.
Takan kūu ta ma ñivi ña ndēꞌe kua tāꞌan ma ra ndiso tati xaan chiꞌin ña tāꞌan ma kini, kīchaꞌa na nàtuꞌun na yi chiꞌin inga ñivi ña kūu.
Takan kūu tajan kīchaꞌa ma ñivi ñuu kàꞌan na nuu Jesuu na kee ra kuꞌun ra ma ñuꞌuꞌ ikan.
Takan kūu ta ora ndāa ndiko Jesuu tichi lancha, ta nduvaꞌa kuii jānini ma ra ndiso tati xaan niku Jesuu, ña kùuni ra kuꞌun ra chiꞌin ra.
Va Jesuu tüvi nī chaꞌa ra kuꞌun ra chiꞌin ra. Ta teꞌen kīchaꞌa kàꞌan ra chiꞌin ra:
―¡Kindoo yoꞌo, xaa! ¡Ta kuàꞌan veꞌun nuu ìyo ñiviun! ¡Ta katituꞌun nuu vi, ndisaa ña jāꞌa Rachaꞌnu Ndioo chitoꞌun chiꞌun, ta naja kua kūndaꞌvini ra ñu̱n ña jāndaꞌa ra ñu̱n! ―kàti Jesuu.
―Vaꞌani tuva takan ―kàti ra chiꞌin Jesuu.
Tajan kuàꞌan ndio ra. Ta kīchaꞌa kàtituꞌun ra nuu ndisaa ñivi ñuu Decápolis ña jāndovaꞌa Jesuu ra. Ta ndisaa ñivi ikan ndava yuꞌvi na, ña kàꞌan ra takan chiꞌin na.
Takan kūu ta ora ndīkoniꞌi ndiko Jesuu ma inga chiyo lakuna chiꞌin lancha. Tajan ma ora ikani kuaꞌaꞌ ñivi kūtiꞌvi nuu ndaa ra yuꞌu lakuna.
Takan kūu tajan chāa ndio iin ra vika ndiso tiñu veñuꞌu ñivi judíu ña nàni Jairo. Ta ora ndēꞌe ra Jesuu numini chūnandi chiti ra nuu ra.
Ta ikan nduvaꞌa kuii chīkan ra ñamani nuu Jesuu. Ta teꞌen nākaꞌan ra chiꞌin Jesuu:
―¡Chani kuvi ma ñavali seꞌi! ¡Yakan va koꞌo ta jananiun ndaꞌun chata ña! ¡Ikan na ndaꞌa vaꞌa ña ta koo ndikoan! ―Takan kàti ra chiꞌin Jesuu.
Ta teꞌen nākaꞌan Jesuu chiꞌin ra:
―¡Na koꞌo, tuva takan! ―kàti ra chiꞌin ra.
Ta ikan jan kēe ndio Jesuu kuàꞌan ra chiꞌin ra. Ta ikan juuni tāndikun kuaꞌaꞌ ñivi kuàꞌan na chata ndra ña ndava tituu taꞌan na.
Ta tañu ma ñivi kàchaꞌan ikan, kuàꞌan iin ña cha ìyo uchi uvi kuiya ña kuꞌvian jàꞌa niian.
Ta nduvaꞌa kuii cha ndēꞌan tundoꞌo ndaꞌaꞌ ndra chìto jàꞌa tatan. Ta tüvi ndòvaꞌa ña, vaji jānaa ña ndisaa xuꞌunꞌ kumian. Java viꞌaga kaꞌvi kùunian jāꞌa yi.
Yakan va ora chīnian ña kàꞌan Jesuu, ta tāndikun ndioan kuàꞌan ña. Ta ikan jāyatin ndioan ña itiꞌ chata ra. Tajan jānanian ndaꞌaꞌ ña jaꞌma ra.
Ta teꞌen kīchaꞌa ña chàninian: “Jitu jaꞌmani ra na keꞌo, ta chiꞌin yakani kuu ndaꞌa yo,” kùunian, ña chàninian.
Ta ikan jan kēꞌe ndioan ma jaꞌma ra, ta ma ora ikani kūtaxin ma niian. Ta ndāꞌa ña.
Takan kūu ta ikan tūvini Jesuu ña kēe itaꞌvi ndatu ndiso ra. Tajan ndīkoniꞌi ra ndeꞌe ra nuu ma ñivi. Ta teꞌen chīkatuꞌun ra nuu na:
―¿Yo kēꞌe jaꞌmai nda cheꞌe? ―kàti ra.
Ta teꞌen nākaꞌan ndio ma ndra jàkuaꞌa chiꞌin ra:
Tajan chīkonuu ndio Jesuu ndèꞌe ra ma ndian kaꞌìin xiin ra, va ti kùuni ra ndeꞌe ra yo kùu ma ña kēꞌe jaꞌma ra.
Yakan va ma yakan ndava yùꞌvian ña kāꞌan ra, ti cha chìtoan ña tāꞌan ña ora kēꞌan ma jaꞌma ra. Ta ikan jan chāa ndioan nuu ra, ta chūnandi chitian. Ta kàtian ndisaa ña tāꞌan ña nuu ra.
Ta teꞌen nākaꞌan ndio Jesuu chiꞌan:
―Yoꞌo seꞌyu, ¡cha kuu kuꞌun vitin! Ti cha ndāꞌun jāꞌa ña chìnuniun.
Takan kūu ta juuni takäꞌan chinu kàꞌan Jesuu nuan, ora chāa inga ma ndra ìyo veꞌe ma ra vika ndiso tiñu veñuꞌu ñivi judíu. Ta teꞌen kīchaꞌa kàꞌan ndra nuu tatá ñavali ikan:
―Cha chīꞌí ma ña seꞌun. ¿Yakan va nda kuenda ña jàkenaa kaꞌun tiempu ra? ―Takan kàti ndra chiꞌin ra.
Takan kūu ta ora chīni Jesuu ña kàꞌan ndra takan chiꞌin Jairo, tajan teꞌen kīchaꞌa nàkaꞌan Jesuu chiꞌin ra:
―¡Na yüꞌviun! ¡Na chinuniun ma ña jàꞌi! ―kàti Jesuu chiꞌin ma ra vika veñuꞌu ñivi judíu.
Ta ikan jan kēe Jesuu kuàꞌan ra chiꞌin Petuꞌ, Jandiau ta Xuva, ra yani Jandiau. Ta tiá ma ñivi tüvi nī chaꞌa ra ña kuꞌun na chiꞌin ndra.
Takan kūu ta ora chāa ndra veꞌe ma ra vika veñuꞌu ñivi judíu. Ta ikan ndēꞌe Jesuu ña yaꞌa kuvaa ñivi kaꞌìin ikan, ña kàchaku na.
Ta ikan jan kīꞌvi Jesuu tichi veꞌe chiꞌin ndra kuàꞌan chiꞌin ra. Ta teꞌen nākaꞌan ndio Jesuu:
―¿Ta naja yaꞌa kàchaku ndo? Ta ma ñavali ikan tüvi nī chiꞌan, ti kìxinian ―kàti Jesuu.
Ta ma ñivi ikan java chakú ndaani na ña kàꞌan ra. Va teꞌen nākaꞌan tuku Jesuu chiꞌin ma ñivi, na kee na nukeꞌe. Tajan kīꞌvi ndio ra chiꞌin ma ndi uni ndra chāa chiꞌin ra, chiꞌin tatá ña ta maꞌá ña nuu kàndian.
Tajan tīin ndio Jesuu ndaꞌaꞌ ña ta teꞌen nākaꞌan ra chiꞌan:
―¡Talita kum! ―Tuꞌun iꞌya teꞌen kùuni yi kaꞌan yi: Chiꞌun kàꞌin yoꞌo, xiꞌi. ¡Na ndetaun! ―kàti ra chiꞌan.
Ta ma ora ikani ndēta ña, ta numini kīchaꞌa ña chàkunuan. Ta yakan ti já uchi uvi kuiya ña. Ta ora ndēꞌe ma ñivi ña nāndoto ndikoan, ndava yūꞌvi na.
Ta teꞌen nākaꞌan ndio Jesuu chiꞌin na:
―¡Na käꞌan ndo ña jāꞌi nuu nïꞌiin ñivi! ―kàti Jesuu.
Tajan kīchaꞌa kàꞌan ndio ra chiꞌin ma ñivi ikan na kuꞌva vi ña kachian.
Takan kūu tajan kēe ndio Jesuu kuàꞌan ra chiꞌin ndra jàkuaꞌa chiꞌin ra nda ñuu ra.
Ta ora chāa ndio ma kivi nindeo, tajan kīchaꞌa Jesuu jànaꞌa ra tichi veñuꞌu ñivi judíu. Ta ma ñivi ikan, ti yaꞌa ndēꞌe ndaa na Jesuu ora chīni na ña kàꞌan ra. Yakan va teꞌen kīchaꞌa na chìkatuꞌun taꞌan na:
―¿Ndanu kūtuꞌva ra ña kàꞌan ra? ¿Ta ndanu tāva ra ma ña chìto ra chiꞌin ma ndatu ra?
¿A yüvi rakan kùu ra seꞌe Ndiya, ra jàtiñu chiꞌin vitu, niku? Chìto yo ti yani ra kùu Jandiau, ta Kusé, ta Juda chiꞌin Simón. Ta juuni iꞌya ìyo ma ñivi taꞌan ra ndia. ―Takan kàti na ña nàtuꞌun taꞌan na.
Yakan va nī jachiꞌin na ña kàꞌan Jesuu.
Ta teꞌen nākaꞌan ndiko Jesuu chiꞌin na:
―Taku ra kàꞌan kuenda Ndioo nda ni kùuni jakaꞌnu na ra, va juuni ma ñuu nuu chāꞌnu ra, tüvi yo kùuni ndeꞌe ra, ni ma ñivi ra ndia ―kàti Jesuu.
Yakan va nī kuu jaꞌa Jesuu kuaꞌaꞌ tiñu ndatu ikan, ti yaꞌa xaani na ndèꞌe na ra. Ma ña jāꞌa ra, kūu ña jundii ra ndaꞌaꞌ ra chata tia ma ndian kuꞌvi, ta ndāꞌa na jàꞌa yi.
Takan kūu ta yaꞌa nàkanini ra ña tüvi chìnuni ma ñivi ñuu ra ña jàꞌa ra. Ta ikan jan kēe ndio ra kuàjanaꞌa ra ñuu ìyo yatini ma ikan.
Takan kūu ta Jesuu chākunuu ndio ra jànaꞌa ra nuu ìyo ñuu kuati ìyo yatini.
Va jiꞌna teꞌen nākaꞌan ra chiꞌin ndra:
―Tüvi kunaa ndo nïꞌiin nakuyi tichi itiꞌ kuàꞌan ndo, ni yunu, ni xitaꞌ, ni xuꞌunꞌ. Kùu kunaa ndo, va iin yutun vatuni,
ta kundii chaꞌa ndo ndichan ni. Ta juuni na küu kuꞌun toto ndo jaꞌma ndia.
Ta ora kìꞌvi ndo veꞌe iin ñivi, na koo ndo ma ikan nda kati keta ora kuꞌun ndo inga ñuu.
Vatu chaa ndo veꞌe iin ñivi, ta tüvi jàchiꞌin na ma ña kàꞌan ndo, ta tüvi tasoꞌo na yi, tiá vaꞌa tu numini kee ndo ma ñuu ikan, ta kuꞌun ndo inga ñuu. Ta na jakisi ndo yuyaka kaꞌìin ndichan ndo, ikan nakoto na, ti töve ni niꞌi na ñamani Ndioo, ti töve nī jachiꞌin na ma tuꞌun Ndioo ña kàtituꞌun ndo nuu na. ―Takan kāti Jesuu chiꞌin ndra.
Takan kūu tajan kēe ndio ndra jàkuaꞌa chiꞌin Jesuu kàchaꞌan ndra ña kuàkatituꞌun ndra nuu ma ñivi na ndikoniꞌi ndiko na chiꞌin ma Rachaꞌnu Ndioo.
Ta juuni tāva ndra kuaꞌaꞌ tati xaan ndiso ñivi. Ta chiꞌin cete jāꞌií ndra xini ma ndian kuꞌvi, ta ndōvaꞌa na.
Takan kūu tajan chīto ndio ma Rey Herode ña jàꞌa Jesuu. Ta ndisaa ña jàꞌa ra chītakuati ndio yi ma ñuu ikan. Yakan va teꞌen nākaꞌan ndio Rey Herode:
―¡Ndicha kuii ña rakan kùu Xuva Tita! Ta nāndoto ndiko ra tañu ñivi ndií. Yakan jàndaꞌa kuaꞌaꞌ ñivi chiꞌin ndatu ra. ―Takan kāti ma Rey Herode.
Ta ìyo inga tuku ndian kàꞌan teꞌen:
―¡Rakan kùu Elía, ra kāꞌan chiꞌin tuꞌun yuꞌu Ndioo tajiꞌna! ―kàti na.
Ta ìyo inga ndian kàꞌan teꞌen:
―¡Rakan kùu ra kàꞌan chiꞌin tuꞌun yuꞌu Ndioo, takua kāꞌan ndra chīyo tajiꞌna!
Yakan va ora chīni Rey Herode ña kàꞌan na takan, ta teꞌen kīchaꞌa kàꞌan ra:
―¡Ndicha kuii ña rakan kùu Xuva, ña tāchi̱ ña chākaꞌnda ndra xini ra! ¡Va vitin juu ra kùu ra ña nāndoto ndiko ra! ―Takan kàti Rey Herode.
Ti chaꞌaꞌ ña nàni Herodías tīꞌi ma Rey Herode Xuva Tita tichi vekaa. Takan kūu ta ora cha tīꞌi ndra ra tichi vekaa, tajan chūꞌni ndio ndra ra chiꞌin kadena. Ta ma ña nàni Herodías juuan chūndaka ra nàni Lipe niku, ra yani Rey Herode. Ta vitin cha sūꞌu Rey Herode ña nuu ra yani ra, ta tāndaꞌa ndiko ra chiꞌan.
Ti teꞌen kāꞌan Xuva chiꞌin Herode ora takäꞌan tiꞌi ra ra tichi vekaa:
―Iin kuati kùu yi tu ndakaun ñasiꞌi ma ra yaniun. ―Takan kàti Xuva.
Yakan va chaꞌaꞌ yakan kùu yi, ña xaani Herodías ndèꞌan Xuva. Yakan va kùunian kaꞌnian ra. Va nī kuu yi.
Ti Rey Herode yūꞌvi ra ndeꞌe ra Xuva, ti chìto ra ti iin ra ndaa ta vaꞌa kùu ra nuu Ndioo. Yakan va kùmi vaꞌa Herode ma Xuva, ti koto kiꞌvi Herodías nuu indii ra, ta kaꞌnian ra. Yakan va ora kàtituꞌun Xuva ma tuꞌun Ndioo nuu Rey Herode, chàtaꞌani ra ma ña kàꞌan yi, va tüvi jàchiꞌin ra yi.
Takan kūu ta chāa iin kivi ña ndèꞌe ndio ma Herodías naja kua jaꞌa ña, ña ni kaꞌnian Xuva. Ti ma kivi ikan kùu yi ña chīnu Rey Herode kuiya ra. Tajan jāꞌa ndio ra iin viko kaꞌnu. Tajan jāinvitaa ra tandiꞌi ndra vetiñu ìyo ñuu ra, chiꞌin ndra capitán chàꞌnda tiñu nuu jandaru, ta inga ndra chaꞌnu ìyo ñuꞌuꞌ Galilea ndia.
Takan kūu ña kīꞌvi ña seꞌe Herodías nuu jàꞌa ndra viko. Ta kīchaꞌa ña tàchaꞌa ña ndeꞌe ndra. Ta ma Rey Herode chiꞌin ndra kaꞌìin chiꞌin ra nduvaꞌa kuii chàtaꞌani ndra kua tàchaꞌa ña. Ta teꞌen kīchaꞌa kàꞌan ndio Rey Herode chiꞌan:
―Kuꞌvai tuꞌun nuu̱n, ña na ndakaun nayi kùuni maun nui, ta kuꞌvai yi nuu̱n ―kàti ra.
Takan kūu ta nda uvi chaꞌaꞌ chāꞌa tuku ra tuꞌun nuan ña na ndakan ña nayi kùuni maa ña nuu ra, vaji java ma ñuꞌuꞌ ñuu nuu chàꞌnda ra tiñu, kuꞌva ra yi nuan, kàti ra.
Va yakan tüvi nī kaꞌan ña ma ña kāꞌan ra chiꞌan. Takan kūu tajan kēan chàndakatuꞌan nuu maꞌá ña. Ta teꞌen nākaꞌan ña nuu ma maꞌá ña:
―¿Nayi ndakai nuu ra vitin?, kùuniun, yoꞌo maꞌá ―kàtian.
Ta teꞌen nākaꞌan ndio ma maꞌá ña chiꞌan:
―¡Na ndakaun xini Xuva ra jàkunduta nuu ra! ―kàtian.
Tajan numini kēan kuàꞌan ña nuu nàndi Rey Herode. Ta teꞌen kīchaꞌa kàꞌan ña chiꞌin ra:
Ta ora chīni ra ña kàꞌan ña takan, nduvaꞌa kuii ndaꞌvi kùuni ra. Va tava cha chīni ma ndra kaꞌìin xiin ra ña chāꞌa ra tuꞌun nuan, yakan va ìyo yi ña jaꞌa ra ma ña chìkan ña nuu ra.
Yakan va tāchi ndio ra iin jandaru ña kukaꞌnda ra sukun Xuva nuu indii ra tichi vekaa.
Takan kūu tajan kēe ndio ma jandaru kuàꞌan ra nuu indii Xuva vekaa. Ta ora chāa ndio ra nuu indii ra, ta chāꞌnda ra sukun ra chiꞌin machiti. Tajan chāndaka ndio ra yi iin nuu koꞌo nuu ña tivaa ikan. Ta yakan chāndaka ña yi nuu maꞌá ña.
Takan kūu ta ora chīto ma ndra jàkuaꞌa chiꞌin Xuva ña chīꞌí ra, tajan chākiꞌin ndra ma ñundaꞌyu ra. Ta chākuchi ndra yi. Takan tāꞌan Xuva ra jàkunduta.
Takan kūu ta ora yāꞌa ña kūu takan, tajan kūtiꞌvi ma ndra tatun Jesuu chiꞌin ra. Ta kātituꞌun ndra nuu ra ndisaa ña jāꞌa ndra, ta ña jānaꞌa ndra nuu ra ndia.
Tajan teꞌen nākaꞌan ndio Jesuu chiꞌin ndra:
―¡Naꞌa ndo! ¡Nakoꞌo iin nuu taxiin nuu tüvi ñivi! Ta ikan nindeo itaꞌvi ―kàti Jesuu chiꞌin ndra.
Takan kàti Jesuu chiꞌin ndra, ti nduvaꞌa kuii chàkoyo kuaꞌaꞌ ñivi nuu ndaa ra chiꞌin ndra tatun ra, ña nī kuyati ra kachi ra chiꞌin ndra jàꞌa na.
Yakan va kēe ndio Jesuu kuàꞌan ra chiꞌin ndra tatun ra tichi lancha iin nuu tàxiin.
Va tava kuaꞌaꞌ na ndēꞌe na nuu kuàꞌan ndra. Ta nàkoto na ti Jesuu kùu ra ña kuàꞌan ra chiꞌin ndra tatun ra tichi lancha. Tajan ndisaa ndio ma ñivi kandakunu na kuàꞌan na nuu ni chaa ndra. Ta jiꞌna ga na chāa, tajan chāa ndra.
Takan kūu ta ora nūu Jesuu ma lancha, ta ndēꞌe ra ña kaꞌìin kuaꞌaꞌ ñivi. Ta kūndaꞌvini ra na, ti kaꞌìin na takua kaꞌìin iin mvechala ña tüvi chitoꞌo. Tajan kīchaꞌa jànaꞌa ra kuaꞌaꞌ tuꞌun Ndioo nuu na.
Ta ora cha kua ini, tajan chāa ndio ndra jàkuaꞌa chiꞌin ra nuu ra. Ta teꞌen nākaꞌan ndra chiꞌin ra:
―Cha ini kùu yi vitin. Ta iꞌya ti iin nuu tàxiin kùu yi.
Yakan va, ¿a vaꞌa tu jandutáun ma ñivi, ta na kuꞌun na nuu nìꞌi na jàta na ña kachi na? ―Takan kàti ndra jàkuaꞌa chiꞌin ra nuu ra.
Ta teꞌen nākaꞌan Jesuu chiꞌin ndra:
―¡Maa ndo na kuꞌva ndo ña kachi na! ―kàti Jesuu.
Ta teꞌen nākaꞌan ndra nuu ra:
―¿Ta naja jaꞌa ndi, ta niꞌi ndi xuꞌunꞌ ña jata ndi ma paan, tu tüvi yi? ―kàti ndra.
Ta teꞌen nākaꞌan tuku Jesuu chiꞌin ndra:
―¡Kuàndeꞌe ndo, ndeꞌo naja taꞌan paan ìyo nuu ndo! ―kàti Jesuu.
Ta ora chāndeꞌe ndio ndra nuu kaꞌìin yi, ta teꞌen nākaꞌan ndra chiꞌin Jesuu:
―Uꞌun paan, ta uvini tiakaꞌ indii ―kàti ndra.
Takan kūu tajan tāchi Jesuu ma ndra jàkuaꞌa chiꞌin ra na kaꞌan ndra chiꞌin na, na kuiin ta tia ta tia na nuu ita yutaꞌ ikan.
Tajan chākuiin na kuenda iin cientu ta kuenda uvi xiko uchi na.
Ta ikan jan kīꞌin ndio Jesuu ma ndi uꞌun paan ta ndi uvi taꞌan tiakaꞌ. Tajan ndēꞌe ra itiꞌ andivi, ta teꞌen kàꞌan ra chiꞌin Ndioo:
―Taꞌvindioun Ndioo. Ti chāꞌun ma paan ta tiakaꞌ nuu ndi ―kàti Jesuu.
Tajan jākuati ra ma paan chiꞌin tiakaꞌ. Ta chāꞌa ra yi nuu ma ndra jàkuaꞌa chiꞌin ra na nataꞌvi ndra yi nuu na.
Takan kūu ta chāchi ndisaa na nda kati chitu vaꞌa tichi na.
Ta uchi uvi ga tuka kùu yi ña chàkoso yi ora chīnu chàchi na.
Takan kūu ta ora yāꞌa ña kūu takan, tajan tāchi ndio Jesuu ma ndra jàkuaꞌa chiꞌin ra, na ndaa ndra tichi lancha. Ta jiꞌna ndra na keta chiyo ndra ñuu Betsaida. Ta rakan, juuni yanga ndōo ga ra kàꞌan ra chiꞌin ñivi ña ni kuꞌun ra.
Ta ora cha ndīꞌi na ndùta, tajan ndāa ndio Jesuu iin yuku ña kuàkaꞌan ra chiꞌin Ndioo.
Takan kūu ta ora cha kunaꞌa, ma lancha ikan cha kēta run nda java lakuna chiꞌin ndra. Ta Jesuu ti juuni ndaa ra yuꞌu lakuna nuu ndākoo ndra ra.
Ikan ndaa Jesuu ora ndēꞌe ra ña nduvaꞌa kuii cha chìtatu ndra ña jàkunu ndra run chiꞌin yutun xaꞌnda nuu. Ti vaji niꞌi jàꞌa ndra ña nakunu run, va töve chìka ndaꞌaꞌ ndra ti yaꞌa niꞌi chàkin ma tati. Yakan va ìyo yi a kaa uni naꞌani ora kēe Jesuu ña chika ra kuàꞌan ra nuu takuii itiꞌ kuàꞌan ndra.
Takan kūu ta ora ndēꞌe ndra ña chìka Jesuu vàchi ra nuu takuii xiin lancha ndra, ta kùuni ndra ña iin niꞌna kùu yi ña chìka yi vàchi yi niku. Ta iin kuvaani ndra ña nduvaꞌa kuii yūꞌvi ndra.
Vati tandiꞌi ndra ndēꞌe ndra yi, yakan va yūꞌvi ndra. Ta ikan teꞌen nākaꞌan ndio Jesuu chiꞌin ndra:
―¡Na yüꞌvi ndo!, ti mai kùi. ―Takan kàti Jesuu chiꞌin ndra.
Ta ikan jan jāyatin ndio ra ra nuu kaꞌìin ndra tichi lancha. Tajan ndāa ndio ra tichi run. Ta ma ora ikani kūtaxin ma tati ña chàkin yi. Ta ndrakan ndava kuàꞌan anima ndra ña jāꞌa yi takan ora chāa Jesuu.
Vati takäꞌan kuu kutunini ndra ma ndatu jāꞌa Jesuu chiꞌin paan. Ta ni takäꞌan nakoto vaꞌa ndra nda chiꞌin ndatu kùu yi ña jāꞌa ra yi.
Takan kūu ta ora cha kēta chiyo ndio ndra ma ñuꞌuꞌ Genesaret. Ta ikan chūꞌni ndio ndra ma lancha ndra yuꞌu lakuna.
Ta ikan jan nùu ndio ndra run. Ta numini nākoto ma ñivi ra, ti Jesuu kùu ra.
Takan kūu ta ora ndēꞌe ndio ma ñivi ña chāa ndio Jesuu ikan, ta numini kàtituꞌun na nuu tandiꞌi ma ñivi ìyo ñuꞌuꞌ ikan. Tajan kīchaꞌa ndio na chàndaka na ndian kuꞌvi chiꞌin tiꞌva nuu chìto na nuu ndaa Jesuu.
Yakan va nda nikuuni nuu chàꞌan Jesuu, a ñuu kuati a ñuu naꞌnu a tichi kuꞌu, ikan jātuꞌva na ma ndian kuꞌvi yuꞌu kai a nuyaꞌvi nuu chàkunuu ra. Ta chìkan na ñamani nuu Jesuu na kuꞌva ra keꞌe ma ndian kuꞌvi, jin tu jaꞌmani ra. Ta ndisaa ma ndian kēꞌe jaꞌma ra, ndàꞌa na jàꞌa ndatu ra.
Itiꞌ ñuu Jerusalén kīchi ndra fariseu chiꞌin ndra jàkuaꞌa tutu Ndioo. Ta ikan jan jākuyatin ndio ndra ndra nuu ndaa Jesuu.
Ta ndrakan ora ndēꞌe ndra ña jàꞌa ndra jàkuaꞌa chiꞌin Jesuu ña kàchachi ndra, va tüvi nàkata jiꞌna ndra ndaꞌaꞌ ndra. Yakan va kāꞌan ndra chata ndra jàkuaꞌa chiꞌin Jesuu, ti tüvi ndoo ndaꞌaꞌ ndra takua ìyo ma costumbre ñivi judíu.
Ti ndian fariseu chiꞌin ndian judíu, jàꞌa na ma ña jàꞌa ma ndian chīyo tajiꞌna. Ta ndiakan ti tüvi kuu kachi na tu takäꞌan ndoo ndaꞌaꞌ na.
Ta ora kìchaa na ña chāꞌan na nuyaꞌvi, na küu kachi na, tu takäꞌan nakata na ndaꞌaꞌ na ndia. Ta juuni ìyo inga costumbre ña jàꞌa na ndia, takua jàꞌa na, ña nàkata na yachin, kasitu, kisi, chiꞌin yuvi.
Yakan va teꞌen kīchaꞌa chìkatuꞌun ndra fariseu chiꞌin inga ndra jàkuaꞌa tutu Ndioo nuu Jesuu:
―¿Naja tüvi jàꞌa ndra jàkuaꞌa chiꞌun ma costumbre jàꞌa ndian chīyo tajiꞌna? Ña tüvi nàkata jiꞌna ndra ndaꞌaꞌ ndra ta kachi ndra ―kàti ndra nuu Jesuu.
Tajan teꞌen nākaꞌan Jesuu chiꞌin ndra:
―Ña ndicha kùu ña kāꞌan ra kàꞌan chiꞌin tuꞌun yuꞌu Ndioo nàni Isaía kuenda ndo. Ti tüvi jàꞌa ndo ma ña kàꞌan ndo. Ta Isaía ti teꞌen kāꞌan ra, niku:
Ma ñivi jàkaꞌnu Ndioo jàkaꞌnu na ra chiꞌin tuꞌun kàꞌani na,
va tüvi jàkaꞌnu na ra chiꞌin anima na.
Ta tüvi nda kuenda kùu yi ña jàkaꞌnu na Ndioo.
Ti ma tuꞌun ña jàkaꞌnu na Ndioo, tuꞌun kàꞌan ñivini kùu yi.
Ta ma ñivi ikan kàꞌan na, ti tuꞌun Ndioo kùu yi.
Takan kāꞌan ra Isaía chīyo tajiꞌna.
Ti ndyoꞌo, ndàkoo ndo ma ña kàꞌan Ndioo ña jàꞌa ndo, ta jàꞌa ndo ma tuꞌun jànaꞌa ñivini.
Takan kūu ta teꞌen nākaꞌan tuku Jesuu nuu ndra ndia:
ti teꞌen kāti Moisés tajiꞌna: “¡Na jakaꞌnu ma tatáun chiꞌin maꞌun!” “Tatu kanduvaꞌun tatáun, a maꞌun, ta kaꞌndaun kuenda ña kuviun jàꞌa inga ñivi”, kāti Moisés.
Va ndyoꞌo ti teꞌen kàꞌan ndo: “Na väꞌa tu iin raꞌii küuni ra tindee ra tatá ra chiꞌin maꞌá ra.” Ta rakan ti teꞌen kàꞌan ra nuu vi: “¡Na küu ga tindei ndo! Ti cha tāva siin ndisaa ña ìyo nui ña ni sokói yi nuu Ndioo.” Takan kàti ra nuu tatá ra chiꞌin maꞌá ra.
Ta juuni kàꞌan ndo, ti yo kàꞌan teꞌen vitin, tüva ìyoni na tindee na tatá na chiꞌin maꞌá na. Takan kùuni ndo.
Va yuꞌu kàꞌin chiꞌin ndo, ti kua ikan jàꞌa ndo ña jàchiyo ndo tuꞌun Ndioo. Ti kùuni ndo jaꞌa ndo ma costumbre maa ndo. Ta juuni ma yakan jàyaꞌa ndo yi nda nuu ñivi ndo ndia. Ta juuni ìyo inga tuku ña jàꞌa ndo ndia. ―Takan kàti Jesuu chiꞌin ndra fariseu ta ndra jàkuaꞌa tutu Ndioo.
Takan kūu tajan kāna tuku Jesuu ñivi nuu ndaa ra. Ta teꞌen nākaꞌan ra chiꞌin na:
―¡Tasoꞌo vaꞌa ndisaa ndo ña ni kaꞌin chiꞌin ndo! ¡Ta na kutunini ndo yi ndia!
Nïꞌiin ña chàchi ñivi tüvi jàkini yi anima na chiꞌin chinituni na. Va ña kèe chinituni na kùu ma ña jàkini na.
¡Yakan va tuva ìyo chinituni ndo na kuni ndo! ―kàti Jesuu.
Takan kūu ta ora chīnu kàꞌan Jesuu takan, ta kēe ndio ra kuàꞌan ra nuu ìyo veꞌe ña kìndoo ra. Tajan kīꞌvi ra ma tichi veꞌe chiꞌin ndra jàkuaꞌa chiꞌin ra. Tajan teꞌen kīchaꞌa ndio ndra chìkatuꞌun ndra nuu ra:
―¿Nayi kùuni ma ña jànaꞌun nuu ma ñivi kàꞌan yi? ―kàti ndra.
Ta teꞌen nākaꞌan Jesuu chiꞌin ndra:
―¿A juuni yaꞌa ndava xini ndo ña tüvi kùtunini ndo ña kāꞌin? ¿A tüvi chìto ndo, ti ndisaa ña chàchi ñivi tüvi jàkini yi chinituni na?
Ti tüvi chàa yi nda chinituni na. Chàa yi va nda nuu chitini na. Tajan tàva na yi ora chàti na ―kàti ra.
Yakan va chiꞌin tuꞌun iꞌya kùuni ra kaꞌan ra, ña ndisaa ma ña chàchio, vaꞌa yi.
Ta teꞌen nākaꞌan tuku Jesuu chiꞌin na:
―Ndicha ti ña jàkini chinituni na, va kùu yi ma ña kèe chinituni na.
Ti tichi chinituni na kèe ma ña kini chànini na. Ti kùuni na kiꞌvi na chiꞌin ñivi ñaꞌaꞌ takäꞌan tandaꞌa. Ta juuni chiꞌin chinituni na, kùuni na suꞌu na, ta kùuni na kaꞌni na ñivi.
Ta juuni kùuni na kiꞌvi na chiꞌin iin ñaꞌa cha ìyo ii, ta ñaꞌa chiꞌin raꞌii cha ìyo ñasiꞌi ndia. Ta yaꞌa kùuni na kukuika na. Ta kùuni na jatiꞌini na, ta kùuni na jandaꞌviñaꞌa na, ta chàtaꞌani na jaꞌa na kuati nuu ndeꞌe tandiꞌi ñivi. Ta ndiakan, na tüva jaña na ña jàꞌa na yi. Ta xaani na ndèꞌe na inga ñivi chaꞌaꞌ ña ìyo nuu na. Tajan kàꞌan ndio na chata ñivi. Ta jàkaꞌnu na juuni maa na. Ta jàꞌa na ma ña kùuni maa na jàꞌa na.
Ndisaa yakan ña kini kēe chinituni na kùu yi. Ta yakan kùu yi ña jàkinini yi anima na.
Takan kūu ta ora chīnu kàꞌan Jesuu takan, tajan kēe ndio ra kuàꞌan ra itiꞌ ñuu Tiro ta Sidón. Ta ora chāa ra ñuu ikan, tajan kīꞌvi ra iin tichi veꞌe. Ti küuni ra ña koto nïꞌiin na ña chāa ra. Va nī kuu kundii xeꞌe ra,
25-26 ti numini chìto iin ñaꞌa kīchi itiꞌ ñuꞌuꞌ Sirofenicia ña cha chāa Jesuu. Ta yakan ti yüvi ña judíu kùan. Ta ìyo iin ña seꞌan ña ndiso tati xaan kīndoo veꞌan. Yakan va, maꞌá yakan chàꞌan ña nuu indii Jesuu. Ta chūnandi chitian nuu ra. Ta kīchaꞌa chìkan ña ñamani nuu Jesuu na tava ra tati xaan ndiso ñaseꞌan kìndoo veꞌan.
Ta teꞌen nākaꞌan ndio Jesuu ña jàkuuni ra kàꞌan ra nuan:
―¡Jiꞌna kuatun, na tindee jiꞌnai ñivi seꞌe Ndioo ìyo ñuu Israel! Ti na küu namaa yo ña chàchi na nuu na, ta kuꞌva yo yi kachi ina. ―Takan kàti Jesuu ti yüvi ñivi ñuu Israel kùan.
Ta teꞌen nākaꞌan ña chiꞌin ra:
―Ndicha ña kàꞌun yoꞌo Rachaꞌnu, va nda ma ina chàchi ri cheꞌe chìtá xuu mesa jāꞌa ma ndiakuati ―kàtian.
Ta ora chīnu kàꞌan ña takan, ta teꞌen nākaꞌan ndio Jesuu chiꞌan:
―Yaꞌa vaꞌa nākaꞌun. Cha kùu kuꞌun veꞌun, ti cha kēe tati xaan ndiso ma ña seꞌun. ―Takan kāti Jesuu chiꞌan.
Tajan kēe ndioan kuàꞌan ña veꞌan.
Takan kūu ta ora chāa ña veꞌan, ta ikan nātaꞌan ña ñaseꞌan, ña kàndian nuu chito, ña cha kēe ma tati xaan kuñuan.
Takan kūu ta ora chāa ra yuꞌu lakuna ikan, ta chāndaka na iin ra soꞌo ta ñiꞌi nuu ndaa Jesuu. Tajan chīkan na iin ñamani nuu Jesuu na janani ra ndaꞌaꞌ ra chata ma ra soꞌo, ikan na ndaꞌa ra.
Tajan tīin Jesuu ndaꞌaꞌ ra, ta kuàꞌan ra chiꞌin ra iin nuu tüvi ndeꞌe ñivi. Ta ikan tīꞌi ra xini ndaꞌaꞌ ra tichi soꞌo ma ra soꞌo. Tajan tīvisii Jesuu xini ndaꞌaꞌ ra ta jānani ra yi nuu yaa ma ra soꞌo.
Tajan ndēꞌe Jesuu itiꞌ andivi. Ta tāxini ra. Ta teꞌen nākaꞌan ra chiꞌin ma ra soꞌo:
―¡Efata! ―ña kùuni yi kàꞌan yi: ¡Na nuna yi!, chiꞌin tuꞌun kàꞌan Jesuu.
Takan kūu ta juuni ora ikani, nūna soꞌo ma rasoꞌo. Ta ndāꞌa yaa ra ndia. Ta kùu nakaꞌan ra.
Ta teꞌen nākaꞌan ndio Jesuu chiꞌin ma ñivi ikan:
―¡Na kätituꞌun ndo ña jāꞌi nuu inga ñivi! ―kàti ra.
Va ma ñivi ikan, ti tüvi nī jachiꞌin na ña kàꞌan ra. Ti viꞌa kàtituꞌun na ña jāꞌa ra nuu inga ñivi.
Takan kūu ta ndava yūꞌvi maania na ña jàꞌa ra takan. Ta teꞌen kīchaꞌa na kàꞌan na:
―Ndisaa ña jàꞌa raꞌya, vaꞌa yi. Ti nda ndian soꞌo chìni jàꞌa ra, ta nda ndian ñiꞌi, kùu nakaꞌan na jàꞌa ra ―kàti na.
Takan kūu ta inga kivi kūtiꞌvi kuaꞌaꞌ tuku ñivi. Ta tükuia ndaꞌa na ña kachi na. Ta yakan va kāna Jesuu ma ndra jàkuaꞌa chiꞌin ra. Ta teꞌen kīchaꞌa ra kàꞌan ra chiꞌin ndra:
―Ndava uꞌvi animai kùuni ña ndeꞌi ñivi iꞌya, ti cha kēta uni kivi ìyo na chiꞌi̱n. Ta vitin tüva ña kachi na.
Tatu tachi̱ na ña na kuꞌun na veꞌe na, ña kua takäꞌan kachi na, kunaa na tichi itiꞌ, najaka. Ti ìyo ñivi kīchi chika. ―Takan kàti Jesuu.
Ta ma ndra jàkuaꞌa chiꞌin ra teꞌen nākaꞌan ndra:
―¿Naja kua jaꞌa yo ta kùu niꞌo ña kachi na iin nuu taxiin tüvi ñivi? ―kàti ndra.
Ta teꞌen kīchaꞌa chìkatuꞌun tuku Jesuu nuu ndra:
―¿Naja paan ndaꞌa ndo?
―¡Uchani yi! ―kàti ndra.
Tajan kīchaꞌa nàkaꞌan Jesuu:
―¡Na kaꞌan ndo chiꞌin na na kunandi na nuu ñuꞌuꞌ!
Tajan kīꞌin ndio ra ndi ucha taꞌan ma paan. Ta kāꞌan ra chiꞌin Ndioo chiꞌin yi na jaꞌií ra yi. Tajan chāꞌnda java ra ndisaa yi. Tajan chāꞌa ra yi nuu ndra jàkuaꞌa chiꞌin ra na kuꞌva ndra yi kachi ñivi.
Ta juuni ndāꞌa ndra uvi uni tia tiakaꞌ ndia. Ta juuni kīꞌin Jesuu ndri, ta kàꞌan ra chiꞌin Ndioo na jaꞌií ra ndri. Tajan chāꞌa ra ndri nuu ndra jàkuaꞌa chiꞌin ra na nataꞌvi ndra ndri nuu ma ñivi.
Takan kūu ta ma ñivi ikan chāchi na nda kati chitu vaꞌa tichi na. Ta jākutua na ucha ga tuka chiꞌin ña chàkoso.
Yakan va ma ndian chāchi cha yatin kumi mii taꞌan ñivi kùu na. Tajan tāchi ndio Jesuu na, na kuꞌun na veꞌe na.
Takan kūu tajan ndāa ndio Jesuu tichi lancha chiꞌin ndra jàkuaꞌa chiꞌin ra ña kàchaꞌan ndra itiꞌ ñuꞌuꞌ Dalmanuta.
Takan kūu tajan chāa ndra fariseu nuu ndaa Jesuu. Ta kīchaꞌa ndra nàtuꞌun taꞌan ndra chiꞌin ra, ndeꞌo tu takan kùu niꞌi ndra kua tisokuati ndra ra. Yakan va chīkan ndra na jaꞌa Jesuu iin ndatu nuu ndra, ndeꞌo tu ndicha ña vàchi ra kuenda Ndioo.
Takan kūu ta ora kāꞌan ndra takan tajan tàxiin kīndoo Jesuu, ta teꞌen kīchaꞌa kàꞌan ra chiꞌin ndra:
―¿Naja chìkan ma ñivi ìyo vitin ña jàꞌi iin ndatu, na ndeꞌe na? Va yuꞌu kàꞌin ña nïꞌiin chaꞌaꞌ tüvi ni ndeꞌe na nïꞌiin ndatu ―kàti Jesuu.
Takan kūu tajan ndākoo Jesuu ma ñivi ikan yuꞌu lakuna, ta ndāa ra tichi lancha chiꞌin ndra jàkuaꞌa chiꞌin ra ña kuàꞌan ndra inga chiyo lakuna.
Ta teꞌen nākaꞌan Jesuu chiꞌin ndra:
―¡Jaꞌa vaꞌa ndo kuenda ma yuchan iya ndra fariseu, ta yuchan iya Herode ndia! ―Takan kāti Jesuu chiꞌin ndra.
Ta ma ndra jàkuaꞌa chiꞌin ra nàtuꞌun taꞌan ndra, ti tüvi naa ndra tiá paan.
Takan kūu ta numini nakùuni Jesuu ña nàtuꞌun ndra. Ta teꞌen kīchaꞌa kàꞌan ra chiꞌin ndra:
―¿Ta naja kàꞌan ndo ña tüvi nàa ndo paan? ¿A takäꞌan kuii kutunini ndo ña tüvi chàꞌa ndo kuenda? ¿A yaꞌa ndasii chinituni ndo ña kàꞌan ndo takan?
Ndicha kuii ti ìyo tinuu ndo. Va tüvi ndèꞌe ndo ña kūu. Ta juuni ìyo soꞌo ndo, va tüvi chìni vaꞌa ndo. ¿A tüvi chàkuꞌuni ndo?
Ora nātaꞌvi̱ uꞌun taꞌani paan kuenda uꞌun mii ñivi, ¿ta naja taꞌan tuka chitu chàkoso ndākiꞌin ndo? ―kàti Jesuu.
Ta teꞌen nākaꞌan ndra:
―Uchi uvi taꞌan yi.
―Ta ora nātaꞌvi̱ ucha taꞌan paan kuenda kumi mii ñivi, ¿ta naja taꞌan tuka chitu chàkoso ndākiꞌin ndo?
Ta teꞌen nākaꞌan ndra:
―Ucha taꞌan yi.
Ta teꞌen nākaꞌan tuku Jesuu chiꞌin ndra:
―¿Ta naja takäꞌan kutunini ndo ña Ndioo tāchi yuꞌu? Ti ma tuꞌun kātituꞌin nuu ndo töve kùuni yi kaꞌan yi chaꞌaꞌ paan ña chàcho. ―Takan kāti Jesuu chiꞌin ndra.
Takan kūu tajan chāa ndio ndra ma ñuu Betsaida. Ta ikan ndàka na iin ra kuaá. Chāa na nuu ndaa Jesuu na jandaꞌa ra ra.
Takan kūu tajan tīin ndio Jesuu ndaꞌaꞌ ma ra kuaá, ta ndàka ra ra kuàꞌan ra nda yuꞌu ñuu. Ta ikan jātii Jesuu tinuu ma ra kuaá chiꞌin takuii yuꞌu ra. Ta jùndii Jesuu ndaꞌaꞌ ra chata tinuu ra. Ta chīkatuꞌun ra nuu ra tu kùu ndeꞌe ra iin nakuyi.
Ta kīchaꞌa kàꞌan ma ra kuaá teꞌen:
―Ndèꞌi, ña ma ñivi kàa na takua kàa iin yutun kàndani ―kàti ra.
Yakan va ma Jesuu jūndii ndiko ra ndaꞌaꞌ ra chata tinuu ma ra kuaá. Tajan nāndeꞌe kachin vaꞌa ndio ra. Takan kūu ña ndāꞌa ma tinuu ra, ña kùu ndeꞌe kachin vaꞌa ra ndisaa nakuyi.
Yakan va ora chīnu jàndaꞌa Jesuu ra, tajan tāchi ndio ra ra, na kuꞌun ra veꞌe ra. Tajan teꞌen nākaꞌan ndio Jesuu chiꞌin ra:
―¡Na kïchi gaun ma ñuu iꞌya! ―kàti Jesuu chiꞌin ra.
Takan kūu ta ora chīnu jàꞌa Jesuu ñaꞌa, ta kuàꞌan ra chiꞌin ma ndra jàkuaꞌa chiꞌin ra itiꞌ nduꞌva ña ìyo yuꞌu ñuu nàni Cesarea Filipu. Ta tichi itiꞌ kuàꞌan ndra teꞌen kīchaꞌa chìkatuꞌun Jesuu nuu ndra jàkuaꞌa chiꞌin ra:
―¡Ndyoꞌo xaa! ¿Nda ra kùu yuꞌu, kàti ma ñivi?
Ta teꞌen nākaꞌan ndra:
―Ìyo ñivi kàꞌan, ti yoꞌo kùu Xuva ra jàkunduta. Ta ìyo inga ndian kàꞌan, ti kùu̱n ma ra kàꞌan chiꞌin tuꞌun yuꞌu Ndioo, nàni Elía. Ta inga na kàꞌan, ti kùu̱n iin ra kāꞌan chiꞌin tuꞌun yuꞌu Ndioo niku ―kàti ndra.
Tajan teꞌen kīchaꞌa chìkatuꞌun tuku Jesuu nuu ndra:
―¡Ta ndyoꞌo! ¿Nda ra kùi?, kùuni ndo ―kàti ra.
Tajan teꞌen nākaꞌan Petuꞌ nuu Jesuu:
―¡Yoꞌo kùu̱n ra Cristu, ti nuu yoꞌo tàva Ndioo tiñu̱n! ―Takan kàti Petuꞌ chiꞌin ra.
―¡Na käꞌan ndo ñaꞌa chiꞌin nïꞌiin ñivi! ―kàti ra.
Takan kūu ta teꞌen kīchaꞌa jànaꞌa Jesuu nuu ma ndra jàkuaꞌa chiꞌin ra:
―Yuꞌu ra Seꞌe ñivi tāchi Ndioo, kuaꞌaꞌ tundoꞌo ni ndeꞌi. Ti ma ndian chaꞌnu chiꞌin ma ndra sutu, ta ma ndra jàkuaꞌa tutu Ndioo, tüvi chìnuni ndra ma ña kàꞌin. Yakan va yuꞌu ra Seꞌe ñivi tāchi Ndioo, ni ndeꞌi kuaꞌaꞌ tundoꞌo. Ta ni kaꞌni ndra yuꞌu. Ta tichi uni kivi ni nataku ndikoi.
―Teꞌen kàti kachin vaꞌa Jesuu nuu ma ndra jàkuaꞌa chiꞌin ra.
Takan kūu tajan tāva niꞌi siin Petuꞌ Jesuu, ta teꞌen kīchaꞌa kàꞌan ra chiꞌin Jesuu:
―¡Na väꞌaꞌ jàꞌun takan! ―kàti Petuꞌ chiꞌin Jesuu.
Tajan ndīkoniꞌi Jesuu ndēꞌe ra tiá ma ndra jàkuaꞌa chiꞌin ra, ta teꞌen nākaꞌan xaan ra nuu Petuꞌ:
―¡Na jañaun ña kàꞌun, yoꞌo Petuꞌ! ¡Ta na kundachiyo ma kuiꞌna jàtiñu chiꞌun! Ti ma ña chàniniun töve induku yi chiꞌin ma ña chànini Ndioo. Ti chàniniun takua chànini ma ñivi ìyo ñuñivini. ―Takan kāti Jesuu chiꞌin Petuꞌ.
Takan kūu ta numini kāna Jesuu tiá ma ndra jàkuaꞌa chiꞌin ra, chiꞌin ma ñivi kaꞌìin chiꞌin ndra ndia. Ta teꞌen nākaꞌan Jesuu chiꞌin ndra:
―Tu ìyo iin yo kùuni jakuaꞌa chiꞌi̱n na jaña na ma ña chànini na jàꞌa na, ta na kuꞌun na chatai, ta kuiso na kruu. Yakan va ñaꞌa kùuni yi kaꞌan yi ña na ndeꞌe na tundoꞌo takua ni ndeꞌi tundoꞌo.
Ti ma ndian kùuni koo ñuñivi kuenda juuni maa na töve ni kakú na. Va ma ndian kuvi chaꞌaꞌ ña chìnuni na ma tuꞌun kàꞌin, ndiakan kùu ma ndian ni kakú. Ta ni koo na chiꞌi̱n endeeni.
Ta juuni tükuii nda kuenda yi tu iin raꞌii nìꞌi ra tandiꞌi ña ìyo ñuñivi, tuva töve nìꞌi ra nuu koo ra endeeni chiꞌin Ndioo.
Yakan va nïꞌiin ma ñivi ìyo ñuñivi iꞌya küu jata na ma kivi ni koo na endeeni.
Yakan va tu ìyo ndian kukanuu chatai, ta chata ma tuꞌun kàꞌin nuu ma ñivi töve chìnuni, ta ìyo kuati kaꞌìin iꞌya, nda yuꞌu ra Seꞌe ñivi tāchi Ndioo, ni kukanui ora ni kichaa ndikoi chiꞌin tati jàꞌa tiñu nuu Ndioo. Ti ma ora ikan ni tachi tatái yuꞌu chiꞌin ndatu ra.
Ta juuni teꞌen nākaꞌan tuku Jesuu chiꞌin na:
―Ndicha vaꞌa ña kàꞌin chiꞌin ndo, ti ìyo ndian kaꞌìin iꞌya tüvi ni kuvi na nda kati ndeꞌe jiꞌna na ña kichaa nuu chàꞌnda Ndioo tiñu chiꞌin ndatu ra ―kàti Jesuu.
Takan kūu ta ora yāꞌa iñu kivi, tajan kēe ndio Jesuu kuàꞌan ra iin yuku sukun. Ta ndàka ra Petuꞌ, Jandiau chiꞌin Xuvani ndia. Ta juuni nuu ma ndra kuàꞌan chiꞌin ra jāma kua kàa ra,
ti ma jaꞌma ñùꞌu ra, nduvaꞌa kuii kīndoo tacha yi ta kuichin ga yi ña nïꞌiin ñivi ìyo ñuñivi küu nakata na yi takua kàa jaꞌma Jesuu ikan.
Ta juuni ndēꞌe ndra Elía chiꞌin Moisés ña nàtuꞌun ndra chiꞌin Jesuu.
Tajan teꞌen nākaꞌan ndio Petuꞌ chiꞌin Jesuu:
―¡Matru! ¡Yaꞌa vaꞌa ña kaꞌìin yo iꞌya! ¡Na kuꞌun ndi kujaꞌa ndi uni lomara, iin yi kuendaun ta inga yi kuenda Moisés, ta inga yi kuenda Elía!
Takan nākaꞌan Petuꞌ, ti ni tüvi chìto ra nayi kàꞌan ra ti yaꞌa yùꞌvi ra chiꞌin nduvi ndra kaꞌìin chiꞌin ra ora ndēꞌe ndra ña kàa Jesuu takan.
Takan kūu tajan nūu iin viko nuꞌu. Ta chāsi yi Jesuu. Ta teꞌen nākaꞌan iin tati kēe tañu viko ikan:
―Raꞌya kùu seꞌe mai. ¡Na jachiꞌin ndo ña kàꞌan ra! ―kàti Ndioo chiꞌin ndra.
Ta nunuuni ora ndēꞌe ndra xiin ndra nïꞌiin ga ndra tüva ndèꞌe ndra ndra. Maꞌiin nia ma Jesuu ndèꞌe ndra ña ndaa.
Takan kūu ta ora nūu ndra ma yuku ikan, tajan kàtituꞌun Jesuu nuu ndra ña na kätituꞌun ndra nuu nïꞌiin ñivi ma ña ndēꞌe ndra nda kati nataku ma ra Seꞌe ñivi tāchi Ndioo.
Yakan va ndīkivaꞌa xeꞌeni ndra yi tichi chinitunini ndra, vaji chīkatuꞌun taꞌan ndra juuni nuu ma ndra nayi kùuni ma tuꞌun nàtaku kàꞌan yi.
Takan kūu ta teꞌen kīchaꞌa ndra chìkatuꞌun ndra nuu Jesuu:
―¿Ta naja kàꞌan ma ndra matru jàkuaꞌa tutu Ndioo ña jiꞌna Elía ni kichi? ―kàti ndra.
―Ndicha ti Elía jiꞌna ra ni kichi, ti ni jandovaꞌa ra ndisaa nakuyi. Vati ma tutu Ndioo kàti yi, ti yuꞌu ra Seꞌe ñivi ña tāchi Ndioo, ni ndeꞌi kuaꞌaꞌ tundoꞌo. Ta tüvi ni jachiꞌin na ña ni kàꞌin.
Va yuꞌu kàtituꞌin nuu ndo, ti Elía cha kīchi ra. Va java jātiꞌini na chiꞌin ra. Ta takan jāchinu ma tutu Ndioo ma ña kàꞌan yi ña ni kūu niku ―kàti Jesuu.
Takan kūu ta ora chāa ndiko Jesuu chiꞌin ndra chàꞌan chiꞌin ra nuu ndàkoo ra inga ndra jàkuaꞌa chiꞌin ra, ta ikan nātaꞌan ndra ndra ña kaꞌìin locho kuaꞌaꞌ ñivi nuu kaꞌìin ndra. Ta juuni kaꞌìin ndra matru jàkuaꞌa tutu Ndioo ndia, ña kànitaꞌan yuꞌu ndra chiꞌin ndra jàkuaꞌa chiꞌin Jesuu.
Takan kūu ta ora ndēꞌe na Jesuu, ta ndisaa na chāꞌan na chākañaꞌa na chiꞌin ra, ti yaꞌa chìsii na ña ndēꞌe na ra.
Ta teꞌen kīchaꞌa chìkatuꞌun Jesuu nuu na:
―¿Nda chaꞌaꞌ kànitaꞌan yuꞌu ndo chiꞌin ndra? ―kàti ra.
Ta teꞌen nākaꞌan iin ma ra ndaa ikan:
―Matru, nda cheꞌe kīchai iꞌya, ta ndākai iin raseꞌi, ti ndiso ra tati xaan. Ta endee kìndoo ñiꞌi ra jàꞌa yi.
Ta nda nikuuni kèta ra ta tìin ma tati xaan ikan ra. Ta jànduva yi ra nuu ñuꞌuꞌ. Ta endee kèe xikiñu itiꞌ yuꞌu ra jàꞌa yi. Ta endee kariꞌu nuꞌu ra ta kìndoo yutun ra jàꞌa yi. Yakan va cha chīkain ñamani nuu ndra jàkuaꞌa chiꞌun na tava ndra ma tati xaan ndiso ra. Va juuni küu jaꞌa ndra yi ―kàti ra.
Takan kūu ta teꞌen nākaꞌan tuku Jesuu:
―Ndyoꞌo ñivi tüvi chìnuni. ¿A ndisaa tiempu koi chiꞌin ndo?, kùuni ndo. ¿Ta naja ga tiempu kùndei ndo tiá, ña tükuii chìni ndo ña kàꞌin? ¡Na kichi ndaka ndo ma ra kuꞌvi nui iꞌya! ―kàti ra.
Tajan chāndaka ndio ma tatá ra ra nuu ndaa Jesuu. Ta ora ndēꞌe tati xaan Jesuu, ta jāꞌa yi ña nàtiin ndiko ña chìꞌi iꞌi ra. Ta ikan jan ndūva ra nuu ñuꞌuꞌ jàꞌa yi, ta endee chìkotuvi ra. Ta kēe xikiñu yuꞌu ra jàꞌa yi.
Ta chīkatuꞌun ndio Jesuu nuu tatá ma rayoko ikan:
―¿Naja tiempu ìyo ña cha kīchaꞌa yi tìin yi ra?
Ta teꞌen nākaꞌan ma tatá ma ra kuꞌvi:
―Nda ora kùu ra ravali.
Ta cha kuaꞌaꞌ chaꞌaꞌ jānduva ma tati xaan ikan ra nuu ñuꞌú, a tichi takuii ña kùuni yi kaꞌni yi ra. Yakan va tu kùu jaꞌun iin ñamani ña na kundaꞌviniun ndi, ta jandaꞌun ra. ―Takan kāti tatá ra chiꞌin Jesuu.
Ta teꞌen nākaꞌan Jesuu chiꞌin ra:
―¿Ta naja kàꞌun ña tu kùu jaꞌi yi? Nda ña nikuuni kùu jaꞌa yo, tuva chìnunio ―kàti ra.
Takan kūu ta ma tatá ma rayoko ikan kīchaꞌa ra kàꞌan niꞌi ra:
―Yuꞌu va cha chìnuni̱. ¡Na tindeun yuꞌu, na chinuni̱ tiaga!
Ta ora ndēꞌe Jesuu ña nduvaꞌa kuii chākoyo kuaꞌaꞌ ñivi nuu kaꞌìin ndra, ta teꞌen kīchaꞌa kàꞌan xaan ra nuu tati soꞌo ta ñiꞌi ndiso ma rayoko ikan:
―Yoꞌo tati xaan ta soꞌo, na keun kuñu raꞌya. Ti yuꞌu kàꞌan chiꞌun. ¡Ta na kïꞌvigaun kuñu ra inga chaꞌaꞌ! ―kàti Jesuu.
Takan kūu ta iin nàndaꞌyuni ma tati xaan ikan, ta jāꞌa yi ña na tiin ndiko ma ña chìꞌi iꞌi ra. Tajan kēe ndio yi ra. Ta ndōo ra kàndii ra takua kàndii iin ña chīꞌí jāꞌa yi. Yakan va kuaꞌaꞌ ma ñivi kàꞌan ña chīꞌí ra.
Tajan tīin ndio Jesuu ndaꞌaꞌ ma rayoko ikan. Ta kāniꞌi ra ra. Tajan ndēta ndio ra chūndaa ra.
Takan kūu ta nunuuni kīꞌvi Jesuu chiꞌin ndra jàkuaꞌa chiꞌin ra iin tichi veꞌe nuu tüvi ñivi. Ta teꞌen kīchaꞌa chìkatuꞌun ndio ma ndra jàkuaꞌa chiꞌin ra nuu ra:
―¿Ta ndyuꞌu, naja nī kuu tava ndi ma tati xaan ikan? ―kàti ndra.
Tajan teꞌen nākaꞌan ndio Jesuu chiꞌin ma ndra jàkuaꞌa chiꞌin ra:
―Na küu jaꞌa ndo tava ndo tati teꞌen tu tüvi kàꞌan jiꞌna ndo chiꞌin Ndioo ―kàti Jesuu chiꞌin ndra.
ti kùuni ra janaꞌa ra nuu ma ndra jàkuaꞌa chiꞌin ra. Ta teꞌen nākaꞌan ra chiꞌin ndra:
―Yuꞌu ra Seꞌe ñivi tāchi Ndioo, ni tiin ñivi yuꞌu. Ta yuꞌu ni kuꞌva na ña kaꞌni na. Ta ora keta uni kivi ña chìꞌi̱. Ta ni nataku ndikoi ―kàti ra.
Va töve nī chini vaꞌa ndra ma ña kàꞌan ra. Ta yaꞌa ndasii ndra ndakatuꞌun ndra nuu ma Jesuu.
Chāa ndra ma ñuu Capernaum. Ta ora kīꞌvi ndra tichi veꞌe, ta kīchaꞌa chìkatuꞌun Jesuu nuu ndra:
―¿Nayi nàtuꞌun taꞌan ndo itiꞌ vàchi ndo? ―kàti ra.
Va tàxiin kìndoo ndra, ti ndicha ña nàtuꞌun ndra takan ma tichi itiꞌ ña nda ndra kùxini tiá kua ndisaa ndra. Vaji töve nī kaꞌan ndra ña chìkatuꞌun ra, va chìto ra nayi nàtuꞌun taꞌan ndra tichi itiꞌ.
Tajan chūnandi Jesuu. Ta kāna ra ndi uchi uvi ma ndra jàkuaꞌa chiꞌin ra na kichi ndra nuu ra. Ta kīchaꞌa kàꞌan ra chiꞌin ndra:
―Tu ìyo iin yo kùuni kuxini, ndiakan kùu ndian nuu ndiꞌi nia. Ta juuni ndiakan kùu tindee taꞌan na, tandiꞌi ñivi ―kàti ra.
Tajan jūndii ra iin ravali maꞌñu ndra. Ta jākunandi ra ra nuu siꞌin ra. Ta nàkaꞌan tuku Jesuu nuu ndra:
―Nda yo kìꞌin kuenda ravali kàa takua kàa raꞌya kuendai, juuni kìꞌin na yi kuenda yuꞌu. Ta nda yo kìꞌin kuenda yuꞌu, ta yüvi maꞌii̱n ni kìꞌin na kuenda, ti juuni kìꞌin na kuenda tatái ra tāchi yuꞌu.
Ta teꞌen nākaꞌan Xuva:
―Matru, nda cheꞌe ndēꞌe ndi iin ra jàndaꞌa ñivi, va kàꞌan ra chiꞌin siviun. Ta takan tāva ra tati xaan ndiso ma ñivi. Va tava töve chàkunuu ra chiꞌin yo, yakan va nī chaꞌa ndi ña jàꞌa ra yi ―kàti ra.
Ta nākaꞌan Jesuu nuu ndra:
―Na väꞌaꞌ jàꞌa ndo, ña nī chaꞌa ndo jaꞌa ra yi, ti nïꞌiin ndian kùu jaꞌa iin ndatu kuendai, na küu kaꞌan na chatai.
Ndian tüvi kùuni kuati chiꞌin yo, juuni na ìyo na jaꞌa na ñamani nuu yo.
Nda ndian nikuuni kuꞌva na nuu ndo, vaji iin yachini takuii koꞌo ndo, tava chàkuu ndo chiꞌi̱n, ta ndicha ña kàꞌin ña ma Ndioo ni kuꞌva yaꞌvi na.
’Tu ìyo iin ndiakuati ña chìnuni ña kàꞌin, va kēta iin rachaꞌnu nuu na ta jànaꞌa ra kuati nuu na, ta juuni jāꞌa ma ndiakuati kuati ndia. Vaꞌa ga tuva jakuꞌun na ma rachaꞌnu tichi takuii tañuꞌu chiꞌin iin yoso ndikun sukun ra, ta takan kuvi ra.
Tu jaꞌun kuati chiꞌin iin chiyo ndaꞌun, na kaꞌndaun yi, ikan na kindaa kuati jàꞌun. Vaꞌa ga chiꞌin iin chiyo ndaꞌaniun, ña kuꞌun andivi nuu koo nditoun ndisaa kivi, kua chiꞌin ni nduvi yi kuꞌun andayaꞌ nuu küu ndaꞌva ñuꞌú.
Ta ndakan kùu nuu töve chìꞌí tindaku, ta küu ndaꞌva ñuꞌú.
Tu jaꞌun kuati chiꞌin iin chiyo chaꞌun, na kaꞌndaun yi, ikan na kindaa kuati jàꞌun. Vaꞌa ga chiꞌin iin chiyo chaꞌun ña kuꞌun andivi nuu koo nditoun ndisaa kivi kua chiꞌin ni nduvi yi kuꞌun andayaꞌ nuu küu ndaꞌva ñuꞌú.
Ta ndakan kùu nuu töve chìꞌí tindaku, ta küu ndaꞌva ñuꞌú.
Tu jaꞌun kuati chiꞌin iin chiyo tinuu̱n, na tavaun yi, ikan na kindaa kuati jàꞌun. Vaꞌa ga chiꞌin iin chiyo tinuu̱n kiꞌviun nuu chàꞌnda Ndioo tiñu, kua chiꞌin ni nduvi yi kuꞌun andayaꞌ
nuu töve chìꞌí tindaku ta küu ndaꞌva ñuꞌú.
’Vati ndisaa yo ni ndeꞌe tundoꞌo, ti takan kùuni ma Ndioo ña kùvaꞌa yo takua kùvaꞌa ndayu jàꞌa ñií.
Vaꞌa ma ñií. Vatu naa ña uꞌvá yi, ta küu jàvaꞌa yo yi inga chaꞌaꞌ. Yakan va na koo vaꞌa ndo chiꞌin taꞌan ndo ta chiꞌin inga ñivi takua asin ndayu jàꞌa ñií.
Takan kūu ta kēe Jesuu ñuu Capernaum. Ta kuàꞌan ra itiꞌ ñuꞌuꞌ Judea, ña kàndii nda inga chiyo yuta Jordán. Ta ora chāa ra ndakan, ta ikan kīchaꞌa kùtiꞌvi ndiko kuaꞌaꞌ ñivi. Ta ikan kīchaꞌa ndiko ra jànaꞌa ra nuu na kua takani jànaꞌa ra.
Ta yakan va ora kīchaꞌa Jesuu jànaꞌa ra, ta nunuuni chākoyo ndra fariseu nuu ndaa ra. Ta teꞌen kīchaꞌa ndra chìkatuꞌun ndra nuu ra, ti kùuni ndra kiꞌin ndra kuꞌva ra:
―¿A vaꞌa ña ndàkoo yo ñasiꞌo? ―kàti ndra.
Teꞌen chīkatuꞌun ndra nuu ra, ti kūuni ndra tisokuati ndra ra.
―¿Naja kua kàꞌan ma tutu Ndioo tāa Moisés tajiꞌna? ―kàti Jesuu nuu ndra.
Ta teꞌen nākaꞌan ndra:
―Aan, va chāꞌa Moisés ña kuu ndakoo yo ñasiꞌo tuva jàndovaꞌa jiꞌna yo iin tutu ña kàꞌan ña ndàkoo yo ñasiꞌo ―kàti ndra.
Ta teꞌen nākaꞌan tuku Jesuu nuu ndra:
―Takan tāa Moisés, ti yaꞌa ndava xini ndo.
Ti ora jātuvi Ndioo ma ñuñivi, juuni jāꞌa ra raꞌii ta ñaꞌa.
Yakan va vaꞌani tuva ndàkoo ra tatá ra chiꞌin maꞌá ra, ta tàndaꞌa ra chiꞌin ñasiꞌi ra.
Ta ni nduvi vi kùu vi iin ñivini. Yakan va yüvi uvi vi kùu vi, ti ni ndoꞌiin vi ta kùu vi iin ñivini.
Yakan va na väꞌaꞌ, ña ndàkoo yo vi tuva cha jāndoꞌiin Ndioo yo chiꞌin vi.
Takan kūu ta ora kīꞌvi ndra tichi iin veꞌe, tajan kīchaꞌa chìkatuꞌun ndra jàkuaꞌa chiꞌin Jesuu nuu ra chaꞌaꞌ ma tuꞌun nàtuꞌun ra chiꞌin ndra.
Ta teꞌen nàkaꞌan Jesuu chiꞌin ndra:
―Nda ra nikuuni tu ndàkoo ra ñasiꞌi nunuu ra ta kìꞌvi ra chiꞌin inga ña, iin kuati jàꞌa ra chata ñasiꞌi nunuu ra.
Ta nda ñaꞌaꞌ nikuuni tu ndàkoan iian ta kìꞌvian chiꞌin inga ra, juuni jàꞌa ña kuati chata ra nunuu chūndaka ña ndia.
Takan kūu ta chāndaka na ndiakuati nuu Jesuu, na keꞌe ra na. Ora ndēꞌe ndra jàkuaꞌa chiꞌin ra ña jàꞌa na, ta kīchaꞌa ndra kàꞌan ndra:
―¡Na jäꞌa ndo teꞌen! ―kàti ndra chiꞌin ma ñivi ndàꞌa ma ndiakuati.
Yakan va ora ndēꞌe Jesuu ña jàꞌa ndra, ta kùxaan ra chiꞌin ndra. Ta kīchaꞌa kàꞌan ra nuu ndra jàkuaꞌa chiꞌin ra teꞌen:
―¡Kuꞌva ndyoꞌo, na kichi ma ndiakuati nui! ¡Ta na käsi ga ndo itiꞌ vàchi na! Ti ma ñivi ìyo nuu chàꞌnda Ndioo tiñu indukuni kàa na kua kàa ma ndiakuati.
Ta yuꞌu kàꞌin chiꞌin ndo, ti ma ndiakuati jàꞌa tiñu chàꞌnda tatá na nuu na, ta juuni takan ìyo yi ña kuꞌva yo kaꞌnda Ndioo tiñu nuu yo ―kàti Jesuu chiꞌin ndra.
Tajan chīso ndio ra ma ndiakuati, ta jāꞌií ra xini na chiꞌin ndaꞌaꞌ ra.
Takan kūu ta ora ni kuꞌun tuku Jesuu, ta endee chìnu iin raꞌii chāa ra nuu ra. Ta chūnandi chiti ra nuu kuàꞌan Jesuu. Ta teꞌen kīchaꞌa chìkatuꞌun ra nuu Jesuu:
―¡Yoꞌo matru vaꞌa! ¿Nayi kuu jàꞌi ta chài nuu koo nditoi ndisaa kivi? ―kàti ra.
Ta teꞌen nākaꞌan Jesuu nuu ra:
―¿Ta naja kàꞌun ña kùi ra vaꞌa, ta uvani ra vaꞌa ìyo? Ta ma ra vaꞌa kùu Ndioo.
¿A cha chìtoun ma tuꞌun kàꞌan Ndioo nuu tutu tāa Moisés tatiempu? Teꞌen kàꞌan yi nuu ma tutu ikan: “¡Na käꞌniun ñivi! ¡Na kïꞌviun chiꞌin ñaꞌaꞌ yüvi ñasiꞌun! ¡Na süꞌun ndatiñu ñivi! ¡Na käꞌun tuꞌun vata chata ñivi! ¡Na jändaꞌviñaꞌun ñivi! ¡Ta na tiñuꞌu̱n tatáun chiꞌin maꞌun!” ―Takan kāti Jesuu nuu ra.
Ta teꞌen nākaꞌan tuku ra chiꞌin Jesuu:
―Matru, cha jāꞌi tandiꞌi yi nda ora kūi rayoko ―kàti ra.
Ta ora kāꞌan ra takan ta kīchaꞌa ndèꞌe Jesuu nuu ra, ta nduvaꞌa kuii kùndaꞌvini ra ra. Ta kīchaꞌa Jesuu kàꞌan ra teꞌen chiꞌin ra:
―Ìyo iin nakuyi takäaga jaꞌun. ¡Na kuꞌu̱n kuxiko ndiꞌun ndatiñu̱n! ¡Ta kuꞌvaun ma xuꞌunꞌ nuu ñivi ndaꞌvi! Takan ìyo yi ña jàꞌun, ikan koo ña kuikaun andivi. ¡Ta kichiun ta kuꞌu̱n chatai itiꞌ kuàꞌin! ―Takan kāti ra.
Ta ora chīni ra ña kàꞌan Jesuu, ta nduvaꞌa kuii ndaꞌvi kùuni ra ti küu jaꞌa ra yi, ti yaꞌa kuika ra. Yakan va kuàꞌan ra.
―Yaꞌa ndetiñu ta kùu kiꞌvi ndra kuika nuu chàꞌnda Ndioo tiñu ―kàti ra.
Ta ndava yùꞌvi ndra jāꞌa ma tuꞌun kàꞌan ra. Yakan va teꞌen nākaꞌan ndiko Jesuu chiꞌin ndra:
―Ndyoꞌo xaa, yaꞌa ndetiñu ta kùu chaa yo nuu chàꞌnda Ndioo tiñu.
Chakùu tiá ndetiñu yàꞌa iin kameyu xeꞌe iin kutiku, kua iin ra kuika ña chàa ra nuu chàꞌnda Ndioo tiñu ―kàti Jesuu.
Takan kūu ta ora chīni tuku ndra ña kàꞌan Jesuu takan tiaga yùꞌvi ndra, ta teꞌen kīchaꞌa chìkatuꞌun taꞌan ndra:
―¿Tu takan kùu yi, yo kùu kakú tuva takan? ―kàti ndra.
Ta kīchaꞌa ndèꞌe ma Jesuu ndra, ta teꞌen kīchaꞌa nākaꞌan ra:
―Küu kakú ñivi, jàꞌa juuni ma na, va Ndioo kùu jakakú ra na. Ti ndisaa nakuyi kùu jaꞌa ra ―kàti ra.
Ta teꞌen kīchaꞌa nākaꞌan Petuꞌ:
―Va ndyuꞌu cha ndākoo ndi ndisaa ña ìyo nuu ndi. Ta tāndikun ndi chataun ―kàti ma Petuꞌ.
Ta teꞌen nākaꞌan Jesuu:
―Ndichai ña kàꞌin chiꞌin ndo. Nda ndian nikuuni tuva ndakoo na tandiꞌi ndatiñu na jàꞌi, ña kùuni na kuꞌun na chatai, ti kùuni na katituꞌun na ma tuꞌun vaꞌa kàꞌin ña naja jàkakú Ndioo ma ñivi ñuñivi. Titu chaꞌaꞌ yuꞌu ndākoo na veꞌe na, ñivi taꞌan na, maꞌá na, tatá na, seꞌe na, ta ñuꞌuꞌ na,
ndiakan ni niꞌi na kuaꞌaꞌ ga veꞌe na, ñivi taꞌan na, maꞌá na, tatá na, seꞌe na, ta ñuꞌuꞌ na ñuñivi iꞌya inga chaꞌaꞌ, vaji yaꞌa ndèꞌe na tundoꞌo. Ta ma ñuñivi vàchi ni koo ndito na ndisaa tiempu jàꞌa Ndioo.
Ma ñivi yoso nuu vitin ni kakuu itiꞌ chata. Ta ñivi chàkuu itiꞌ chata vitin, ni kakuu itiꞌ nuu.
Takan kūu tajan kēe ndio ndra kàchaꞌan ndra itiꞌ ñuu Jerusalén. Ta yoso nuu Jesuu kuàꞌan ra itiꞌ nuu ma ndra jàkuaꞌa chiꞌin ra. Va ma ndrakan ndava yùꞌvi ndra ña kuàꞌan ndra itiꞌ chata ra. Ta juuni ndasii ma inga ñivi kuàꞌan itiꞌ chata ndra ndia. Takan kūu tajan ndēꞌe Jesuu itiꞌ chata ra, ta kāna ra ma ndi uchi uvi ndra jàkuaꞌa chiꞌin ra na kee siin ndra chiꞌin ra, ti kùuni ra katituꞌun ra nuu ndra niyi ni taꞌan ra. Takan kūu tajan teꞌen kīchaꞌa kàꞌan ra chiꞌin ndra:
―Cha chìto ndo ti itiꞌ iꞌya kùu itiꞌ kuàꞌan ñuu Jerusalén. Ta yuꞌu ra kùu Seꞌe ñivi tāchi Ndioo, ni kuꞌva ñivi yuꞌu nuu ndra chàꞌnda tiñu nuu sutu chiꞌin ma ndra kùu matru jàkuaꞌa tutu Ndioo. Ta ndrakan kàꞌan ndra ña na kaꞌni ndra yuꞌu, ta ni kuꞌva ndra yuꞌu nuu ñivi kīchi inga ñuu.
Ta ni kuàtuꞌun na yuꞌu. Ta ni tivi sii na yuꞌu. Ta ni kani na yuꞌu chiꞌin yoꞌo. Ta ni kaꞌni na yuꞌu ndia. Ta tichi uni kivi nataku ndikoi ―kàti Jesuu.
Ta jāyatin Jandiau ta Xuva, ndra seꞌe Zebedeu nuu Jesuu. Ta kīchaꞌa kàꞌan ndra nuu ra:
―Matru, kùuni ndi ña jaꞌun iin ñamani nuu ndi ña ni ndakan ndi nuu̱n ―kàti ndra.
Ta kīchaꞌa kàti Jesuu:
―¿Nayi kùuni ndo ña jàꞌi chaꞌaꞌ ndo?
Ta kàꞌan ndra:
―Ora chaun nuu niꞌun ndatu̱n, na kuꞌvaun ndatu̱n nuu ndi. Ta iin ndi, kunandi chiyo kuaꞌun, ta inga ndi kunandi chiyo satiun ―kàti ndra.
Ta kīchaꞌa kàꞌan Jesuu:
―Tüvi chìto ndo nayi chìkan ndo. ¿A kundee ndo koꞌo ndo ña uva ni koꞌi? ¿A kuu kunduta ndo indukuni kua ni kundutai?
Takan chīkatuꞌun ra nuu ndra ti kàꞌan ra ti tundoꞌo ni ndeꞌe ra.
Ta nākaꞌan ndra:
―¡Kùu yi! ―kàti ndra.
Ta kàꞌan tuku Jesuu:
Va na küu kuꞌvai kunandi ndo chiyo kuaꞌi a chiyo sati̱n, ti cha kāchin ra Ndioo tatái ndian kunandi yi.
Ta ora chīni ndi uchi taꞌan ma ndra jàkuaꞌa chiꞌin ra ña kàꞌan ndra, ta kūxaan ndra chiꞌin Jandiau ta chiꞌin Xuva ndia.
Va kāna ma Jesuu ndra ta kīchaꞌa ra kàꞌan ra nuu ndra:
―Cha chìto ndo ña ìyo ndra chàꞌnda tiñu nuu ñivi yüvi judíu. Ta ndrakan yaꞌa kini jàꞌa ndra nuu ñivi chàꞌnda ndra tiñu, ti kùuni ndra jakaꞌnu ndra ndra tiá.
Va chiꞌin maa ndo na jäꞌa ndo takan. Ma ra kùuni jakaꞌnu ra ra tiá, ta kùu ra, ra nuu ndiꞌinia kua ndisaa ndo. Ta jàꞌa ra tiñu nuu ndo.
Ta ma ra kùuni kuxini ndo na kumusu ndo ra.
Ti ni yuꞌu ra Seꞌe ñivi tāchi Ndioo töve vàchi̱ ña na jaꞌa ñivi tiñu nui, ti vàchi̱ tìndei ñivi. Ta ni kuvi̱ ti yakan kùu yaꞌvi̱ ña na kakú kuaꞌaꞌ ñivi ―kàti Jesuu.
Tajan chāa Jesuu chiꞌin ndra jàkuaꞌa chiꞌin ra ñuu Jericó. Ta ora kēe ndra ma ñuu ikan chiꞌin kuaꞌaꞌ ñivi, ta ikan chìkan iin ra kuaá xuꞌunꞌ nuu nàndi ra yuꞌu itiꞌ. Ta rakan nàni ra Bartimeo, seꞌe Timeo.
Ta ora chīni ra ña juu Jesuu ra ñuu Nazaret vàchi, ta kīchaꞌa ma ra kuaá kànachaa ra. Ta kàti ra:
―¡Yoꞌo tata rachaꞌnu David na kundaꞌviniun yuꞌu! ―kàti ra.
Ta kuaꞌaꞌ na kàꞌan nuu ra:
―¡Taxiin koo yuꞌu̱n!
Va töve jāchiꞌin ra ña kàꞌan na. Ta kānachaa ra tiá niꞌi:
―¡Yoꞌo tata rachaꞌnu David na kundaꞌviniun yuꞌu! ―kàti ra.
Tajan chūndaa Jesuu. Ta kīchaꞌa ra kàꞌan ra:
―¡Na kana ndo ra!
Tajan cha kāna ndio ndra ra ta kàꞌan ndra:
―¡Xaa, ndeta! Ti kàna ra ñu̱n ―kàti ndra.
Tajan ra kuaá, jāxiin ra jaꞌma ìyo chata ra, ta uvaa ndāva ra, ta chāa ra nuu ndaa Jesuu.
Ta chīkatuꞌun Jesuu nuu ra:
―¿Nayi kùuniun ña jaꞌi chiꞌun? ―kàti ra.
Ta nākaꞌan ma ra kuaá:
―Matru, kùuni̱ ña jandovaꞌun tinui, ikan na kuu ndeꞌi ―kàti ra.
Ta kàꞌan ndiko Jesuu:
―¡Na kuꞌun, ti chìnuniun ña kàꞌin! Yakan va cha ndāꞌun ―kàti ra.
Ta ora ikani kùu nandeꞌe ma ra kuaá. Ta kuàꞌan ra chata Jesuu itiꞌ kuàꞌan ra.
Ora chani kuyatin ndra ñuu Jerusalén, jiꞌna yāꞌa ndra ñuu Betania chiꞌin ñuu Betfagé nuu ìyo yuku Olivu. Ta ni tachi Jesuu uvi taꞌan ndra jàkuaꞌa chiꞌin ra itiꞌ nuu.
Ta kàꞌan ra chiꞌin ndra:
―¡Kuaꞌan ndo ma kuariya ikani! Ta ora kiꞌvi ndo tichi kuariya ikan, ta ndeꞌe ndo iin burru ndikun ña nïꞌiin na takäꞌan koso ri. ¡Ndachi ndo ri! ¡Ta keñuꞌu ndo ri kichi ndo!
Ta takan kūu ta kēe ndio ndra kuàꞌan ndra. Ta nātaꞌan ndra ma burru ndikun ri iin chaꞌaꞌ yutun vetoꞌo yatini iin yuveꞌe. Tajan ndāchi ndra yi.
Ta chīkatuꞌun iin ma ndra kaꞌìin ikan:
―¿Nayi jàꞌa ndo? ¿Ta naja ndàchi ndo ma burru? ―kàti ndra.
Ta nduvi taꞌan ndra jàkuaꞌa chiꞌin Jesuu, kāti ndra naja kua kāꞌan Jesuu chiꞌin ndra.
Ta nākaꞌan ndra ìyo ikan:
―¡Vaꞌani! ¡Kuàꞌan ndo, tuva takan!
Tajan jūndii ndra jaꞌma ndra chata ma burru. Ta kēñuꞌu ndra ri kuàꞌan ndra nuu Jesuu. Ta chākoso ma Jesuu ri kuàꞌan ra itiꞌ ñuu Jerusalén.
Ta kuaꞌaꞌ ñivi chākin jaꞌma isukun na tichi itiꞌ kuàꞌan Jesuu. Ta inga na kāni ndoyo soko yutun ña chāꞌnda na tichi kuꞌu itiꞌ kuàꞌan ra.
Ta takua kàꞌan ma ndian kuàꞌan itiꞌ nuu ra, ta takan kàꞌan ma ndian kuàꞌan itiꞌ chata ra:
―¡Yaꞌa jàkaꞌnu yo Ndioo! ¡Yaꞌa jàkaꞌnu yo ndèꞌo, ra vàchi kuenda Rachaꞌnu chitoꞌo yo!
¡Yaꞌa jàkaꞌnu yo ra vàchi! Ti ni kaꞌnda ra tiñu takua chāꞌnda rachaꞌnu David tiñu, tatiempu. David kùu ñivi yo. ¡Na jakaꞌnu yo ra Ndioo nàndi andivi! ―nàtuꞌun na chaꞌaꞌ Jesuu.
Ta chāa Jesuu ñuu Jerusalén. Ta kīꞌvi ra tichi kora veñuꞌu kaꞌnu ikan. Ta ndèꞌe ra teꞌen, tikan. Tajan kēe ra kuàꞌan ndiko ra chiꞌin ndi uchi uvi ndra jàkuaꞌa chiꞌin ra ñuu Betania, ti cha kuaa kùu yi.
Ta ora kūndichin inga kivi ta kēe ndra ñuu Betania. Ta kuàꞌan ndra itiꞌ ñuu Jerusalén. Ta Jesuu kōyo soko ra.
Ta chika ndēꞌe ra iin nuu ndaa yutun higu ña cha nūma. Ta chāndeꞌe yatin ra nuu ndaa run a kaꞌìin chiti higu nuu run. Va tüvi vu. Kaꞌìin va mamaa ndaꞌani run, ti takäaga kutaꞌan tiempu koo chiti run.
Yakan va kàꞌan ra chiꞌin ma yutun ikan:
―Tiá itiꞌ nuu, nïꞌiin ga ñivi na kächi ga chitiun ―kàti ra.
Ta ma ndra jàkuaꞌa chiꞌin ra, chīni ndra ña kāꞌan ra.
Ta ora cha chāa ndra ñuu Jerusalén ta kīꞌvi ndra tichi kora veñuꞌu kaꞌnu. Ta kīchaꞌa Jesuu jàkunu ra ma ñivi xìko chiꞌin ñivi jàta. Ta jānduva ra ma mesa ma ndian sàma xuꞌunꞌ nuu ñivi. Ta jānduva ra mesa ma ndian xìko livi ndia.
Ta tüvi chàꞌa ra ña yaꞌa ñivi ndiso ndatiñu tichi kora veñuꞌu ikan.
Ta teꞌen kīchaꞌa ra jànaꞌa ra nuu ñivi ikan:
―Teꞌen kàꞌan ma tutu Ndioo ―kàti ra― “Veꞌe iꞌya kùu veꞌe Ndioo. Ñivi ìyo ndisaa ñuu ñuñivi, iꞌya kùu kàꞌan na chiꞌin Ndioo”, kàti tutu Ndioo. Ta ndyoꞌo jàꞌa ndo yi iin veꞌe ndra suꞌu ―kàti Jesuu.
Takan kūu ta chīni ndra sutu chaꞌnu chiꞌin ndra jàkuaꞌa tutu Ndioo ña jànaꞌa ra. Ta nànduku ndra naja kua jàꞌa ndra ña kaꞌni ndra ra, va yaꞌa yuꞌvi ndra ndèꞌe ndra ra. Ti nduvaꞌa kuii kuaꞌaꞌ ñivi chìsii na ña jànaꞌa ra nuu na.
Ta ora kīꞌvi ña kuaa ta kēe ndiko Jesuu ñuu chiꞌin ndra jàkuaꞌa chiꞌin ra. Ta kuàꞌan ndra inga ñuu.
Ta ora naꞌani inga kivi kuàꞌan ndiko ndra itiꞌ ñuu Jerusalén. Ta ora yāꞌa ndra yatini xiin ma yutun higu. Ta ndēꞌe ndra ña nàtii run.
Tajan chākuꞌuni ma ra nàni Petuꞌ ña kāꞌan Jesuu chiꞌin run. Ta kàꞌan ra nuu Jesuu:
―¡Matru! ¡Ndeꞌe yutun higu ña kānduvaꞌun, ti cha nàtii run!
Tajan nākaꞌan Jesuu nuu ndra:
―¡Na chinuni ndo ña kàꞌan Ndioo!
Ndicha ña kàꞌin ti tu ìyo ndian kàꞌan chiꞌin yuku chiña: “¡Na kundachiyoun chiña, ta kuàꞌan tichi tañuꞌu!” Ta na jäxiin ndo anima ndo, ti na chinuni ndo ti ña taꞌan yi va kàꞌan ndo, ta takan ni taꞌan yi.
Ta ora kàꞌan ndo chiꞌin Ndioo tu jànaa ndo kuati jàꞌa inga ñivi chaꞌaꞌ ndo, ta juuni jànaa Ndioo ma kuati jàꞌa ndo ndia.
Va tu töve jànaa ndo kuati jàꞌa inga ñivi chiꞌin ndo, juuni töve ni janaa Ndioo ma kuati ndo ndia ―kàti ra.
Ta ora chīnu kàꞌan ra ta kàchaꞌan ndiko ndra itiꞌ ñuu Jerusalén. Ta juuni chàkunuu Jesuu tichi kora veñuꞌu kaꞌnu. Ta chājayatin ndra sutu chàꞌnda tiñu chiꞌin ndra jàkuaꞌa tutu Ndioo ta chiꞌin inga ndra chaꞌnu nuu ndaa Jesuu.
Ta teꞌen chīkatuꞌun ndra nuu ra:
―¿Ta yo tāchi ñu̱n ña jàꞌun teꞌen? ¿Ta yo chāꞌa ndatu nuu̱n? ―kàti ndra chiꞌin ra.
29-30 Ta kīchaꞌa Jesuu kàꞌan ra:
―Ta jiꞌna kùuni ndakatuꞌin iin nakuyi nuu ndo ndia. ¿Yo tāchi Xuva ña jàkunduta ra? ¿A Ndioo, a ñivi? ¡Na kati ndo nui! Tu jiꞌna kati ndo ña chìkatuꞌin nuu ndo, tajan kati̱ yo chāꞌa ndatu ña jāꞌi teꞌen ―kàti Jesuu.
Ta kīchaꞌa ndra natuꞌun xeꞌe taꞌan ndra:
―Tu katio ña Ndioo tāchi ra, ta kati ra: “¿Ta naja nī chinuni ndo ña kàꞌan ra, tuva takan?”
Tatu katio ña ñivi tāchi ra, ta kuxaan ñivi yo, ti ndisaa na kàꞌan na ti ndicha Xuva kùu iin ra kàꞌan chiꞌin tuꞌun yuꞌu Ndioo.
Yakan va kàꞌan ndra nuu Jesuu:
―Töve chìto ndi yo tāchi ra.
Ta nākaꞌan Jesuu:
―Ta ni yuꞌu na käti̱ yo chāꞌa ndatu ña jāꞌi teꞌen ―kàti ra.
Takan kūu ta teꞌen kīchaꞌa Jesuu kàꞌan ra iin kuꞌva nuu ndra:
―Chīyo iin ra tāchi kuaꞌaꞌ yokuꞌu uva. Ta jāꞌa ra iin kora nuu tāchi ra ma yokuꞌu uva, ikan na kïꞌvi kiti, ni ñivi nuu kàa yi. Ta jāꞌa ra iin yavi nuu ni taan ra takuii ma uva, ti ikan ni jaꞌa ra vinu. Ta juuni jāꞌa ra iin lomara sukun, ikan na kuu ndeꞌe ra ndisaa yuꞌu ma uva tāchi ra. Takan kūu ta jākilaa ra yi nuu ndra jàtiñu chiꞌin ra. Ta kēe ra kuàꞌan ra iin nuu chika.
Ta ora kēta ma tiempu ña chītí ma uva, ta tāchi ra iin ra musu ra ña kuàkiꞌin sava ma ñaꞌa ra.
Va nī niꞌi ra yi, ti java kāni ndra ra. Ta tāchi ndiko ndra ra kuàꞌan ra nuu ma ra chàꞌnda tiñu nuu ra.
Ta ikan tāchi tuku ra inga ra. Ta juuni kāni ndra ra. Ta tākueꞌe xini ra jāꞌa ndra.
Ta ikan jan tāchi ra inga ra, ta rakan va chāꞌni ndra. Tajan tāchi ra tiá kuaꞌaꞌ ndra. Ta juuni kuaꞌaꞌ ndra tākueꞌe ta kuaꞌaꞌ ndra chāꞌni ndra ndia.
’Ta ikan kīndoo uvania ra yaꞌa kùuni ra ndeꞌe ra. Ta rakan ti seꞌe ra kùu ra. Tajan tāchi ndio ra ra nuu ndiꞌi nia ti kùuni ra: “Ti töve nayi jaꞌa ndra chiꞌin seꞌo, ti seꞌe maa yo kùu ra. Yakan va ni tiñuꞌu ndra ra.” Takan kùuni ma tatá ra niku.
’Ta ora chāa ra ma nuu kaꞌìin ma ndra jàtiñu. Ta teꞌen kīchaꞌa ndra nàtuꞌun taꞌan ndra: “Ra vàchi ikan kùu ma ra ni kindoo chiꞌin ndisaa ma ñuꞌuꞌ. Yakan va na kaꞌnio ra ta kindoo yo chiꞌin ndisaa ñaꞌa ra”, kàti ndra.
Tajan tīin ndra ra. Ta chāꞌni ndra ra. Ta jākuita ndra ñundaꞌyu ra chata kora nuu kàa ma uva ―kàti Jesuu.
Takan kūu ta teꞌen nākaꞌan tuku Jesuu:
―¿Ta nayi ni jaꞌa ma ra chitoꞌo ma yokuꞌu uva chiꞌin ma ndra jàꞌa kuenda vu?, kùuni ndo. ¿A ni kuꞌun ra ta kaꞌni ra ndra jàtiñu chiꞌin ra, ta ni jakilaa ra yi nuu inga ndra?, kùuni ndo.
’¿A takäꞌan jakuaꞌa ndo tutu Ndioo ña kàꞌan teꞌen:
Yuu jāchiyo ma ndra jàndovaꞌa veꞌe
kùu ma yuu tiá kaꞌnu kua ndisaa yi?
Ta yakan jāꞌa ma ra chitoꞌo yo.
kàꞌan tutu Ndioo ―kàti Jesuu.
Ta ndrakan ikan kūuni ndra tiin ndra ra, ti chìto ndra ti kàꞌan ra kuꞌva ikan chata ndra. Va tava yūꞌvi ndra ma ñivi kaꞌìin ikan. Ta yakan va töve nani jāꞌa ndra chiꞌin ra. Ta kuàꞌan ndra.
Tajan tāchi na ndra fariseu chiꞌin ndra chàkunuu chiꞌin Herode nuu Jesuu, tajan na jaꞌa ndra ña na kàꞌan ra iin tuꞌun väꞌaꞌ, ta niꞌi ndra kua kuu tiso ndra kuati chata ra.
Tajan chàa ndra ta chīkatuꞌun ndra nuu ra:
―Matru, chìto ndi ti yoꞌo va kàꞌan tuꞌun ndaa, ta töve yuꞌviun ndeꞌun ña kàꞌan inga ñivi. Ti tüvi sàma ndeꞌun ndian kuika, a ndian ndaꞌvi, ti indukuni ndèꞌun na. Ti jànaꞌun itiꞌ vaꞌa ña kuꞌun ma ñivi nuu Ndioo. ¿Ta yakan va naja kua kàtiun? ¿A vaꞌa ña kaꞌnda ndi kuenda nuu ra kùu kalechaꞌnu ñuu Roma? ¿A vaꞌa, a väꞌaꞌ? ―kàti ndra nuu Jesuu.
Va tava cha nākoto ma Jesuu ti vata ndra, yakan va teꞌen nākaꞌan ra:
―¿Ta naja jàndaꞌviñaꞌa ndo yuꞌu? ¡Kuàkiꞌin ndo iin xuꞌunꞌ ta janaꞌa ndo yi nui! ―kàꞌan Jesuu.
Ta ndaꞌa ndio ndra yi chāa ndra nuu Jesuu. Ta teꞌen nākaꞌan ndio Jesuu nuu ndra:
―¿Ta yo naꞌna ndaa chata ma xuꞌunꞌ iꞌya? ¿Ta yo sivi ndiso yi?
Ta nākaꞌan ndra:
―Naꞌna kalechaꞌnu ñuu Roma kùu yi.
Tajan teꞌen nākaꞌan ndio Jesuu nuu ndra:
―¡Na kuꞌva ndo ña kùu ñaꞌa ma ra kalechaꞌnu nuu ra, ta kuꞌva ndo ña kùu ñaꞌa Ndioo nuu Ndioo! ―kàti ra.
Ta ndava yuꞌvi ma ñivi jāꞌa ma ña kàꞌan Jesuu.
Takan kūu tajan kuàndeꞌe ma ñivi Saduceu ma Jesuu, ti ma ñivi ikan tüvi chìnuni na ña nàndoto ndiko ñivi ndií. Yakan va teꞌen chìkatuꞌun ndra nuu ra:
―¡Yoꞌo Matru! Rachaꞌnu Moisés tāa ra iin tutu tatiempu. Ta ma tutu ikan teꞌen kàꞌan yi: “Tu iin raꞌii chīꞌí ra, ta tüvi nī chïyo nïꞌiin seꞌe ra chiꞌin ñasiꞌi ra. Tajan ndàkiꞌin ra yani ma ra chīꞌí juuni ma ña ndaꞌvi ikan. Ta tàndaꞌa ra chiꞌan. Ta takan ni koo seꞌe ma ra chīꞌí, jāꞌa ma ra yani ra.” Takan kāti Moisés.
Ta takan chīyo ucha taꞌan ndra ña juuni yani ndra. Ta ma ra nunuu jiꞌna ra tāndaꞌa, ta nïꞌiin seꞌe ra nī chiyo. Ta chīꞌí ra.
Ta ikan ndākiꞌin inga yani ra ña. Ta indukuni nī chiyo nïꞌiin seꞌe ra chiꞌan. Ta chīꞌí ra ndia. Ta juuni tāndaꞌa ña chiꞌin ra uni.
Ta indukuni tāꞌan ra takua tāꞌan ndi ucha taꞌan ndra. Yakan va nïꞌiin ndra nī chiyo seꞌe chiꞌan, ta chīꞌí ndra. Ta kēta iin kivi ña chīꞌí ma ñaꞌa ndia.
¿Ta ora kèta ma kivi nàtaku ndiko ma ñivi chìꞌí, nda ndra kùu iian ndakan?, kùuniun, ti cha tāndaꞌa ndi ucha ndra chiꞌan ―kàti ndra.
Tajan teꞌen nākaꞌan Jesuu chiꞌin ndra:
―¿Ta ndyoꞌo naja tüvi chìnuni ndo ña vaꞌa kàꞌan tutu Ndioo? Ta töve chìto ndo ña ìyo ndatu Ndioo ndia.
Yakan va ora nàtaku ndiko ma ndian ndií, ni ndraꞌii ta ni ñaꞌaꞌ na tändaꞌa vi. Ta vii koo na takua ìyo ma tati vaꞌa jàꞌa tiñu nuu Ndioo andivi.
Ta vitin kùuni̱ janaꞌi nuu ndo ña nàtaku ndicha ma ndian ndií. ¿A tüvi chàkuꞌuni ndo naja kua kàꞌan ma tutu tāa Moisés tajiꞌna? Rakan teꞌen tāa ra yi, ora chāndeꞌe ra nuu kàyu iñu nduꞌva. Ta ikan kīchaꞌa kàtituꞌun Ndioo nuu ma Moisés teꞌen: “Yuꞌu kùu Ndioo ña kùmi Abraham, ta juuni kùmi̱ Isaac, ta Jacob”, kàti Ndioo. Takan kāti ra ti vaji cha ìyo kuaꞌaꞌ kuiya chīꞌí ndra, va jānataku ndiko ra ndra.
Yakan va Ndioo kùu ma Ndioo ma ndian ndìtoni, ti cha nātaku ndiko ndra. Yakan va Ndioo kùu ra kuenda ndian ndìto, ta yüvi kuenda ndian ndií. Ta yakan va tüvi chànini ndo tuꞌun ndaa ―kàti Jesuu.
Takan kūu ta ikan kēta iin ra jàkuaꞌa tutu Ndioo. Ta jàꞌa ra kuenda ña vaꞌa nàtuꞌun Jesuu chiꞌin ma ñivi ikan. Yakan va ora chīni ra ña nàtuꞌun ma ñivi ikan, ta jāyatin ra ra. Ta kīchaꞌa chìkatuꞌun ra nuu ma Jesuu:
―¿Nda ley kùu ña kaꞌnu tiá kua ndisaa ma ley tutu Ndioo? ―kàti ra.
Ta kīchaꞌa nàkaꞌan Jesuu:
―Ma tuꞌun kaꞌnu tiá ña chāꞌa Ndioo nuu yo kàꞌan yi teꞌen: “¡Ndyoꞌo ñivi Israel! ¡Na kuuni ndo ma Ndioo chitoꞌo yo, ti uvani ra kùu ra!
Ta ma ley uvi ña chāꞌa Ndioo nuu yo va kàꞌan teꞌen: “¡Kùuni ndo ndeꞌe ndo ndian ìyo xiin veꞌe ndo takua kùuni ndo juuni maa ndo!” Yakan va nda tuꞌun nikuuni tüvi kaꞌnu yi tiá kua ndi uvi tuꞌun já kāꞌin iꞌya ―kàti Jesuu.
Takan kūu ta nākaꞌan tuku ma ra jàkuaꞌa tutu Ndioo:
―¡Yoꞌo matru! Yaꞌa vaꞌa kāꞌun ña ndicha kùu ma ña kāꞌun, ti uvani ma ra kùu Ndioo. Ta tüvi ìyo inga ra indukuni kua maa ra.
Ta kùunio ndeꞌo Ndioo chiꞌin ndisaa anima yo, ta chiꞌin ndisaa chinitunio, ta chiꞌin ndisaa ma ña ndeo ndia. Ta juuni kùunio ndeꞌo ñivi ìyo xiin veꞌo takua kùunio juuni maa yo. Ta yakan va tiá vaꞌa ña teꞌen kùunio ndeꞌo Ndioo kua kuꞌva yo kiti jàna yo, ta kaꞌmio ndri nuu ndaa chito naá ―kàti ma ra matru jàkuaꞌa tutu Ndioo.
Ta ora chīni ma Jesuu ña chiꞌin chinituni ra kāꞌan ra. Yakan va teꞌen nākaꞌan Jesuu nuu ra:
―Chani kuyatin kiꞌviun nuu chàꞌnda Ndioo tiñu ―kàti ra.
Ta ora chīnu nātuꞌun ra chiꞌin Jesuu ta nïꞌiin ga na, tüva nī chikatuꞌun inga nakuyi nuu Jesuu.
Ta ora ndaa Jesuu jànaꞌa ra nuu ñivi tichi kora veñuꞌu kaꞌnu, ta teꞌen chìkatuꞌun ra nuu na:
―¿Ta naja kàꞌan ma ndra matru jàkuaꞌa tutu Ndioo, ña tata ma rachaꞌnu David kùu Cristu?
Yakan va ma ra kùu Tati Ií Ndioo, chāꞌa ra ndatu ra nuu ma rachaꞌnu David ora kàꞌan ra. Takan kūu ta teꞌen kīchaꞌa David kàꞌan ra chiꞌin ma ndatu ikan:
Ma Rachaꞌnu Ndioo teꞌen nākaꞌan ra chiꞌin ma ra chitoꞌi Cristu:
“¡Naꞌa! ¡Kunandi chiyo kuaꞌi!
Ti iꞌya ni kuꞌvai ma ndatui nuu̱n,
nda kati kani ndoyoi ma ndian kànitaꞌan chiꞌun itiꞌ chaꞌun”, kàti Rachaꞌnu Ndioo.
Yakan va kùuni yi kaꞌan yi ti, vaji tata David kùu Cristu, va juuni chitoꞌo David kùu ra ndia ―kàti Jesuu nuu ma ñivi ikan.
Yakan va ndisaa ma ñivi kaꞌìin tichi kora veñuꞌu, yaꞌa chìsii na ña kàꞌan Jesuu takan.
Takan kūu ta teꞌen nākaꞌan Jesuu nuu ma ñivi ikan:
―¡Jaꞌa ndo kuenda nuu ndo chiꞌin ma ndra matru jàkuaꞌa tutu Ndioo! Ti chàtaꞌani ndra kakunuu ndra chiꞌin jaꞌma tacha, na tiñuꞌu ma ñivi ndra nuyaꞌvi.
Ta juuni nànduku ndra tayu kaꞌnu tiá kunandi ndra nuu chìyo viko ta tichi veñuꞌu ñivi judíu ndia.
Ta ndrakan, sùꞌu ndra ndatiñu ma ñivi kìndoo ndaꞌvi. Ta nàkuatu ndra nuu kaꞌìin kuaꞌaꞌ ñivi, ikan na kuuni na ña yüvi ndra suꞌu kùu ndra. Yakan va ndrakan ni ndeꞌe ndra kuaꞌaꞌ tundoꞌo ―kàti Jesuu.
Takan kūu ta inga kivi chūnandi Jesuu yatini nuu ndaa chatun nuu tìꞌi na xuꞌunꞌ ña jàꞌa ra kuenda naja kua tīꞌi na yi. Ta ora nàndi ra ndeꞌe ra ikan, ta chākoyo kuaꞌaꞌ ma ndian kuika. Ta tīꞌi na kuaꞌaꞌ xuꞌunꞌ tichi yi.
Ta nunuuni chāa iin ña kìndoo ndaꞌvi. Ta tīꞌan uvi taꞌan xuꞌunꞌ kuati tichi yi.
Yakan va ora ndēꞌe Jesuu ña tīꞌan yi, ta kāna ra ma ndra jàkuaꞌa chiꞌin ra, na kichi ndra nuu ra. Ta teꞌen kīchaꞌa kàꞌan ra chiꞌin ndra:
―Ndicha vaꞌa ti ña ndaꞌvi ikan, vaji tīꞌan tiani ma xuꞌunꞌ, va kuenda Ndioo kuaꞌaꞌ xuꞌunꞌ kùu yi. Ti chāꞌa ña ndisaa ma xuꞌunꞌ kùmian chiꞌin anima ña.
Ta ma ndian kuika ti vaji kuaꞌaꞌ xuꞌunꞌ tīꞌi na, va ña chàkoso nia kùu yi. Ta tiani xuꞌunꞌ kùu yi kuenda Ndioo. Ta yakan va ma ña ndaꞌvi ikan, tīꞌan tiaga xuꞌunꞌ tichi chatun kua ndisaa ma ndian kuika ―kàti Jesuu.
Takan kūu ta ora kēe Jesuu tichi veñuꞌu kaꞌnu, ta nākaꞌan iin ra jàkuaꞌa chiꞌin ra nuu ra:
―¡Yoꞌo, matru! ¡Ndeꞌe veñuꞌu kaꞌnu ndaa ikan! Ti yaꞌa vii kàa yi. Ta yaꞌa kaꞌnu yuu kandii chaꞌa yi ―kàti ra.
Ta nākaꞌan Jesuu nuu ra:
―Ndicha ti takan kàa yi vitin, va ni keta iin kivi ña nïꞌiin yuu kïndoo chata taꞌan yi, ti ni kekoyo ndisaa yi.
―¿Ta nda ora ni kichaꞌa yi? ¿Ta nda ña kuu yi ndeꞌo ora chani kichaꞌa yi? ―kàti ndra.
Ta kīchaꞌa nàkaꞌan Jesuu nuu ndra:
―¡Jaꞌa ndo kuenda nuu ndo koto jandaꞌviñaꞌa ñivi ndo!
Ti ni kichaa koyo ndian ni kaꞌan teꞌen: “Yuꞌu kùu ra Cristu”, ni kati na. Ta ni jandaꞌviñaꞌa na kuaꞌaꞌ ñivi.
’¡Na yüꞌvi ndo ora koto ndo ña kàꞌan ñivi ña ìyo kuati itiꞌ tikan a nda nikuuni! Ti takan ni kuu yi, vaji vitin tüvi ni ndiꞌi ma kuati ndeꞌo, va tiá itiꞌ nuu, ni ndeꞌo tiá yi.
Ti ni kanitaꞌan iin ñuu chiꞌin inga ñuu. Ta inga ñuu, ni jaꞌa yi kuati chiꞌin inga tuku ñuu. Ta ni kichi ña taan kuaꞌaꞌ ñuu. Ta ni ndeꞌo soko ndia. Ta nuu, já ni kichaꞌa tundoꞌo kùu yakan.
’¡Ta yakan va jaꞌa ndo kuenda nuu juuni maa ndo! Ti ni tiin na ndo ta ni kuꞌva na ndo nuu ndra kumi tiñu. Ta ndra kumi tiñu, ni kuꞌva ndio ndra ndo na kani na ndo tichi veñuꞌu. Ta ni kundaka ndra ndo nuu ndra kalechaꞌnu. Ta juuni kuꞌun ndo nuu inga ndra chàꞌnda tiñu, ikan na kuu katituꞌun ndo tuꞌin nuu ndra, chaꞌaꞌ ña chìnuni ndo ña jàꞌi.
Va jiꞌna ìyo yi ña katituꞌun ndo ma tuꞌun vaꞌa Ndioo nuu ndisaa ñuu ñuñivi.
¡Ta na näkanini ndo nda tuꞌun ni kaꞌan ndo ora kuꞌva na ndo ndaꞌaꞌ ndra kumi tiñu! Ti ora kaꞌìin ndo ikan, na kaꞌan ndo tuꞌun ni janaꞌa Ndioo. Ti Tati Ií Ndioo ni janaꞌa ma tuꞌun ni kaꞌan ndo.
Ta juuni ma kivi ikan, ni tiin ndra ndra yani ndra. Ta ni kuꞌva ndra ndra nuu inga ñivi, na kaꞌni na ndra. Ta juuni takan ni jaꞌa tatá ndra chiꞌin juuni seꞌe ndra. Ta juuni ni kanitaꞌan ñivi chiꞌin tatá na ta maꞌa na. Ta juuni ni kaꞌni na vi ndia.
Ta ni kuxaan ñivi ndeꞌe na ndo, ti chàkuu ndo chiꞌi̱n. Va ra kundeeni nda kati yaꞌa ma kivi ikan ni jakakú Ndioo ra.
’Ta tichi veñuꞌu ií ni kiꞌvi iin ña kini. Ta yakánꞌ ti yaꞌa xaani Ndioo ndeꞌe ra yi ña ni kee ra veñuꞌu kaꞌnu ti yaꞌa kini ni jaꞌa yi tichi veñuꞌu. Ta ndisaa ñivi ìyo ñuu Judea ora kuniánꞌ jaꞌánꞌ teꞌen, na kekunu na kuꞌun na itiꞌ yuku, ikan na kakú na. Ta ndian chìto jàkuaꞌa tuꞌun teꞌen, yaꞌa vaꞌa tuva kutunini na naja kua kàꞌan yi.
Ta ndian kaꞌìin siki veꞌe, na kïꞌvi na, ni ña täva na ndatiñu na tichi veꞌe na.
Ta ndian jàtiñu tichi kuꞌu na kïꞌvi na ñuu, ni ña kükiꞌin na jaꞌma na ndia.
Ndaꞌvi taꞌan ñivi ñaꞌa ña kivi ikan ñùꞌu seꞌe vi, ta ìyo ndiakuati seꞌe vi ña chàxin ndika vi ndia.
¡Na ndakan ndo ñamani nuu Ndioo, ikan na täꞌan ndo takan tiempu yaꞌa vichin jàꞌa yi!
Ta ma kivi ikan ni ndeꞌo tiá tundoꞌo kua nïꞌiin kivi. Takäꞌan ndeꞌo yi jàꞌa Ndioo, nda ora jātuvi ra ma ñuñivi. Ta ni tüvi chànini ra ña jàndeꞌe ra tundoꞌo yo tiá itiꞌ nuu, takua ni jandeꞌe ra yi yo kivi ikan.
Tatu ma Ndioo töve nī jandokuiti ra ma kivi ikan, na käkú nïꞌiin na niku. Va ma ra chitoꞌo yo, jākuiti ra yi, ti kùuni ra ndeꞌe ra ndian kāchin ra.
’Yakan va tu keta iin ndian teꞌen kàꞌan nuu ndo: “¡Ndeꞌe ndo, iꞌya ndaa ra kùu Cristu!” A tu keta inga ndian kàꞌan: “¡Juu ra ndaa ikan!” ¡Ta na chïnuni ndo ña kàꞌan na!
Ti ni kichi kuaꞌaꞌ ndian ni kaꞌan teꞌen ndia: “¡Yuꞌu kùu Cristu!” Va tüvi ndicha ti jandaꞌviñaꞌa ndra ña Cristu kùu ndra. Ta juuni ni kichi ndian ni kaꞌan chiꞌin tuꞌun yuꞌu Ndioo, va tüvi ndicha ti ndra vata kùu ndra. Yakan va ta ndiꞌi ndrakan ni jaꞌa ndra kuaꞌaꞌ ndatu ndra ta seña, ikan na chinuni na ña ndra kàꞌan chiꞌin tuꞌun yuꞌu Ndioo kùu ndra. Ta juuni kùuni ndra jandaꞌviñaꞌa ndra ma ñivi kāchin Ndioo tuva kùu yi.
Yakan va jaꞌa ndo kuenda juuni maa ndo. Ti cha kātituꞌin nuu ndo naja kua ni koo yi.
’Ta ora cha ndiꞌi ma tiempu ña ni ndeꞌo kuaꞌaꞌ tundoꞌo. Tajan ni ndaꞌva ma nikandii, ta ni ndaꞌva yoo ndia. Ta tüva ni ndondichin jàꞌa ndra.
Ta ma chele kaꞌìin andivi ni keꞌne ndri. Ti ni taan ma andivi jàꞌa ndri.
Tajan ni ndeꞌe kuaꞌaꞌ ñivi ti vachi̱ tichi viko. Ti yuꞌu ra Seꞌe ñivi tāchi Ndioo ìyo kuaꞌaꞌ ndatui, ta kuaꞌaꞌ ña tachai ndia.
Tajan ni tachi̱ ma ndian kùu tati jàꞌa tiñu nuu Ndioo, na kuu jatiꞌvi taꞌan na ndisaa ñivi cha kāchi̱n. Ta kunanduku ma tati na nda nikuuni nuu ndiꞌi ñuñivi, a itiꞌ ninuu, a itiꞌ siki.
’Na kuu kuꞌuni ndo ña jànaꞌa yutun higu, ti ora kēta ndaꞌaꞌ yutaꞌ run cha chìto ndo ti chani keta ma tiempu ni koo chiti run.
Ta yakan va ora ndèꞌe ndo ma tundoꞌo kàtituꞌin nuu ndo, ta cha chìto ndo, ti chani kutaꞌan ora ni kichai. Ti yuꞌu kùu ra Seꞌe ñivi tāchi Ndioo.
Ndicha ña kàꞌin chiꞌin ndo. Ti ora takäaga kuvi ndisaa ma ñivi ìyo kuiya iꞌya jiꞌna ndeꞌe na tundoꞌo ña kāꞌin chiꞌin ndo.
Ta ni keta iin kivi ña ni naa andivi chiꞌin ñuñivi. Va tuꞌun kaꞌin tüvi ni naa yi.
’¡Yakan va kumi ndo ndo! ¡Ta jaꞌa ndo kuenda ndo! ¡Ta kaꞌan ndo chiꞌin Ndioo! Ti töve chìto ndo nda ora ni kuu yi.
Yakan va ñaꞌa kùu yi takua jāꞌa iin raꞌii ora kēe ra, ta kuàꞌan chika ra. Ta tāva ra tiñu nuu ndra kùu musu ra na kumi ndra veꞌe ra. Ta taꞌiiꞌiin ndra tāva ra tiñu nuu nayi jàꞌa ndra. Ta tāva ra tiñu nuu iin ra na jaꞌa vaꞌa ra kuenda yuveꞌe ra.
¡Ta yakan va na koo ndito ndo! Ti töve chìto ndo nda ora kichaa ndiko ma ra xuveꞌe, a kichaa ra ora chanikuaa, a ora javañuu, a ora ni tuvi, a ora ni kundichin.
¡Ta yakan va na jaꞌa vaꞌa ndo kuenda koto kichaa ra numini! Ta koto nätaꞌan ra ndo ña kìxi ndo.
Yakan va ña kàtituꞌin nuu ndo. Ta kàtituꞌin nuu ndisaa ñivi na koo ndito na ―kàti Jesuu.
Takan kūu ta ora takäaga uvi kivi, ta kūtaꞌan viko Pakua, ora chàchi na paan ña töve kìꞌvi yuchan iya tichi. Tajan nànduku ma ndra sutu chàꞌnda tiñu chiꞌin ma ndra matru jàkuaꞌa tutu Ndioo, naja kua jaꞌa ndra ta tiin xeꞌe ndra ma Jesuu ta kaꞌni ndra ra.
Va teꞌen kàꞌan ma ndra kaꞌìin ikan:
―¡Na tïin yo ra kivi ìyo viko, ti koto kuxaan ma ñivi chaꞌaꞌ ra!
Ìyo Jesuu ñuu Betania veꞌe Simón, ra kàꞌan na ña kuꞌvi, jàꞌa kueꞌe taꞌyu niku. Ta ora juuni nàndi Jesuu chàchi ra tichi veꞌe ma ra Simón, ta ikan chāa iin ñaꞌa, ta ndàꞌa ña iin viru takuii xiko, ña yaꞌa yaꞌvi ndaa. Ta nduvaꞌa kuii vaꞌa raꞌ. Ta nūna ña yuꞌu ma viru, ta chōsoan raꞌ xini Jesuu.
Ta iin ma ndra nàndi chiꞌin ma Jesuu kùxaan ndra ña jàꞌa ña takan. Ta teꞌen kīchaꞌa kàꞌan taꞌan ndra:
―¿Ta naja chàtian ma takuii xiko?
Ti kùu jata na raꞌ nuan chiꞌin ndisaa xuꞌunꞌ jàkanaa na iin kuiya, ta kuꞌva ña yi nuu ma ndian ndaꞌvi. ―Takan kàꞌan ndra chata ña.
Ta teꞌen kīchaꞌa kàꞌan Jesuu nuu ndra:
―¡Jaña ndo ña kàꞌan ndo chata ña! Ti ña vaꞌa jàꞌa ña chiꞌi̱n.
Ti ma ñivi ndaꞌvi endeeni ni koo na chiꞌin ndo. Ta kùu jaꞌa ndo ña vaꞌa chiꞌin na ora kùuni ndo. Vati yuꞌu töve ni koi chiꞌin ndo endeeni.
Ta ma ñaꞌa iꞌya, jàꞌa ña ma ña kùu jaꞌa ña kuendai, ti chōsoan takuii xiko ñii̱, ti chani keta ora ni kuchi̱.
Yakan va ndichai ña kàꞌin, ti nda nikuuni ma ñuñivi, nuu ni kaꞌan na tuꞌun Ndioo. Ta juuni ni kaꞌan na ña jāꞌa ña chiꞌi̱n, ta kukuꞌuni ma ñivi ña.
Juda Iscariote kùu iin ra indii tichi ndi uchi uvi ma ndra jàkuaꞌa chiꞌin Jesuu. Takan kūu tajan kēe Juda kuàꞌan ra kuàndeꞌe ra nuu ìyo ma ndra sutu chàꞌnda tiñu, ti kùuni ra jandovaꞌa ra naja kua jaꞌa ra ta kuꞌva ra ma Jesuu nuu ndra.
Ta ora chīni ndra sutu ña kāꞌan ra teꞌen, ta nduvaꞌa kuii chìsii ndra, ta kīchaꞌa kàꞌan ndra chiꞌin ra:
―¡Ndicha ndi ña ni kuꞌva ndi xuꞌunꞌ nuu̱n, ora janaꞌun ra nuu ndi!
Ta kīchaꞌa ra nànduku ra naja kua kuu kuꞌva ra Jesuu nuu ndra.
Ma kivi nunuu ma viko Pakua, ora chàchi na paan ña tüvi kìꞌvi yuchan iya tichi. Ma kivi ikan chàꞌni na iin mvechala kuati kivi viko Pakua, ti sòkó na ri nuu Ndioo, ikan na ndakimani ra na. Takan kūu tajan kīchaꞌa chìkatuꞌun ma ndra jàkuaꞌa chiꞌin Jesuu nuu ra:
―¿Ta ndanu kùuniun ña kùu jaꞌa ndi ma ña kacho viko Pakua? ―kàti ndra.
Tajan tāchi ra uvi taꞌan ma ndra jàkuaꞌa chiꞌin ra, ta kàꞌan ra teꞌen chiꞌin ndra:
―¡Kuaꞌan ndo tichi ñuu! Ta ikan nataꞌan ndo iin ra ndiso iin kii takuii ta tandiku ndo chata ra.
Ta kàtituꞌun ndo nuu ma ra xuveꞌe nuu kìꞌvi ra, ti nànduku matru ndo iin veꞌe nuu ni kachi ra ma viko Pakua chiꞌin ndra jàkuaꞌa chiꞌin ra, kati ndo.
Ta ikan janaꞌa ra iin veꞌe kaꞌnu ndaa siki inga veꞌe. Ta ma veꞌe ikan, cha ìyo vaꞌa yi kuenda yo. Ta ikan kùu jaꞌa ndo ma ña kacho ―kàti Jesuu.
Tajan kēe ndio ndra kuàꞌan ndra tichi ñuu, ta nīꞌi ndio ndra ndisaa yi kua kāꞌan Jesuu nuu ndra. Ta ikan jāꞌa ndra ma ña kachi ndra kivi Pakua.
Ta ora chanikuaa chāa Jesuu chiꞌin ndisaa ma ndra jàkuaꞌa chiꞌin ra.
―Ndichai ña kàꞌin, ti iin ra nàndi chàchi chiꞌi̱n ni xikoñaꞌa ra yuꞌu ―kàti ra.
Ta ora chīni ndra ña kāꞌan ma Jesuu teꞌen, ta nduvaꞌa kuii nàkanini ndra. Ta kīchaꞌa iiꞌiin ndra chìkatuꞌun ndra nuu Jesuu:
―¿A yuꞌu kùi?
Ta nākaꞌan Jesuu:
―Iin ra jàkuaꞌa chiꞌi̱n kùu ra. Iin ra chàchi paan chiꞌi̱n vitin kùu ra.
Ta yuꞌu ra Seꞌe ñivi tāchi Ndioo, ni kuvi̱. Ti takan kàꞌan ma tutu Ndioo ña ni taꞌin. Ndaꞌvi taꞌan ma ra xìkoñaꞌa chaꞌi. Vaꞌa ga tu tüvi nī kàku ra niku ―kàti Jesuu.
Ta já maꞌñu chàchi ndra, ta kīꞌin ma Jesuu iin paan ta jāꞌií ra yi nuu Ndioo. Ta chāꞌnda kuati ra yi. Ta chāꞌa ra itaꞌvi yi nuu ndisaa ndra. Ta teꞌen kàꞌan ra nuu ndra jàkuaꞌa chiꞌin ra:
―¡Kachi ndo! Ti ñaꞌa kùu ma kuñui ―kàti Jesuu.
Ta takan kūu tajan kīꞌin ra iin kopa vinu. Ta nākaꞌan ndiko ra Ndioo chaꞌaꞌ raꞌ. Tajan chāꞌa ra raꞌ nuu ndisaa ndra na koꞌo ndra raꞌ.
Ta teꞌen nākaꞌan Jesuu chiꞌin ndra:
―¡Koꞌo ndo raꞌ! Ti nii̱ kùu raꞌ. Ti cha ndòvaꞌa ndisaa tiñu nuu Ndioo jàꞌa nii̱, ti chani kati̱ raꞌ chaꞌaꞌ kuaꞌaꞌ ñivi, ikan na niꞌi na ñamani Ndioo.
Ndichai ña kàꞌin chiꞌin ndo, ti tüva ni koꞌi ma vinu iꞌya chiꞌin ndo, nda kati koo ndikoi nuu chàꞌnda Ndioo tiñu. Tajan koꞌi vinu chaa ―kàti Jesuu chiꞌin ndra.
Takan kūu ta ora chīnu chìta ndra iin yaa Ndioo, tajan kuàꞌan ndra itiꞌ yuku nàni Olivu.
Ta teꞌen nākaꞌan Jesuu chiꞌin ndra ma ikan:
―Ndisaa ndo kukanuu ndo ndèꞌe ndo yuꞌu ora naa vitin. Takan kàꞌan ma tutu Ndioo: “Tu kaꞌni̱ ma ra chitoꞌo ma mvechala, ta ndisaa ndri kuita kuati”, kàꞌan ma tutu Ndioo.
Ta ora natuku ndikoi, ta jiꞌnai kuꞌun ñuꞌuꞌ Galilea, tajan kuꞌun ndio ndo ―kàti Jesuu.
Tajan teꞌen nākaꞌan Petuꞌ chiꞌin ra:
―Jin ndisaa ndra kùkanuu chaꞌun, va yuꞌu töve ―kàꞌan Petuꞌ.
Tajan teꞌen nākaꞌan Jesuu:
―Ndichai ti chanikuaa vitin, ora takäꞌan ndaꞌyu loꞌo uvi chaꞌaꞌ, uni chaꞌaꞌ ni kaꞌun ña tüvi nakotoun yuꞌu ―kàꞌan Jesuu chiꞌin Petuꞌ.
Ta teꞌen kàꞌan ndiko Petuꞌ:
―Vaji kuvi̱ chiꞌun, ta tüvi ni kaꞌin ña tüvi nakotoi ñu̱n ―kàꞌan Petuꞌ.
Ta indukuni kàꞌan ndisaa ma ndra kaꞌìin chiꞌin Jesuu.
Takan kūu ta numini kēe ndra kuàꞌan ndra iin jardin nàni Getsemaní. Ta teꞌen nākaꞌan Jesuu chiꞌin ndra jàkuaꞌa chiꞌin ra:
―¡Kunandi ndo kuatu ndo yuꞌu iꞌya! Ti kuàꞌin kuàkaꞌin chiꞌin Ndioo ikani.
Tajan kuàꞌan uni taꞌan ndra chiꞌin Jesuu: Petuꞌ, Xuva chiꞌin Jandiau. Ta kīchaꞌa ndaꞌvi kùuni Jesuu,
ta teꞌen nākaꞌan ra chiꞌin ndra:
―Yaꞌa ndaꞌvi kùuni animai kua ni kuvi̱. ¡Kindoo ndo iꞌya, va koto kusu ndo! ―Takan kàti ra chiꞌin ma ndra jàkuaꞌa chiꞌin ra.
Tajan kēe Jesuu kuàꞌan ra tiá itiꞌ nuu. Ta chūnandi chiti ra nda nani teꞌe nuu ra ma nuu ñuꞌuꞌ. Yakan va teꞌen kīchaꞌa kàꞌan ra chiꞌin Ndioo ña na tava ra ma tundoꞌo ni ndeꞌe ra tuva kùuni ra.
Ta numini kēe ndiko Jesuu kuàꞌan ra nuu kaꞌìin ma ndi uni ma ndra jàkuaꞌa chiꞌin ra. Ta nātaꞌan ra ndra ña kìxi ndra. Ta kīchaꞌa kàꞌan ra chiꞌin Petuꞌ:
―Simón, ¿a kìxiun? ¿Ni küu kuii koo nditoun iin ora chiꞌi̱n?
¡Ndakoo ndo ta kaꞌan ndo chiꞌin Ndioo! Ikan tüvi kuàꞌan ndo anima ndo jàꞌa yi kuati, jin kùuni ndo kundito ndo chiꞌin anima ndo, va kündee ndo ―kàꞌan Jesuu chiꞌin ndra.
Takan kūu tajan kēe ndiko Jesuu kuàkaꞌan ra chiꞌin Ndioo takua kāꞌan ra ma nunuu.
Ta ora chāa ndiko ra ma nuu kaꞌìin ma ndi uni ma ndra jàkuaꞌa chiꞌin ra. Ta juuni nātaꞌan ra ndra ña kìxi ndiko ndra inga chaꞌaꞌ, ña endee ndàsi tinuu ndra, jàꞌa ma ñumaꞌna. Ta tüvi chìto ndra ña kàꞌan ndra chiꞌin ra.
Tajan kēe ndiko Jesuu kuàꞌan ra chaꞌaꞌ uni. Tajan chāa ndiko ra, ta kàꞌan ra chiꞌin ndra:
―¿A juuni kìxi ndo ta nìndee ndo tiá? ¡Na küsu ndo tiá! Ti cha kēta ma ora ña ni kuꞌva ñivi yuꞌu ra Seꞌe ñivi tāchi Ndioo. Ti ni tiin ma ndra jàꞌa kuati yuꞌu.
¡Ndakoo ndo, ta koꞌo! Ti cha vàchi ra cha xīkoñaꞌa chaꞌi ―kàti Jesuu.
Juuni, takäꞌan chinu kàꞌan Jesuu, ta chāa Juda, iin ra indii tichi uchi uvi ndra jàkuaꞌa chiꞌin ra. Chāa ra chiꞌin kuaꞌaꞌ jandaru. Ta ndrakan naa ndra machiti chiꞌin yutun. Vàchi ndra chata Jesuu jāꞌa ma sutu chàꞌnda tiñu chiꞌin iin ndra matru jàkuaꞌa tutu Ndioo, ta inga tuku ndrachaꞌnu.
Juda ra xìkoñaꞌa chaꞌaꞌ Jesuu, chāꞌa ra iin tuꞌun kua ni jaꞌa ra nuu ma jandaru, ta kāꞌan ra teꞌen:
―Ma ra ni kañaꞌi chiꞌin, rakan tiin ndo. Ta kuꞌni ndo ra, tajan kundaka ndo ra, kuꞌun ra chiꞌin ndo ―kàti Juda.
Takan kūu ta jāyatin ra ra nuu Jesuu ta kàꞌan ra:
―¡Matru!
Ta kāñaꞌa ra chiꞌin ra.
Ora ndēꞌe ndra yo kùu ra ta tīin ndra Jesuu.
Ta iin ra ndaa ma ikan tāva ra machiti ra, ta chāꞌnda ra soꞌo ma musu ma sutu chaꞌnu.
Ta chīkatuꞌun Jesuu nuu ñivi ikan:
―¿Naja vàchi ndo chiꞌin machiti chiꞌin yutun, ña vàchi tiin ndo yuꞌu? ¿A ra suꞌu kùi?, kùuni ndo.
¿Naja tüvi nī tiin ndo yuꞌu tichi veñuꞌu? Ta kuaꞌaꞌ kivi chīyoi jànaꞌi nuu ndo ikan. Teꞌen ni taꞌin, ti takan kàꞌan ma tutu Ndioo ña ni taꞌin.
Ta ndisaa ma ndra jàkuaꞌa chiꞌin Jesuu chīnu ndra kuàꞌan ndra, ta ndākoo maꞌiin ndra ra.
51-52 Takan kūu va iin rayoko ña isukun iin jaꞌma kaꞌnuni. Uvaa rakan tāndikun ra kuàꞌan ra chata Jesuu. Ta raꞌya ti tīin ndra ra. Va tava jāña ra ma jaꞌma isukun ra, yakan va jānda kakú kaviti ra.
Ta ndàka ma jandaru Jesuu nuu ndaa sutu chaꞌnu. Ta ikan kūtiꞌvi ndisaa ma sutu chaꞌnu, ma ra jàkuaꞌa tutu Ndioo chiꞌin inga ndrachaꞌnu.
Ta chikani, chikani kuàꞌan Petuꞌ chata ndra nda kati keta ndra ma veꞌe sutu chaꞌnu. Ta kīndoo ra nukeꞌe. Ta ikan chūnandi ra javixin ra ndaꞌaꞌ ra nuu ñuꞌú xiin ndra jandaru jàꞌa kuenda veñuꞌu.
Ta ma sutu chàꞌnda tiñu chiꞌin ndisaa ma ndra tiñu veñuꞌu, nànduku ndra iin tuꞌun ña kuu tiso ndra kuati Jesuu, ikan na kaꞌni ndra ra nuu kruu. Va tüvi nī nataꞌan ndra nïꞌiin tuꞌun ndaa chata ra.
Vaji kēta kuaꞌaꞌ ñivi ña kàꞌan ndra tuꞌun vata chata Jesuu. Ta nïꞌiin ma ñivi, tüvi induku kàꞌan na chata Jesuu.
Takan kūu ta ìyo ma ndian ndēta, ta teꞌen kīchaꞌa na kàꞌan na mamaa tuꞌun vata chata Jesuu:
―Ndyuꞌu chīni ndi ña kàꞌan ra: “Ni janduvai ma veñuꞌu kaꞌnu ña jāꞌa ñivi, tajan tichi iin uni kivi kutai inga tuku yi ña tüvi jàꞌa ñivi”, ―kàti ndra.
Ta vaji takan kàꞌan ndra, va siin siin ña kàꞌan ndra.
Tajan ndēta ndio ma sutu chaꞌnu maꞌñu ndisaa na, ta chīkatuꞌun ra nuu Jesuu:
Va ma Jesuu tàxiin kīndoo ra. Ta nïꞌiin tuꞌun nī kaꞌan ra. Yakan va teꞌen chīkatuꞌun tuku sutu chaꞌnu:
―¿A juu yoꞌo kùu ra Cristu ra Seꞌe Ndioo ií?
Ta nākaꞌan Jesuu:
―Juu yuꞌu kùu ra. Ta ni ndeꞌe ndo ra ña nàndi ra chiyo kuaꞌa ma Ndioo kaꞌnu ìyo nuu sukun. Ta ni keta iin kivi ña kichi̱ ndikoi. Va yuꞌu ra Seꞌe ñivi ni kichi̱ tichi viko ―kàti Jesuu.
Takan kūu tajan juuni ma sutu chaꞌnu, jānakaa ra juuni ma jaꞌma ra, ti takan jànaꞌa ra nuu ma ñivi ti kùxaan ra jàꞌa ma tuꞌun kàꞌan Jesuu. Ta teꞌen kàꞌan ra:
―¡Na tüva chiniñuꞌu ga yo tiá ndra kutaꞌan chiꞌo!
Ndisaa ndo já, chīni ndo ña kāꞌan tiꞌini ra chata Ndioo. ¿Naja kua chànini ndo? ―kàti ra.
Ta ndisaa ndra ndōꞌiin tuꞌun ndra ña kuvi Jesuu, ti cha ìyo kuati ra, kuuni ndra.
Ìyo ndian cha kīchaꞌa tìvisii na ra. Ta chāsi na ma tinuu ra, ta kāni ndra ra chiꞌin chiki, ta teꞌen kàꞌan ndra:
―¡Kaꞌan! ¡Ndeꞌo yo kāni ñu̱n! ―kàti ndra.
Ta juuni ma jandaru kāni ndra nuu ra ndia.
Takan kūu ta kīndoo ma Petuꞌ nukeꞌe ikan. Ta ikan chāa iin ña musu ma sutu chaꞌnu.
Ta ora ndēꞌan Petuꞌ, ña tùmi ra ñuꞌú, ta kīndoan ndeꞌan ra, ta kīchaꞌa kàꞌan ña chiꞌin ra:
―¿A yoꞌo chàkuu chiꞌin Jesuu ra ñuu Nazaret? ―kàtian.
Ta kàꞌan Petuꞌ:
―¡Yüvi yuꞌu kùi! Ta tüvi nàkotoi ra, ni tüvi chìtoi nda ra kùu ra kàꞌun ―kàti Petuꞌ.
Tajan kēe ra kuàꞌan ra nuu nda yuveꞌe itiꞌ nukeꞌe. Ta ora ikan ndāꞌyu iin loꞌo.
Ta ndēꞌe ndiko ña musu sutu ikan ma Petuꞌ, ta kàꞌan ña chiꞌin inga na:
―¡Raꞌya kùu iin ra chàkuu chiꞌin Jesuu!
Va kàꞌan ndiko ra:
―¡Yüvi yuꞌu kùi!
Ta nunuuni ma ndian kaꞌìin ikan, kàꞌan ndiko na chiꞌin Petuꞌ:
―¡Ndicha kuii ti yoꞌo kùu iin ra chàkuu chiꞌin Jesuu! Ti indukuni kàꞌun kua kàꞌan ndian ñuꞌuꞌ Galilea.
―¡Yüvi yuꞌu kùi, ndeꞌe Ndioo ña kàꞌin! Ti tüvi kuii nàkotoi ma ra chìkatuꞌun ndo nui ―kàti ra.
Ta ma ora ikani, ndāꞌyu ndiko ma loꞌo itiꞌ uvi. Ta chākuꞌuni Petuꞌ ña kāꞌan Jesuu chiꞌin ra: “Ora takäꞌan ndaꞌyu ma loꞌo uvi chaꞌaꞌ, uni chaꞌaꞌ ni kaꞌun ña tüvi nàkotoun yuꞌu”, kàti Jesuu. Ta kīchaꞌa chàku Petuꞌ ora chākuꞌuni ra ña kāꞌan Jesuu chiꞌin ra.
Ora kundichin inga kivi kūtiꞌvi ma ndra sutu chaꞌnu, chiꞌin inga ndrachaꞌnu, chiꞌin ndra matru jàkuaꞌa tutu Ndioo, ta chiꞌin ndra jàꞌa kuenda ma ñivi judíu. Ti kùuni ndra natuꞌun taꞌan ndra naja kua jaꞌa ndra chiꞌin Jesuu, tajan chūꞌni ndra ma Jesuu ta kuàꞌan ndra chiꞌin ra nuu ra kùu Pilatu.
Ta ora ndēꞌe ma ra kùu Pilatu ma Jesuu. Ta kīchaꞌa ra chìkatuꞌun ra nuu ra:
―¿A yoꞌo kùu ra chàꞌnda tiñu nuu ñivi judíu?
Ta kīchaꞌa nàkaꞌan Jesuu:
Tajan kīchaꞌa ma ndra sutu chaꞌnu, tìso ndra kuaꞌaꞌ kuati chata Jesuu, va tükuii nani kàꞌan ra.
Yakan va chīkatuꞌun ndiko ma ra Pilatu nuu ra:
―¿Ta naja tükuii kaꞌun? ¿A tüvi chìniun ña yaꞌa ga tìso ndra kuati chataun? ―kàti Pilatu.
Ta endee tükuii kàꞌan Jesuu. Ta ma ra Pilatu, yaꞌa nàkanini ra, ti tükuii nani kàꞌan Jesuu.
Yakan va ndisaa kuiya ora chīyo ma viko ikan, chìkan ma ñivi na kee iin ra indii vekaa nuu ma Pilatu. Ta jàña ra ra.
Iin ra nàni Barrabás indii tichi vekaa ma kuiya ikan. Ta juuni indii inga ndra meru ra, ti kānitaꞌan ndra chiꞌin ma ndra vetiñu. Ta chāꞌni Barrabás ñivi chiꞌin meru ra. Yakan va indukuni kaꞌìin ndra vekaa ndia.
Ta kaꞌìin locho kuaꞌaꞌ ñivi nuu Pilatu. Ta teꞌen kàꞌan na chiꞌin ra:
―¡Na jañaun iin ra indii vekaa takua jàꞌun nani kuiya!
Ta nākaꞌan ma Pilatu:
―¿A kùuni ndo ña jañai ma ra chàꞌnda tiñu nuu ñivi judíu?
Teꞌen kāꞌan ra, ti cha chìto ra nda chaꞌaꞌ kùu yi ña tixin ma ndra sutu chaꞌnu ndeꞌe ndra ma Jesuu. Ta yakan va chāndaka ndra ra nuu ra.
Va ma ndra sutu chàꞌnda tiñu kāꞌan xeꞌe ndra chiꞌin ma ñivi, na ndaka na ña, na tava ra Barrabás, ora chikatuꞌun ma Pilatu nda ra kùu ra kùuni na ña jaña ra.
Ta takan kūu ta teꞌen chīkatuꞌun ndio ra nuu na:
―¿Ta nayi kùuni ndo ña jaꞌi chiꞌin ma ra kàꞌan ndo ña chàꞌnda tiñu nuu ñivi judíu?
Ta teꞌen kīchaꞌa na kànachaa na:
―¡Takaa ra nuu kruu!
Ta kàꞌan tuku Pilatu:
―¿Ta nda kuati jāꞌa ra, tuva takan?
Ta teꞌen kīchaꞌa tuku na kanachaa na tiá niꞌi.
―¡Takaa ra nuu kruu!
Ta tava kùuni ra kindoo vaꞌa ra chiꞌin ma ñivi. Yakan va jāꞌa ra ma ña kāꞌan na. Ta jāña ra Barrabás. Takan kūu ta jiꞌna tāchi Pilatu ña na kani jiꞌna ndra Jesuu chiꞌin yoꞌo. Tajan chāꞌa ndio ra ra ndaꞌaꞌ jandaru na kutakaa ndra ra nuu kruu.
Tajan kuàꞌan ndio Jesuu chiꞌin jandaru nda nukeꞌe vetiñu. Tajan kūtiꞌvi kuaꞌaꞌ jandaru.
Ta tākaa ndra iin jaꞌma color ndaa takua kàa jaꞌma ra kùu rey chata ra. Ta jāꞌa ndra iin korona iñu, ta jūndii ndra xini Jesuu.
Tajan kīchaꞌa ndra kàꞌan niꞌi ndra nuu ra:
―¡Na koo endeeni yoꞌo ra chàꞌnda tiñu nuu ñivi judíu!
Ta kāni ndra xini ra chiꞌin yutun kuiin. Ta tīvisii ndra ra. Ta chūnandi chiti ndra nuu ra ña jākaꞌnu ndra ra.
Takan kūu ta ndisaa ma ña jāꞌa ndra chiꞌin ra, mamaa ña chàtuꞌuni ndra ra kūu yi. Ta tāva ndra ma jaꞌma color ndaa ña tàkaa chata ra, ta jākuꞌun ndiko ndra jaꞌma maa ra ra. Ta tāva ndra ra ña ni takaa ndra ra nuu kruu.
Takan kūu ta ikan ndaa iin ra ñuu Serene nàni Simón. Ta ndra seꞌe rakan kùu Alejandru chiꞌin Rufu. Ta rakan ti itiꞌ kuꞌu kīchi ra. Ta ora kēta ra itiꞌ kuàꞌan Jesuu, ta ndēꞌe iin jandaru ra, ta kāna ra ra na kichi ra kuiso ra kruu ndiso Jesuu.
Yakan va Jesuu ndàka ndra ra kuàꞌan ndra iin nuu nàni Gólgota. Ta ma tuꞌun Gólgota kùuni yi kaꞌan yi chiꞌin tuꞌun vaꞌa: Yuku nuu Ndòyo kuaꞌaꞌ Iki Kini ndian Chīꞌí.
Ta ikan tākaa ndra ra nuu kruu. Tajan kīchaꞌa ma ndra jandaru chàsiki ndra yuu kuati, ndeꞌo nda ndra kùu ndra jakanaa jaꞌma Jesuu.
Kaa iín naꞌani kùu yi, ora tākaa ndra ra nuu kruu.
Ta ikan tāa ndra ma ña kùu kuati ra iin nuu vitu. Ta tātuu ndra yi xini kruu ra. Ta kàꞌan yi teꞌen: “Raꞌya kùu ra chàꞌnda tiñu nuu ñivi judíu.”
Ta teꞌen, tikan xiin ra tàkaa ma ndra jandaru iiꞌiin ndra suꞌu.
Ta takan chīnu ma tiñu kàꞌan tutu Ndioo: “Ti ni ndeꞌe na ra takua ndèꞌe na ma ndra jàꞌa kuati”, kàti yi.
Takan kūu ta ndian kēta ma nuu tàkaa ra, nduvaꞌa kuii kànduvaꞌa na ra. Ta kàva na xini na, ta kàꞌan na teꞌen:
―¡Yoꞌo, xaa! ¿Ta naja takaun chiña? Ta ma ra matru kùu̱n. Tanu, vaꞌani janduvaun veñuꞌu iin kivini, ta tichi uni kivi cha ndaa ndiko inga yi jàꞌun.
¡Ta yakan va tuva ndichaun ña ndatun, na jakakú ñu̱n, juuni chiꞌin maun! ¡Ta na nuu maun nuu kruu! ―kàti na.
Ta ma ndra sutu chaꞌnu chiꞌin ma ndra matru jàkuaꞌa tutu Ndioo, teꞌen kīchaꞌa ndra kànduvaꞌa ndra ra ndia:
―Jākakú ra inga ñivi, va juuni chiꞌin ma ra, küu jaꞌa ra yi.
¡Na nuu ra ma nuu kruu, tuva ndicha ña Cristu, ra chàꞌnda tiñu nuu ñivi Israel kùu ra! Ikan na ndeꞌo ma tiñu jàꞌa ra, ta chìnunio ma tuꞌun kàꞌan ra ―kàti ndra.
Ta juuni kàꞌan ma ndra kaꞌìin xiin ra chata ra ndia.
Takan kūu ta tandiꞌi ñuñivi iin kuaani ora chāa ora sama, ta indeeni nda kaa uni chaniꞌini.
Ta ma ora ikani, teꞌen kīchaꞌa Jesuu kànachaa ra:
―¡Eloi! ¡Eloi! ¡Lama sabactani! Ma tuꞌun ikan teꞌen kùuni yi kàꞌan yi: ¡Tatá Ndioo! ¡Tatá Ndioo! ¿Ta naja ndākoo maꞌiun yuꞌu? ―kàti ra.
Ta iin ndian kaꞌìin ma ikan chīni na ña kāꞌan ra. Ta kīchaꞌa na kàꞌan na:
―¡Tasoꞌo ndo! Ti kànachaa ra Elía, ra kāꞌan chiꞌin tuꞌun yuꞌu Ndioo tatiempu ―kàti na.
Tajan iin ra ndaa ma ikan, chīnu ra kuàkiꞌin ra iin ña xaꞌma. Ta jātii ra yi tichi takuii iya, ta jūndii ra yi xini iin yutun kani. Ta chāꞌa ra yi nuu Jesuu na tiꞌvi ra. Ta ora chāꞌa ra yi nuu ra, teꞌen kàꞌan ra:
―¡Ndeꞌe ndo! Ndeꞌo a vàchi ra Elía januu ra ra nuu kruu ―kàti ra.
Ta ma ora ikan ndāꞌyu niꞌi ma Jesuu, ta chīꞌí ra.
Ta ma jaꞌma ndāsi tichi veñuꞌu ndāta java yi, nda siki ta nda ninuu.
Ta itiꞌ nuu Jesuu, ndaa iin ra chàꞌnda tiñu nuu jandaru. Ta ndēꞌe ra naja kua chīꞌí Jesuu, ta teꞌen kàꞌan ra:
―¡Ndicha kuii ti raꞌya kūu ra Seꞌe Ndioo! ―kàti ra.
Ta nda chika kaꞌìin iin ñivi ñaꞌa ndèꞌe naja kua tāꞌan ra. Ta tañu ma ñivi kaꞌìin ikan, ndaa Ndiya Magdalena chiꞌin Salomé ta Ndiya maꞌá Kusé chiꞌin Jandiau ra yani rayoko tiá.
Ta ma ñivi ñaꞌa iꞌya, tīndee vi Jesuu ora chākunuu ra ñuꞌuꞌ Galilea. Ta juuni kaꞌìin tiá vi ña kīchi chiꞌin ra ñuu Jerusalén.
Takan kūu ta chaniꞌini ora jàndovaꞌa yo ma ndatiñu kuenda inga kivi nindeo.
Tajan kēta iin ra nàni Kusé, ra kīchi itiꞌ ñuu Arimatea. Ta rakan iin ra kumitiñu ñuꞌuꞌ Judea kùu ra. Ta juuni yaꞌa tìñuꞌu ma ñivi ra ndia. Ta juuni ndàtu ra kuꞌun ra nuu chàꞌnda Ndioo tiñu. Yakan va tüvi nī yuꞌvi ra chàndakan ra ñundaꞌyu Jesuu nuu ma Pilatu.
Ta Pilatu ti yaꞌa nàkanini ra ti yaꞌa numi chīꞌí Jesuu. Ta yakan va kāna ra ma ra chàꞌnda tiñu nuu jandaru. Ta kīchaꞌa chìkatuꞌun ma Pilatu nuu ra, naja ora kūu yi ña cha chīꞌí Jesuu.
Ta ora kātituꞌun ma ra kuxini ma ndra jandaru nuu ra, tajan chāꞌa ma Pilatu ma ñundaꞌyu Jesuu nuu Kusé.
Ta Ndiya Magdalena chiꞌin Ndiya maꞌá Kusé ndēꞌe vi nuu tīꞌi ra ñundaꞌyu Jesuu.
Ta ora cha yāꞌa ma kivi nindeo, ta kuàꞌan Ndiya Magdalena, chiꞌin Salomé, ta Ndiya maꞌá Jandiau, kuàjata vi takuii xiko jakuti vi ñundaꞌyu Jesuu.
Ta ora naꞌani kivi ndomingu, ma kivi kìchaꞌa jamana, kuàꞌan vi kuàndeꞌe vi nuu kūchi Jesuu ora já kēta nikandii.
Ta kīchaꞌa vi chìkatuꞌun taꞌan vi:
―¿Ta yo jachiyo yuu nuu kuu kiꞌvio yuꞌu ma yavi? ―kàti vi.
Ta ora ndēꞌe vi itiꞌ nuu, ta cha tüva ndàsi ma yuu kaꞌnu yuꞌu yavi nuu ndàsi yi niku.
Tajan kīꞌvi vi tichi yi, ta ndēꞌe vi iin rayoko nàndi chiyo kuaꞌa. Ta ñùꞌu ra iin jaꞌma kani, ña yaꞌa kuichin. Yūꞌvi vi ora ndēꞌe vi ra.
Ta kīchaꞌa kàꞌan ra chiꞌin vi:
―¡Na yüꞌvi ndo! ¿A juu ndyoꞌo nànduku Jesuu, ra kīchi ñuu Nazaret, ra chīꞌí nuu kruu? Va rakan cha nātaku ndiko ra vitin. Ta tüva ga ra iꞌya vitin. ¡Na ndeꞌe ndo nuu chūndii ra!
¡Kuaꞌan ndo, ta katituꞌun ndo nuu Petuꞌ chiꞌin ndisaa ndra jàkuaꞌa chiꞌin Jesuu! Ti jiꞌna ga Jesuu ni kuꞌun ñuꞌuꞌ Galilea kua ndrakan. Ta ikan ni ndeꞌe ndio ndra ra takua kāꞌan ra chiꞌin ndra niku.
Tajan kēe ndio vi ma tichi yavi. Ta chīnu vi kàchaꞌan vi, ti nduvaꞌa kuii ndàyu vi jàꞌa ña yuꞌvi vi. Ta nī katituꞌun vi nuu nïꞌiin na, ti yaꞌa ndasii vi.
Ta takan kūu ta nātuku ndiko Jesuu kivi ndomingu ora naꞌani. Jiꞌna kēta ra nuu Ndiya Magdalena. Ta yakan ti cha tāva niꞌi ra ucha tati xaan ña ndisoan niku.
Ta ora ndēꞌan Jesuu, ta endee chīnuan chāꞌan ña chākatituꞌan nuu ma ndra jàkuaꞌa chiꞌin ra niku. Ta ndrakan yaꞌa chàku ndra, ti yaꞌa ndaꞌvi kùuni ndra.
Ta ora kātituꞌan ña ndēꞌan ña nātaku ndiko Jesuu. Ta ndrakan tüvi nī chinuni ndra ña kàꞌan ña.
Ta inga ora kēta ndiko Jesuu nuu kàchaꞌan uvi taꞌan ndra jàkuaꞌa chiꞌin ra itiꞌ kuꞌu.
Ta ndrakan ti tüvi nī nakoto ndra nda ra kùu ra, ti jāma ra kua ndèꞌe ra. Ta ora nākoto ndra ña Jesuu kùu ra, ta chīkokani ndiko ndra kuàkatituꞌun ndra nuu tiá ndra jàkuaꞌa chiꞌin ra. Ta juuni tüvi nī chinuni ndra ña kàꞌan ndra.
Takan kūu ta tiá itiꞌ nuu kēta Jesuu nuu kaa chàchi ndi uchi iin ndra jàkuaꞌa chiꞌin ra. Ta kùxaan ra nuu ndra naja tüvi nī chinuni ndra ña kàꞌan ma ñivi ña nātaku ndiko ra.
Tajan teꞌen nākaꞌan Jesuu chiꞌin ndra:
―¡Kuaꞌan ndo ndisaa ñuñivi, ta katituꞌun ndo tuꞌun vaꞌa kuenda Ndioo nuu tandiꞌi ñivi!
Ta ndian chìnuni ña kàꞌin ta kunduta na, ta jakakú Ndioo na. Va ndian tüvi chìnuni ña kàꞌin, na jäkakú Ndioo na.
Ta ndian chinuni ña kàꞌin koo ndatu na. Ta chiꞌin ndatui kùu tava niꞌi na tati xaan ndiso inga ñivi. Ta juuni chiꞌin ndatui kùu kaꞌan na tuꞌun tüvi chìto na.
Ta juuni kùu tiin na koo xaan chiꞌin ndaꞌaꞌ na. Ta kùu koꞌo na takuii xaan, ta töve na jaꞌa raꞌ chiꞌin na. Ta kùu jundii na ndaꞌaꞌ na xini ndian kuꞌvi, ta ndaꞌa na jàꞌa ndatui ―kàti Jesuu chiꞌin ndra.
Ta ora chīnu kàꞌan ma Rachaꞌnu Jesuu chiꞌin ndra jàkuaꞌa chiꞌin ra, ta ndāa ra kuàꞌan ra itiꞌ andivi. Ta chūnandi ra chiyo kuaꞌa Ndioo. Ti ndakan kùu nuu ni kaꞌnda ra tiñu chiꞌin Ndioo ndia.
Ta takan kūu ta kēe ndra kuàkatituꞌun ndra tuꞌun kàꞌan Jesuu chiꞌin ndra nda nikuuni. Ta ma Rachaꞌnu Jesuu tìndee ra ndra ma itiꞌ kuàꞌan ndra. Ti Ndioo chāꞌa ma ndatu ikan nuu ndra, ikan na jaꞌa ndra yi nuu ma ñivi, ikan na chinuni na ña tuꞌun ndicha kuu ma ña kàꞌan ndra.
Yoꞌo rachaꞌnu Teófilo, nduvaꞌa kuii cha kuaꞌaꞌ ñivi nànduku na tàa kachin na tandiꞌi ma ña ndaa ña jāꞌa Ndioo tañu yo tatiempu.
Ta ndiakan tāa na yi indukuni takua kātituꞌun ma ndian ndēꞌe kachin nuu kīchaꞌa yi chiꞌin tinuu na, vati ma tiñu nīꞌi na kùu ma tiñu ña kàtituꞌun na tuꞌun Ndioo nuu ñivi iꞌya.
Ta juuni yuꞌu ora cha nānduku tuꞌin chaꞌaꞌ yi nda ora kīchaꞌa tuꞌun kàꞌan yi, tajan chànini̱ ti, ña vaꞌa kùu yi tuva vii tài yi, ta tàchi̱ yi nuu̱n, yoꞌo rachaꞌnu Teófilo,
ikan na koto kachin gaun ma ña ndaa ña jānaꞌa na nuu̱n.
Takan kūu ta ma tiempu kūu Herode rey ñuꞌuꞌ Judea, ma tiempu ikan ti, chīyo iin sutu ra nàni Zacaría chiꞌin ñasiꞌi ra Elisabet. Ta sutu ikan ti, ra chàkuu chiꞌin grupu Abías kùu ra. Ta ninduvi vi ti, tata ñivi Aarón kùu vi.
Ta ma sutu ikan chiꞌin ñasiꞌi ra tüvi nī chiyo nïꞌiin seꞌe vi, vati na küu koo seꞌe Elisabet. Ta vitin nduvaꞌa kuii cha chàꞌnu vi ndia.
Takan kūu ta chāa iin kivi ña kàꞌan Zacaría chiꞌin ma tandiꞌi sutu ña ìyo grupu ra nuu Ndioo ma tichi veñuꞌu kaꞌnu ñuu Jerusalén.
Vati takan ìyo costumbre ma ndra sutu, yakan va ma kivi ikan chāsiki ndra ta jākanaa ma Zacaría ña ni kiꞌvi ra nuu ií ga ma tichi veñuꞌu ta kukaꞌmi ra kutu kuenda Ndioo ikan.
Takan kūu ta ora juuni chàꞌmiga ra ma kutu, ndisaa ma ñivi ñuu ña kaꞌìin nukeꞌe kàꞌan na chiꞌin Ndioo.
Takan kūu ta ñaꞌa jàꞌa ra ora kēta iin tati vaꞌa jàꞌa tiñu nuu Ndioo nuu Zacaría ma itiꞌ chiyo kuaꞌaꞌ ma nuu chito naá nuu kàyu ma kutu.
Yakan va ora ndēꞌe Zacaría ma tati ikan, ndava kuàꞌan tati ra, ta nduvaꞌa kuii yūꞌvi ra.
Ta teꞌen nākaꞌan ma tati ikan nuu ra:
―Yoꞌo Zacaría, na yüꞌviun, vati Ndioo chīni ra ndisaa ma ña kàꞌun chiꞌin ra ora jàkaꞌnu̱n ra, ta vitin ma ñasiꞌun Elisabet ni koo iin seꞌan chiꞌun. Ta rakan ni jakunaniun ra Xuva.
Ta yoꞌo ti nduvaꞌa kuii sii ni kuuniun ora ni ndeꞌun ña ni kuu yi takan, nda ma ñivi, juuni sii ni kuuni na ora ndeꞌe na ña ni kàku ra ndia.
Vati ma ra seꞌun iin ra yaꞌa kaꞌnu ni kuu ra kuenda Ndioo, ti tüvi ni koꞌo ra nïꞌiin nuu ma ndixi, ta ni vinu, ta juuni ni koo ma Tati Ií Ndioo chiꞌin ra antea ña kàku ra.
Ta rakan ni jaꞌa ra ña na chinuni kuaꞌaꞌ ñivi ñuu Israel ma tuꞌun Ndioo, ikan na jaña na kuati jàꞌa na ta chikoniꞌi ndiko na itiꞌ Rachaꞌnu Ndioo, ra chitoꞌo na.
Ti ma Xuva ra ni kuu seꞌun ikan, ni jatiñu ra indukuni kua jātiñu ra nàni Elía, ra kàꞌan chiꞌin tuꞌun yuꞌu Ndioo tatiempu. Ni kuꞌun ra kujandomani ra tatá na chiꞌin seꞌe na, ikan ma ndian tüvi chìnuni, na kichaꞌa na chinuni na. Yakan va takan ni jandovaꞌa ra ma ndian ìyo ñuu Ndioo, ikan na koo tuꞌva na ma ora ni kichi ra. ―Takan kàti ma tati jàꞌa tiñu nuu Ndioo.
Takan kūu tajan teꞌen kīchaꞌa chìkatuꞌun Zacaría nuu ma tati ikan:
―¿Ta naja kua jàꞌi ta chinuni̱ tuva ña ndicha kùu ma ña kàꞌun, vati yuꞌu cha yaꞌaga chaꞌnui, ta takan ma ñasiꞌi̱ ndia? ―kàti ra chiꞌin tati ikan.
Yakan va teꞌen nākaꞌan tuku ma tati jàꞌa tiñu nuu Ndioo chiꞌin ra:
―Yuꞌu nàni Gabriel, ta ìyoi kuenda ña jaꞌi tiñu nuu Ndioo. Ta juu ra tāchi yuꞌu ña vàchi katituꞌin tuꞌun vaꞌa iꞌya nuu̱n.
Va tava töve nī chinuniun ma ña kātituꞌin nuu̱n, chaꞌaꞌ yakan kùu yi ña ni kindoo ñiꞌun. Ta töve ni kuu kaꞌun nda kati chinu jiꞌna ma tuꞌun ña kàtituꞌin nuu̱n. ―Takan kàti ma tati ikan nuu ra.
Takan kūu ta ma ñivi kaꞌìin ikan ndàtu na Zacaría nukeꞌe, ta ndiakan teꞌen kīchaꞌa na chìkatuꞌun taꞌan na:
―¿Ta naja yaꞌa kùyanga ra ma tichi veñuꞌu kaꞌnu? ―chànini na.
Takan kūu ta chanuu vaꞌa tajan kēe ndio ra, va na küuga kaꞌan ndio ra chiꞌin na. Tajan ikan nākuni ndio na ña ìyo iin ña ndēꞌe ra ma tichi veñuꞌu nuu ií ikan, vati kàꞌan ra chiꞌin mamaa señani, ti kīndoo ñiꞌi ra.
Ta ora jāchinu Zacaría ma tiñu ikan, tajan kēe ndio ra kuàꞌan ra veꞌe ra.
Takan kūu ta ora yāꞌa ñaꞌa, tajan ma ñasiꞌi ra Elisabet, chākuꞌun seꞌan. Ta uꞌun yoo kùu yi ña endee nī kean veꞌan. Tajan teꞌen kīchaꞌa ña chàninian:
“Maa ma Rachaꞌnu chaꞌaꞌ iin ndatu, jāꞌa ñaꞌaꞌ chiꞌo, ikan na tüva kaꞌan ma ñivi chata yo”, kūunian.
Takan kūu ta tichi iñu yoo, tajan tāva ndio ma Rachaꞌnu Ndioo tiñu nuu ma tati jàꞌa tiñu nuu ra ña nàni Gabriel, ña na kuꞌun yi ma ñuu Nazaret, ña kàndii kuenda ñuꞌuꞌ Galilea,
ña na kundeꞌe yi iin ñaꞌa yoko ña nàni Ndiya. Ta yakan ti, cha chāꞌa ña tuꞌun nuu iin ra nàni Kusé ña ni tandaꞌa ña chiꞌin ra. Ta rakan ti, tata ma ra rey David kùu ra.
Takan kūu ta ora chāa ndio ma tati, tajan kīꞌvi yi tichi veꞌe nuu ìyoan. Ta teꞌen nākaꞌan yi chiꞌan:
―¡Na sii kuuniun, yoꞌo Ndiya ña ìyo ñamani Ndioo chiꞌin, ti ma Rachaꞌnu ìyo ra chiꞌun, ta maun kùu ma ña yaꞌa ií ña ìyo tañu ma ñivi ñaꞌa! ―Takan kàti yi chiꞌan.
Ta ora ndēꞌan ma tati ikan, ndava kuàꞌan anima ña, ña kàꞌan yi takan chiꞌan. Yakan va teꞌen chīkatuꞌan chiꞌin juuni maa ña: “¿Ta naja kàñaꞌa yi takan chiꞌi̱n?”, kùunian.
Takan kūu tajan teꞌen nākaꞌan ndio ma tati jàꞌa tiñu nuu Ndioo chiꞌan:
Ta vitin, ni kukuꞌu̱n iin ravali seꞌun, ta rakan ni jakunaniun ra Jesuu ma ora ni kàku ra.
Ta rakan, ti iin ra nduvaꞌa kuii kaꞌnu ni kuu ra, ta ni kati ñivi ti Seꞌe Ndioo kaꞌnu ìyo andivi kùu ra. Ta juuni ma Rachaꞌnu Ndioo ni kuꞌva ra ña na kaꞌnda ra tiñu takua chāꞌnda ma ra kūu ñivi ra, ra kùu rey David tiñu niku,
ikan na kaꞌnda ra tiñu nuu ma ñivi ñuu Israel endeeni. Yakan va ma nuu ni kaꞌnda ra tiñu tüva ni chaa iin kivi ña ni ndiꞌi yi. ―Takan kāti ma tati ikan chiꞌan.
Takan kūu ta teꞌen chīkatuꞌun ndioan nuu ma tati ikan:
―¿Ta naja kua kùu yi ña kàꞌun ña ni koo seꞌi, tu tüvi ìyoi chiꞌin nïꞌiin raꞌii? ―kàtian.
Ta teꞌen nākaꞌan tuku ma tati ikan chiꞌan:
―Ma Tati Ií Ndioo, ni kichi yi nuu̱n, ta ma ndatu ma ra ìyo andivi ni koyo yi chataun takua kùu iin vati. Ta tava yaꞌa ií ma ra ni kàku jaꞌun, yakan va ni kaꞌan ma ñivi ña iin ra yaꞌa ií Seꞌe Ndioo kùu ra, ni kati na.
Ta juuni ma ña kùu ñiviun Elisabet, ni koo iin seꞌan vaji cha chaꞌnuan. Yakan va ma ñaꞌa kàꞌan na ña na küu koo seꞌe, cha iñu yoo kùu yi ña cha ñùꞌu seꞌan vitin.
Vati kuenda Ndioo nïꞌiin nakuyi tüvi ndetiñu kuenda ra. ―Takan kàti yi chiꞌan.
Takan kūu, ta teꞌen nākaꞌan tuku Ndiya:
―Yuꞌu kùu ña musu ma Rachaꞌnu. Yakan va na jaꞌa ra ma kua kàtituꞌu̱n ña ni jaꞌa ra chiꞌi̱n ―kàtian.
Tajan ma tati, kēe yi ta kuàꞌan yi.
Ta ma kivi ikan numini kēe Ndiya chāndeꞌan Elisabet iin ñuu kàndii itiꞌ yuku ma ñuꞌuꞌ Judea.
Ta ora chāa ña ñuu ikan, tajan kīꞌvi ndioan tichi veꞌe Zacaría, ta kāñaꞌa ña chiꞌin Elisabet.
Ta ora chīni Elisabet ña kāñaꞌa Ndiya chiꞌan, ta juuni ma ora ikan tūñu ma paꞌa tichian, ta kōyo ma Tati Ií Ndioo chata ña.
Tajan teꞌen nākaꞌan niꞌi nduvaꞌa kuii ma Elisabet:
―Ma maa Ndioo cha jàꞌií ra ñu̱n tañu ñivi ñaꞌa, ta cha jàꞌií ra ma ravali seꞌun ña ni kaku.
¿Ta nda ña kùu yuꞌu ña vàchi ndeꞌe ma ña kùu maꞌá ma Rachaꞌnu chitoꞌi yuꞌu?
Ora chīni̱ ña kāñaꞌun chiꞌi̱n, juuni ma ora ikan, tūñu ma seꞌi tichi̱ ña yaꞌa chìsii yi.
¡Na yaꞌa sii kuuni animaun ña chīnuniun ña ni jaꞌa ma Rachaꞌnu ña kātituꞌun ra nuu̱n! ―Takan kàti Elisabet chiꞌin Ndiya.
Ta Ndiya teꞌen nākaꞌan ña:
Yaꞌa jàkaꞌnui ma Rachaꞌnu Ndioo chiꞌin ndisaa animai.
Yakan va yaꞌa chìsii ma animai chiꞌin Ndioo,
ti maa ra kùu ma ra jàkakú yuꞌu nuu ma kuati̱.
Vati vaji iin ñandaꞌvini kùi,
va kāchin Ndioo yuꞌu kuenda ña na jaꞌa ra ma ñamani ra chiꞌi̱n.
Yakan va nda vitin ta itiꞌ nuu,
ni kati na ti iin ñaꞌa ìyo ñamani Ndioo chiꞌin kùi.
Vati ma ra yaꞌa ndatu, nduvaꞌa kuaꞌaꞌ tiñu kaꞌnu jàꞌa ra chiꞌi̱n.
Va Ndioo vitin ta itiꞌ nuu kùndaꞌvini ra ma ndian jàkaꞌnu ra.
Ta juuni ìyo kuaꞌaꞌ ndatu ra.
Ta chiꞌin ndatu ikan jàndiꞌi ra nuu tandiꞌi tiñu jàꞌa ma ndian jàtayi juuni maa.
Ta tāvaniꞌi ma Rachaꞌnu ma ndian kùu rey nuu chàꞌnda na tiñu,
ta tīꞌi ra ndian ndaꞌvi na kaꞌnda na tiñu ma ikan.
Ta ma ndian kùmani nakuyi nuu,
nduvaꞌa jàꞌa ra kuaꞌaꞌ ña vaꞌa chiꞌin na,
ta ma ndian kuika, kìndondaꞌvi na jāꞌa ra.
Ta tìndee ra ndisaa ma ndian ìyo ñuu Israel,
vati ndian jàꞌa tiñu nuu ra kùu na,
ta endee tüvi nī jaña ra ña kùndaꞌvini ra na.
Vati takan chāꞌa ma Rachaꞌnu Ndioo tuꞌun nuu ma ra kūu ñivio ra chūnani Abraham tajiꞌna,
chiꞌin ma ndian ni kuu ñivi ra ña ni koo itiꞌ nuu.
Takan kūu tajan ma Ndiya kīndoan chiꞌin Elisabet iin uni yoo, tajan chīkoniꞌi ndiko ña ma veꞌan.
Ta ora chāa tiempu ña ni kàku ravali seꞌe Elisabet, ta kāku yi.
Tajan ora chīto ndio ma ñivi Elisabet, chiꞌin ma ñivi ìyo yatini veꞌan, numi kuiini chāndeꞌe na nuu kàndian ña kāku seꞌan, ti yaꞌa chìsii na ña kūndaꞌvini ma Rachaꞌnu ña.
Ta ora chīnu ra una kivi ra, tajan chāndaka vi ra na taꞌnda ñii nuu ika ra takua ìyo costumbre ma ñivi judíu. Ta ma ñivi kuàꞌan chiꞌin vi kùuni na ña na kunani ra sivi tatá ra Zacaría.
Va ma Elisabet teꞌen nākaꞌan ña:
―¡Na küu yi! Ti ìyo yi ña kunani ra Xuva ―kàtian.
Tajan teꞌen nākaꞌan tuku na chiꞌan:
―Va na tüvi ìyo nïꞌiin ñivi ndo ña nàni takan ―kàti na chiꞌan.
Tajan chiꞌin mamaa señani kàꞌan na chiꞌin tatá ma ravali, ndeꞌo tuva kùu koto na nda sivi kùuni ra jakunani ra ra.
Tajan tatá ma ravali chīkan ra iin vitu ña kùuni ra taa ra. Ta nuu ma vitu ikan teꞌen tāa ra: “Xuva, ni kunani ra.” Takan kāti ra chiꞌin ma ña tāa ra. Yakan va ora ndēꞌe na ña takan tāa ra, ndava kuàꞌan anima na.
Ta juuni ma ora ikan kūu nakaꞌan ndiko Zacaría. Tajan kīchaꞌa ra jàkaꞌnu ra Ndioo.
Yakan va tandiꞌi ma ñivi nàkoto vi, ndava kuàꞌan anima na ña kūu takan chiꞌin Zacaría. Ta ndisaa ma ñuu kuati ña kàndii kuenda ma ñuꞌuꞌ Judea, chìtakuati ma tuꞌun yuꞌu na chaꞌaꞌ ña kūu.
Yakan va tandiꞌi ma ndian chīni yi, teꞌen chīkatuꞌun na chiꞌin juuni maa na:
―¿Nda tiñu ni kuu raꞌya ora ni kuchandee ra? Vati ndicha vaꞌa ña jāꞌa ma Rachaꞌnu kuaꞌaꞌ ndatu kuenda ma ravali iꞌya. ―Takan chànini na.
Yakan va chiꞌin Tati Ií Ndioo, teꞌen nākaꞌan Zacaría ña jàkaꞌnu ra Ndioo chaꞌaꞌ ña jaꞌa ma ravali seꞌe ra:
¡Yaꞌa ga ií kùu ma Rachaꞌnu Ndioo ma ñivi ñuu Israel,
Vati cha tāchi ra iin ra yaꞌaga ìyo ndatu, kuenda ña na jakakú ra ñivi ra.
Ta rakan kùu ra tata rachaꞌnu David, ra kūu musu Ndioo tajiꞌna.
Ta ma tuꞌun iꞌya kùu ma tutu chāꞌa Ndioo nuu ma ndra ií, ndra kāꞌan chiꞌin tuꞌun yuꞌu ra ña chīyo tajiꞌna,
ta kāꞌan ndra ña ni jakakú ra yo ndaꞌaꞌ ma ndian xaani ndeꞌo,
ta nuu ndisaa inga tuku ma ndian küu koto ndeꞌo ndia.
Ti kùndaꞌvini Ndioo ma ñivio chīyo tajiꞌna niku,
ta ñùꞌuni ra ma tuꞌun ií ña jāndoꞌiin tuꞌun ra chiꞌin Abraham, ra kūu tatá yo ndia.
Ta ma tuꞌun iꞌya kùu ma tuꞌun ña chāꞌa ra nuu ra kūu tatá yo Abraham tajiꞌna,
ña ni jakakú ra yo nuu ndian xaani ndeꞌe yo,
ikan na tüva yuꞌvio jaꞌa yo tiñu nuu Ndioo.
Ta takan chiꞌin ña ndaa, ta ña ií,
ikan ni koo yo chiꞌin ra ndisaa tiempu.
Yakan va yoꞌo seꞌyu, cha kāchin ma Ndioo ñu̱n,
ña na kùu̱n ma ra kàꞌan tuꞌun yuꞌu Ndioo ìyo nuu sukun,
ti jiꞌnaun ni kuꞌun itiꞌ nuu ma Rachaꞌnu chitoꞌo yo,
ña ni jandovaꞌun itiꞌ kuꞌun ra ora ni kichaa ra,
ikan na koto ma ñivi ñuu ra,
ti Ndioo jànaa ra ma kuati jàꞌa na,
ta jàkakú ra na nuu yi ndia.
Vati ma Rachaꞌnu Ndioo yo,
nduvaꞌa kùndaꞌvini ra yo, ta kùuni ra ndeꞌe ra yo,
ta ni keta iin kivi, ña ni tindee Rachaꞌnu Ndioo yo kakú yo ma nuu naa,
takua jàꞌa ma nikandii ña na ndeꞌo ora kèta ra.
Ta chiꞌin ma tuꞌun jànaꞌa Ndioo, jàndondichin yi nuu ndian chàkunuu jàꞌa kuati ora naa,
ta tìndee yi yo ña na koo vii yo chiꞌin ra ndia.
Takan kāti Zacaría.
Takan kūu ta ma ravali Xuva kuàkuaꞌnu vaꞌa ra chiꞌin tundeeni ña chàꞌa Rachaꞌnu Ndioo nuu ra. Yakan va ma ravali ikan endee chīyo ra tichi kuꞌu, nda kati kēta iin kivi ña kīchaꞌa jànaꞌa ra nuu ñivi ñuu Israel.
Ra nàni Augustu kùu ra ña chàꞌnda ra tiñu tandiꞌi ñuu kaꞌnu Roma ma tiempu ikan. Ta tāchi ra ña na nakuiso na sivi, ña naja taꞌan ñivi kùu na ña ìyo na ndisaa ñuu nuu chàꞌnda ra tiñu.
Ma chaꞌaꞌ nunuu ña yāꞌa na nākuiso na sivi iꞌya, kūu yi ma tiempu kūu ma ra nàni Cirenio kuvienu ma ñuꞌuꞌ Siria.
Chaꞌaꞌ ñaꞌa kùu yi ña kēe Kusé ma ñuu Nazaret, ña kàndii kuenda ñuꞌuꞌ Galilea, ta kēe ra kuàꞌan ra ñuu Belén ña kàndii kuenda ñuꞌuꞌ Judea, vati ikan kāku ma ra rey David, ra kūu ñivi ma Kusé tajiꞌna.
Tajan chāꞌan ndio ra chātaa ra sivi ra ma ñuu Belén chiꞌin Ndiya ñasiꞌi ra, ña cha ñùꞌu seꞌe.
Ta takan kūu yi ña ma ora juuni yanga ìyo vi ma ñuu Belén, chāa ndio ma kivi ña ni kàku seꞌan.
Ta ikan kāku ma ra seꞌe nunuan. Tajan kāva ndioan jaꞌma ra, ta kānindian ra tichi kanuva nuu chàchi kiti, vati tüvi nī niꞌan veꞌe nuu kàku ra.
Yatin ma ñuu Belén, ìyo ma ndra pato ña ndōo ndra kāva ndra iin chanikuaa tichi kuꞌu chiꞌin mvechala jàna ndra ña kùmi ndra.
Ta nunuuni kēta iin tati jàꞌa tiñu nuu Ndioo ña iin jātachani yi nuu kaꞌìin ndra, ta chīkonuu nduva yi ndra. Ta nduvaꞌa kuii yūꞌvi ndra jàꞌa yi.
Takan kuu tajan teꞌen nākaꞌan yi chiꞌin ndra:
―¡Na yüꞌvi ndo! Vati ma ña vàchi katituꞌin nuu ndo iin ña vaꞌa kùu yi kuenda ndo, ta kuenda ña na sii kuuni kuaꞌaꞌ ñivi ndia,
ti vitin cha kāku iin ra ni jakakú kuaꞌaꞌ ñivi ñuu David. Ta rakan ti, Cristu ra chitoꞌo yo kùu ra.
Ta kuenda ña na koto ndo ti ña ndicha kùu ma ña kàꞌin, ni nataꞌan ndo ra ña kàndii ra isukun ra jaꞌma tichi iin kanuva ña kàndii tichi veꞌe nuu chàkuiin kiti. ―Takan kàti yi nuu ndra.
Takan kūu ta juuni ma ora ikan, kàtiun ña chākoyo nduvaꞌa kuii kuaꞌaga ma tati jàꞌa tiñu Ndioo nuu ndaa ma inga yi. Ta teꞌen kīchaꞌa na chìta na ña jàkaꞌnu na Ndioo:
¡Na jakaꞌnu yo Ndioo ra ìyo andivi!
¡Ta na koo vii tandiꞌi ñivi ìyo ñuñivi iꞌya chiꞌin ma ñamani ña chàꞌa ra nuu na ndia!
Takan chìta tati ikan ña jàkaꞌnu yi Ndioo.
Tajan kēe ndiko yi kuàꞌan yi tichi andivi, ta teꞌen kīchaꞌa ndio ma ndra pato chìkatuꞌun taꞌan ndra juuni nuu maa ndra:
―Na koꞌo kundeꞌo ra ma ñuu Belén, ndeꞌo nayi kūu itiꞌ tikan ña kàꞌan yi teꞌen ―kàti ndra.
Tajan juuni ma ora ikan, numi kuiini kēe ndra kàchaꞌan ndra. Ta ikan nātaꞌan ndra ma Ndiya, chiꞌin Kusé ta ma paꞌa ña kàndii ra ma tichi veꞌe nuu kìxi kiti.
Yakan va ora nātaꞌan ndra ra ña kàndii ra takua kātituꞌun yi nuu ndra, tajan kīchaꞌa ndra kàtituꞌun ndra nuu vi naja kua kāti ma tati jàꞌa tiñu nuu Ndioo ora kēta yi nuu ndra chaꞌaꞌ ma paꞌa seꞌe vi.
Takan kūu ta ndisaa ma ndian kaꞌìin ikan, ndava kuàꞌan tati na ora chīni na ña kàꞌan ma ndra pato ña kùmi mvechala.
Ta ndisaa ma ña kàꞌan ndra ndākivaꞌa Ndiya yi tichi chinitunian. Yakan va endee ñùꞌuni ña ndisaa ma ña kàꞌan ndra nani kivi.
Ta ma ndra pato endee jàkaꞌnu ndra Ndioo kuàꞌan ndiko ndra nuu kaꞌìin mvechala jàna ndra, ti yaꞌa chìsii ndra ña nātaꞌan ndra ma paꞌa ikan takua kātituꞌun ma tati jàꞌa tiñu Ndioo nuu ndra.
Takan kūu ta ora chīnu ma paꞌa una kivi ra, tajan chāndaka vi ra na taꞌnda ñii nuu ika ra takua kùu ma costumbre ma ñivi judíu. Yakan va ma paꞌa seꞌe vi jākunani vi ra Jesuu, takua kātituꞌun ma tati jàꞌa tiñu nuu Ndioo nuu Ndiya ma ora takäꞌan kukuꞌun seꞌan niku.
Ta ora chīnu ma kivi takua kàꞌan ma tutu Ndioo ña tāa Moisés, ña ìyo yi ña kuatu vi kuenda ña na nandoo vi, tajan kēe ndio vi kàchaꞌan vi itiꞌ ñuu Jerusalén ña kuàjanaꞌa vi ra nuu Ndioo ndakan.
Takan jāꞌa vi ti, nuu tutu ma Rachaꞌnu Ndioo teꞌen kàꞌan yi: “Tandiꞌi ndrakuati seꞌe ndo ña kàku ma nunuu, ìyo yi ña kundaka ndo ra nuu ma Rachaꞌnu Ndioo na jaꞌií ra ra.”
Tajan kīꞌvi ndio vi chāsoko vi uvi livi a uvi pichon, takua kàꞌan ma tutu Ndioo ña ìyo yi ña jàꞌa yo.
Takan kūu ta ma tiempu ikan chīyo iin raꞌii chūnani Simeón ma ñuu Jerusalén. Ta rakan ti iin ra yaꞌa jàkaꞌnu Ndioo kùu ra, ta chìnuni ra. Ta juuni ndàtu ra ma tiempu ña ni jakakú Ndioo ma ñivi ñuu Israel. Yakan va ma Tati Ií Ndioo ìyo yi chiꞌin Simeón,
vati cha kātituꞌun yi nuu ra ña na küvi ra tuva takäꞌan ndeꞌe jiꞌna ra Cristu, ra ni tachi ma Rachaꞌnu ña ni kichi.
Takan kūu tajan chāa ma Simeón tichi veñuꞌu kaꞌnu ikan jāꞌa ma Tati Ií Ndioo. Ta ndēꞌe ra ma ravali Jesuu chiꞌin maꞌá ra ta tatá ra ora sōkó vi ma kiti nuu Ndioo takua kàti ma tutu Ndioo.
Ta ora ndēꞌe Simeón ma ravali, tajan kīꞌin ra ra sukun ndaꞌaꞌ ma maꞌá ra ta chīso ra ra. Tajan teꞌen kīchaꞌa ra kàꞌan ra ña jàkaꞌnu ra Ndioo:
ti cha jāchinu̱n ma tuꞌun chāꞌun nui.
Vati cha ndèꞌi ma ra vàchi jakakú ndi.
Ta chiꞌin raꞌya, cha kīchaꞌun jànaꞌun nuu tandiꞌi ñivi ìyo ñuñivi, ña vàchi jakakú ra na.
Yakan va raꞌya kùu ra iin ra vàchi jandondichin nuu ñivi yüvi judíu
takua kùu iin ñuꞌú ña jàndondichin yi itiꞌ chàkunuu yo.
Ta juuni ma yo kùu ndian judíu, ni kindoo yo iin ñuu kaꞌnu jàꞌa ra ndia.
Takan kàti ma Simeón chaꞌaꞌ ma ravali.
Takan kūu ta ora chīni ma tatá Jesuu chiꞌin ma maꞌá ra, ta endee kuàꞌan tati vi.
Ta ora chinu kāꞌan Simeón takan, tajan jāꞌií ndio ra vi, ta teꞌen nākaꞌan ra chiꞌin Ndiya maꞌá Jesuu:
―Yoꞌo Ndiya, ndicha vaꞌa ti ma ravali seꞌun cha tāchi ra ña na jaꞌa ra iin tiñu kaꞌnu itiꞌ nuu. Ta chiꞌin ma tiñu ni jaꞌa ra, kuaꞌaꞌ ñivi ni chinuni yi, ta ni kakú na. Ta inga na töve, ti ni xitakaa na ra, ta ni kanitaꞌan na chiꞌin ra chaꞌaꞌ ma ña tāchi Ndioo ña jànaꞌa ra. Yakan va ma ñivi ikan töve ni kakú na,
ta ma ña xeꞌe chànini na chiꞌin chinituni na vitin, ni koto tandiꞌi ñivi yi itiꞌ nuu. Ta yoꞌo Ndiya, nduvaꞌa kuii ndaꞌvi ni kuuniun chaꞌaꞌ ña ni taꞌan ra seꞌun jaꞌa na. ―Takan kàti Simeón chiꞌan.
Ta juuni ma ikan ndaa iin ña nàni Ana, ñivi ra chūnani Aser. Ta tatá ña kùu ra nàni Fanuel. Ta yakan ti, iin ña kàꞌan chiꞌin tuꞌun yuꞌu Ndioo kùan, ta yaꞌaga cha chaꞌnuan ndia. Ta juuni yaꞌa yokoan ora chīyo ma iian, ta ucha kuiyani chīyoan chiꞌin ra.
Ta vitin cha yaꞌa kumixiko kumi kuiya ña kīndoo ndaꞌvian. Ta endee tükuii jàña ña ña chàkunuan veñuꞌu ña kàꞌan ña chiꞌin Ndioo nduvi ta niñuu. Ta ìyo ora ndìta yuꞌan ña jàkaꞌnuan Ndioo ndia.
Takan kūu tajan ma Ana, cha jāyatian ña ma ora ikani, ta kīchaꞌa ña jàkaꞌnuan Ndioo chaꞌaꞌ ra, ta kātituꞌan nuu ma ndian ñuu Jerusalén ti ni jakakú ra na.
Ta ora cha jāchinu vi jàꞌa vi ndisaa ña kàꞌan ma tutu Ndioo, tajan kuànuꞌu ndiko vi ñuu vi Nazaret ña kàndii ñuꞌuꞌ Galilea.
Ta ma ravali kuàkuaꞌnu vaꞌa ra, ta kuànindee vaꞌa ra, ta kua koto vaꞌa ra. Ta yaꞌa chìsii ra ña ìyo ma ñamani Ndioo chiꞌin ra.
Takan kūu ta ma tatá Jesuu chiꞌin maꞌá ra, ndisaa kuiya chàꞌan vi chàjayaꞌa vi viko pakua ma ñuu Jerusalén.
Ta ora chīnu Jesuu uchi uvi kuiya ra, ndisaa vi chāꞌan ndiko vi ma viko pakua ndakan, takua takani jàꞌa vi.
Va ora yāꞌa ma kivi viko, tajan kēe ndiko vi kuànuꞌu vi veꞌe vi, va nī chaꞌa vi kuenda ña kīndoo ma ravali Jesuu ma ñuu Jerusalén.
Ta vikan chānini vi ña kuàꞌan ra chiꞌin inga ñivi vi itiꞌ veꞌe vi. Chākuu vi iin kivi ma ti itiꞌ ta kīchaꞌa ndio vi nànduku vi ra tañu ma ñivi vi, ña kuàꞌan chiꞌin vi,
va töve nī nataꞌan vi ra. Yakan va chīkoniꞌi ndiko vi kuànanduku vi ra ma ñuu Jerusalén.
Ta nda tichi uni kivi, tajan nātaꞌan vi ra ña nàndi ra tañu ma ndra matru jànaꞌa tuꞌun Ndioo tichi veñuꞌu kaꞌnu ikan, ña chìni ra ña kàꞌan ndra, ta chìkatuꞌun ra nuu ndra ndia.
Ta ndisaa ma ndian chīni ña kàꞌan ra, ndava kuàꞌan anima na, ña yaꞌa ìyo chinituni ra chiꞌin ma ña kàꞌan ra.
Ta ora ndēꞌe ma tatá ra chiꞌin maꞌá ra ra, ndava kuàꞌan tati vi, ta teꞌen nākaꞌan ma maꞌá ra chiꞌin ra:
―Yoꞌo seꞌyu, ¿ta naja jàꞌun teꞌen chiꞌin ndi? Ta yuꞌu chiꞌin tatáun, ndanikuni kāchika ndi nànduku ndi ñu̱n, ta yaꞌa nàkanini ndi chaꞌun ―kàtian.
Tajan teꞌen nākaꞌan Jesuu chiꞌin vi:
―¿Ta naja nànduku ndo yuꞌu? ¿A tüvi chìto ndo ti ìyo yi ña koi veꞌe Rachaꞌnu Tatái? ―kàti ra.
Va töve nī kutunini vi ma ña kàꞌan ra chiꞌin vi.
Yakan va chīkoniꞌi ndiko ra kuànuꞌu ra chiꞌin vi itiꞌ ñuu Nazaret, ikan chīyo ra ña jāꞌa ra ndisaa ma tiñu tāchi vi nuu ra. Ta ma maꞌá ra ndākivaꞌa ña ndisaa ñaꞌa tichi anima ña.
Kuiya chaꞌun kùu yi ña nda ora kīchaꞌa Rey Tiberio César chàꞌnda ra tiñu ñuu kaꞌnu Roma. Ta ma kuiya ikan ti Ponciu Pilatu, kūu ma ra kuvienu chàꞌnda tiñu ñuꞌuꞌ Judea. Ta ma Herode kùu ma ra chàꞌnda tiñu ñuꞌuꞌ Galilea. Ta ma yani ra Lipe chàꞌnda tiñu ñuꞌuꞌ Iturea chiꞌin ñuꞌuꞌ Traconite, ta ndaa ra nàni Lisinia chàꞌnda ra tiñu ñuꞌuꞌ Abilinia ma tiempu ikan ndia.
Ta Anás chiꞌin Caifás, kùu ndra ma ndra sutu chàꞌnda tiñu. Takan kūu ta ma tiempu ikan, Ndioo nākaꞌan ra tichi kuꞌu chiꞌin Xuva, ra seꞌe Zacaría.
Takan kūu Xuva, yāꞌa ra teꞌen tikan kàndii yuꞌu yuta Jordán. Ta ikan kàtituꞌun ra nuu ma ñivi na kunduta na ta chikoniꞌi ndiko na chiꞌin Ndioo, ikan na janaa ra ma kuati na.
Tandiꞌi ñaꞌaꞌ kūu yi indukuni takua tāa ma ra kāꞌan chiꞌin tuꞌun yuꞌu Ndioo, ra chūnani Isaía. Ta yakan, ti teꞌen kàꞌan yi:
Iin tati kānachaa yi tichi kuꞌu ta teꞌen kàꞌan yi:
“Na jandovaꞌa ndo itiꞌ ni kichi ma Rachaꞌnu,
ta na nuna ndo iin itiꞌ ndaa kuenda ra.
Ta tandiꞌi nuu ìyo nduꞌva, na ndutu yi,
ta tandiꞌi nuu ìyo yuku na kekoyo yi,
ikan na ndondaa nuu ìyo xaꞌva,
vati tandiꞌi ma itiꞌ yakua ni ndondoo yi.
Ta ni ndondaa ma itiꞌ tüvi ndaa ndia.
Vati tandiꞌi ñivi ìyo ñuñivi ni ndeꞌe na naja kua ni jaꞌa Ndioo
ña ni jakakú ra na nuu tundoꞌo”, kàti yi.
Takan kūu ta ora chākoyo ndio ma ñivi nuu ma Xuva ña, na jakunduta ra na, tajan teꞌen nākaꞌan ra chiꞌin na:
―Ndyoꞌo ndian jàndaꞌviñaꞌa takua jàꞌa ma koo ora kùuni ri ndava ri yo, ¿yo kàꞌan chiꞌin ndo ña ni kakú ndo nuu ma tundoꞌo kaꞌnu ña ni ndeꞌe ndo itiꞌ nuu?, kùuni ndo.
Va na yüvi takan kùu yi. Kuaꞌan ndo, ta kuàjanaꞌa ndo ndo nuu ma ñivi, ikan na kuꞌva na kuenda ti ndyoꞌo cha chīkoniꞌi ndiko ndo chiꞌin Ndioo, va koto nätuꞌun ndo juuni chiꞌin maa ndo ña ni kakú ndo chaꞌaꞌ ña kùu ndo ndian kùu ñivi ma rachaꞌnu Abraham ni, ¡ti yüvi yakani kùu yi! Vati ndicha ña kàꞌin chiꞌin ndo, ti Ndioo kùu jandaku ra yuu kàndoyo ikan, ña na kuu yi ndian kùu ñivi ma rachaꞌnu Abraham.
Yakan va indukuni kùu yi takua kùu ma yutun tata ña töve chàꞌa chiti vaꞌa, vati cha ìyo tuꞌva iin hacha ña ni taꞌnda run, ta kaꞌmio run. Takan ni jaꞌa Ndioo chiꞌin ma ñivi ña tüvi jàꞌa ña vaꞌa. ―Takan kāti Xuva.
Takan kūu tajan teꞌen chīkatuꞌun ndio ma ñivi nuu ma Xuva:
―¿Ta nayi ìyo yi ña jaꞌa ndi tuva takan? ―kàti na chiꞌin ra.
Ta teꞌen nākaꞌan ma Xuva chiꞌin na:
―Taku ndian ìyo uvi chàkuꞌun jaꞌma, na jayaꞌa na iin chàkuꞌun yi nuu ndian tüvi ìyo nïꞌiin yi nuu. Ta taku ndian ìyo ña chàchi, na nataꞌvi na yi chiꞌin ndian tüvi ìyo ña kachi.
Takan kūu tajan jāyatin ndio iin ma ndra nàkaꞌan xuꞌunꞌ kuenda ma kuvienu ñuu kaꞌnu Roma, ña ni jakunduta Xuva ndra. Tajan ndrakan teꞌen chīkatuꞌun ndra nuu ma Xuva:
―Yoꞌo Matru, ¿ta ndyuꞌu, nayi ìyo yi ña jaꞌa ndi kuenda ña na janaꞌa yi ña cha kēsiin ndi ma itiꞌ kini? ―kàti ndra.
Tajan teꞌen nākaꞌan Xuva chiꞌin ndra:
―Na näkaꞌan ndo tiá xuꞌunꞌ ña kua ìyo yi ña nakaꞌan ndo.
Takan kūu tajan teꞌen chīkatuꞌun iin ndra jandaru kaꞌìin ikan nuu Xuva ndia:
―Ta ndyuꞌu, ¿nayi ìyo yi ña jaꞌa ndi ndia? ―kàti ndra.
Ta teꞌen nākaꞌan Xuva chiꞌin ndra:
Takan kūu ta tava ma ñivi ndàtu na ndeꞌo nda ora ni kìchaa ma ra kùu Cristu, yakan va chànini na ti Xuva kùu ma ra Cristu, kùuni na.
Va Xuva teꞌen nākaꞌan ra chiꞌin tandiꞌi ma ñivi kaꞌìin ma ikan:
―Taku yuꞌu ndicha vaꞌa ña jàkundutai ndo chiꞌin takuini, va ni kichaa inga ra ña ni jakunduta ndo chiꞌin Tati Ií Ndioo, ta chiꞌin ñuꞌú. Ta rakan ìyoga ndatu ra kua yuꞌu, ña ni korrea ndikun ndichan ra tüvi ìyo yi ña ndachi yi.
Ta ni jaꞌa ra chiꞌin ma ñivi takua jàꞌa ndian ndàti nduti. Vati ñivi vaꞌa kùu na takua kùu ma chiti nduti, ta ma ndian töve chìnuni kùu na takua kùu ma soo vu. Ta raꞌya ni tavaniꞌi siin ra ma ndian töve chìnuni ta ni tiꞌi ra na andayaꞌ nuu tìin ñuꞌú ña tüvi ndaꞌva, va ma ñivi vaꞌa ni taan vaꞌa ra na. ―Takan kàti Xuva chiꞌin na.
Yakan va chiꞌin tuꞌun iꞌya, ta chiꞌin inga tuku tuꞌun jànaꞌa Xuva ma tuꞌun vaꞌa Ndioo nuu ma ñivi.
Takan kūu ta tiá itiꞌ nuu nākaꞌan Xuva chiꞌin ra kùu rey Herode ña na väꞌa jàꞌa ra ña ndākiꞌin ra ña nàni Herodías ña kùu ñasiꞌi ma ra yani ra Lipe, kàti ra. Yakan va tandiꞌi yakan, ta ndisaa ma ña kini jāꞌa ra kātituꞌun ra yi nuu ra.
Takan kūu ta Herode väꞌa kūuni ra ora nākaꞌan ra takan chiꞌin ra, yakan va kàꞌan ra chiꞌin ndra jandaru, na tiin ndra ma Xuva ta tiꞌi ndra ra vekaa, ta kīꞌvi ra.
Va juuni yanga takäꞌan kìꞌvi ma Xuva vekaa, ta jākunduta ra tandiꞌi ma ñivi, juuni jākunduta ra Jesuu ndia. Ta ora kàꞌan ra chiꞌin Ndioo, ta iin nūnani ma andivi.
Tajan kōyo ma Tati Ií Ndioo chata Jesuu, ña kàa yi takua kàa iin livi, tajan chīni Jesuu iin tati ma Rachaꞌnu Ndioo ña teꞌen kàꞌan yi chiꞌin ra nda itiꞌ andivi:
―Yoꞌo kùu ma ra yaꞌa kùuni̱ ndeꞌi, ti ra seꞌe mai kùu̱n. Ta yaꞌa sii kùuni̱ chaꞌaꞌ yi.
Jesuu, ra kàti ma ñivi ña kùu seꞌe Kusé ìyo ra iin oko uchi kuiya ra ora kīchaꞌa ra jàꞌa ra tiñu Ndioo. Ta Kusé ti, seꞌe ra nàni Elí kùu ra.
Ta Elí kùu ra seꞌe ra nàni Matat. Ta Matat kùu ra seꞌe ra nàni Leví. Ta Leví kùu ra seꞌe ra nàni Melquí. Ta Melquí kùu ra seꞌe ra nàni Jana. Ta Jana kùu ra seꞌe ra nàni Kusé.
Ta Kusé kùu ra seꞌe ra nàni Matatías. Ta Matatías, kùu ra seꞌe ra nàni Amós. Ta Amós kùu ra seꞌe ra nàni Nahúm. Ta Nahúm kùu ra seꞌe ra nàni Esli. Ta Esli, kùu ra seꞌe ra nàni Nagai.
Ta Nagai, kùu ra seꞌe ra nàni Maat. Ta Maat kùu ra seꞌe ra nàni Matatías. Ta Matatías, kùu ra seꞌe ra nàni Semei. Ta Semei, kùu ra seꞌe ra nàni Kusé. Ta Kusé, kùu ra seꞌe ra nàni Judá.
Ta Judá, kùu ra seꞌe ra nàni Joana. Ta Joana, kùu ra seꞌe ra nàni Resa. Ta Resa, kùu ra seꞌe ra nàni Zorobabel. Ta Zorobabel, kùu ra seꞌe ra nàni Salatiel. Ta Salatiel, kùu ra seꞌe ra nàni Neri.
Ta Neri, kùu ra seꞌe ra nàni Melquí. Ta Melquí, kùu ra seꞌe ra nàni Adi. Ta Adi, kùu ra seꞌe ra nàni Cosam. Ta Cosam, kùu ra seꞌe ra nàni Elmodam. Ta Elmodam, kùu ra seꞌe ra nàni Er.
Ta Er, kùu ra seꞌe ra nàni Josué. Ta Josué, kùu ra seꞌe ra nàni Eliezer. Ta Eliezer, kùu ra seꞌe ra nàni Jorim. Ta Jorim, kùu ra seꞌe ra nàni Matat.
Ta Matat, kùu ra seꞌe ra nàni Leví. Ta Leví, kùu ra seꞌe ra nàni Simeón. Ta Simeón, kùu ra seꞌe ra nàni Judá. Ta Judá, kùu ra seꞌe ra nàni Kusé. Ta Kusé, kùu ra seꞌe ra nàni Jonán. Ta Jonán, kùu ra seꞌe ra nàni Eliaquim.
Ta Eliaquim, kùu ra seꞌe ra nàni Melea. Ta Melea, kùu ra seꞌe ra nàni Mainán. Ta Mainán, kùu ra seꞌe ra nàni Matata. Ta Matata kùu ra seꞌe ra nàni Natán.
Ta Natán, kùu ra seꞌe ra nàni David. Ta David, kùu ra seꞌe ra nàni Isaí. Ta Isaí, kùu ra seꞌe ra nàni Obed. Ta Obed, kùu ra seꞌe ra nàni Booz. Ta Booz, kùu ra seꞌe ra nàni Sélah. Ta Sélah kùu ra seꞌe ra nàni Naasón.
Ta Naasón, kùu ra seꞌe ra nàni Aminadab. Ta Aminadab, kùu ra seꞌe ra nàni Aram. Ta Aram, kùu ra seꞌe ra nàni Esrom. Ta Esrom, kùu ra seꞌe ra nàni Fares. Ta Fares, kùu ra seꞌe ra nàni Judá.
Ta Judá, kùu ra seꞌe ra nàni Jacob. Ta Jacob, kùu ra seꞌe ra nàni Isaac. Ta Isaac, kùu ra seꞌe ra nàni Abraham. Ta Abraham, kùu ra seꞌe ra nàni Taré. Ta Taré, kùu ra seꞌe ra nàni Nacor.
Ta Nacor, kùu ra seꞌe ra nàni Serug. Ta Serug, kùu ra seꞌe ra nàni Ragau. Ta Ragau, kùu ra seꞌe ra nàni Peleg. Ta Peleg, kùu ra seꞌe ra nàni Heber. Ta Heber, kùu ra seꞌe ra nàni Sala.
Ta Sala, kùu ra seꞌe ra nàni Cainán. Ta Cainán, kùu ra seꞌe ra nàni Arfaxad. Ta Arfaxad, kùu ra seꞌe ra nàni Sem. Ta Sem, kùu ra seꞌe ra nàni Noé. Ta Noé, kùu ra seꞌe ra nàni Lamec.
Ta Lamec, kùu ra seꞌe ra nàni Matusalén. Ta Matusalén, kùu ra seꞌe ra nàni Enoc. Ta Enoc, kùu ra seꞌe ra nàni Jared. Ta Jared kùu ra seꞌe ra nàni Mahalaleel. Ta Mahalaleel kùu ra seꞌe ra nàni Cainán.
Ta Cainán kùu ra seꞌe ra nàni Enós. Ta Enós, kùu ra seꞌe ra nàni Set. Ta Set, kùu ra seꞌe ra nàni Adán. Ta Adán kùu ra, ra seꞌe Rachaꞌnu Ndioo.
Ta takua yaꞌa ìyo ma Tati Ií Ndioo chiꞌin Jesuu, ma ora cha yāꞌa kūnduta ra, tajan chīkoniꞌi ndiko ra ma yuꞌu yuta Jordán, ta ma Tati Ií Ndioo chāka ndio yi ra na kuꞌun ra chiꞌin ra itiꞌ tichi kuꞌu.
Ta ma tichi kuꞌu ikan chīyo ra uvi xiko kivi. Ta ikan kīꞌin ma kuiꞌna kuꞌva ra ndeꞌo tu koyo ra tichi kuati. Takan kūu tajan ndisaa ma tiempu ña chīyo ra tichi kuꞌu, endee tüvi nī chachi ra, yakan va chāa ndio iin kivi ña chāñu soko ra.
Takan kūu tajan teꞌen nākaꞌan ndio ma kuiꞌna chiꞌin Jesuu:
Va Jesuu teꞌen nākaꞌan ra chiꞌin ma kuiꞌna:
―“Yüvi uvaa paani chìniñuꞌu kachi ma ñivi, ti juuni tuꞌun yuꞌu Ndioo ndia”, takan kàti ma tutu Ndioo ―kàti Jesuu chiꞌin ma kuiꞌna.
Takan kūu tajan chāka ndio ma kuiꞌna ma Jesuu ña na kuꞌun ra chiꞌin ra nda siki iin yuku ña nduvaꞌa kuii sukun. Ta nunuuni jānaꞌa ma kuiꞌna tandiꞌi ñuu ñuñivi nuu chàꞌndánꞌ tiñu nuu ra.
Tajan teꞌen nākaꞌan ndio ma kuiꞌna chiꞌin ra:
―Tandiꞌi ma ñuu ñuñivi ña ndèꞌun ninuu ndakan, mai kùu ma ra chàꞌnda tiñu ikan, ti mai nīꞌi yi. Va tuva kùuni̱, kùu kuꞌvai yi nuu nda ndian kùuni mai.
Yakan va tuva kunandi chitiun nui, ta jakaꞌnu̱n yuꞌu, ta tandiꞌi ña ndèꞌun ninuu ndakan, ni kuꞌvai yi nuu̱n. ―Takan kàti ma kuiꞌna chiꞌin Jesuu.
Tajan teꞌen nākaꞌan tuku Jesuu chiꞌin ma kuiꞌna:
―Na kundachiyoun xii̱n, yoꞌo kuiꞌna kini, ti ma tutu Ndioo teꞌen kàꞌan yi: “Uvanuu Rachaꞌnu Ndioo ìyo yi ña jakaꞌnu yo, ta uvanuu Rakan ìyo yi ña jaꞌa yo tiñu nuu.” ―Takan kàti Jesuu chiꞌin ma kuiꞌna.
Takan kūu tajan kēe ndio ma kuiꞌna kuàꞌánꞌ chiꞌin Jesuu itiꞌ ñuu Jerusalén. Ta ikan ndāa ma kuiꞌna chiꞌin Jesuu nda nuu sukun xini veñuꞌu kaꞌnu ndaa ikan. Ta teꞌen nākaꞌan ndioánꞌ chiꞌin Jesuu:
―Tuva ndicha ña ra Seꞌe Ndioo kùu̱n, nda ndeꞌve na keun, ta koyoun nda ninuu ndakan,
ti ma tutu Ndioo teꞌen kàꞌan yi:
Ndioo ni tachi ra kuaꞌaꞌ tati jàꞌa tiñu nuu ra ña na jakuenda yi ñu̱n,
vati ni kaniꞌi yi ñu̱n chiꞌin ndaꞌaꞌ yi,
koto katiꞌun yuu.
―Takan kàti ma kuiꞌna chiꞌin Jesuu.
Va Jesuu teꞌen nākaꞌan ra chiꞌin ma kuiꞌna:
―Ma tutu Ndioo juuni teꞌen kàꞌan yi ndia: “Na kïꞌun kuꞌva ma Rachaꞌnu Ndioo yo.” ―Takan kàti Jesuu chiꞌin ma kuiꞌna.
Takan kūu tajan jāchika ndio ma kuiꞌna ñáꞌ nuu Jesuu kuaꞌaꞌ tiempu, ti tüvi nī kuu naniꞌánꞌ inga tuku naja kua kìꞌánꞌ kuꞌva Jesuu.
Tajan chīkoniꞌi ndiko Jesuu kuàꞌan ra itiꞌ ñuꞌuꞌ Galilea chiꞌin kuaꞌaꞌ ndatu ma Tati Ií Ndioo. Ta chītakuati tuꞌun chaꞌaꞌ ra ninii ñuu kàndii ikan.
Ta ikan kīchaꞌa jànaꞌa Jesuu tuꞌun Ndioo nuu ñivi tichi ndisaa veñuꞌu kuati ña ìyo taꞌiiꞌiin ñuu ikan. Yakan va tandiꞌi ma ñivi ikan jàkaꞌnu na Jesuu, ora jànaꞌa ra tuꞌun Ndioo.
Ta ikan jan chāa ndio Jesuu ma ñuu Nazaret nuu chāꞌnu ra ora kūu ra ravali. Tajan kīꞌvi ndio ra ma tichi veñuꞌu ndian judíu iin kivi nindeo ma takua takani jàꞌa ra. Ta chūndaa ndio ra ña ni jàkuaꞌa ra ma tutu Ndioo nuu ma ñivi ikan.
Ta ndiakan chāꞌa na ma tutu Ndioo tāa rachaꞌnu Isaía, ra kāꞌan chiꞌin tuꞌun yuꞌu Ndioo ña chīyo tatiempu nuu ra. Ta ora nūna ra yi, ta ikan nātaꞌan ra iin nuu kàꞌan yi teꞌen, ta jākuaꞌa ra yi nuu na:
Taku yuꞌu, ti ìyo ma Tati Ií Ndioo chiꞌi̱n,
vati cha jāꞌií yi yuꞌu,
ña na katituꞌin tuꞌun vaꞌa Ndioo nuu ñivi ndaꞌvi.
Ta juuni tāchi yi yuꞌu ña na jandaꞌi ma ndian yaꞌa ndaꞌvi kuuni anima.
Ta na katituꞌin naja kua kùu kakú ma ndian indii tichi vekaa jàꞌa kuati,
ta nda ma ndian kuaá ni jandaꞌi na, ta kùu nandeꞌe ndiko na.
Ta ni jaꞌi kuenda ndian ndèꞌe tundoꞌo ña na kakú na.
Takan kūu tajan chāsi ndio Jesuu ma tutu, ta chāꞌa ndio ra yi nuu ma ra jàkuenda veñuꞌu, tajan chūnandi ndio ra. Ta tandiꞌi ma ñivi kaꞌìin ikan, endee tüvi nī jaña na ña ndèꞌe na ra.
Tajan teꞌen nākaꞌan ndio Jesuu chiꞌin na:
―Juuni ma kivi iꞌya kētai ña jàchinui ma tiñu kàꞌan ma tuꞌun Ndioo iꞌya nuu ndo.
Takan kūu ta ndisaa na ndava kuàꞌan anima na ora chīni na ña yaꞌaga vii ma tuꞌun kāꞌan Jesuu. Tajan teꞌen kīchaꞌa na chìkatuꞌun na chiꞌin juuni maa na:
―¿A yüvi raꞌya kùu ra seꞌe Kusé? ―kàti na.
Tajan teꞌen nākaꞌan ndio Jesuu chiꞌin na:
―Taku ndyoꞌo ti teꞌen chànini ndo takua kàꞌan iin tuꞌun iꞌya: “Yoꞌo ra kùu ndotor, na jandaꞌun ñu̱n chiꞌin juuni maun.” Takua jāndaꞌun ma ñivi ñuu Capernaum niku, yakan va ìyo yi ña jandaꞌun ma ñivi ñuu maun vitin. Takan kùuni ndo kaꞌan ndo ―kàti Jesuu.
Takan kūu ta Jesuu ti teꞌen nākaꞌan tuku ra chiꞌin na:
―Ndicha vaꞌi ña kàꞌin chiꞌin ndo, ti nïꞌiin ma ndra kàꞌan chiꞌin tuꞌun yuꞌu Ndioo töve kùuni ñivi ñuu maa ra ndeꞌe na ra.
Yakan va ndicha vaꞌi ña kàꞌin, ti nduvaꞌa kuii chīyo kuaꞌaꞌ ñivi ñaꞌa kīndoo ndaꞌvi ñuu Israel ma tiempu chīyo ma ra kāꞌan tuꞌun yuꞌu Ndioo ña nàni Elía. Ta juuni ma tiempu ikan, uni kuiya java kùu yi ña tüvi nī kuun ma savi, ta chīyo kuaꞌaꞌ tamaꞌ tandiꞌi ma ñuꞌuꞌ ñuñivi ndia.
Va Elía, töve nī kichi ra kuenda ña tìndee ra ñivi ñaꞌa ndaꞌvi ìyo ñuu Israel, ti kīchi ra ña kuenda ña tìndee ra iini ñaꞌa ndaꞌvi ña kīchi itiꞌ ñuu Sarepta, ña kàndii yatin ñuu Sidón.
Takan kūu ta ma tiempu chīyo ma ra kāꞌan tuꞌun yuꞌu Ndioo ña nàni Eliseu. Tiempu ikan, nduvaꞌa kuii chīyo ndian ndiso kueꞌe taꞌyu ma ñuu Israel, va nïꞌiin ma ndian ndiso kueꞌe ikan tüvi nī ndaꞌa. Uvanuu ra nàni Naamán ña kīchi itiꞌ ñuꞌuꞌ Siria, jāndaꞌa Eliseu. ―Takan kàti Jesuu chiꞌin ma ñivi ikan.
Takan kūu ta ora chīni ma ndian kaꞌìin veñuꞌu ña kāꞌan ra takan nduvaꞌa kuii kūxaan na chiꞌin ra.
Tajan ndēta ndio na, ta jākunu na Jesuu, ma ñuu ikan, ta chāndaka na ra iin tichi kuꞌu nuu ìyo iin xaꞌva ña nduvaꞌa kuii sukun yuꞌu ñuu ikan, ti tichi xaꞌva ikan, ni jakeꞌne na ra.
Va Jesuu kākú ra tañu na, ta kuàꞌan ra.
Takan kūu ta kēe ndio Jesuu kuàꞌan ra itiꞌ ñuu Capernaum, ña kàndii ñuꞌuꞌ Galilea. Yakan va nani kivi nìndee na kùu yi, ña kēe ra kuàꞌan ra kuàjanaꞌa ra nuu ñivi tichi veñuꞌu ndian judíu ikan.
Takan kūu ta ma ñivi ikan ndava kuàꞌan tati na ña ndèꞌe na naja kua jànaꞌa ra, vati kàꞌan ra yi chiꞌin tandiꞌi ndatu ra.
Takan kūu ta ma tichi veñuꞌu ikan, ndaa iin ra ndiso tati xaan. Ta rakan ti teꞌen nākaꞌan niꞌi ra ña kànachaa ra:
―Yoꞌo Jesuu ra ñuu Nazaret, na jañaun ña yaꞌa ndiku̱n ndi, ti ndyuꞌu cha chìto ndi ña vàchiun vàchi jandiꞌun nuu ndi. Ta juuni chìto ndi, ti yoꞌo kùu iin ra yaꞌa ií ña tāchi Ndioo jàꞌa tiñu nuu ra.
Takan kūu tajan teꞌen nākaꞌan xaan Jesuu nuu ma tati xaan ikan:
―¡Taxiin koo yuꞌu̱n, ta na keun tichi kuñu raꞌya! ―kàti Jesuu chiꞌin yi.
Tajan jānduva ma tati xaan ikan ra, nuu ndèꞌe ndisaa ñivi. Tajan kēe ndio yi ma tichi kuñu ra, va tüva nani jaꞌa yi chiꞌin ra.
Takan kūu ta ndisaa na yaꞌaga yùꞌvi na, ta teꞌen kīchaꞌa na nàtuꞌun taꞌan na:
―¿A yaꞌaga ìyo ndatu ra chiꞌin ma tuꞌun kàꞌan ra, ña ndava nda tati kuiꞌna jàꞌa yi ña kàꞌan ra, ta kèe yi tichi kuñu ndian kuꞌvi jàꞌa ra? ―kàti na.
Takan kūu ta ninii ñuꞌuꞌ ikan chītakuati tuꞌun Jesuu chiꞌin ma ña jàꞌa ra.
Takan kūu tajan kēe Jesuu ma tichi veñuꞌu ñivi judíu, ta kuàꞌan ra veꞌe Simón Petuꞌ. Ta ma ñakaꞌnu Simón Petuꞌ, ti kuꞌvian kàndian jàꞌa kaꞌni ora chāa Jesuu. Tajan jānini ndio ma ñivi ikan Jesuu, na tindee ra ña chiꞌin ma kueꞌe ndòꞌan.
Takan kūu tajan chāa ndio Jesuu ma nuu kàndian, ta chūndandee ra nuan. Tajan kēe ndio ma kaꞌni ña, ta ndāꞌa ña. Ta juuni ma ora ikan ndēta ña ta kīchaꞌa ña jàꞌa ña ma ña kachi ndra.
Ora cha chīso nikandii, ma ora ikan tandiꞌi ma ndian ìyo ndian kuꞌvi nuu, jàꞌa nda kueꞌe nikuuni, chāndaka na na nuu Jesuu. Ta ikan jūndii ra ndaꞌaꞌ ra xini taꞌiiꞌiin na, ta ndāꞌa na jāꞌa ra.
Takan kūu ta tava yàꞌa kuaꞌaꞌ na, yakan va ìyo ma ndian ndiso tati xaan ña teꞌen kàꞌan yi ora kèe yi:
Va Jesuu endee töve chàꞌa ra kàꞌan yi, ti ora kàꞌan yi takan nundaa kuxaan ra nuu yi, vati cha chīto yi ti ra Cristu kùu ra.
Takan kūu ta ora tuvi inga kivi, tajan kēe Jesuu ma ñuu ikan, ta kuàꞌan ra iin nuu taxiin nuu tüvi ñivi. Va vaji takan jāꞌa ra ninii nātaꞌan ma ñivi ra, tajan chāa ndio na ma nuu ndaa ra. Ta kīchaꞌa na kàꞌan na chiꞌin ra na küꞌun ra.
Tajan teꞌen nākaꞌan ndio Jesuu chiꞌin na:
―Na küuga kindoi chiꞌin ndo ndeꞌve, ti juuni ìyo yi ña kuꞌin kukatituꞌin nuu ñivi inga ñuu, ikan na koto na naja kuu yi nuu chàꞌnda Ndioo tiñu. Vati tiñu ikan tāchi Tatái yuꞌu.
Takan kūu ta takan kuàꞌan Jesuu jànaꞌa ra tuꞌun Ndioo nuu ñivi nani veñuꞌu ndian judíu ìyo ñuꞌuꞌ ñuu Judea.
Takan kūu ta kēta iin kivi ña ndaa Jesuu ma yuꞌu lakuna nàni Genesaret, nuu kùuni ma ñivi tasoꞌo na ma tuꞌun Ndioo ña jànaꞌa Jesuu. Ta chākoyo kuaꞌaꞌ ñivi ña ndava titutaꞌan na ma nuu ndaa ra.
Takan kūu tajan ndēꞌe Jesuu uvi taꞌan varku ña ndaa ndrun yuꞌu lakuna. Ta ninduvi taꞌan ndrun töva ñivi tichi ndrun, ti ma ndra xuñaꞌa run kaꞌìin ndra yuꞌu ma lakuna nàkata ndra ma yuꞌva tiakaꞌ kaꞌnu ndra.
Tajan ndāa ndio Jesuu tichi varku xuñaꞌa ma ra nàni Simón, ta nākaꞌan ra chiꞌin ra ña na jakuꞌun ra run tiá itiꞌ tichi lakuna. Ta nda ndakan chūnandi ndio ra jànaꞌa ra nuu ma ñivi kaꞌìin yuꞌu lakuna.
Tajan ora chīnu jànaꞌa ra nuu ma ñivi, ta teꞌen nākaꞌan ndio ra chiꞌin Simón:
―Na kundaka ndo ma varku iꞌya kuꞌun ndo kukiin ndo nuu kunu ma lakuna, ta kani ndo yuꞌva tiakaꞌ kaꞌnu tichi raꞌ ―kàti Jesuu chiꞌin ra.
Tajan teꞌen nākaꞌan Simón chiꞌin ra:
―Yoꞌo Matru, niñuu kuii chākunuu ndi kīin ndi, va tükuii nani nīꞌi ndi. Va tava maun kàꞌan ña na kuꞌun ndi, yakan va ni kukani ndi yi tuva takan ―kàti Simón.
Takan kūu tajan kēe ndio ndra kuàkiin ndra, ta nduvaꞌa kuii kuaꞌaꞌ ma tiakaꞌ nīꞌi ndra ña nda ma yuꞌva tiakaꞌ ndra kīchaꞌa yi nakaa yi ma ora kīchaꞌa ndra tàvaniꞌi ndio ndra yi.
Tajan kāna ndaꞌaꞌ ndio ndra nuu ma ndra meru ndra, ndra kìndoo chiꞌin inga varku, ña na kuꞌun ndra tìndee ndra ndra. Tajan kēe ndio ndra kuàꞌan ndra chiꞌin run. Ta ora chāa ndio ndra, ta tāvaniꞌi ndio ndra ma yuꞌva tiakaꞌ ikan chiꞌin kuaꞌaꞌ tiakaꞌ ña ndava ni saꞌvi ndrun, ti yaꞌa kuaꞌaꞌ ndri nīꞌi ndra.
Yakan va ora ndēꞌe Simón Petuꞌ ña jāꞌa Jesuu chiꞌin ma ndatu ra, tajan chūnandi chiti ra nuu Jesuu, ta teꞌen nākaꞌan ra chiꞌin ra:
―¡Kundachiyo xii̱n yoꞌo Rachaꞌnu, vati yuꞌu kùi iin ra jàꞌa kuati! ―kàti ra.
Takan kāꞌan Simón, ti yaꞌaga yūꞌvi ra chiꞌin ma ndra meru ra, vati kuaꞌaꞌ tiakaꞌ tīin ndra ma ora tāchi Jesuu ndra.
Ta nda ma Jandiau, ta Xuva, ndra seꞌe Zebedeu, ña kùu meru ma Simón, juuni yūꞌvi ndra ndia. Tajan teꞌen nākaꞌan ndio Jesuu chiꞌin Simón:
―¡Na yüꞌviun! Vati nda vitin, ta itiꞌ nuu, ni jandakui ñu̱n, ña na naniꞌun ñivi kuenda Ndioo, takua jāꞌun chiꞌin ma tiakaꞌ. ―Takan kàti Jesuu chiꞌin ndra.
Takan kūu ta ora jātuꞌva ndra varku ndra yuꞌu ma lakuna, tajan ndākivaꞌa ndra ndatiñu ndra tichi ndrun, ta tāndikun ndio ndra kuàꞌan ndra chata Jesuu.
Iin kivi yāꞌa Jesuu iin ñuu, ta ikan chāa iin rakuꞌvi jàꞌa kueꞌe taꞌyu nuu ndaa ra. Ta rakan ti ora ndēꞌe ra Jesuu, ta chūnandi chiti ra nuu ra, ta teꞌen nākaꞌan ra chiꞌin ra ña chīkan ra ñamani nuu ra ña na jandaꞌa ra ra:
―¡Yoꞌo Rachaꞌnu, chìtoi ña ìyo ndatun ta kùu jandaꞌun yuꞌu tuva kùuniun! ―Takan kāti ma rakuꞌvi chiꞌin Jesuu.
Tajan jūndii ndio Jesuu ndaꞌaꞌ ra xini ra, ta teꞌen nākaꞌan ra chiꞌin ra:
―Juu, ndicha ña kùuni̱ jandaꞌi ñu̱n ―kàti Jesuu.
Tajan juuni ma ora ikan, ndāꞌa ma ra ndoꞌo kueꞌe taꞌyu.
Takan kūu tajan teꞌen nākaꞌan ndio Jesuu ña chūndayuꞌu ra ra:
―Na kätituꞌun nuu nïꞌiin na naja kua jāꞌun ña ndāꞌun. Jiꞌna kuii nuu sutu ña ìyo ma veñuꞌu kaꞌnu ñuu Jerusalén, ìyo yi ña janaꞌun ñu̱n, ikan na koto ra ti cha ndāꞌun. Tajan na sokóun iin kiti nuu sutu kuenda Ndioo, ti takan kàti ma tutu Ndioo ña tāa Moisés ña ìyo yi ña jaꞌa yo, ikan na koto ñivi ña cha ndāꞌun ―kàti Jesuu.
Yakan va tandiꞌi ña jàꞌa Jesuu, viꞌa chītakuati yi tandiꞌi ñuu, ta viꞌa kuaꞌaꞌ ma ñivi kūtiꞌvi nuu ndaa ra, ti ìyo ndian kùuni na ña na jandaꞌa ra na chiꞌin ma kueꞌe ndoꞌo na, ta ìyo ndian chàtaꞌani tasoꞌo na ma ña jànaꞌa ra ndia.
Tajan kēe ndio Jesuu kuàꞌan ra iin tichi kuꞌu nuu tüvi ñivi, ña kuàkaꞌan ra chiꞌin Ndioo.
Ta chanuu ña ndaa ra ikan, tajan chāa uvi uni taꞌan ndra ña ndiso ndra, ra kūyutun chiꞌin tiꞌva. Ta ndrakan ti kùuni ndra kiꞌvi ndra chiꞌin ra ma tichi veꞌe nuu ndaa Jesuu, kuenda ña kanindii ndra ra nuu ra.
Va nī kuu yi, ti yaꞌaga kuaꞌaꞌ ñivi kaꞌìin ma yuveꞌe, yakan va ndāa ndra nduku itiꞌ chata ma veꞌe, ta tāchiyo ndra itaꞌvi ma teja ña kaꞌìin chata yi, ta chiꞌin tiꞌva ra jānuu ndio ndra ra tañu ñivi, tajan chāa ra nuu ndaa Jesuu.
Takan kūu ta ora ndēꞌe Jesuu ña ndicha kuii ña chìnuni ndra ma ña jàꞌa ra, tajan teꞌen nākaꞌan ndio Jesuu chiꞌin ma ra kūyutun:
―Yoꞌo seꞌyu, vitin va cha jānai kuatiun. ―Takan kàti Jesuu chiꞌin ra.
Takan kūu ta ora kāꞌan Jesuu takan, tajan teꞌen kīchaꞌa ma ndra fariseu chiꞌin ma ndra matru jàkuaꞌa tutu Ndioo chànini ndra: “¿Nda ra kùu raꞌya ña kàꞌan tiꞌini ra chata Ndioo? ¿A tüvi chìto ra ña uvanuu Ndioo ìyo, ta rakan kùu ma ra kùu janaa kuatio?” Takan chànini ndra.
Tajan numini nākuni Jesuu ma ña chànini ndra, ta teꞌen kīchaꞌa ndio ra chìkatuꞌun ra nuu ndra:
―¿Ta naja chànini ndo takan?
¿Nda va kùu ma ña ndetiñu tiaga ña kaꞌan yo chiꞌin ma ñivi?, kùuni ndo. ¿A tiaga ndetiñu kàꞌan yo ña: “Cha jānai kuatiun”, kua ña kàꞌan yo: “Ndeta, ta kakaun kuꞌun”?, kùuni ndo.
Tatu töve chìnuni ndo ma ña kàꞌin, vitin ni janaꞌi nuu ndo ti ndicha ña ra Seꞌe ñivi tàchi Ndioo kùi, vati juuni ìyo ndatui ña jànai kuati ñivi ìyo ñuꞌuꞌ ñuñivi iꞌya ndia ―kàti Jesuu.
Tajan teꞌen nākaꞌan ndio ra chiꞌin ma ra kūyutun:
―¡Chiꞌin yoꞌo kàꞌin ña na ndetaun, ta natuviun tiꞌvaun ta kuꞌu̱n veꞌun! ―kàti Jesuu.
Takan kūu tajan juuni ma ora ikani, ndēꞌe ma ñivi ña ndēta ma ra kūyutun, ta nātuvi ra tiꞌva ra, ta endee jàkaꞌnu ndio ra Ndioo kuàꞌan ra veꞌe ra.
Ta ora ndēꞌe na ña takan kūu, tajan tandiꞌi ndio na ndava kuàꞌan anima na, ta teꞌen kīchaꞌa ndio na jàkaꞌnu ndio na Ndioo ña yāꞌa yūꞌvi na chiꞌin ma tuꞌun iꞌya:
―Kivi iꞌya, va nduvaꞌa kuii vii ña ndēꞌo ―kàti na.
Takan kūu ta ora yāꞌa ña kūu takan, tajan kēe ndiko Jesuu kuàꞌan ra, ta ikan ndēꞌe ra iin ra nàni Leví ña nàndi ra nàkaꞌan ra xuꞌunꞌ kuenda Roma. Tajan teꞌen nākaꞌan Jesuu chiꞌin ra:
―¡Naꞌa, na koꞌo chiꞌi̱n! ―kàti Jesuu.
Ta juuni ma ora ikani, ndākoo ma Leví ndisaa tiñu jàꞌa ra, ta tāndikun ra kuàꞌan ra chata Jesuu.
Takan kūu ta ora yāꞌa yatin kivi, tajan jāꞌa Leví iin viko kaꞌnu ma nuu ìyo veꞌe ra kuenda Jesuu. Ta tañu ndian nàndi mesa chiꞌin Leví ta Jesuu, kaꞌìin kuaꞌaꞌ ma ndra nàkaꞌan xuꞌunꞌ ña ndàkataꞌan chiꞌin Leví.
Va ma ndra fariseu chiꞌin ma ndra matru, ndra jàkuaꞌa tutu Ndioo, teꞌen kīchaꞌa ndra kàꞌan tiꞌini ndra chata ma ndra jàkuaꞌa chiꞌin Jesuu:
―¿Ta naja chàchi ndo ta chìꞌi ndo chiꞌin ndra nàkaꞌan xuꞌunꞌ kuenda ñuu kaꞌnu Roma, ta chiꞌin ndian ìyo kuati? ―Takan kàti ndra chata ndra jàkuaꞌa chiꞌin Jesuu.
Tajan teꞌen nākaꞌan ndio Jesuu chiꞌin ndra:
―Taku ma ndian ìyo vaꞌa, tüvi chìniñuꞌu na ma ndra ndotor, ti ndian kuꞌvini kùu ma ndian chìniñuꞌu yi.
Ta yuꞌu ti tüvi vàchi̱ kuenda ma ndian tüvi chìniñuꞌu yuꞌu, vati vàchi̱ kuenda ma ndian ìyo kuati, ikan na ndakoo na kuati na, ta chìkoniꞌi ndiko na chiꞌin Ndioo. Ndiakan kùu ma ndian chìniñuꞌu yuꞌu ―kàti Jesuu.
Tajan teꞌen nākaꞌan ndra chiꞌin Jesuu:
―¿Ta naja ma ndra chàkunuu chata Xuva ra jàkunduta, ta chiꞌin ndra chàkunuu chata ndra fariseu, nduvaꞌa jàndita yuꞌu ndra kuenda Ndioo ma ora kàꞌan ndra chiꞌin Ndioo? Va ma ndra jàkuaꞌa chiꞌun, ¿ta naja endee chàchi ndra, ta chìꞌi ndra, ta töve jàndita ndra yuꞌu ndra? ―Takan kàti ndra chiꞌin Jesuu.
Ta teꞌen nākaꞌan ndio Jesuu nuu ndra:
―¿A kùu jandita ndo yuꞌu ma ndian kaꞌìin nuu ìyo viko tàndaꞌa ora juuni ndaaga ma ra tàndaꞌa chiꞌin na?, kùuni ndo. Na küu yi.
Va ni chaa iin kivi ña ni tava niꞌi na ma ra tàndaꞌa, ta ora ni keta ma kivi ikan, tajan kùu jandita ndio na yuꞌu na. ―Takan kàti Jesuu nuu ndra.
Takan kūu tajan teꞌen nàkaꞌan tuku Jesuu iin kuꞌva nuu ndra:
Ta juuni na küu taan yo vinu chaa tichi tiaꞌa ñii chaꞌnu, ti ma vinu chaa, ni jakaꞌndi ra ma tiaꞌa ñii chaꞌnu, ta ma takuii vinu chaa tìvi raꞌ chiꞌin ma tiaꞌa ñii chaꞌnu ndia.
Yakan va ìyo yi ña taan yo ma vinu chaa tichi ma tiaꞌa ñii chaa, ta ninduvi yi kùu kumi yi yi.
Ta nïꞌiin ma ndian chìꞌi ma vinu chaꞌnu, na küuni na jaña na ña chìꞌi na raꞌ, ta koꞌo na ma vinu chaa, vati kàꞌan na ña vaꞌaga chìꞌi ma vinu chaꞌnu. ―Takan kàti Jesuu.
Takan kūu ta iin kivi nindeo, chàkunuu Jesuu iin nuu kàa kuaꞌaꞌ trigu. Ta ma ndra jàkuaꞌa chiꞌin ra, kīchaꞌa ndra kìndaa ndra trigu, ta kùndaꞌa ndra vu, ta chàchi ndra ma chiti vu.
Tajan teꞌen kīchaꞌa chìkatuꞌun ma ndra fariseu nuu ndra:
―¿Ta naja jàꞌa ndo iin ña tüvi ìyo yi ña jaꞌa ndo ma kivi nindeo? ―kàti ndra.
Tajan teꞌen kīchaꞌa nàkaꞌan ndio Jesuu nuu ndra:
―¿A tüvi chàkuꞌuni ndo ña jāꞌa ma rachaꞌnu David, ora yaꞌaga chāñu soko ra chiꞌin ndra meru ra?
Ma rachaꞌnu David kīꞌvi ra ma tichi veñuꞌu Ndioo, ta kīꞌin ra ma paan ií kuenda Ndioo, ta chāchi ra yi chiꞌin ndra meru ra, vaji ma paan ikan na küu kachi nda ndian nikuuni yi, ti kuenda ma ndra sutuni kùu yi.
’Yakan va kàꞌin chiꞌin ndo ña ma ra Seꞌe ñivi tāchi Ndioo, juuni ìyo ndatu ra jin ma kivi nindeo kùu yi. ―Takan kàti Jesuu chiꞌin ndra.
Takan kūu ta inga kivi nindeo, kīꞌvi tuku Jesuu ma tichi veñuꞌu, ta ikan kīchaꞌa tuku ra jànaꞌa ra nuu na. Ta juuni ma tichi veñuꞌu ikan, ndaa iin ra ití ma ndaꞌaꞌ chiyo kuaꞌa.
Ta ma ndra matru jàkuaꞌa tutu Ndioo chiꞌin ndra fariseu, jàꞌa ndra kuenda ndeꞌo tu jandaꞌa Jesuu ma ra ndaꞌaꞌ ití ma kivi nindeo, tajan kùu niꞌi ndio ndra naja kua tisokuati ndra ra, kùuni ndra.
Va tava cha chìto Jesuu naja kua chànini ndra, yakan va teꞌen nākaꞌan ra chiꞌin ma ra ndaꞌaꞌ ití:
―Ndeta, ta kundaun maꞌñu chiña ―kàti Jesuu.
Tajan ndēta ndio ra, ta chūndaa ra maꞌñu ikan.
Tajan teꞌen nākaꞌan ndio Jesuu chiꞌin ma ndra fariseu:
―Ni ndakatuꞌin iin nakuyi nuu ndo ―kàti Jesuu chiꞌin ndra. ―¿Nda ña kùu yi vaꞌa jaꞌa yo ma kivi nindeo?, kùuni ndo. ¿A jàꞌa yo ña vaꞌa a ña väꞌa? ¿A tiá vaꞌa ña jàkakú yo na a ndèꞌe nio ña kuvi na? ―kàti Jesuu.
Takan kūu tajan chīkonuu ra ndeꞌe ra ma ndian kaꞌìin xiin ra, ta teꞌen nākaꞌan ndio ra chiꞌin ma ra kukueꞌe ndaꞌaꞌ:
―¡Jànakee ndaꞌun! ―kàti ra.
Tajan jānakee ra ndaꞌaꞌ ra, ta ora ikani, ndāꞌa yi.
Va inga ma ndra fariseu, nduvaꞌa kuii kūxaan ndra ña jāꞌa Jesuu takan. Tajan kīchaꞌa ndra nàtuꞌun taꞌan ndra naja kua jaꞌa ndra, ta kuu naniꞌi ndra naja kua tisokuati ndra Jesuu.
Takan kūu ta iin ma kivi ikan, ndāa Jesuu itiꞌ yuku ña kuàkaꞌan ra chiꞌin Ndioo. Ta ndakan niñuu kuii jāyaꞌa ra chanikuaa ña kàꞌan ra chiꞌin Ndioo.
Ta ora kūndichin inga kivi, tajan kāna ra, ndra jàkuaꞌa chiꞌin ra, ta kāchin ra ndi uchi uvi taꞌan ndra ni kakuu chiꞌin ra. Ta ndrakan jākunani ra ndra tatun.
Ta ndraꞌya kùu ma ndra kāchin ra: Simón, ra jākunani Jesuu, Petuꞌ, ta André, ra yani Simón, chiꞌin Jandiau, Xuva, Lipe, Tolo,
Mate, Tomá, chiꞌin Jandiau, ra seꞌe Alfeu. Simón, ra juuni kàꞌan na ña nàni Zelote,
chiꞌin Juda, ra seꞌe Jandiau, ta Juda Iscariote, ra ni xikoñaꞌa Jesuu tiá itiꞌ nuu.
Takan kūu tajan nūu ndio Jesuu ma yuku ikan chiꞌin ndra jàkuaꞌa chiꞌin ra. Ta ora kēta ndio ra iin nuu ndaa, ta chūndaa ra chiꞌin ndra, ta chiꞌin kuaꞌaꞌ ma ñivi kīchi inga ñuu ndia. Ìyo ndian kīchi tandiꞌi ñuu ña ìyo ma ñuꞌuꞌ Judea, ta ìyo inga ndian kīchi itiꞌ ñuu Jerusalén. Ta ìyo inga ndian kīchi itiꞌ yuꞌu tañuꞌu nuu kàndii ma ñuu Tiro, ta ñuu Sidón. Tandiꞌi ndiakan tāndikun na chata Jesuu, ti kùuni na tasoꞌo na ña kàꞌan ra. Ta juuni kùuni na ña na jandaꞌa ra na chiꞌin ma kueꞌe ndoꞌo na ndia.
Ta ma ndian ndèꞌe tundoꞌo jàꞌa ma tati xaan, juuni ndàꞌa na jàꞌa Jesuu.
Ta tandiꞌi ma ñivi kùuni na janani na ndaꞌaꞌ na ra, ti cha chìto na ña ora kèꞌe na ra, ta ndàꞌa na jàꞌa ma ndatu Ndioo ña ìyo chiꞌin ra.
―Ndyoꞌo ndra ndaꞌvi, na sii kuuni ndo, vati kuenda maa ndo kùu ma nuu chàꞌnda Ndioo tiñu.
’Ta juuni na sii kuuni ndyoꞌo ndian ndoꞌo tamaꞌ vitin, ti tiá itiꞌ nuu ni keta iin kivi ña ni koo vaꞌa ndo ti tüva ni ndeꞌe ndo tamaꞌ.
’Ta na sii kuuni ndyoꞌo ndian kàchaku vitin, ti tiá itiꞌ nuu ni keta iin kivi ña ni kuakú ndo.
’Ta juuni na sii kuuni ndo ora xaani ñivi ndèꞌe na ndo, ta tavaniꞌi siin na ndo, ta ora kàꞌan tiꞌini na chata ndo, ta ora kàꞌan na ña yüvi ndian vaꞌa kùu ndo, chaꞌaꞌ ña chìnuni ndo ña kàꞌan yuꞌu ra Seꞌe ñivi tāchi Ndioo.
Na nduvaꞌa kuii sii kuuni ndo ma kivi ikan, ti ma itiꞌ andivi nduvaꞌa kuaꞌaꞌ taꞌvi ni niꞌi ndo, vati juuni takan jātiꞌini ma ndian kūu ñivi na ma ndra kāꞌan chiꞌin tuꞌun yuꞌu Ndioo tajiꞌna niku ndia.
’¡Ndaꞌvi taꞌan ndyoꞌo ndian kuika, vati ma ña chìsii ndo vaꞌa yi, va kuenda ndeꞌveni!
’¡Ndaꞌvi taꞌan ndyoꞌo ndian chànini ndo ña ìyo vaꞌa ndo, ti tükuii nayi kumani nuu ndo vitin!, kùuni ndo. Vati ni chaa iin kivi ña ni ndoꞌo ndo tamaꞌ.
’¡Ndaꞌvi taꞌan ndyoꞌo ma vitin, ti ni chaa iin kivi ña ni kuaku ndo jàꞌa ña yaꞌa ndaꞌvi ni kuuni ndo!
’¡Ndaꞌvi taꞌan ndyoꞌo ora ni kaꞌan vaꞌa ndisaa ma ñivi ìyo ñuñivi chata ndo, vati ma tatiempu juuni chīyo ma ndra jāꞌani ña kàꞌan tuꞌun yuꞌu Ndioo, ta ma ñivi na ña chīyo tajiꞌna, juuni jākaꞌnu na ndra, vaji ndra vatani kūu ndra ndia!
’Va ndyoꞌo ndian chìni ña kàꞌin, yuꞌu kàꞌin chiꞌin ndo ña, na kuuni ndo ndeꞌe ndo ma ndian xaani ndeꞌe ndo, ta jàꞌa ndo tiñu vaꞌa kuenda na.
Ta na jaꞌií ndo ma ndian kànduvaꞌa chata ndo, ta na kaꞌan ndo chiꞌin Ndioo chaꞌaꞌ ma ndian kàꞌan tiꞌini chata ndo.
Ta tu ìyo iin yo kàni xaꞌnda iin chiyo chaꞌa soꞌo ndo, na kuꞌva ndo inga chiyo yi na kani na ndia. Ta tu ìyo iin yo nàmaa ma jaꞌma isukun ndo, na jayaꞌa ndo nda ma kamixa nuu na ndia.
Ta nda ndian nikuuni ña chìkan iin nakuyi nuu ndo, na kuꞌva ndo yi nuu na. Ta juuni tu ìyo iin yo kìꞌin iin ña ìyo nuu ndo, na ndäkan ga ndo yi nuu na.
Na jaꞌa ndo chiꞌin ma inga na, ma naja kua kùuni ndo ña jaꞌa na chiꞌin ndo ndia.
’Ta tu ndyoꞌo kùuni ndo ndeꞌe ndo ma ndian kùuni ndeꞌeni ndo, ¿nda tiñu kaꞌnu kùu ma ña jàꞌa ndo, tuva nda ma ndian ìyo kuati, juuni jàꞌa na yi ndia?
Ta tu jàꞌa ndo iin ña vaꞌa kuenda ma ndian kùuni ndeꞌeni ndo, ¿nda tiñu kaꞌnu kùu ma ña jàꞌa ndo, tuva nda ma ndian ìyo kuati jàꞌa na yi?, kùuni ndo.
Ta tu jayaꞌa nuu iin nakuyi nuu na va tu chìto ndo ña ni kuꞌva ndiko na yi nuu ndo, ¿nda tiñu kaꞌnu kùu ma ña jàꞌa ndo, tuva nda ma ndian ìyo kuati juuni takan chàꞌa nuu na yi nuu ma ñivi na ña indukuni kùu takua kùu na, vati chìto na ña ni niꞌi ndiko na yi ndia?, kùuni ndo.
Va ndyoꞌo ìyo yi ña kuuni ndo ndeꞌe ndo ma ndian xaani ndeꞌe ndo, ta jàꞌa ndo ña vaꞌa kuenda na, ta kuꞌva nuu ndo ndatiñu ndo nuu na. Ta tüvi ìyo yi ña kuatu ndo ña jachikoniꞌi ndiko na yi nuu ndo. Tu jàꞌa ndo takan, tajan ni niꞌi ndo iin yaꞌvi kaꞌnu, ta ni kuu ndo ndian seꞌe ma Ndioo kaꞌnu, ña ìyo nuu sukun. Vati rakan juuni jàꞌa ra ña vaꞌa kuenda ndian kini, ta kuenda ma ndian tüvi jàchiꞌin ña kàꞌan ra ndia.
Yakan va na kundaꞌvini ndo ñivi, takua kùndaꞌvini ma Rachaꞌnu Tatá yo yo.
’Na käꞌan ndaa ndo chata inga ñivi, ikan na töve kaꞌan ndaa Rachaꞌnu Ndioo chata ndo. Ta na tïsokuati ndo inga ñivi, ikan töve tisokuati Ndioo ndo ndia. Ta na jakaꞌnuni ndo kuati ma ñivi, ikan na jakaꞌnuni Ndioo kuati ndo ndia.
Ta na kuꞌva ndo ña ìyo nuu ndo nuu inga ñivi, ta Ndioo ni kuꞌva ra ña ìyo nuu ra nuu ndo ndia. Vati kua tìndee ndo ma ñivi, kua ikan ni tindee ma Ndioo ndo ndia. Ta takua jàꞌa ndo ña chàꞌa ndo ña chiniñuꞌu ñivi, juuni takan ni kuꞌva ra ña chiniñuꞌu ndo ndia. Va ma ña ni kuꞌva Ndioo nuu ndo nduvaꞌa kuii vaꞌa yi.
Takan kūu ta ora chīnu kāꞌan Jesuu takan, tajan teꞌen nākaꞌan tuku ra iin kuꞌva nuu na:
―¿A kùu janaꞌa iin ra kuaá itiꞌ kuꞌun inga ra kuaá tuva ninduvi taꞌan ndra kuaá? ¿A tüvi ni kakuita ninduvi ndra tichi iin yavi kunu?, kuuni ndo.
Yakan va nïꞌiin ndian jàkuaꞌa chiꞌin iin matru, na küu chaa na kùu na ndian kaꞌnuga kua maa ra. Kùu chaa na kùu na ma kua ikan, va jiꞌna ìyo yi ña jachinu na ma ña kùuni ra, tajan kùu, kùu na takua kùu ra.
’¿Ta naja jàꞌun kuenda ma iin kuati vali ña jàꞌa ma inga ñivi, ta töve jàꞌun kuenda ña ìyo kuati kaꞌnugaun kua ndiakan?
Ta tu töve chàꞌun kuenda ma kuati ìyo juuni chiꞌin maun, ¿ta naja kàꞌun chiꞌin inga ñivi teꞌen: “Yoꞌo yani, jayaꞌa ña na tavai ma kuati vali ña ìyo chiꞌun”?, tuva takan. ¡Ndyoꞌo ndian ìyo uvi nuu! Tüvi nda kuenda ma ña kàꞌun tuva juuni maun ìyoga kuatiun ta tüvi chàꞌun kuenda. Yakan va na jaꞌa jiꞌnaun kuenda ma kuati ña ìyoun, ta takan kùu jaꞌun kuenda ma kuati vali ña jàꞌa inga ñivi ndia.
’Nïꞌiin ma yutun vaꞌa, na küu kuꞌva ndrun ma chiti ña tüvi vaꞌa. Ta ni ma yutun ña tüvi vaꞌa, na küu kuꞌva ndrun ma chiti vaꞌa ndia.
Vati taꞌiiꞌiin ma yutun, nàkoto yo ndrun chaꞌaꞌ ma chiti ña chàꞌa ndrun. Ta juuni na küu kuꞌva iin yutun iñu ma chiti yutun higu. Ta ni ma iñu nduꞌva na küu kuꞌva yi chiti yutun ña nàni uva ndia.
Ta ma raꞌii vaꞌa, kàꞌan ra tuꞌun vaꞌa, ti ña vaꞌa kùu ma ña ìyo tichi anima ra. Ta ma ra kini, kàꞌan mamaa tuꞌun kini, ti ña kini kùu ma ña ìyo tichi anima ra. Vati ma ña ìyo tichi anima ra kùu yi ña vaꞌa a ña kini chàꞌa yi kàꞌan ra yi itiꞌ yuꞌu ra.
―¿Ta naja “Rachaꞌnu, Rachaꞌnu” kàꞌan ndo yuꞌu, ta töve jàꞌa ndo ma ña kàꞌin chiꞌin ndo?
Nda ndian nikuuni ña tàndikun chatai, ta tàsoꞌo na ña kàꞌin, ta jàꞌa na yi, ndiakan kùu na indukuni takua kùu ma ra ni janaꞌi nuu ndo vitin:
ndiakan indukuni kùu na takua kùu iin ra labañi ña jàꞌa veꞌe, ña jiꞌna chāta kunu ra nuu ni jaꞌa ra yi, tajan jāꞌa ndio ra ma chaꞌa yi chata ma yuu. Ta ora kūun kuaꞌaꞌ savi, ta nduvaꞌa kuii chāꞌnu ndio ma yuta, ta vaji chàñu niꞌi ra ma chaꞌa veꞌe, va töve ni nduva yi, ti vaꞌa jāꞌa ra chaꞌa yi ma chata yuu.
Va ma ndian chìni ña kàꞌin, ta töve jàchiꞌin na yi, indukuni kùu na takua kùu ma ra labañi ña jāꞌa ra veꞌe ra nuñuꞌuni, ña tüvi nī chata ra nuu jāꞌa ra chaꞌa yi. Tajan ora nduvaꞌa kuii chāꞌnu ndio ma yuta, ta chāñu niꞌi ra chaꞌa yi, ta endee ndīꞌi yi kèkoyo jāꞌa raꞌ. ―Takan kàꞌan Jesuu chiꞌin ma ñivi, ikan na kuꞌva na kuenda, ta jachiꞌin na ma ña kàꞌan ra.
Takan kūu ta ora chīnu kāꞌan ra nuu ma ñivi, tajan kēe ndio ra kuàꞌan ra ñuu Capernaum.
Ta ma ñuu ikan, ìyo iin ra capitán chàꞌnda tiñu nuu ndra jandaru ñuu Roma. Ta rakan ti, ìyo iin ra kùu musu ra ña yaꞌa kùuni ra ndeꞌe ra, ña chani kuvi ra jàꞌa ña nduvaꞌa kuꞌvi ra.
Tajan ora chīto ndio ma ra capitán ña jàꞌa Jesuu, ta tāchi ra uvi uni ma ndrachaꞌnu kuxini nuu ñivi judíu, na kuꞌun ndra kundakan ndra ñamani nuu Jesuu, ña na kichi jandaꞌa ra ma musu ra.
Tajan ora chāa ndio ndra nuu ndaa Jesuu, ta teꞌen kīchaꞌa kàꞌan ndra chiꞌin ra ña jànini ndra ra:
―Chìkan ndi ñamani nuu̱n, ña na kuꞌu̱n kutindeun ma ra capitán ñuu ndi, ti iin ra yaꞌa iñuꞌu kùu ra.
Vati yaꞌa kùuni ra ndeꞌe ra yo chiꞌin tandiꞌi ñivi yo ña ìyo ñuu yo. Ta juu ra jāꞌa ña kūvaꞌa ma veñuꞌu ñuu ndi vitin ―kàti ndra chiꞌin Jesuu.
Tajan kēe ndio Jesuu kuàꞌan ra chiꞌin ndra, va ora chani kuyatin ndra nuu ndaa ma veꞌe ra, ta tāchi ndio ma capitán iin ndra meru ra, ña na kukatituꞌun ndra teꞌen nuu Jesuu:
―Yoꞌo Rachaꞌnu, na küxaun chaꞌaꞌ ña tāchi ma capitán ndi, ña na kichi katituꞌun ndi nuu̱n, ña na küꞌu̱n ma veꞌe ra, vati tüvi ìyo yi ña kiꞌviun, ni ma veꞌe ra, ti iin ra ndaꞌvini kùu ra.
Yakan va chaꞌaꞌ yakan kùu yi, ña nī kuuni ra kichi maa ra kaꞌan ra chiꞌun, ti ndyuꞌuni tāchi ra ña na kaꞌan ndi chiꞌun ña na jandaꞌun ma musu ra chiꞌin tuꞌun yuꞌuniun nda ma nuu ndaun ndeꞌveni.
Vati rakan kùu ra capitán, ta juuni ìyo iin ra chàꞌnda tiñu nuu ra, ta juuni ìyo jandaru ra ña chàꞌnda ra tiñu nuu ndia. Yakan va tu kaꞌan ra chiꞌin iin ra chàꞌnda ra tiñu nuu, “kuaꞌan”, ta kuꞌun ra. Ta ora kàꞌan ra chiꞌin inga ra, “naꞌa”, ta vàchi ra. Ta ora tàchi ra ma ra musu ra ña na jaꞌa ra iin nakuyi, ta jàꞌa ra yi. ―Takan kāti ma ndra meru ma ra capitán nuu Jesuu.
Ta ndava kuàꞌan anima Jesuu ora chīni ra ña kāꞌan ndra takan, tajan chīkonuu Jesuu ndēꞌe ra ndian chàkunuu chata ra, ta teꞌen nākaꞌan ra chiꞌin na:
―Ndicha vaꞌa ña kàꞌin chiꞌin ndo ña, ni ma ñuu Israel takäꞌan nataꞌin iin ndian yaꞌa chìnuni takua chìnuni rakan ―kàti Jesuu.
Ta ora kēe ndiko ma ndra meru ma capitán kuàꞌan ndra veꞌe ra, ta nātaꞌan ndra ma ra kùu musu ña cha ndāꞌa ra.
Ta ora yāꞌa ña kūu teꞌen, tajan kēe Jesuu kuàꞌan ra iin ñuu nàni Naín, chiꞌin ndra jàkuaꞌa chiꞌin ra, ta chiꞌin inga kuaꞌaꞌ ñivi ña chàkunuu chiꞌin ra.
Takan kūu ta ora cha kūyatin Jesuu ma yuꞌu ñuu, ta ikan ndēꞌe ra ña kuàkuchi na iin ra chìꞌí. Ta rakan ti, iin ra seꞌe ña kìndondaꞌvi kùu ra. Ta uvanuu ra kùu ra ña kùu ra seꞌan. Ta nduvaꞌa kuaꞌaꞌ ñivi ìyo ma ñuu ikan kuàꞌan chiꞌan ndia.
Ta ora ndēꞌe Jesuu ña, ta kūndaꞌvini ra ña, ta teꞌen nākaꞌan ra chiꞌan:
―¡Na kuäku̱n! ―kàti ra chiꞌan.
Tajan chājayatin ndio ra ra nuu kuàꞌan ma ñundaꞌyu, ta kēꞌe ra ma chatun ikan. Ta chūndaa ndio ma ndra ndiso yi. Ta teꞌen nākaꞌan ndio ma Jesuu chiꞌin ma ra chìꞌí:
―Yoꞌo xaa, yuꞌu kàꞌan chiꞌun ña na nandotoun ―kàti ra.
Tajan ma ora ikani nāndoto ndio ma ra chīꞌí, ta chūnandi ra, ta kīchaꞌa ra kàꞌan ra. Tajan chāꞌa ndio Jesuu ra nuu ma maꞌá ra.
Ta ora ndēꞌe na ña jāꞌa Jesuu, ta ndisaa na yūꞌvi na, ta teꞌen kīchaꞌa ndio na kàꞌan na ña jàkaꞌnu na Ndioo:
―Ndicha kuii, ña raꞌya kùu iin ra yaꞌa kaꞌnu ña kàꞌan chiꞌin tuꞌun yuꞌu Ndioo. Ta vitin cha kēta ra tañu yo.
Ta ìyo inga ndian kàꞌan teꞌen ndia:
―Ndioo cha kīchaa ra kuenda ña tìndee ra ñivi ra ―kàti na.
Takan kūu ta ninii ñuꞌuꞌ Judea, ta inga tuku ñuu kuati ña kàndii yatini xiin yi chīto na ña jāꞌa Jesuu.
ta tāchi ra ndra, ña na kundakatuꞌun ndra nuu Jesuu, ndeꞌo tu ndicha ña juu ra kùu ma Cristu, ra ìyo yi ña ni kichi kuenda Ndioo, a ìyo yi ña kuatu ndra inga ra, kàti Xuva chiꞌin ndra.
Tajan ma ndra tāchi Xuva, chājayatin ndra ndra nuu Jesuu, ta teꞌen chīkatuꞌun ndra nuu ra:
―Xuva ra jàkunduta, tāchi ra ndi, na kichi ndakatuꞌun ndi nuu̱n, ndeꞌo tu juu̱n kùu ma ra Cristu ña ìyo yi ña ni kichi kuenda Ndioo, a ìyo yi ña kuatu ndi inga ra, kàti Xuva chiꞌin ndi ―kàti ndra.
Tajan juuni ma ora chīkatuꞌun ndra takan nuu Jesuu, nduvaꞌa kuii kuaꞌaꞌ ñivi jāndaꞌa ra chiꞌin tundoꞌo ndoꞌo na. Jāndaꞌa ra ndian kuꞌvi ndiso tati xaan, ta juuni jāndaꞌa ra kuaꞌaꞌ ndian kuaá ndia.
Takan kūu tajan teꞌen nākaꞌan ndio Jesuu chiꞌin ma ndra jàkuaꞌa chiꞌin Xuva:
―Kuaꞌan ndo, ta katituꞌun ndo nuu Xuva ma ña ndēꞌe ndo, ta chīni ndo. Na kati ndo nuu ra ña ma ndian kuaá, kùu nàndeꞌe na, ta ma ndian koxo kùu chìka vaꞌa na, ta juuni ndàꞌa ndian ndoꞌo kueꞌe taꞌyu, ta nda ma ndian soꞌo, chìni na, ta ndian cha chīꞌí nātaku na, ta ma ndian ndaꞌvi chìni na ma tuꞌun ña jànaꞌa naja kua ni jakakú Ndioo na.
Ta juuni na sii kuuni ma ndian töve jàchiyo na na ma itiꞌ kuàꞌin ―kàti Jesuu chiꞌin ndra.
Takan kūu ta ora kēe ndio ma ndra jàkuaꞌa chiꞌin Xuva kuàꞌan ndra, tajan teꞌen kīchaꞌa ndio Jesuu kàꞌan ra chaꞌaꞌ Xuva nuu ma ñivi:
―¿Yo chāꞌan ndo chāndeꞌe ndo tichi kuꞌu ora chāꞌan ndo?, kùuni ndo. ¿A chāndeꞌe ndo iin ra kàa takua kàa ma tuyoo, ña ora chàkin niꞌi tati, ta ndùva yi?, kùuni ndo.
Tu yüvi takan kùu yi, ¿yo chāndeꞌe ndo tuva takan? ¿A chāndeꞌe ndo iin ra ñùꞌu iin jaꞌma vaꞌa ña yaꞌa vii kàa?, kùuni ndo. Na yüvi takan kùu yi, ti ma ndian chākuꞌun jaꞌma kàa takan, ta ìyo kuika na, ndiakan ìyo na veꞌe ra kùu rey ta yüvi tichi kuꞌu.
Yakan va, ¿nda ra kùu ma ra chāndeꞌe ndo tuva takan? ¿A iin ra kàꞌan chiꞌin tuꞌun yuꞌu Ndioo kùu ra?, kùuni ndo. Juu ndicha kuii ña, rakan kùu iin ra kaꞌnuga kua inga ma ndra kàꞌan chiꞌin tuꞌun yuꞌu Ndioo.
Ta juu ma Xuva kùu ma ra ña teꞌen kàꞌan ma tutu Ndioo chaꞌaꞌ:
Yuꞌu, ni tachi̱ iin ra jàꞌa tiñu nui itiꞌ nuu̱n,
ikan na jandovaꞌa ra ma itiun,
kàti yi.
Yakan va yuꞌu kàꞌin chiꞌin ndo, ti tañu ma ñivi ìyo ñuñivi, takäꞌan keta iin ra kàꞌan chiꞌin tuꞌun yuꞌu Ndioo ña kaꞌnuga kua Xuva. Va taku ma ra ìyo nuu chàꞌnda Ndioo tiñu, rakan kaꞌnuga ra kua Xuva, vaji ma ra nuu ndiꞌinia kùu ra ―kàti Jesuu.
Takan kūu ta ndisaa ma ñivi, ta chiꞌin ndra nàkaꞌan xuꞌunꞌ kuenda ñuu Roma, ora chīni na ña kāꞌan Jesuu, ta kūtunini na ña Ndioo kùu ra iin ra ndaa. Ta ndiakan cha jāña na ña jākunduta Xuva na niku.
Va ma ndra fariseu, chiꞌin ndra matru jàkuaꞌa tutu Ndioo, java jāchiyo ndra ndra nuu ma ña kùuni Ndioo ña jàꞌa ndra, ta töve nī chaꞌa ndra ña jàkunduta ma Xuva ndra.
Ta teꞌen chīkatuꞌun Jesuu:
―¿Yo chiꞌin kùu jando indukui ma ñivi ìyo ma tiempu iꞌya? ¿A yo indukuni kàa takua kàa na?, kùuni ndo.
Kùu na indukuni kua ma ndiakuati, ña ora chūnandi na chìta na nuu yaꞌvi, ta kànachaa na meru na chiꞌin tuꞌun iꞌya: “Tīvi ndi chiꞌin tuvilu nuu ndo, ta tüvi nī kuuni ndo tachaꞌa ndo, ta chīta ndi yaa ndaꞌvi nuu ndo, ta tüvi nī kuuni ndo kuaku ndo.”
Takan kùu ndo, ta ora kīchaa ndio Xuva ra jàkunduta, ra tüvi chàchi, ta tüvi chìꞌi vinu, ta kàꞌan ndio ndo ña ra ndiso tati xaan kùu ra.
Ta ikan jan, kīchi ndio ma ra Seꞌe ñivi tāchi Ndioo, ta rakan ti ra chàchi, ta chìꞌi kùu ra. Ta chaꞌaꞌ yakan kùu yi ña kàti ndo ña iin ra jàꞌa kuati kùu ra, ta iin ra yaꞌa chàtaꞌani koꞌo kùu ra, ta meru ra kùu ma ndian tivi xini chiꞌin ma ndian ña nàkaꞌan xuꞌunꞌ kuenda ñuu Roma, kàti ndo.
Va ma ndian cha chìto kiꞌvi itiꞌ vaꞌa, numini chaꞌaꞌ yo kuenda ña chìnituni Ndioo kùu ma ña ìyo chiꞌin na ―kàti Jesuu.
Tajan iin ra fariseu jāinvitaa ra Jesuu ña na kuꞌun ra kukachi ra veꞌe ra. Ta ora cha nàndi ra chàchi ra nuu mesa,
ta iin ña tondo ìyo ma ñuu ikan, ora chītoan ña Jesuu kuàkachi ra veꞌe ma ra fariseu, juuni ma ora ikani kāvandaꞌa ña iin viru takuii xiko, ña yaꞌa yaꞌvi ndaa, ta kuàꞌan ña veꞌe ma ra fariseu nuu ndaa Jesuu. Ta ora chāa ña ikan nuu ndaa Jesuu,
ta ndaa ña chàkuan yatini nuu ndaa ra, ta kīchaꞌa too ma takuii tinuan chaꞌa ra, tajan chūnandi chitian chaꞌa ra, ta kīchaꞌa ndioan jànatian yi chiꞌin ixi xinian. Ta tūtuan yi, ta jākuti ndioan takuii xiko yi.
Takan kūu ta ma ra fariseu, ra jāinvitaa Jesuu, teꞌen kīchaꞌa ra chànini ra ña jàꞌa ña takan chiꞌin Jesuu: “Tuva ndicha ña ra kàꞌan tuꞌun Ndioo kùu ra, ¿ta naja tüvi chàꞌa ra kuenda ña ña tondo kùu ma ña kèꞌe ra?” Takan chànini ra.
Tajan teꞌen nākaꞌan ndio Jesuu chiꞌin ma ra fariseu:
Tajan teꞌen nākaꞌan ma ra fariseu:
―Yoꞌo Matru, kaꞌan yi nui tuva takan ―kàti ra.
Tajan teꞌen nākaꞌan ndiko Jesuu chiꞌin ra:
―Chīyo uvi raꞌii, ndra tàvi xuꞌunꞌ nuu iin ra chàꞌa nuu xuꞌunꞌ. Iin ra tàvi xuꞌunꞌ ña jàkanaa ra iin kuiya java, ta inga ra tàvi xuꞌunꞌ ña jàkanaa ra uvi yoo.
Ta takua küu kaꞌnda ndra kuenda nuu ma ra chāꞌa nuu xuꞌunꞌ nuu ndra, yakan va jākaꞌnuni ra ndra chaꞌaꞌ ma xuꞌunꞌ tàvi ndra nuu ra. Ta vitin kùuni̱ ña katituꞌu̱n nui, ¿nda ra kùu ma ra kùuni ga ra ndeꞌe ra chaꞌaꞌ ma ña jāꞌa ra?, kùuniun.
Tajan teꞌen nākaꞌan ndio Simón chiꞌin Jesuu:
―Yuꞌu chànini ti ma ra tàvi tiá xuꞌunꞌ nuu ra, rakan kùu ma ra kùuniga ra ndeꞌe ra ―kàti ra.
Tajan teꞌen nākaꞌan Jesuu chiꞌin ra:
―Ña ndicha kùu ma ña kāꞌun ―kàti Jesuu chiꞌin ra.
Tajan iin chaꞌani nuu Jesuu ndēꞌe ra nuan, tajan teꞌen nākaꞌan ndio ra chiꞌin Simón:
―¿A ndèꞌun ña ndaa iꞌya? Nda cheꞌe kīꞌvi̱ tichi veꞌun ta tüvi nī chaꞌun takuii ña nàkatai chaꞌi, ta ña ndaa iꞌya ti nākata ña chaꞌi chiꞌin takuii tinuan ta jānatian yi chiꞌin ixi xinian.
Taku yoꞌo tüvi nī tutu̱n yuꞌu ora kīchai ña kàñaꞌi chiꞌun, va ña ndaa iꞌya endee tüvi jàña ña ña tùtuan chaꞌi nda ora kīchai veꞌun.
Tüvi nī taun cete xini̱ ora kīchai, va ña ndaa iꞌya, jākutian takuii xiko chata chaꞌi.
Yakan va chaꞌaꞌ ñaꞌa, va kàꞌin chiꞌun ti vaji ìyo kuaꞌaꞌ kuatian, va jànaa Ndioo yi chaꞌaꞌ ña kùunian ndeꞌan ra, va ma ndian chànini ña töve kuaꞌaꞌ kuati na, ta juuni töve chàꞌa na ña janaa Ndioo ndisaa yi, ndiakan töve kùuni vaꞌa na ndeꞌe na ra.
Takan kūu tajan teꞌen nākaꞌan Jesuu chiꞌin ma ñaꞌa:
―Cha nàa ma kuatiun vitin ―kàti ra chiꞌan.
Takan kūu ta inga ma ndra kàchachi kaꞌìin chiꞌin Jesuu teꞌen kīchaꞌa ndra nàtuꞌun taꞌan ndra:
―¿Nda ra kùu raꞌya ña nda kuati ñivi kùu janaa ra? ―kàti ndra.
Takan kūu tajan teꞌen nākaꞌan tuku Jesuu chiꞌin ma ñaꞌa:
―Na kuꞌun vaꞌun veꞌun ti chaꞌaꞌ ña chìnuniun, yakan va cha kākún. ―Takan kàti Jesuu chiꞌan.
Takan kūu ta ora yāꞌa ña kūu takan, tajan kēe ndio Jesuu kuàkakunuu ra kuaꞌaꞌ ñuu chiꞌin kuariya ña kuàkatituꞌun ra naja kua kàa nuu chàꞌnda Ndioo tiñu, chiꞌin ndi uchi uvi ndra tatun ra.
Ta juuni kàchaꞌan uvi uni ñivi ñaꞌa ña tàvaniꞌi Jesuu tati xaan chiꞌin inga tuku kueꞌe ña ndoꞌo vi. Ta tañu ma ñivi ikan, kuàꞌan Ndiya, ña nàni Magdalena, ña tāvaniꞌi Jesuu ucha tati xaan,
ta juuni ikan kuàꞌan Juana ñasiꞌi ra nàni Chuza, ra jāꞌa tiñu nuu Herode niku, ta Susana chiꞌin inga tuku ñivi ñaꞌa ña tìndee Jesuu chiꞌin ndatiñu ña ìyo nuu vi ndia.
Takan kūu ta nduvaꞌa kuii kuaꞌaꞌ ñivi kīchi nani ñuu kūtiꞌvi na ndeꞌe na Jesuu. Ta ikan jan teꞌen kīchaꞌa ra kàꞌan ra iin kuꞌva nuu na:
―Ìyo iin ratàchi. Ta rakan ti kēe ra kuàtachi ra chiti trigu. Ta ma nuu chōso ra yi ìyo chiti kōyo tichi itiꞌ. Ta chiti ikan chāñu na yi, tajan nūu ndio ma saa ta chāchi ndiꞌi ndri yi.
Ta inga itaꞌvi yi kāchita yi tañu yuu. Ta ora kāna yi ta ndīꞌi yi nàtii ti tüvi kàchin ma nuu ndaa yi.
Ta inga itaꞌvi ma chiti kāchita yi tañu iñu, ta ora kāna yi, jāvati ma iñu nduꞌva nuu yi, yakan va nī kuu kuaꞌnu yi ta chīꞌí yi.
Va inga itaꞌvi yi kāchita yi iin nuu vaꞌa ñuꞌuꞌ ta chiti ikan va chāꞌnu vaꞌa yi ta nduvaꞌa kuii kuaꞌaꞌ chiti chāꞌa yi.
Ndisaa yakan kātituꞌun Jesuu nuu na. Takan kūu tajan teꞌen nākaꞌan niꞌi ra nuu ma ñivi inga chaꞌaꞌ:
Takan kūu tajan teꞌen chīkatuꞌun ndio ma ndra tatun Jesuu nuu ra nayi kùuni ma kuꞌva ikan kaꞌan yi.
Tajan teꞌen nākaꞌan ndio Jesuu chiꞌin ndra:
―Nuu ndyoꞌo, chàꞌa Ndioo ña na koto ndo tuꞌun xeꞌe ña ìyo chiꞌin ra nuu chàꞌnda ra tiñu, va chiꞌin inga ñivi kàꞌin yi chiꞌin mamaa kuꞌvani, ikan vaji najaga nandeꞌe na va tüvi ndichin nuu na, ta vaji najaga kuni na ma ña kàꞌin, va na küu kutunini na yi ―kàti Jesuu.
Takan kūu tajan teꞌen nākaꞌan ndio Jesuu nayi kùuni ma kuꞌva ikan kaꞌan yi nuu ndra:
―Ma chiti ikan kùuni yi kaꞌan yi ña kùu yi takua kùu ma tuꞌun Ndioo.
Ta ma chiti kōyo tichi itiꞌ, yakan kùuni yi kaꞌan yi ma ndian chìni tuꞌun Ndioo. Ta ikan jan vàchi ndio ma kuiꞌna ta jànaa ma tuꞌun Ndioo ña cha ìyo anima na, ikan na töve chìnuni na ta töve kàkú na.
Ta ma chiti kōyo tañu yuu kùuni yi kaꞌan yi ña ma ndian chìni tuꞌun kàꞌin yaꞌa sii kùuni na ora nìꞌi na yi. Ndiakan kùu na takua kùu ma chiti ña kōyo tañu yuu ña töve nìꞌi vaꞌa yi nuu kunu ma yoꞌo yi jàꞌa ma yuu. Yakan va ndiakan chìnuni na ma tuꞌun Ndioo tia tiempuni. Tajan kēta ndio iin kivi ña na kündeega na jachiꞌin na ma ña kàꞌan yi, ta ndākoo ndiko na yi.
Ta ma chiti kōyo tañu iñu, kùuni yi kaꞌan yi ña ndiakan kùu ma ndian chìnuni tuꞌun Ndioo. Va kueeni kueeni jàña na ña chìnuni na tiá chaꞌaꞌ ma ndatiñu ña ìyo ma ñuñivi iꞌya, ta juuni yaꞌa chìtuꞌun na chaꞌaꞌ ma xuꞌunꞌ ta naja kua kuu kakusii na chiꞌin ña töve vaꞌa, ti kùuni na ndokuika na. Yakan va takan kùu ma chiti ikan, ti töve chāꞌa yi chiti jāꞌa ma ña vati.
Va ma chiti kōyo iin nuu ñuꞌuꞌ vaꞌa, kùuni yi kàꞌan yi ña ndiakan kùu ma ndian chìnuni tuꞌun Ndioo chiꞌin ndisaa anima na, ta jàchiꞌin na ma ña kàꞌan yi. Yakan va ndiakan kùu na takua kùu ma chiti ña chāꞌa kuaꞌaꞌ vaꞌa chiti, ta töve jàxiin na na ma itiꞌ Ndioo.
’Nïꞌiin ñivi tüvi taa na ñuꞌú kandil ta kasi na nuu yi chiꞌin iin kisi ñuꞌuꞌ a kutaa xeꞌe na yi xuu iin chito, ti ndisaa ñivi kùtaa na yi iin nuu sukun, ikan na ndondichin nuu na ndian kuàndeꞌe nuu ìyo na.
Yakan va nïꞌiin nakuyi ña töve kìndoo xeꞌe, ti ni keta yi nuu nuna, ta ni chaa iin kivi ña ni koto kachin ndiꞌi na yi ndia.
’Yakan va na tasoꞌo vaꞌa ndo ña kàꞌin chiꞌin ndo. Vati ndian ìyo yi nuu, tiá kuaꞌaꞌ yi ni koo nuu na. Va ndian tükuii nakoo nuu, a ña chànini na koo nuu na, ni kindaa Ndioo yi ―kàti Jesuu.
Takan kūu tajan chāa maꞌá Jesuu chiꞌin ndra yani ra ta ñivi taꞌan ra ma veꞌe nuu ndaa ra jànaꞌa ra. Va takua nī kuu jayatin vi vi nuu ndaa ra, ti yaꞌa kuaꞌaꞌ ñivi kaꞌìin.
Yakan va kàꞌan vi chiꞌin iin ra ndaa ma ikan, na kukaꞌan ra chiꞌin Jesuu. Tajan teꞌen chāꞌan ra chākaꞌan ra chiꞌin Jesuu:
―Nukeꞌe ndaa maꞌun chiꞌin ndra yaniun ta ñivi taꞌun ña nànduku vi ñu̱n ―kàti ra chiꞌin Jesuu.
Tajan teꞌen nākaꞌan ndio Jesuu:
―Ma ndian chìni tuꞌun Ndioo ta jàchiꞌin na ña kàꞌan yi, ndiakan kùu ma maꞌi chiꞌin ndra yani̱ ta ñivi taꞌin ―kàti Jesuu chiꞌin na.
Iin kivi kīꞌvi Jesuu chiꞌin ndra jàkuaꞌa chiꞌin ra tichi iin lancha. Ta ora cha kaꞌìin ndio ndra tichi run, tajan teꞌen nākaꞌan ra chiꞌin ndra:
―Na koꞌo inga chiyo lakuna ―kàti ra.
Tajan kēe ndio ndra kuàꞌan ndra.
Takan kūu ta ora cha kàchaꞌan ndio ndra nuu lakuna tajan tīin ndio ñumaꞌna Jesuu, ta kīxi ra. Ta juuni ma ora ikan nduvaꞌa kuii kōyo savi tati chata ndra nuu ma lakuna. Ta ikan jan kīchaꞌa ndio ma takuii kìꞌvi ra tichi lancha ndra. Yakan va yūꞌvi ndra ti koto saꞌvi run chiꞌin ndra.
Takan kūu tajan jāndakoo ndra Jesuu chiꞌin tuꞌun iꞌya:
―¡Matru! ¡Matru! Chani kaꞌa yo ―kàti ndra chiꞌin ra.
Tajan ndākoo ndio Jesuu ta ndōxaan ra nuu ma savi tati chiꞌin lakuna, tajan kūtaxin ndio yi.
Takan kūu tajan teꞌen nākaꞌan ndio ra chiꞌin ma ndra jàkuaꞌa chiꞌin ra:
―¿Ta naja takäꞌan chinuni ndo ña yuꞌu kùu tindei ndo? ―kàti ra chiꞌin ndra.
Takan kūu ta ndrakan ti ndava kuàꞌan anima ndra ña yaꞌa ndasii ndra. Tajan kīchaꞌa ndra chìkatuꞌun taꞌan ndra chiꞌin juuni maa ndra:
―¿Nda ra kùu raꞌya ña nda savi tati chiꞌin lakuna jàchiꞌin ña kàꞌan ra? ―kàti ndra.
Takan kūu tajan kētachiyo ndra inga chiyo yuꞌu lakuna, ta chāa ndra ñuꞌuꞌ Gerasa ña kàndii itiꞌ nuu ñuꞌuꞌ Galilea.
Tajan chājayatin ndio ra ra nuu vàchi Jesuu, ti cha nākoto ra ra, tajan iin nandaꞌyu niꞌi ni ra, ta teꞌen nākaꞌan ra ora chūnandi chiti ra nuu Jesuu:
―¡Na kïꞌviun chiꞌi̱n, yoꞌo Jesuu ra Seꞌe Ndioo ra ìyo nuu sukun! Ta juuni kàꞌin chiꞌun ña na jändeꞌun tundoꞌo yuꞌu ―kàti yi chiꞌin Jesuu.
Takan kāti yi chiꞌin Jesuu ti kāti ra chiꞌin yi ña na kee yi tichi kuñu ra. Vati nduvaꞌa kuii cha kuaꞌaꞌ kivi kùu yi ña ìyo yi tichi kuñu ra, ta vaji chiꞌin karena chùꞌni na ndaꞌaꞌ ra ta chaꞌa ra, ikan na küu kuꞌun ra, kùuni na, va na küu yi ti ndìꞌi yi chàꞌnda ra ta jàꞌa ndio yi ña na kunu ra kuꞌun ra tichi kuꞌu.
Takan kūu, tajan teꞌen chìkatuꞌun ndio Jesuu nuu ma ra ndiso tati xaan:
―¿Naja kuànaniun? ―kàti ra.
Tajan teꞌen nākaꞌan yi:
―Nàni ndi Legion, vati kuaꞌaꞌ tati xaan kùu ndi ña ìyo ndi tichi kuñu raꞌya ―kàti yi.
Tajan chīkan ndio yi ñamani nuu Jesuu ña na jaꞌa ra ñamani ña na tächi ra yi ñuñivi nuu ìyo ndian ndií.
Takan kūu ta takua kaꞌìin kuaꞌaꞌ kini ña kàchachi ndri yatini ma yuku ikan, tajan chīkan ndio yi ñamani nuu Jesuu na kuꞌva ra kiꞌvi yi tichi kuñu ndri. Tajan kāti ndio Jesuu ña vaꞌa.
Tajan kēe ndio ma tati xaan tichi kuñu ra, ta kīꞌvi yi tichi kuñu ma kini. Ta ndrikan kāndakunu ndri kàchaꞌan ndri ta kàchita ndri iin xaꞌva ña ìyo yuꞌu lakuna. Ta ikan kāꞌa ndri tichi ma takuii, ta chīꞌí ndri.
Ta ma ndra kùmi ma kini, yūꞌvi ndra ora ndēꞌe ndra ña kūu takan, tajan kāndakunu ndio ndra kuàkatituꞌun ndra nuu ma ñivi ìyo ñuu chiꞌin ndian ìyo kuariya.
Takan kūu tajan kēe ndio ma ñivi chāndeꞌe na ma ña tāꞌan ma kini. Ta ora chāa ndio na nuu ndaa Jesuu, ta ikan ndēꞌe na ña nàndi ma ra ndiso tati xaan niku nduku itiꞌ chaꞌa Jesuu ña isukun ra jaꞌma. Yakan va nduvaꞌa kuii yūꞌvi na ora ndēꞌe na ra.
Ta ma ndian ndēꞌe ma ña kūu, ndiakan kātituꞌun na naja kua ndāꞌa ma ra ndiso tati xaan nuu inga ñivi.
Takan kūu ta tandiꞌi ma ñivi ìyo ñuꞌuꞌ Gerasa, kīchaꞌa na jànini na Jesuu ña na kee ra ma ñuꞌuꞌ ikan, vati yaꞌa yūꞌvi na ña ndèꞌe na ma ña jāꞌa ra. Yakan va ndāa ndio Jesuu ma tichi lancha ta kuàꞌan ra.
Ta ma ra kēe ma tati xaan chīkan ra ñamani nuu Jesuu, na kuꞌva ra ña kuꞌun ra chiꞌin ra. Va Jesuu tüvi nī chaꞌa ra ña kuꞌun ra chiꞌin ra. Tajan teꞌen nākaꞌan ndio ra chiꞌin ra:
―Na kuꞌu̱n veꞌun, ta katituꞌu̱n ma ña jāꞌa Ndioo chiꞌun nuu ma ñiviun.
Takan kūu tajan kēe ndio ra kuàꞌan ra, ta kātituꞌun ra nuu ma ñivi ñuu ndisaa ma ña jāꞌa Jesuu chiꞌin ra.
Takan kūu ta ora ndīkoniꞌi ndiko Jesuu ma inga chiyo yuꞌu lakuna, ta maani cha kaꞌìin kuaꞌaꞌ ñivi ndàtu na ra. Ti ndiakan yaꞌa chìsii na ña vàchi ra.
Ta juuni ma ora ikan, chāa iin ra nàni Jairo. Ta rakan ti iin ra kùu vika ma veñuꞌu ñivi judíu kùu ra. Tajan rakan chūnandi chiti ra chaꞌa Jesuu ña chìkan ra ñamani nuu ra, ña na kuꞌun ra chiꞌin ra nuu ìyo veꞌe ra,
ti ikan kàndii ñaseꞌe ra ña uchi uvi kuiya, ña yaꞌa kùuni ra ndeꞌe ra, ti uvaa nuan kùan seꞌe ra, ña chani kuvian jàꞌa ma kueꞌe ndòꞌan.
Yakan va ora kēe Jesuu kuàꞌan ra chiꞌin ra, tajan nduvaꞌa kuaꞌaꞌ ñivi tāndikun na chata ra ña ndava tìtuu taꞌan na.
Takan kūu ta tañu ma ñivi ikan, kuàꞌan iin ña cha ìyo uchi uvi kuiya ña kuꞌvian jàꞌa niian. Ta yakan ti cha jānaa ña ndisaa xuꞌunꞌ kùmian chiꞌin ma ndra jàꞌa tatan. Ta nïꞌiin ndra nī kuu jandaꞌa ña.
Takan kūu tajan ma ñaꞌa iꞌya chājayatian ña itiꞌ chata Jesuu, ta kēꞌan jaꞌma ra, ta juuni ma ora ikani chākuita ña taꞌan ña nii, ta ndāꞌa ña.
Takan kūu tajan teꞌen kīchaꞌa ndio Jesuu chìkatuꞌun ra:
―¿Yo kēꞌe jaꞌmai? ―kàti ra.
Ta kàti na ti töve yo kēꞌe yi.
Tajan teꞌen nākaꞌan ndio ma Petuꞌ chiꞌin Jesuu ora nākaꞌan ma ñivi takan:
―Yoꞌo Matru, ¿a tüvi ndèꞌun ti yaꞌa kuaꞌaꞌ ñivi tìtuu taꞌan kàchaꞌan na xiun? ¿Ta chīkatuꞌun gaun ña yo kēꞌe ñu̱n? ―kàti Petuꞌ.
Tajan teꞌen nākaꞌan tuku Jesuu:
Tajan ora ndēꞌan ña na küu kundii xeꞌan nuu ra kùunian, tajan kīchaꞌa ña ndayuan ta chāa ña chūnandi chitian chaꞌa ra. Tajan kīchaꞌa ña kàꞌan ña nuu ndèꞌe ndisaa ma ñivi nda chaꞌaꞌ kùu yi ña kēꞌan ma jaꞌma ra ta naja kua ndāꞌa ña jāꞌa yi ora kēꞌan ra.
Takan kūu tajan teꞌen nākaꞌan ndio Jesuu chiꞌan:
―Yoꞌo seꞌyu, cha kùu kuꞌun vaꞌun ti cha ndāꞌun jāꞌa ma ña chìnuniun ―kàti ra.
Ta ni yakan takäꞌan chinu kàꞌan ra ora chāa iin ra tatun ña kīchi ma veꞌe Jairo, ña teꞌen kàꞌan ra chiꞌin ma ra vika veñuꞌu:
―Cha chīꞌí ma ñavali seꞌun, yakan va nda kuenda ña jàkenaun tiempu ma ra kùu matru. ―Takan kàti ra chiꞌin ra.
Va ora chīni Jesuu ma ña kāꞌan ma ra kùu tatun chiꞌin ma Jairo, tajan teꞌen nākaꞌan ndio Jesuu chiꞌin ma ra kùu vika:
―¡Na yüꞌviun! Na chinuniun ma ña jàꞌi ta ndeꞌun ti ndàꞌa ma ñaseꞌun ―kàti Jesuu chiꞌin ra.
Ta ora chāa Jesuu veꞌe ma Jairo, ta kīꞌvi ra ma tichi veꞌe nuu kàndii ma ñachīꞌí ta kīꞌvi ra chiꞌin Petuꞌ, Jandiau, Xuva, ta tatá ña ta maꞌá ña ndia, ti tüvi nī chaꞌa ra ña kiꞌvi inga ñivi chiꞌin ra nuu kàndian.
Ta ora ndēꞌe ra ña tandiꞌi ma ñivi kaꞌìin ikan kàchaku na ta ndaꞌvi kùuni na. Takan kūu tajan teꞌen nākaꞌan ndio Jesuu chiꞌin na:
―Na kuäku ndo ti ma ñavali iꞌya tüvi nī chiꞌan ti kìxinian kàndian ―kàti Jesuu.
Takan kūu ta ma ñivi ikan java kīchaꞌa na chàkú ndaani na ña kàꞌan ra takan, ti ndisaa na cha chìto na ti cha chīꞌan.
Tajan tīin ndio Jesuu ma ndaꞌaꞌ ña, ta teꞌen nākaꞌan niꞌi ra chiꞌan:
―¡Chiꞌun kàꞌin yoꞌo xiꞌi ña na ndetaun! ―kàti Jesuu.
Tajan ma ora ikani nāndoto ndikoan ta ndēta ña. Ta ikan jan kàꞌan ndio Jesuu ña na kuꞌva na ña kachian.
Takan kūu ta ma tatá ña chiꞌin maꞌá ña ndava yūꞌvi vi ña jāꞌa ra takan, tajan kīchaꞌa kàꞌan ndio ra chiꞌin vi ña na kätituꞌun vi ma ña jāꞌa ra nuu nïꞌiin ñivi.
Iin kivi jākutiꞌvi Jesuu ma ndi uchi uvi ndra jàkuaꞌa chiꞌin ra. Ta ikan chāꞌa ra ndatu ra nuu ndra ña na jandaꞌa ndra tandiꞌi ndian ndiso tati xaan chiꞌin tanuu kueꞌe ndoꞌo na.
Takan kūu tajan tāchi ndio ra ndra ña na jandaꞌa ndra ndian kuꞌvi ta kàtituꞌun ndra nuu ma ñivi naja kua kàa nuu chàꞌnda Ndioo tiñu.
Ta ora juuni takäaga kee ndra kuꞌun ndra, jiꞌna teꞌen nākaꞌan Jesuu chiꞌin ndra:
―Na künaa ndo nïꞌiin nakuyi ma itiꞌ kuàꞌan ndo: ni itin, ni xuꞌunꞌ, ni ña kachi ndo, ni yutun vatun ndo, ta ni jaꞌma ña kùsukun ndo.
Yakan va ora chaa ndo veꞌe iin ñivi na kindoo ndo ikan nda kati keta ora kuꞌun ndo inga ñuu.
Tatu ìyo iin ñuu ña töve jàchiꞌin na ña kàꞌan ndo, ta töve chàꞌa na ña kìndoo ndo veꞌe na, tiá vaꞌa na kee ndo ma veꞌe ikan ta jakisi ndo yuyaka ña kaꞌìin ndichan ndo, ikan na koto na ti xaani Ndioo ndèꞌe ra na chàꞌa ña töve jàchiꞌin na ña kàtituꞌun ndo ―kàti Jesuu.
Takan kūu tajan kēe ndio ndra kuàꞌan ndra kuàjandaꞌa ndra ñivi nani kuariya ta kàtituꞌun ndra naja kua kuu jakakú Ndioo na.
Tajan chīto ndio rey Herode tandiꞌi ña jàꞌa Jesuu. Yakan va ni töva chìto ra nayi chànini ra jàꞌa ra vati ìyo ndian kàꞌan ña Xuva, ra jàkunduta, nātaku ndiko ra,
ta ìyo inga ndian kàꞌan ña Elía ra kàꞌan chiꞌin tuꞌun yuꞌu Ndioo tajiꞌna kùu ra, ta tuku na kàꞌan na ña cha nātaku ndiko inga ra kàꞌan chiꞌin tuꞌun yuꞌu Ndioo tajiꞌna, kàti na.
Tajan teꞌen nākaꞌan ndio Herode:
―¿Nda ra kùu rakan ña kàꞌan na ña yaꞌa ìyo ndatu ra, vati Xuva ra jàkunduta, mai tāchi ña na kaꞌnda ndra sukun ra? ―chànini ra.
Yakan va Herode nànduku ra naja kua jaꞌa ra ta kuu ndeꞌe ra Jesuu.
Takan kūu ta ora kēta kivi ña chāa ndiko ma ndra tatun Jesuu, ta ikan jan kātituꞌun ndra tandiꞌi ña jāꞌa ndra nuu ra. Tajan tāvaniꞌi siin ndio Jesuu ndra ña na kuꞌun ndra chiꞌin ra iin ñuu nàni Betsaida.
Va ora chāꞌa ndio ma ñivi kuenda ña kàchaꞌan ndra, tajan tāndikun ndio na kāchaꞌan na chata ndra, ta ikan jan ndàkimani ndiko ra na. Ta kīchaꞌa ndio ra kàtituꞌun ra nuu na naja kua kàa nuu chàꞌnda Ndioo tiñu, ta jāndaꞌa ra ma ndian kuꞌvi ndia.
―Na jandutáun ma ñivi, ikan na kuꞌun na kunindee na ta kunanduku na ña kachi na itiꞌ kuariya a iin tichi kuꞌu nuu ìyo ñivi, vati iꞌya tükuii na koo kacho ―kàti ndra.
Tajan teꞌen nākaꞌan ndio Jesuu chiꞌin ndra:
―Maa ndo na kuꞌva ndo ña kachi na ―kàti ra.
Ta teꞌen nākaꞌan ndra nuu ra:
―¿Ta naja kua kuu kuꞌva ndi ma ña kachi na tuva uꞌun taꞌani paan indii, ta uvi tiakaꞌ ni? ―kàti ndra―. Kùu yi va tuva ndoun kuatun ndi ndeꞌve chiꞌin ma ñivi ta kuꞌun ndi kujata ndi ña kachi na ―kàti ndra chiꞌin ra.
Takan kàti ndra vati ìyo iin uꞌun mii ndra kùu ndra ña mamaa ndraꞌii ni. Takan kūu tajan teꞌen nākaꞌan ndio Jesuu chiꞌin ma ndra jàkuaꞌa chiꞌin ra:
―Na jakunandi ndo na kuenda uvi xiko uchi na ―kàti Jesuu chiꞌin ndra.
Yakan va kua ikan jāꞌa ndra ña chūnandi ndisaa na.
Tajan tīin ndio Jesuu ndi uꞌun paan ta uvi tiakaꞌ, ta nāndeꞌe ra itiꞌ andivi, ta chīkan ra taꞌvi Ndioo chaꞌaꞌ yi, tajan chāꞌa ndio ra yi nuu ma ndra jàkuaꞌa chiꞌin ra na nataꞌvi ndra yi nuu na.
Takan kūu ña ndisaa na chāchi na nda kati chitu vaꞌa tichi na, ta jākutua na uchi uvi ga tuka chiꞌin ma ña chàkoso.
Iin kivi kēsiin Jesuu chiꞌin ndra jàkuaꞌa chiꞌin ra ña kuàkaꞌan ra chiꞌin Ndioo. Ta ikan jan teꞌen kīchaꞌa chìkatuꞌun Jesuu nuu ndra:
―¿Nda ra kùu yuꞌu kàti ma ñivi?, kùuni ndo.
Tajan teꞌen nākaꞌan ndra chiꞌin ra:
―Ìyo ndian kàꞌan ña kùu̱n Xuva ra jàkunduta, ta ìyo ndian kàꞌan ña kùu̱n Elía, ra kàꞌan tuꞌun yuꞌu Ndioo tajiꞌna, ta juuni ìyo ndian kàꞌan ña kùu̱n iin ndra kàꞌan tuꞌun yuꞌu Ndioo ña chīyo tajiꞌna, ta iin ndrakan kùu ndra ña nātaku ndiko ndra kàti na. ―Takan kàti ma ndra jàkuaꞌa chiꞌin Jesuu nuu ra.
―Ta ndyoꞌo, ¿nda ra kùu yuꞌu?, kùuni ndo ―kàti Jesuu.
Ta teꞌen nākaꞌan ndio Petuꞌ chiꞌin ra:
―Yoꞌo kùu̱n ma ra Cristu ra tāchi Ndioo ―kàti ra.
Ta ikan jan kātituꞌun Jesuu nuu ndra ña na kätituꞌun ndra yi nuu nïꞌiin ñivi.
Tajan teꞌen kàꞌan ra:
―Taku yuꞌu ma ra Seꞌe ñivi tāchi Ndioo, nduvaꞌa kuii ni ndeꞌe ra tundoꞌo, ti ni kati ma ndian chaꞌnu ña ra jàꞌa kuati kùu ra, chiꞌin ndra chàꞌnda tiñu nuu sutu, ta ma ndra matru jàkuaꞌa tutu Ndioo ndia. Ta ndrakan ni kaꞌni ndra ra, va tichi uni kivi ni nataku ndiko ra.
Tajan teꞌen nākaꞌan tuku Jesuu chiꞌin ndisaa ma ndian kaꞌìin ikan:
―Tu ìyo iin yo kùuni jakuaꞌa chiꞌi̱n, na jaña na ma ña chànini na jaꞌa na, ta na tandikun na chatai nani kivi chiꞌin kruu na, ikan na ndeꞌe na tundoꞌo takua ni ndeꞌi tundoꞌo nuu kruu ndia.
Ti ma ndian kùuni koo ñuñivi, töve ni kakú na, va ma ndian kuvi chaꞌaꞌ tuꞌun kàꞌin, ndiakan kùu ma ndian ni kakú ta ni koo na chiꞌi̱n endeeni.
Ta juuni tüvi nda kuenda yi tu iin raꞌii nìꞌi ra tandiꞌi ña ìyo ñuñivi, ta ora kuvi ra, ni kuꞌun ra endeeni itiꞌ andayaꞌ.
Ta tu ìyo ndian kùkanuu na ndeꞌe na yuꞌu ta chata tuꞌun kàꞌin, nda yuꞌu ra Seꞌe ñivi tāchi Ndioo, ni kukanui ndeꞌi ma ñivi ikan ora ni kichaa ndikoi. Ti ma ora ikan ni ndotachai jàꞌa ndatui chiꞌin ndatu ma Tatái ta chiꞌin ndatu tati vaꞌa jàꞌa tiñu nuu Ndioo.
Yakan va kùuni̱ ña tasoꞌo vaꞌa ndo ma ña ni kaꞌin chiꞌin ndo vitin. Ndicha vaꞌa ña kàꞌin ti ìyo ndian kaꞌìin iꞌya tüvi ni kuvi na nda kati ndeꞌe jiꞌna na ña kichaa nuu chàꞌnda Ndioo tiñu ―kàti Jesuu.
Takan kūu ora yaꞌa una kivi ña kāꞌan Jesuu takan, tajan kēe ndio ra kuàꞌan ra itiꞌ yuku chiꞌin Petuꞌ, Xuva ta Jandiau ña kuàkaꞌan ra chiꞌin Ndioo.
Tajan juuni ma ora kàꞌan ra chiꞌin Ndioo, jāma ma kua kàa ma nuu ra chiꞌin ma jaꞌma ra, ti ma jaꞌma ra nduvaꞌa kuii ndōkuichin yi ta ndōtacha yi.
Tajan kēta uvi taꞌan ndra ña nàtuꞌun ndra chiꞌin ra. Ta ndrakan teꞌen nàni ndra: iin ra nàni Moisés ta inga ra nàni Elía.
Ta vaji nduvaꞌa kuii ni kusu Petuꞌ chiꞌin ndra meru ra, va jāndeeni ndra ma ñumaꞌna. Yakan va ndēꞌe ndra ma ña tàcha Jesuu chiꞌin ninduvi ma ndra kaꞌìin chiꞌin ra.
Ta ora cha chūndachiyo Moisés chiꞌin Elía xiin Jesuu, tajan teꞌen nākaꞌan ndio Petuꞌ chiꞌin ra:
―Matru, yaꞌaga vaꞌa ña kaꞌìin yo iꞌya. Na jaꞌa ndi uni taꞌan lomara kuenda ndo: iin yi kùu kuendaun ta inga yi kuenda Moisés ta inga yi kuenda Elía. ―Takan kàꞌan Petuꞌ ti ni tüvi chìto ra nayi kàꞌan ra jàꞌa ña yaꞌa yūꞌvi ra.
Takan kūu ta ora juuni kàꞌan ra ndaa ra tajan nūu ndio iin vikonuꞌu ta kāvanuu yi ma ndi uni taꞌan ndra jàkuaꞌa chiꞌin Jesuu. Ta ora chāꞌa ndra kuenda ña indii ndra tichi ma vikonuꞌu, nduvaꞌa kuii yūꞌvi ndra jāꞌa yi.
Tajan ma tichi vikonuꞌu chīni ndra tati Rachaꞌnu Ndioo ña kàꞌan yi teꞌen:
―Raꞌya kùu Seꞌi ña tāchi̱. ¡Na jachiꞌin ndo ña kàꞌan ra! ―kàti Ndioo chiꞌin ndra.
Ta ora yāꞌa ña chìni ndra ma tati ikan, tajan ndēꞌe ndio ndra ña maꞌiin nia Jesuu ndaa. Va ndrakan tüvi nī katituꞌun ndra ma ña ndēꞌe ndra nuu nïꞌiin ñivi.
Ta ora tuvi inga kivi, tajan vàchi nuu ndio Jesuu ma yuku chiꞌin ndi uni taꞌan ndra jàkuaꞌa chiꞌin ra. Ta ma tichi itiꞌ ikan nduvaꞌa kuii kuaꞌaꞌ ñivi chātaꞌan nuu ndra nuu vàchi ndra.
Tajan iin ma ra vàchi tañu ma ñivi ikan, teꞌen nākaꞌan niꞌi ra chiꞌin Jesuu:
―Matru, chìkain ñamani nuu̱n ña na ndeꞌun nayi jàꞌa chiꞌin ra seꞌi, ti uvanuuni ra ña kùu ra seꞌi.
Vati iin tati xaan kùu yi ña tìin yi ra ta jàꞌa yi ña na ndaꞌyu ra, ta chìꞌi iꞌi ra, ta kèe xikiñu yuꞌu ra jàꞌa yi ta endee töve jàña numi yi ra.
Ta nda cheꞌe kāꞌin chiꞌin ma ndra jàkuaꞌa chiꞌun ña na tava ndra ma tati xaan ikan ra, va nī kuu jaꞌa ndra yi ―kàti tatá ma rayoko chiꞌin Jesuu.
Tajan teꞌen nākaꞌan ndio Jesuu chiꞌin ma ñivi ikan:
―¡Ndyoꞌo ñivi kini ña tüvi chìnuni! ¿A takäꞌan koto ndo ña töve ni koi endeeni chiꞌin ndo ña jàꞌa ndo takan? ¿A naja ga kivi kùndeeni gai ma ña jàꞌa ndo?, kùuni ndo. ¡Nandaka ma ra seꞌun nui! ―kàti Jesuu chiꞌin ra.
Ta ora kūyatin ndio ra nuu ndaa Jesuu, tajan ikan jānduva ndiko ma tati ikan ra, ta tīin ndiko yi ra. Ta Jesuu kāꞌan xaan ra chiꞌin tati xaan ikan, tajan kēe ndio yi ra, ta ndāꞌa ra jāꞌa Jesuu. Ta ikan jan chāꞌa ndiko ra ra nuu ma ra kùu tatá ra.
Takan kūu ta ndisaa ma ndian kaꞌìin ikan, ndava kuàꞌan anima na ña ndèꞌe na ma ña jāꞌa Ndioo kaꞌnu.
Ta ora juuni yanga ndèꞌe na ma ña jāꞌa Jesuu, tajan teꞌen nākaꞌan ra chiꞌin ma ndra jàkuaꞌa chiꞌin ra:
―Na tasoꞌo vaꞌa ndo ña ni kaꞌin chiꞌin ndo: taku ra Seꞌe ñivi tāchi Ndioo ni tiin na ra, ta ni kuꞌva na ra ndaꞌaꞌ inga ñivi ―kàti Jesuu.
Takan kūu va ndrakan tüvi nī kutunini ndra ña kāꞌan ra, vati tüvi chàꞌa Ndioo ña na koto ndra tuꞌun ikan. Ta ndasii ndra ndakatuꞌun ndra naja kua kùuni yi kaꞌan yi nuu Jesuu ndia.
Ta ikan jan kīchaꞌa ndio ma ndra jàkuaꞌa chiꞌin Jesuu kànitaꞌan yuꞌu ndra ña nda ra kùu ma ra kaꞌnuga nuu ndisaa ndra.
Takan kūu ta ora chāꞌa Jesuu kuenda chaꞌaꞌ ma ña chànini ndra chiꞌin chinituni ndra, tajan tīin ndio ra iin ravali ta kūtaa ra ra iin chiyo xiin ra,
tajan teꞌen nākaꞌan ndio ra chiꞌin ma ndra jàkuaꞌa chiꞌin ra:
―Nda yo kìꞌin kuenda ravali iꞌya chaꞌaꞌ ña nakoto na yuꞌu, kùuni yi kaꞌan yi ña juuni kìꞌin na kuenda na yuꞌu ndia. Ta nda yo kìꞌin kuenda yuꞌu juuni kìꞌin na kuenda ma ra tāchi yuꞌu ndia. Yakan va tu ìyo iin yo kùuni ndokaꞌnuga, jiꞌna ìyo yi ña kuu ra musu inga ñivi ―kàti Jesuu chiꞌin ndra.
Takan kūu tajan teꞌen nākaꞌan ndio Xuva chiꞌin Jesuu:
―Matru, nda cheꞌe ndēꞌe ndi iin ra kùatavaniꞌi tati xaan ndiso ma ñivi chiꞌin siviun, va tava töve chàkunuu ra chiꞌo, yakan va nī chaꞌa ga ndi ña jàꞌa ra yi ―kàti Xuva.
Tajan teꞌen nākaꞌan ndio Jesuu chiꞌin ra:
―Na väꞌa jàꞌa ndo ña nī chaꞌa ndo jàꞌa ra yi ti ndian tüvi kùuni kuati chiꞌo, juuni ìyo na kuenda yo ndia ―kàti Jesuu.
Takan kūu ta ora cha kēta kivi ña ni ndaa Jesuu kuꞌun ra itiꞌ andivi, ta chiꞌin ndisaa anima ra kēe ndio ra kuàꞌan ra itiꞌ ñuu Jerusalén takua chànini ra niku.
Tajan tāchi ndio ra ma ndra kùu tatun ra na kuꞌun ndra itiꞌ nuu ta kunanduku ndra nuu kusu ndra iin ñuu ña kàndii ñuꞌuꞌ Samaria.
Takan kūu ta ora ndēꞌe Jandiau chiꞌin Xuva ña jāꞌa na takan, tajan teꞌen nākaꞌan ndio ndra chiꞌin Jesuu:
―Yoꞌo Rachaꞌnu, ¿a kùuniun ña kaꞌan ndi chiꞌin Ndioo na jakoyo ra ñuꞌú chata na, ikan na kayu ndiꞌi na ta kuvi na takua jāꞌa Elía tajiꞌna? ―kàti ndra.
Tajan iin ndeꞌe xaani Jesuu nuu ndra, ta teꞌen nākaꞌan ndio ra chiꞌin ndra:
―Ta ndyoꞌo, ¿a tüvi chìto ndo ña chiꞌin ndatu kuiꞌna kùu ma ña chàkuu ndo ña kāꞌan ndo takan?
Vati taku yuꞌu ra Seꞌe ñivi tāchi Ndioo, töve vàchi̱ kuenda ña jànai ñivi ti vàchi̱ jakakúi na ―kàti ra.
Ta ora yāꞌa ña kāꞌan ra takan, tajan kēe ndio ndra kuàꞌan ndra inga ñuu.
Takan kūu ta ora kàchaꞌan ndra ma tichi itiꞌ ikan, ndēꞌe Jesuu iin ra chìkatuꞌun teꞌen nuu ra:
―Yoꞌo Rachaꞌnu, kùuni̱ kuꞌin chataun nda nikuuni nuu chàniniun kuꞌu̱n ―kàti ra.
―Vaꞌa, va jiꞌna kùuni̱ katituꞌin iin nakuyi nuu̱n ―kàti Jesuu chiꞌin ra―. Taku ma yukuii ìyo yavi nuu kìxi ri ta nda saa ìyo taka ri ndia, va yuꞌu ra Seꞌe ñivi tāchi Ndioo töve ìyo iin nuu kusui ―kàti Jesuu chiꞌin ra.
Takan kūu tajan teꞌen nākaꞌan tuku ra chiꞌin inga ma ra ndaa ma ikan:
―¡Naꞌa chatai! ―kàti Jesuu chiꞌin ra.
Ta teꞌen nākaꞌan ndio ra:
―Yoꞌo Rachaꞌnu, vaꞌa va tuva kuꞌva jiꞌnaun ña kukuchi̱ ma tatái ―kàti ra.
Tajan teꞌen nākaꞌan ndio Jesuu chiꞌin ra:
―Na kuꞌvaun ña na kuchi ma ndian töve chìnuni juuni ñivi maa na ndian cha chīꞌí, va yoꞌo na kuꞌu̱n kukatituꞌu̱n naja kua kàa nuu chàꞌnda Ndioo tiñu nuu ma ñivi ―kàti Jesuu chiꞌin ra.
Takan kūu tajan teꞌen nākaꞌan inga tuku ra chiꞌin Jesuu:
―Yoꞌo Rachaꞌnu kùuni kuꞌin chataun va tu kuꞌva jiꞌnaun ña kukaꞌin chiꞌin ñivi̱ ma nuu ìyo veꞌi ―kàti ra.
Tajan teꞌen nākaꞌan ndio Jesuu chiꞌin ra:
―Na jäꞌun yi, ti taku ma ndra tìin suꞌma yutun yata, ta ndèꞌe ndra itiꞌ chata ndra, töve nda kuenda ndra. Yakan va ma tuꞌun ikan teꞌen kùuni yi kaꞌan yi ña ma ndian kīchaꞌa jàꞌa tiñu Ndioo, töve jàꞌa na yi chiꞌin ndisaa anima na, ti chàkuꞌuni na ma ña jāꞌa na niku. Yakan va ndiakan na küu kuꞌun na nuu chàꞌnda Ndioo tiñu. ―Takan kàti Jesuu chiꞌin ra.
Takan kūu tajan Jesuu kāchin ndiko ra inga uni xiko uchi ndra, ta ikan jan tāchi ra ndra, ta uvi ta uvi ndra ña na kuꞌun kuee ndra itiꞌ nuu ra ña kukatituꞌun ndra tuꞌun Ndioo ta ñuu ta ñuu nuu ìyo yi ña kuꞌun ra.
Tajan teꞌen nākaꞌan ndio ra chiꞌin ndra:
―Ndicha kuii ti vitin cha ìyo kuaꞌaꞌ ndian kùuni chinuni tuꞌun Ndioo, va töve kuaꞌaꞌ ndian kukatituꞌun yi nuu na. Yakan va na kaꞌan ndo chiꞌin Ndioo na tachi ra kuaꞌaꞌ ndian kukatituꞌun tuꞌun Ndioo nuu na.
Yakan va kuaꞌan ndo, ti yuꞌu tàva tiñu nuu ndo ña na kuꞌun ndo tañu ñivi ña kùu na takua kùu lobo. Ti kua ikan tàꞌan mvechala iin tuxaꞌini ora kùuni ma lobo kachi ri ndri.
Ta na kündaꞌa ndo yunu ni xuꞌunꞌ ni inga ndichan ndo ndia. Ta tu keta ñivi nuu ndo ma tichi itiꞌ na kündaa ndo kaꞌan ndo chiꞌin na.
Ta tu chaa ndo veꞌe iin ñivi, jiꞌna teꞌen ìyo yi ña kaꞌan ndo chiꞌin na: “Na koo vii ndo ma veꞌe iꞌya”, kàti ndo.
Ta tu ma veꞌe ikan ìyo ñivi vaꞌa, ma ña vaꞌa kaꞌan ndo ni kuu yi jàꞌa Ndioo, va tu töve, töve ni kuu yi.
Na kindoo ndo juuni ma veꞌe ikan. Ta tu chàꞌa na ña kachi ndo ta kachi ndo. Ta tu chàꞌa na takuii koꞌo ndo, ta koꞌo ndo raꞌ. Vati ma ndian jàtiñu ìyo yi ña niꞌi na yaꞌvi na chaꞌaꞌ ma tiñu jàꞌa na. Ta na käkunuu ndo taveꞌe taveꞌe na.
Yakan va ora chàa ndo iin ñuu ta kiꞌin na kuenda ndo, ta kachi ndo ndisaa ma ña chàꞌa na nuu ndo.
Ta na jandaꞌa ndo ma ndian kuꞌvi ìyo ñuu ikan chiꞌin tuꞌun iꞌya: “Cha vàchi kuyatin nuu chàꞌnda Ndioo tiñu nuu ndo”, kàti ndo chiꞌin na.
“Nda yuyaka ñuu ndo jàꞌa ña tìin chaꞌa ndi ta iꞌya jàkisi ndi yi, ikan na koto ndo ti kuenda Ndioo kàchika ndi ta kùxaan ra ndeꞌe ra ndo. Va kùuni ndi ña koto ndo ti cha vàchi kuyatin nuu chàꞌnda Ndioo tiñu nuu ndo.” Takan kàti ndo chiꞌin na.
Yakan va kàtituꞌin nuu ndo ti Ndioo ora ni keta ra ña jàndondaa ra kuati ñuñivi, nduvaꞌa ga ni jandeꞌe ra tundoꞌo ma ñivi ñuu ikan kua ma ñivi ñuu Sodoma, ti töve nī kiꞌin na kuenda ndo chiꞌin ma tuꞌun kàꞌan ndo ―kàti Jesuu chiꞌin ndra.
Takan kūu tajan teꞌen nākaꞌan Jesuu chiꞌin ma ñivi ikan:
―¡Ndaꞌvi taꞌan ndyoꞌo ñivi ñuu Corazín chiꞌin ñivi ñuu Betsaida! Vati jāꞌi kuaꞌaꞌ ndatu kaꞌnu ñuu ndo ta töve nī jachiꞌin ndo ma ña kāꞌin. Ta tu takan jāꞌi yi kuenda ma ñivi ñuu Tiro ta ñuu Sidón niku, ta ndiakan numini ni ndakoo na ma kuati jàꞌa na ta kiꞌvi na ma itiꞌ Ndioo niku. Ta juuni ni kukuꞌun na jaꞌma tuun ta ni kuiin yuyaa xini na takua kùu ma costumbre ña jànaꞌa yi ña yaꞌa ndaꞌvi kùuni na chaꞌaꞌ ma kuati jàꞌa na.
Yakan va ora ni chaa tiempu ña ni jandeꞌe Ndioo tundoꞌo ma ñivi, tiaga kuaꞌaꞌ tundoꞌo ni ndeꞌe ndyoꞌo kua ma ñivi chīyo ñuu Tiro ta Sidón niku.
Ta kuenda ndyoꞌo ñivi ìyo ñuu Capernaum, ¿a ni ndaa ndito ndo kuꞌun ndo itiꞌ andivi?, kùuni ndo. Va na yüvi takan kùu yi ti ndisaa ndo ni kuꞌun ndo nuu ñuꞌuꞌ ñuñivi nuu ni kuvi ndo itiꞌ andayaꞌ.
Yakan va ma ndian jàchiꞌin ña kàꞌan ndo juuni jàchiꞌin na ña kàꞌin, ta ma ndian tìsokuati ndo juuni takan tìsokuati na chatai ndia. Ta ma ndian tìsokuati chatai juuni tìsokuati na ma ra tāchi yuꞌu ―kàti Jesuu chiꞌin na.
Takan kūu tajan nduvaꞌa kuii chìsii ma ndi uni xiko uchi ndra kìchaa ndra nuu Jesuu, ña teꞌen kàꞌan ndra chiꞌin ra:
―Yoꞌo Rachaꞌnu, nda ma tati xaan jāchiꞌin yi ña kāꞌan ndi chiꞌin ma siviun ―kàti ndra.
Tajan teꞌen nākaꞌan ndio Jesuu chiꞌin ndra:
―Ndicha ña takan kūu yi vati ndēꞌi ña itiꞌ andivi kīchi ma kuiꞌna Satanaa ña kōyo ra takua kòyo iin tacha.
Yakan va yuꞌu chāꞌa ndatu nuu ndo ña na kuañu ndo chata koo tati ta chata tisuꞌma, ta juuni kuenda ña na jandiꞌi ndo ma ndatu ma kuiꞌna chiꞌin tandiꞌi nuu tati xaan, ikan töve nàjaꞌa yi chiꞌin ndo.
Va tüvi nuva jàꞌa ndo ña sii kùuni ndo chaꞌaꞌ ña jàchiꞌin ma tati xaan ma ña kàꞌan ndo, vati na sii kùuni ndo chaꞌaꞌ ña cha tāa ma Rachaꞌnu Ndioo sivi ndo ma nuu tutu ra ma itiꞌ andivi, ti nda ndakan ni koo ndo chiꞌin ra endeeni ―kàti Jesuu.
Takan kūu ta ma ora ikani nduvaꞌa kuii sii kūuni Jesuu, jāꞌa ma Tati Ií Ndioo. Yakan va teꞌen nākaꞌan ndio ra chiꞌin Ndioo:
―Yoꞌo Tatá, yaꞌa jàkaꞌnui ñu̱n ti maun kùu ma ra chàꞌnda tiñu andivi, chiꞌin ñuꞌuꞌ ñuñivi, vati ma tuꞌun xeꞌe ña ìyo chiꞌun, töve nī janaꞌun yi nuu ma ndian ìyo chinituni ta nuu ma ndian chìto ña kàꞌan, ti jānaꞌun yi nuu ma ndian kùu takua kùu ma ndiakuati. Yakan va ndisaa yakan takan kūu yi, ta takan kūu chaꞌaꞌ ña jāꞌun yi.
’Vati ma Tatái chāꞌa ra ndatu ra nui ña na kaꞌndai tiñu chaꞌaꞌ tandiꞌi ma ña ìyo ñuñivi iꞌya. Yakan va nïꞌiin ñivi töve nàkoto vaꞌa na yuꞌu takua nàkoto ma Tatái yuꞌu, ta juuni töve nàkoto na ma Tatái va yuꞌu nàkoto vaꞌi ra. Ta kùu janaꞌi naja kàa ma Tatái nuu ma ñivi ña kùuni mai, ña na nakoto na ra ―kàti Jesuu.
Takan kūu tajan teꞌen nākaꞌan ndio ra chiꞌin ma ndra jàkuaꞌa chiꞌin ra:
―Na sii kuuni ndian kùu ndeꞌe ña ndèꞌe ndo.
Vati yuꞌu kàtituꞌin nuu ndo ti kuaꞌaꞌ ma ndra kàꞌan chiꞌin tuꞌun yuꞌu Ndioo chiꞌin ndra kùu Rey, kūuni ndra ndeꞌe ndra ma ña ndèꞌe ndo vitin, va nī kuu yi. Ta juuni kūuni ndra kuni ndra tuꞌun chìni ndo va nī kuu yi ndia ―kàti Jesuu chiꞌin ndra.
Iin matru jàkuaꞌa tutu Ndioo teꞌen chīkatuꞌun ra nuu Jesuu ña kùuni ra kiꞌin ra kuꞌva ra:
―Matru, ¿nayi ìyo yi ña jaꞌi ta kùu niꞌi̱ nuu koi indeeni chiꞌin Ndioo? ―kàti ra.
Tajan teꞌen nākaꞌan ndio Jesuu chiꞌin ra:
―¿Naja kua kàꞌan nuu ma tutu Ndioo ña jàkuaꞌun? ―kàti ra.
Tajan teꞌen nākaꞌan ndio ma matru ña jàkuaꞌa tuꞌun Ndioo chiꞌin Jesuu:
―Na kuuni yo ndeꞌo ma Rachaꞌnu Ndioo yo chiꞌin ndisaa anima yo ta chiꞌin ndisaa ñandeo ta chiꞌin ndisaa chinitunio. Ta juuni na kuunio ndeꞌo ma ndian kùu taꞌan yo takua kùunio ndeꞌo juuni maa yo ―kàti ra.
Tajan teꞌen nākaꞌan ndio Jesuu chiꞌin ra:
―Yaꞌa ga vaꞌa kāꞌun. Tu jaꞌun ndisaa yakan ni niꞌun nuu koun indeeni chiꞌin Ndioo.
Takan kūu ta tava kùuni ra janaꞌa ra nuu Jesuu ña iin ra ndaa kùu ra, kùuni ra, yakan va teꞌen nākaꞌan ndiko ra chiꞌin ra:
―¿Ta nda ndian kùu ma ndian kùu taꞌin tuva takan? ―kàti ra.
―Iin ra judíu kuàꞌan ra itiꞌ ñuu Jerusalén ña kuàꞌan itiꞌ ñuu Jericó. Ta ma tichi itiꞌ ikan, kēta ndra suꞌu nuu ra, ta nāmaa ndra xuꞌunꞌ ra chiꞌin ndava nda jaꞌma ra ndia. Tajan nduvaꞌa kuii kāni ndra ra ña ndava chīꞌí nuu ra. Ta kēe ndio ndra kàchaꞌan ndra.
Takan kūu ta juuni ma ora ikan chìka iin sutu kuàꞌan ra ma tichi itiꞌ ikan ndia. Ta ora ndēꞌe ra nuu kàndii ra, tajan chīkonuuni ra ra ta kēe ndiko ra kuàꞌan ra itiꞌ nuu.
Ta juuni ndēꞌe iin ra jàtiñu veñuꞌu ra ndia. Ta rakan juuni chīkonuu ra ndèꞌe ra ra, ta kuàꞌan ndiko ra.
Ta juuni ma ora ikan yāꞌa iin ra ñuꞌuꞌ Samaria nuu kàndii ra, ta rakan ora ndēꞌe ra ra, nduvaꞌa kuii kūndaꞌvini ra ra.
Tajan chājayatin ndio ra ra nuu kàndii ra, ta kīchaꞌa ra nàkata ra ma nuu takueꞌe ra chiꞌin cete ta vinu, kāva ra iin jaꞌma ma nuu takueꞌe ra, tajan jāndaa ra ra chata burru jàna ra, ta kuàꞌan ra chiꞌin ra iin veꞌe nuu ni nindee ra.
Takan kūu ta ora tuvi inga kivi, tajan teꞌen nākaꞌan ra chiꞌin ma ra xuveꞌe ma ora chāꞌa ra uvi taꞌan xuꞌunꞌ nuu ra: “Na kumiun raꞌya, ta tu janaun tiá xuꞌu̱nꞌ chiꞌin ra, ni tiaꞌvi ndikoi nuu̱n ora vàchi̱”, kàti ra.
Yakan va ndi uni ma ndra ndēꞌe nuu kàndii ra. ¿Nda ra kùu ma ra taꞌan ra ña kūuni ga ndeꞌe ra kùuniun? ―kàti Jesuu chiꞌin ma matru jàkuaꞌa tutu Ndioo.
Tajan teꞌen nākaꞌan ndio ma ra matru jàkuaꞌa tuꞌun Ndioo chiꞌin ra:
―Ma ra kūndaꞌvini, rakan kùu ma ra kùu taꞌan ra ―kàti ra.
Tajan teꞌen nākaꞌan tuku Jesuu chiꞌin ra:
―¡Kuaꞌan ta jaꞌun takua jāꞌa ra! ―kàti Jesuu chiꞌin ra.
Takan kūu ta chīka Jesuu kuàꞌan ra chiꞌin ndra jàkuaꞌa chiꞌin ra nda kati chaa ra iin ñuu. Ta iin ñaꞌa nàni Mata ìyo ikan, chāka ña ndra veꞌan.
Tajan ma Mata ìyo iin ña taꞌan ña ña nàni Ndiya. Ta yakan chāa ña chūnandian nuu nàndi Jesuu ña tàsoꞌan ña kàꞌan ra.
Va tava ma Mata yaꞌa kūtañuan chiꞌin ma tiñu jàꞌa ña, yakan va cha jāyatian ña nuu nàndi Jesuu, ta teꞌen nākaꞌan ña chiꞌin ra:
―Kaꞌnu kooniun yoꞌo Rachaꞌnu. ¿A töve chàꞌun kuenda ña chìniñuꞌi ña tindee Ndiya yuꞌu ti yaꞌa ìyo tiñu jàꞌi? Na kaꞌun chiꞌan na tindean yuꞌu, ti yaꞌa kutañui chiꞌin yi ―kàtian chiꞌin Jesuu.
Tajan teꞌen nākaꞌan ndio Jesuu chiꞌan:
―Yoꞌo Mata, ¿a yaꞌa ndaꞌvi kùuniun ña nàkaniniun chaꞌaꞌ yi takan?
Vati taku ñataꞌun Ndiya nàndian tàsoꞌan tuꞌun kàꞌin. Ta yakan vaꞌa ga yi kua tandiꞌi ma tiñu jàꞌun. Yakan va ma ña jàꞌa ña, nïꞌiin ñivi küu ga namaa na yi nuan ―kàti Jesuu chiꞌan.
Iin ora ndaa Jesuu kàꞌan ra chiꞌin Ndioo, tajan ma ora cha chīnu kāꞌan ra, ta teꞌen chīkatuꞌun ndio iin ra jàkuaꞌa chiꞌin ra nuu ra:
―Yoꞌo Rachaꞌnu, kùuni ndi ña janaꞌun nuu ndi naja kua kaꞌan ndi chiꞌin Ndioo takua jānaꞌa Xuva ra jàkunduta nuu ma ndra jàkuaꞌa chiꞌin ra ―kàti ra.
Tajan teꞌen nākaꞌan ndio Jesuu chiꞌin ndra:
―Ora kàꞌan ndo chiꞌin Ndioo, teꞌen ìyo yi ña kaꞌan ndo:
Yoꞌo ra kùu Tatá ndi, ra ìyo andivi,
ma siviun yaꞌa ga ií yi.
Na kichi ma nuu chàꞌndaun tiñu nuu ndi.
Ta na jaꞌun takua kùuniun ma nuñuꞌuꞌ ñuñivi takua jàꞌun yi ma andivi.
Ta na kuꞌvaun kuaꞌaꞌ ma paan ña chiniñuꞌu ndi taꞌiiꞌiin kivi.
Na jakaꞌnuniun ma kuati ndi,
takua jàkaꞌnuni ndi ma kuati jàꞌa kuaꞌaꞌ ñivi chata ndi.
Takan kūu ta ora chinu kāꞌan Jesuu takan, tajan teꞌen nākaꞌan tuku ra chiꞌin ndra:
―Ta tu iin yoꞌo ìyo iin ra nàkotoun, ta chāa iin ora ña kuꞌu̱n kujakateꞌun yuveꞌe ra ora java ñuu chanikuaa chiꞌin tuꞌun iꞌya: “Yoꞌo xaa, na jayaꞌa nuu̱n uni taꞌan paan nui,
vati já chāa iin ra nàkotoi, ña kīchi nuu chika ma veꞌi, ta tükuii nayi kuꞌvai kachi ra.” Takan kàtiun chiꞌin ra.
Va tu ma ra nàkotoun teꞌen nàkaꞌan ra chiꞌun nda nuu kàndii ra ma tichi veꞌe: “Na käꞌan kuatigaun nui ti cha ndāsi yuveꞌi ta kìxi̱ kàndii̱ nuu chito chiꞌin ndiakuati seꞌi. Yakan va na küu ndetai kuꞌvai nïꞌiin nakuyi nuu̱n”, kàti ra.
Va yuꞌu kàti̱, ti vaji küuni ra ndakoo ra ña kuꞌva ra nïꞌiin nakuyi nuu̱n chaꞌaꞌ ña kùu̱n ma ra nàkoto ra, ìyo yi ña jaꞌa ra yi tuva yaꞌa kuaꞌaꞌ yuꞌu̱n. Tajan ndēta ndio ra ta chāꞌa ra tandiꞌi ma ña chìniñuꞌu̱n.
Yakan va yuꞌu kàꞌin chiꞌin ndo: ña na ndakan ndo ña chìniñuꞌu ndo nuu Ndioo, ta kuꞌva ra yi nuu ndo. Ta tu nànduku ndo ra, ta nàtaꞌan ndo ra. Ta tu jàkateꞌe ndo yuveꞌe ra, ta nuna ra yi nuu ndo.
Vati tu chìkan ndo iin nakuyi, ni niꞌi ndo yi, ta tu nànduku ndo iin nakuyi, ta nàtaꞌan ndo yi, ta tu jàkateꞌe ndo yuveꞌe ra, ni nuna ra yi nuu ndo ndia.
’Yakan va tu ìyo nda ndyoꞌo ìyo seꞌe ndo, ta chìkan na ña kachi na nuu ndo, ta, ¿a kuꞌva ndo yuu ña kachi na yunuu paan? ¿A kuꞌva ndo koo kachi na yunuu tiakaꞌ?
Ta juuni, ¿a kuꞌva ndo tisuꞌma kachi na tuva chìkan na ndivi nuu ndo?, kùuni ndo. ¡Na küu jaꞌa ndo takan chiꞌin seꞌe ndo!
Ta tuva ndyoꞌo ndian ìyo kuati chìto ndo kuꞌva ndo ña vaꞌa nuu ma seꞌe ndo, nda ma Rachaꞌnu Tatá yo, ra ìyo andivi kuaꞌaꞌ ga ña vaꞌani jaꞌa ra chiꞌin ndo, ta juuni kùu kuꞌva ra ña koo ma Tati Ií Ra nuu nda ndian chìkan yi nuu ra ―kàti Jesuu chiꞌin ra.
Iin kivi ndaa Jesuu jàndaꞌa ra iin ra kīndoo ñiꞌi jāꞌa ma tati xaan. Ta ora kēe yi jāꞌa Jesuu, ma ora ikani kīchaꞌa ra kàꞌan ra. Ta ma ñivi kaꞌìin ikan ndava kuàꞌan anima na ña ndēꞌe na ña jāꞌa ra.
Ta ìyo ndian kàꞌan ña ma kuiꞌna Beelzebú ña chàꞌnda tiñu nuu tati xaan, yakánꞌ kùánꞌ ña chàꞌánꞌ ndatuánꞌ nuu raꞌya ña na tavaniꞌi ra tati xaan ndiso ñivi, kàti na.
Ta ìyo inga ndian chìkan ña na jaꞌa ra iin ndatu chiꞌin sivi Ndioo, ra ìyo andivi, ti nànduku na naja kua kùu tisokuati na ra.
Va tava cha chìto Jesuu ti töve vaꞌa chànini na, yakan va teꞌen nākaꞌan ndio ra chiꞌin na:
―Tu kànitaꞌan ñivi ìyo iin ñuu juuni chiꞌin maa na, ni ndiꞌi nuu na. Ta tu ìyo ñivi ìyo iin veꞌeni ta kanitaꞌan na juuni chiꞌin maa na, ni ndiꞌi nuu na chiꞌin nda ma veꞌe na ndia.
Ta juuni kàꞌin ña tu kànitaꞌan ñivi Satanaa chiꞌin juuni maa na, juuni ni ndiꞌi nuu na, vati na küu kanitaꞌan ma kuiꞌna juuni chiꞌin ma ñiviánꞌ. Takan kàti̱ chiꞌin ndo vati kàti ndo ña chiꞌin ndatu ma kuiꞌna nàni Beelzebú jàndaꞌi ñivi kuꞌvi ña ndiso tati xaan.
Tu chànini ndo, ña chiꞌin ndatu Beelzebú tàvai ma tati xaan. Tajan juuni ma ndian tàva tati xaan ndiso ma ñivi ña ìyo tañu ndo, juuni maa na ni tisokuati na ndo ti tüvi vaꞌa chànini ndo.
Vati tu yuꞌu tàvaniꞌi̱ tati xaan ndiso ñivi chiꞌin ndatu Ndioo, yakan kùuni yi janaꞌa yi ña cha ìyo ma nuu chàꞌnda Ndioo tiñu chiꞌin ndo.
’Taku iin raꞌii ña yaꞌa ga ìyo ñandee, ña kùmi ra veꞌe ra chiꞌin ña xaan, ma ña vaꞌa ña kaꞌìin tichi veꞌe ra töve nani taꞌan yi.
Va tu chaa inga ra ña ìyo ga ñandee, rakan ni janaa ra ra ta nāmaa ra ma ña xaan ña kùndeeni ra, ta kùu ndonuu ra nuu ma ña xuñaꞌa ra, ta nataꞌvi ra yi nuu inga na.
Vati ma ndian tüvi chàkunuu chiꞌi̱n, xaani na ndeꞌe na yuꞌu, ta ndian tüvi tìndee yuꞌu ña kàtituꞌun na tuꞌun Ndioo, ndiakan töve chàꞌa na ña koto ñivi ma tuꞌin.
’Ora kèe tati xaan tichi kuñu iin ñivi, ta chàkunuu yi nuu ñuꞌuꞌ ití ña nànduku yi nuu koo yi. Va takua töve nàtaꞌan yi nuu koo yi tajan teꞌen chànini ndio yi: “Na chikoniꞌi ndikoi tichi veꞌe nuu kēi”, kàti yi.
Takan kūu ta ora chīkoniꞌi ndiko ndio yi tichi kuñu na, ta ndēꞌe yi ña nduvaꞌa kuii vaꞌa kàa na takua kàa iin veꞌe ma ora nàtiꞌvi yi.
Tajan kèe ndio yi kuàꞌan yi kuàjatiꞌvi taꞌan yi inga ucha ma tati xaan ña ìyoga ñàndee. Tajan induku kìꞌvi ndio yi tichi kuñu na, ta viꞌa jàndeꞌe yi tundoꞌo na ma takua ndèꞌe na yi ma nunuu niku.
Takan kūu ta ora juuni takäꞌan chinu kàꞌan Jesuu, tajan iin ña ndaa tañu ma ñivi ikan teꞌen nākaꞌan niꞌan chiꞌin Jesuu:
―¡Yaꞌa ga sii kùu ma ñaꞌa jākaku ñu̱n, ta jākuaꞌnu ñu̱n! ―kàtian.
Tajan teꞌen nākaꞌan ndio Jesuu chiꞌan:
―¡Na siiga kùuni ma ndian chìni ta jàchiꞌin na ña kàꞌan Ndioo! ―kàti Jesuu chiꞌan.
Takan kūu ta ma ñivi tiaga kuaꞌaꞌ na kīchaꞌa kùtiꞌvi na nuu ndaa Jesuu, tajan teꞌen kīchaꞌa kàꞌan ra chiꞌin na:
Vati takua Jonás, kūu ra iin seña kuenda ñivi ñuu Nínive ña chīyo tajiꞌna, takua ikan ni kuu yuꞌu ra Seꞌe ñivi iin seña kuenda ñivi ìyo tiempu iꞌya ndia.
Vati ora ni chaa tiempu ña ni tikuꞌva Ndioo ma kuati jàꞌa ndisaa ñivi, juuni ni jaketa ra iin ñaꞌa kūu reina ña chàꞌnda tiñu nuu ñivi chīyo itiꞌ xuu. Ta yakan kùu ma ña ni tachi Ndioo ña na tisokuatian ndo ora ni tikuꞌva ra kuati. Vati yakan kīchian iin ñuu yaꞌa chika, tajan jāchiꞌan tuꞌun Ndioo ña kāꞌan Rey Salomón tajiꞌna. Va vitin yuꞌu kùu iin ra kaꞌnu ga kua Rey Salomón.
Yakan va ma ñivi chīyo ñuu Nínive ni jaketa ndiko Ndioo na, tajan ni tachi ra na ña na tisokuati na ñivi ìyo tiempu iꞌya ora ni tikuꞌva ra kuati ñivi. Vati ma ñivi ñuu Nínive ndākoo na kuati jāꞌa na ta chīkoniꞌi ndiko na itiꞌ Ndioo ora kātituꞌun Jonás tuꞌun Ndioo nuu na. Yakan va yuꞌu ra kàtituꞌun nuu ndo kaꞌnugai kua Jonás ―kàti Jesuu.
’Vati taku ma ndian tàa ñuꞌú kandil ta tìxeꞌe na yi a chàsi na iin nakuyi nuu yi, töve nda kuenda yi, vati ìyo yi ña kutaa na yi iin nuu sukun, ikan na ndondichin nuu ma ndian kìꞌvi tichi veꞌe na.
Ti ma tinuu yo kùu yi takua kùu iin ma ñuꞌú ña ìyo tichi kuñu yo. Ta tu vaꞌa ìyo yi ma tichi tinuu yo, ni ndondichin itiꞌ vaꞌa ña kùuni Ndioo ña kuꞌun yo, vatu töve ìyo ña vaꞌa ma tichi tinuu yo ni ndonaa nuu yo.
Yakan va na kiꞌin yo kuenda nuu yo juuni chiꞌin maa yo, ndeꞌo tu ma ñuꞌú ìyo chiꞌo jàndondichin yi nuu yo a ndonaa nuu yo jàꞌa yi.
Vati tu ndichin vaꞌa ndeꞌe ndo ta töve naa tichi tinuu ndo, ni ndeꞌe kachin vaꞌa ndo takua ndeꞌe ñuꞌú kandil ora jandondichin yi itiꞌ kuàꞌan yo ―kàti Jesuu chiꞌin na.
Takan kūu ta ikan jan jāinvitaa iin ra fariseu Jesuu ña na kuꞌun ra kukachi ra chiꞌin ra nuu ìyo veꞌe ra. Ta ora chāa ndio Jesuu ma veꞌe ra, tajan kīꞌvi ndio ra, ta chūnandi ra yuꞌu mesa.
Va ma ra fariseu kīchaꞌa ra nàkanini ra ña naja töve nī nakata jiꞌna ra ndaꞌaꞌ ra, ta kachi ra takua ìyo costumbre ma ndra fariseu.
Takan kūu ta Jesuu tava numi nākuni ra takua chànini ra, yakan va teꞌen nākaꞌan ndio ra chiꞌin ra:
―Taku ndyoꞌo ndra fariseu, chìto vaꞌa ndo tava ndo ña meku nuu ndatiñu ndo ora nàkata ndo yi, ta kuñu ndo ora chìti ndo ndia, va töve ndakuenda yi ti nàani ndo nàkata vaꞌa ndo ma ña kini kìndoo tichi anima ndo chiꞌin ma ña suꞌu ndo ndia.
¿Ta naja yaꞌa tondo xini ndo ña chànini ndo takan? ¿A tüvi chìto ndo ti Ndioo kùu ma ra ña jātuvi tandiꞌi ña ìyo yo, nda ma itiꞌ chata kuñu yo ta nda ma itiꞌ tichi yi ndia?
Ta na tindee ndo ñivi chiꞌin ma ña ìyo nuu ndo, ikan na nandoo anima ndo ta takan kindoo vii yi.
’¡Ndaꞌvi taꞌan ndyoꞌo ndra fariseu, ti vaji sòkó ndo uchi porcientu ma xuꞌunꞌ kuenda Ndioo, takua kùu ma ruda chiꞌin minutila ta inga tuku ma yuku tàchi ndo ndia, ta tüvi jàꞌa ndo ma ña ndaa kuenda ñivi takua kùuni Ndioo ña jàꞌa ndo, ti tüvi kùuni ndo ndeꞌe ndo ra! Yakan va ìyo yi ña jaꞌa ndo ninduvi yi takua kùuni Ndioo ña koo ndo.
’¡Ndaꞌvi taꞌan ndyoꞌo ndra fariseu! Ti kùuni ndo kunandi ndo ma tayu kaꞌnu ga ña ìyo tichi veñuꞌu ñivi judíu, ta juuni chàtaꞌani ndo tu yaꞌa tìñuꞌu ma ñivi ndo ora chàkunuu ndo nuyaꞌvi.
’¡Ndaꞌvi taꞌan ndo chiꞌin ma ndra matru jàkuaꞌa tutu ley Ndioo! ¡Vati ña vaꞌa jàꞌa ndo kùuni ndo, va ma ñivi cha chàꞌa na kuenda ti ndra vata kùu ndo! Yakan va kùu ndo takua kùu ma nuu ñaña ña ìyo kamajandu, ti ma ñivi chàñu na chata ndo ta tüvi chàꞌa ndo kuenda.
Takan kūu tajan iin ma ra matru jàkuaꞌa tutu Ndioo ndaa ikan teꞌen nākaꞌan ra chiꞌin Jesuu:
―Matru, ma ña kàꞌun, kùuni yi kaꞌan yi ña kàꞌun chata ndi ―kàti ra.
Tajan teꞌen nākaꞌan ndio Jesuu chiꞌin ra:
―¡Ndaꞌvi taꞌan ndyoꞌo ndra matru jàkuaꞌa tutu ley Ndioo! Vati ni ndeꞌe ndo tundoꞌo ti tàchi ndo ña na jachinu ñivi tiñu yaꞌa ndetiñu ña na kündee na jàꞌa na. Ta na töve kùuni ndo tindee ndo na chiꞌin yi ndia.
’¡Ndaꞌvi taꞌan ndo ndyoꞌo matru jàkuaꞌa tutu Ndioo, ña jàvaꞌa ndo nuu ñaña nuu cha kūchi ma ndra kàꞌan chiꞌin tuꞌun yuꞌu Ndioo ña chīyo tajiꞌna ndra chīꞌí jāꞌa juuni ma ñivi ndo!
Ta chiꞌin ña jàꞌa ndo iꞌya jànaꞌa ndo ti induku kùuni ndo chiꞌin ma ñivi ndo ña chīyo tajiꞌna, ti chìto ndo ña chāꞌni ndra na ta juuni maa ndo jàꞌa ndo nuu ñaña nuu kùchi ndra.
’Yakan va Ndioo teꞌen nākaꞌan ra chiꞌin ma chinituni ra: “Ni tachi̱ ma ndra kùu tatuin chiꞌin ndra kàꞌan chiꞌin tuꞌun yuꞌu Ndioo nuu ndo, va ma ñivi ìyo tiempu iꞌya ìyo ndian ni kaꞌni ndra ta ìyo inga ndian ni jandeꞌe ndra tundoꞌo.”
Vati ma ndian ìyo tiempu iꞌya ni ndakan Ndioo kuenda nuu na chaꞌaꞌ ña chāꞌni na tandiꞌi ma ndra kàꞌan chiꞌin tuꞌun yuꞌu Ndioo ña chīyo nda ora jātuvi ra ñuñivi iꞌya.
Ta juuni kàꞌan yi nuu ndo chaꞌaꞌ ma nda tiempu chīꞌí Abel chiꞌin ma Zacaría, ra chāꞌni na nuu jàkaꞌnu na Ndioo yuꞌu nuu ndaa ma chito naá ií ma tichi veñuꞌu. Yakan va ni ndakan ma Ndioo kuenda nuu ma ñivi ìyo vitin chaꞌaꞌ ña jāꞌa ma ñivi na, ndian chīyo tajiꞌna.
’Ndaꞌvi taꞌan ndyoꞌo ndra matru ña jàkuaꞌa tutu ley Ndioo, ti ni ndeꞌe ndo tundoꞌo chaꞌaꞌ ña chäꞌa ndo koto ma ñivi ikan ma tuꞌun Ndioo, ta ni maa ndo küuni ndo kiꞌvi ndo ma itiꞌ ra, ta ni töve chàꞌa ndo ña kiꞌvi inga ñivi ña kùuni kiꞌvi na ndia.
Takan kūu tajan ma ndra matru jàkuaꞌa tutu ley Ndioo chiꞌin ma ndra fariseu nduvaꞌa kuii kùxaan ndra ña kāꞌan Jesuu takan. Ta ikan jan kīchaꞌa ndra chìkatuꞌun ndra kuaꞌaꞌ nakuyi nuu ra,
ndeꞌo tu kàꞌan ra iin tuꞌun ña tüvi vaꞌa, ta takan kùu niꞌi ndra kua tìsokuati ndra ra.
Takan kūu tajan nduvaꞌa kuii kuaꞌaꞌ mii ñivi kūtiꞌvi nuu ndaa Jesuu ña ndava tìtutaꞌan na. Tajan teꞌen nākaꞌan ndio ra jiꞌna chiꞌin ma ndra jàkuaꞌa chiꞌin ra:
Vati na küu tixeꞌo ña jàꞌa yo kuaꞌaꞌ kivi, ta ni ma ña indii xeꞌe nuu yo chaa iin kivi ña ni koto kachin tandiꞌi ma ñivi yi.
Yakan va tandiꞌi ma tuꞌun ña kāꞌan xeꞌe ndo, vitin ni koto tandiꞌi ma ñivi yi. Ta vaji chāsi vaꞌa ndo yuveꞌe ndo ta kāꞌan xeꞌe ndo, juuni ni chaa iin kivi ña ni koto ñivi yi ndia ―kàti Jesuu.
Takan kūu tajan teꞌen nākaꞌan tuku Jesuu chiꞌin na:
―Taku ndyoꞌo ndian kùu amigui kàtituꞌin nuu ndo ña töve na jaꞌa ndo ña yùꞌvi ndo ma ndian chàꞌni ma kuñu ndo, vati ora cha yāꞌa ña jàꞌa na takan, na tüva inga ña kùu jaꞌa na chiꞌin ndo.
Vitin ni katituꞌin nuu ndo nda ra kùu ma ra ìyo yi ña yuꞌvi ndo: na yuꞌvi ndo ndeꞌe ndo ma Rachaꞌnu Ndioo, ti rakan ora cha yāꞌa chāꞌni ra ndo juuni ìyo ndatu ra ña tachi ra ndo andayaꞌ ndia. Yakan va rakan kùu ma ra ìyo yi ña yuꞌvi ndo.
Ta juuni kùu jata yo uꞌun taꞌan saa kuati chiꞌin uvi pesuni, ta vaji ndicha ña takan ndaa ndri, va Ndioo tüvi nàani ra ndri ti kùuni ra ndeꞌe ra ndri.
Va taku ndyoꞌo ti nda ixi xini ndo cha kāꞌvi vaꞌa Ndioo yi, yakan va na tüvi na jaꞌa ndo ña yùꞌvi ndo, ti Ndioo kùuniga ra ndeꞌe ra ndo kua saa kuati ikan.
’Yakan va yuꞌu kàti̱ chiꞌin ndo ti tu kàtituꞌun ndo ña chìnuni ndo tuꞌun kàꞌin nuu kuaꞌaꞌ ñivi, nda yuꞌu ra kùu Seꞌe ñivi tāchi Ndioo ni katituꞌin ña nàkotoi ndo nuu tati ña jàtiñu kuenda Ndioo ndia.
Va tu kàtituꞌun ndo ña töve nàkoto ndo yuꞌu nuu ma ñivi, nda yuꞌu ra kùu Seꞌe ñivi tāchi Ndioo, ni kukatituꞌin nuu ma tati jàtiñu kuenda Ndioo ña töve nàkotoi ndo ndia.
’Vati taku Ndioo ni jakaꞌnuni ra kuati ndo vaji kàꞌan tiꞌini ndo chata ra Seꞌe ñivi ña tāchi ra, va tu kàtiꞌini ndo chata ma Tati Ií Ndioo, töve ni jakaꞌnuni Ndioo ma kuati ndo.
Ta ora tìin ñivi ndo ta kundaka na ndo tichi veñuꞌu a nuu iin ra kùu juez ña jàndondaa tiñu, a nuu ndra kùvetiñu, na töve na jaꞌa ndo ña nàkanini ndo chaꞌaꞌ ña naja kua kuu kaꞌan ndo chaꞌaꞌ ndo,
vati ma ora ni chaa ma ora ña ni kaꞌan ndo chaꞌaꞌ ndo, maa ma Tati Ií Ndioo, ni janaꞌa yi nuu ndo naja kua ìyo yi ña kaꞌan ndo ―kàti Jesuu.
Takan kūu tajan iin ra nda tañu ma ñivi ikan teꞌen nākaꞌan ra chiꞌin Jesuu:
―Matru, na kaꞌun chiꞌin ma ra yani̱ ña na nataꞌvi ra ma ndatiñu ndākoo nditatá ndi chiꞌi̱n ―kàti ra.
Tajan teꞌen nākaꞌan ndio Jesuu chiꞌin ra:
―Yoꞌo xaa, ¿a chàniniun ña yuꞌu kùu ma juez ña ìyo yi ña kaꞌin naja kua ìyo yi ña nataꞌvi ndo ma ñuꞌuꞌ ña kāꞌun takan? ¿Ta naja chìkatuꞌu̱n nui naja kua nataꞌvi ndo ma ndatiñu ndo? Yöve tiñu jàꞌi kùu yi ―kàti Jesuu chiꞌin ra.
Tajan teꞌen nākaꞌan ndiko ra chiꞌin ma ñivi ikan:
―Na jaꞌa ndo kuenda nuu ndo chiꞌin ma ña kùuni ndo kukuika ndo, vati töve nda ña kukuika yo tajan kùu koo vaꞌa yo vaji tüvi kuaꞌaꞌ ndatiñu yo ―kàti Jesuu.
Takan kūu tajan teꞌen nākaꞌan ndio ma Jesuu iin kuꞌva nuu na:
―Tajiꞌna chīyo iin ra yaꞌa kuika, va keta iin kuiya ña nduvaꞌa kuii kuaꞌaꞌ ndatiñu ra kēe nuu ma ñuꞌuꞌ ra.
Tajan teꞌen kīchaꞌa ndio ra chànini ra: “¿Nayi ìyo yi ña jaꞌa yo ña tüvi ni chataꞌan yaka ña tàan vaꞌa yo ndatiñu yo?”, chànini ra.
Tajan teꞌen chānini ra: “An cha chìto yo nayi ìyo yi ña jaꞌa yo. Ni janatani yo ma yaka ìyo vitin ta javaꞌa ndiko yo inga ña kaꞌnu ga, ta ikan ndakivaꞌa yo tandiꞌi ndatiñu yo ña tavaniꞌi yo ta ndisaa kuii inga tuku ma ndatiñu ña ìyo nuu yo.”
Ta ora cha jāꞌa yo yi, tajan teꞌen ni kaꞌan ndio yo chiꞌin juuni maa yo: “Yoꞌo xaa vitin cha ìyo kuaꞌaꞌ ña kachiun kuenda kuaꞌaꞌ kuiya, yakan va na sii kuuniun ta nindeun ta kachiun ta koꞌun vitin.” Takan kàꞌan ra juuni chiꞌin maa ra.
Takan kūu tajan Ndioo teꞌen nākaꞌan ndio ra chiꞌin ra: “¿A yaꞌa tondo xiniun ña chàniniun takan? Yakan va yuꞌu kàti̱ chiꞌun ña juuni ma chanikuaa vitin ni kuviun, ta tandiꞌi ma ña tāan vaꞌun na töve chìtoun yo kuenda ni kuu yi.” Takan kāti Ndioo chiꞌin ra.
Takan tāꞌan ma ndian ndàkivaꞌa kuaꞌaꞌ ma ña kuika kuenda na, va taku kuenda Ndioo ndian ndaꞌvini kùu na ―kàti Jesuu.
Takan kūu tajan teꞌen nākaꞌan ndio Jesuu chiꞌin ndra jàkuaꞌa chiꞌin ra:
―Yuꞌu kàti̱ chiꞌin ndo ti töve na jaꞌa ndo ña nàkanini ndo chaꞌaꞌ ña kachi ndo ta ni chaꞌaꞌ jaꞌma chàkuꞌun ndo.
Vati ma kivi ìyo ndo ña chāꞌa Ndioo nuu ndo, vaꞌaga yi kua ma ña kachi ndo, ta ma kuñu ndo vaꞌaga yi kua ma jaꞌma chàkuꞌun ndo.
Na ndeꞌe ndo takua ìyo ma saa ña nàni tikaka. Vati taku ndrikan tüvi tàchi ndri ta tüvi tavaniꞌi ndri nïꞌiin nuu ma ndatiñu ndri, ta vaꞌani chàꞌa Ndioo ña kachi ndri vaji töve ndakuenda ndri. Tu takan jàꞌa ra chiꞌin ma saa ikan tajan kùuni yi kaꞌan yi ña kuaꞌaꞌ ga ma ña vaꞌa ni jaꞌa ra chiꞌin maa ndo. Ndyoꞌo ìyo ga kuenda ndo kua saa ikan ndèꞌe Ndioo.
Yakan va, ¿tu küu jaꞌa ndo ma ña valiga ña chànini ndo, nda kuenda ña chànini ndo chaꞌaꞌ kuaꞌaꞌ nakuyi tuva takan?
’Na ndeꞌe ndo takua chàꞌnu ma ita vii ña kàa tichi kuꞌu. Vati ita ikan tüvi jàtiñu yi ta ni tüvi kùnu yi isa, ta vaꞌani vii ga kàa yi kua kàa ma jaꞌma ña chākuꞌun ma Rey Salomón, ra yaꞌa kaꞌnu.
Yakan va tu takan jàkuꞌun Ndioo tanuu color ma ita kàa tichi kuꞌu vaji ni chaa iin kivi ña kàyu yi, va chiꞌin ndyoꞌo ndicha kuii ni kuꞌva ra jaꞌma ni kuꞌun ndo. Yakan va, ¿ta naja töve chìnuni ndo ña tìndee Ndioo ndo tuva takan?
Yakan va na tüvi na jaꞌa ndo ña nàkanini ndo chaꞌaꞌ ña kachi ndo ta ña koꞌo ndo.
Vati chaꞌaꞌ ndatiñu ikan kùu yi ña nàkanini ma ñivi ìyo ñuñivi iꞌya. Va taku ndyoꞌo na tüvi na jaꞌa ndo ña nàkanini ndo chaꞌaꞌ yi, ti ìyo iin Rachaꞌnu ña kùu Tatá ndo ña chàꞌa ra ma ña chìniñuꞌu ndo.
Yakan va na nanduku ndo naja kua kùu koo ndo chiꞌin Ndioo nuu chàꞌnda ra tiñu, tajan kuu kuꞌva ra tandiꞌi ma ña chìniñuꞌu ndo. ―Takan kàti Jesuu.
Takan kūu tajan teꞌen nākaꞌan tuku Jesuu chiꞌin na:
―Va ndyoꞌo ndian kùu mvechala jànai, na yüꞌvi ndo vaji tiani ndo, vati Ndioo yo cha chāꞌa ra ña na koo ndo chiꞌin ra ma nuu chàꞌnda ra tiñu ti kùndaꞌvini ra ndo.
Yakan va na xiko ndiꞌi ndo ma ndatiñu ña ìyo nuu ndo, ta tìndee ndo ma ndian ndaꞌvi, ikan na niꞌi ndo yaꞌvi ndo ma itiꞌ andivi. Ta na jändolocho ndo ma ña kuika ndo ma nuñuꞌuꞌ ñuñivi iꞌya, vati ndòchaꞌnu yi ta kùtikixin yi. Ta ma andivi ti na küu kiꞌvi ma ndian suꞌu ta ni ma tikixin.
Vati ma ña kuika ña kàya ndo ma itiꞌ andivi a ma ñuñivi iꞌya, ikan nuu kàya ndo yi kùu ma nuu indii anima ndo.
’Yakan va na koo tuꞌva ndo ora ni kichi̱ inga chaꞌaꞌ.
Na koo tuꞌva ndo takua ìyo ma ndian kùu musu ña ndàtu na ma ra kùu chitoꞌo na, ndeꞌo nda ora ni kichaa ra ña kuàꞌan ra nuu ìyo viko tandaꞌa, ta jakateꞌe ra yuveꞌe, ta numini nuna na yi nuu ra.
Na sii kuuni ma ndra kùu musu ña ndàtu vaꞌa ndra, ra kùu chitoꞌo ndra ndeꞌo nda ora ni kichaa ra, ta nàtaꞌan ra ndra ña ndito ndra. Yuꞌu cha chìto vaꞌi ti juuni ma ra kùu chitoꞌo ndra ni kaꞌan ra chiꞌin ndra ña na kunandi ndra yuꞌu mesa, ta kutiꞌi ra ña kachi ndra.
Yakan va na sii kuuni ma ndian kùu musu ña nàtaꞌan ndito ma ndian kùu chitoꞌo na na, vaji ora java ñuu a ora ni tuvi.
Yakan va na tasoꞌo vaꞌa ndo ma ña ni kaꞌin chiꞌin ndo, ti tu iin ma ra chitoꞌo ma veꞌe chàꞌa ra kuenda nda ora ni kiꞌvi ma ndra suꞌu veꞌe ra, na küꞌva ra ña kiꞌvi ndra veꞌe ra, ta suꞌu ndra ndatiñu ra.
Ta nda maa ndo ìyo yi ña koo tuꞌva ndo ti töve chìto ndo nda ora ni kichaa ndikoi yuꞌu ma ra Seꞌe ñivi tāchi Ndioo ―kàti Jesuu.
Takan kūu tajan teꞌen chīkatuꞌun ndio Petuꞌ nuu Jesuu:
―Yoꞌo Rachaꞌnu, ¿a kàꞌun ma tuꞌun iꞌya kuenda ndyuꞌuni a kuenda ndisaa ñivi ndia? ―kàti ra.
Tajan teꞌen nākaꞌan ndio ma Jesuu chiꞌin ra:
―¿Nda ra kùu ma musu ña ndàkoo ma chitoꞌo ña jàtiñu vaꞌa?, kùuni ndo, ¿a ma ra ìyo tuꞌva chiꞌin ma tiñu jàꞌa ña chàꞌa ra ña kachi ma ndian kùu ñivi ma ra kùu chitoꞌo ra?, kùuni ndo.
Na sii kuuni ma ra kùu musu ña ìyo tuꞌva ra chiꞌin ma tiñu jàꞌa ra ora chàa ma ra kùu chitoꞌo ra.
Ndicha vaꞌa ña kàꞌin chiꞌin ndo, ña nuu ma musu ikan ni kuꞌva ma chitoꞌo ra tiñu nuu ra ña na kuxini ra nuu ndisaa ma ndatiñu ra.
Va tu ma musu ikan kīchaꞌa ra ndòxaan ra nuu inga ma ndra musu ta nuu ma ñivi ñaꞌa ndia. Ta kīchaꞌa ndio ra chàchi ra ta chìꞌi ra nda kati chìní ra ti chànini ra ña ni kuyanga ma chitoꞌo ra, kùuni ra.
Va töve chāꞌa ra kuenda ña ma kivi a ma ora ña töve ìyo tuꞌva ra ni kichaa ma chitoꞌo ra, ta ni jandeꞌe ra tundoꞌo ra, takua jàꞌa ma Rachaꞌnu chiꞌin inga ma ndian töve jàtiñu vaꞌa.
Va ma ra musu ña cha chìto ra nayi kùuni ma chitoꞌo ra ña jàꞌa ra ta töve jàꞌa ra yi, rakan nduvaꞌa kuii ni jandeꞌe ra tundoꞌo ra.
Va ma ra musu ña jàꞌa ra kuati ti tüvi chìto ra nayi kùu ma tiñu vaꞌa ña kùuni ma chitoꞌo ra ña jàꞌa ra, ta jàꞌa ra iin ña tüvi vaꞌa, rakan ni ndeꞌe ra tiani tundoꞌo. Ta ma ra musu ña chàꞌa ma chitoꞌo ra kuaꞌaꞌ tiñu nuu ra ni ndakan ra nuu ra ña na jaꞌa vaꞌa ra yi ndia. Ta ma ra musu ña yaꞌa kūndeeni ma chitoꞌo ra ndèꞌe ra, tiaga kuaꞌaꞌ tiñu ni ndakan ma chitoꞌo ra ña na jaꞌa ra.
’Vati yuꞌu vàchi jandeꞌi tundoꞌo ma ñivi ìyo ñuñivi iꞌya, ta nduvaꞌa kùuni̱ ña na kichaꞌa yi chiꞌin na ma vitini.
Va jiꞌna ìyo yi ña ndeꞌe jiꞌnai tundoꞌo ta nduvaꞌa nàkanini̱ chaꞌaꞌ yi ña nda ora kùu yi ña na chaa ma kivi ikan.
¿A vàchi jandomani̱ ma ñivi ìyo ñuñivi iꞌya?, kùuni ndo. Na yüvi takan kùu yi, vati vàchi tavaniꞌi̱ siin ndo.
Ta ma tatá na ni kanitaꞌan ndra chiꞌin juuni seꞌe ndra, ta seꞌe ndra ni kanitaꞌan na juuni chiꞌin tatá na. Ta ma ñivi kùu maꞌá na ni kanitaꞌan vi juuni chiꞌin seꞌe vi ta ñivi seꞌe vi ni kanitaꞌan vi juuni chiꞌin maꞌá vi. Ta ña kaꞌnu vi kanitaꞌan vi chiꞌin chanu vi, ta chanu vi chiꞌin ña kaꞌnu vi ―kàti Jesuu.
Ta teꞌen kīchaꞌa tuku Jesuu kàꞌan ra chiꞌin ñivi ikan:
―Tu ndeꞌe ndo ña yaꞌa kaꞌvi kàa ma viko andivi, ta kati ndo ti ni kuun ma savi, ta ndicha ti takan ni kuu yi.
Ta ora chàkin tati chiyo itiꞌ sur, ta kàti ndo ti yaꞌa niꞌni ni jaꞌa yi, ta ndicha ti takan ni jaꞌa yi.
Ndyoꞌo ñivi kini, tuva chìto vaꞌa ndo naja kua jàꞌa ma tiempu andivi chiꞌin nuu ñuꞌuꞌ ñuñivi iꞌya, ¿ta naja töve chìto ndo kìꞌin ndo kuꞌva ma kivi ìyo ma tiempu iꞌya?
’Yakan va, ¿ta naja tüvi kùu jaꞌa juuni maa ndo ma ña chànini ndo ña kùu ña vaꞌa?
Vati tuva ìyo iin yo tìsokuati ndo, ta kuꞌun na chiꞌin ndo nuu ndra kùu vetiñu, na kunumi ndo jandondaa ndo kuati ikan chiꞌin ndra kùu vetiñu jiꞌna, ña tiꞌi na ndo ndaꞌaꞌ ra kùu juez, vati tu tüvi jaꞌa ndo takan, ni kuꞌva ma ra kùu juez ndo ndaꞌaꞌ ndra jandaru ña kùmi ra, ta ndrakan tìꞌi ndra ndo vekaa.
Yakan va yuꞌu kàti̱ chiꞌin ndo ti na këe ndo ma vekaa ikan, nda kati tiaꞌvi ndiꞌi jiꞌna ndo ma kuati jāꞌa ndo. ―Takan kàti Jesuu chiꞌin ma ñivi ikan.
Takan kūu ta juuni ma ora ikan chāa iin ndra judíu nuu ndaa Jesuu. Ta ndrakan kātituꞌun ndra nuu ra naja kua jāꞌa Pilatu ña chāꞌni ra ñivi judíu kīchi itiꞌ ñuꞌuꞌ Galilea ma nuu sòkó na kiti jàna na kuenda Ndioo.
Tajan teꞌen nākaꞌan ndio Jesuu chiꞌin ñivi kaꞌìin ikan:
―¿Naja kua chànini ndo? ¿A chànini ndo ña chāꞌni ra na ti ìyo ga kuati na kua inga ñivi ìyo ñuꞌuꞌ Galilea?, kùuni ndo.
Va na yüvi takan kùu yi. Ta tu ndyoꞌo töve kùuni ndo ndakoo ndo kuati jàꞌa ndo ta kiꞌvi ndo kuꞌun ndo itiꞌ Ndioo, ni naa ndo indukuni takua nāa ndiakan.
¿A chàkuꞌuni ndo naja kua kēkoyo ma torri ña nàni Siloé ma ora ña kāchiꞌí chaꞌun uni taꞌan ñivi jāꞌa yi? Ta, ¿a ndēꞌe na tundoꞌo chaꞌaꞌ ña chīyo ga kuati na kua ma ñivi chīyo ma ñuu Jerusalén?, kùuni ndo.
Na yüvi takan kùu yi. Ta tu ndyoꞌo töve kùuni ndo ndakoo ndo ma kuati jàꞌa ndo ta chìkoniꞌi ndo chiꞌin Ndioo indukuni ni naa ndo takua nāa na ndia ―kàti Jesuu.
Takan kūu tajan teꞌen nākaꞌan tuku Jesuu chiꞌin na:
―Tatiempu chīyo iin ra tāchi iin yutun higu ma ñuꞌuꞌ ra. Tajan rakan chāꞌan ra chāndeꞌe ra tuva cha chàꞌa run chiti, va tüvi nī nataꞌan ra nïꞌiin vu nuu run.
Yakan va teꞌen nākaꞌan ndio ra chiꞌin ma ra musu ña jàkuenda ma ñuꞌuꞌ ra: “Cha uni kuiya kùu yi ña kīchi̱ ndeꞌi run ta tükuii ndeꞌi nïꞌiin chiti run. Vaꞌa ga na kaꞌndaun run ti jàtañu kaꞌa ni run nuñuꞌuꞌ ta töve na chàꞌa run”, kàti ra.
Tajan teꞌen nākaꞌan ndio ma ra musu ra chiꞌin ra: “Yoꞌo rachaꞌnu, na ndakoun run jin tu iin kuiya iꞌyania, vati ni jalanguai ñuꞌuꞌ chaꞌa run ta ni tain abono,
ndeꞌo tu takan kuꞌva run chiti. Ta tu küuni run tajan ni kaꞌnda ndioi run”, kàti ra chiꞌin ma ra chàꞌnda tiñu nuu ra.
Iin kivi nindeo ndaa Jesuu jànaꞌa ra nuu ñivi tichi veñuꞌu ñivi judíu.
Ta ma tichi veñuꞌu ikan ndaa iin ña cha ìyo chaꞌun uni kuiya ña kuꞌvian jàꞌa ña tiꞌi chata ña, vati iin tati xaan kùu yi ña jàtiꞌi yi ña ña endee küu kundaa vaꞌa ña jàꞌa yi.
Takan kūu ta ora ndēꞌe ma Jesuu ña, tajan kāna ra ña ta teꞌen kīchaꞌa ra kàꞌan ra chiꞌan:
―Vitin va cha ndāꞌun ―kàti ra chiꞌan.
Tajan jūndii ra ndaꞌaꞌ ra chata ña, ta ma ora ikani chūndaa vaꞌa ña ta ndāꞌa ña jàꞌa ra, tajan kīchaꞌa ña jàkaꞌnuan Ndioo.
Va ma ra chàꞌnda tiñu ma veñuꞌu ikan, nduvaꞌa kūxaan ra ña jāndaꞌa ma Jesuu ña iin kivi nindeo. Tajan rakan teꞌen nākaꞌan ra chiꞌin ma ñivi kaꞌìin ikan:
―Ìyo iñu kivi ña jàtiñu yo taꞌiiꞌiin jamana, na kichi ndaꞌa ndo ma kivi ikan, ta töve na jaꞌa ndo ña kichi ndo nduku ndo ña ndaꞌa ndo ma kivi nindeo ―kàti ra chiꞌin na.
Tajan teꞌen nākaꞌan ndio Jesuu chiꞌin ra:
―Ndyoꞌo ndian uvi nuu, ¿a tüvi nàsama ndo ma burru jàna ndo a jundiki jàna ndo ta chàndaka ndo ndri nuu koꞌo ndri takuii ma kivi nindeo?
Va ma ñaꞌa iꞌya kùan ñivi Abraham, ìyo yi ña ndaꞌa ña vaji kivi nindeo kùu yi ti ma kuiꞌna kuxini ña nàni Satanaa ña cha ìyo chaꞌun uni kuiya kùu yi ña jàndeꞌe yi tundoꞌo ña chiꞌin ma kueꞌe ikan ―kàti Jesuu.
Ta teꞌen nākaꞌan ma Jesuu:
―¿Nda chiꞌin induku ma nuu chàꞌnda Ndioo tiñu ta nda chiꞌin kùu jando indukui yi?, kùuni ndo.
Taku ma nuu chàꞌnda Ndioo tiñu indukuni yi chiꞌin ma chiti yukú mostaza ña tàchi yo, vati chàꞌnu sukun yi takua kàa inga yutun naꞌnu ña nda saa kùu jaꞌa ri taka ri nuu vati soko run ―kàti Jesuu.
Tajan teꞌen nākaꞌan ndiko ma Jesuu:
―¿Nda chiꞌin jàndo indukui nuu chàꞌnda ma Ndioo tiñu?, kùuni ndo.
Ma nuu chàꞌnda Ndioo tiñu indukuni yi chiꞌin ma yuchan iya ña jàkanuu ñivi ñaꞌa chiꞌin kuaꞌaꞌ yuti ora ni jaꞌa vi paan, ikan na nandaa ma yuchan.
Tajan kēe ndio Jesuu kuàjanaꞌa ra tuꞌun Ndioo nani ñuu ta nani kuariya ña ìyo itiꞌ kuàꞌan ñuu Jerusalén.
Tajan iin ma ra ndaa ma ikan teꞌen kīchaꞌa chìkatuꞌun ra nuu Jesuu:
―Yoꞌo Rachaꞌnu, ¿a tiani ma ñivi kùu ma ndian jàkakú Ndioo?, kùuniun ―kàti ra.
Tajan teꞌen nākaꞌan Jesuu:
―Janiꞌi ndo ta kùu kiꞌvi ndo ma yuveꞌe tuu, vati yuꞌu kàti chiꞌin ndo ti kuaꞌaꞌ na ni kuuni na kiꞌvi na, va na küu yi ti yaꞌa tuu yi.
Tajan ora ndòto ndio ma ra chitoꞌo ma veꞌe ta chāsi ndio ra yi, ta ndyoꞌo ndian ni ndoo itiꞌ chata veꞌe, teꞌen ni kaꞌan ndo chiꞌin ra: “Yoꞌo rachaꞌnu na nunaun yuveꞌe nuu ndi”, ni kati ndo. Ta rakan ni kati ra: “Na töve nàkotoi ndo ta ni töve chìtoi ndanu kīchi ndo”, ni kati ra.
Ta ikan jan teꞌen ni kichaꞌa ndio ndo kaꞌan ndo: “Cha chāchi ndi ta chīꞌi ndi chiꞌun, ta jānaꞌun nuu ndi ma kai nuu ìyo ndi”, ni kati ndo.
Ta rakan teꞌen ni nakaꞌan ra chiꞌin ndo: “Na tüvi chìtoi ndanu kīchi ndo, yakan va na kesiin ndo xii̱n ta na kuꞌun ndo ti mamaa ndian kini kùu ndo”, ni kati ra.
Tajan ikan ni kuaku ndo ña ndava nda nuꞌu ndo ni kariꞌu ora ni ndeꞌe ndo ma Abraham, Isaac ta Jacob chiꞌin tandiꞌi inga ndra kàꞌan chiꞌin tuꞌun yuꞌu Ndioo ña kaꞌìin ndra nuu chàꞌnda Ndioo tiñu. Ta ndyoꞌo ti java chata veꞌe ni kindoo ndo.
Vati ora ikan ni kichi kuaꞌaꞌ ñivi ìyo ninii kaꞌnu ñuꞌu ñuñivi, ña ni kuiin na kachi na chiꞌin Ndioo nuu chàꞌnda ra tiñu.
Yakan va kuaꞌaꞌ ndian kùu ma ndian nuu ndiꞌinia vitin, ni kuu na ndian nunuu. Ta kuaꞌaꞌ ndian kùu ma ndian nunuu vitin, ni kuu na ndian nuu ndiꞌinia ―kàti Jesuu.
Takan kūu tajan juuni ma ora ikan, chāa iin ndra fariseu nuu ndaa Jesuu. Ta ndrakan teꞌen nākaꞌan ndra chiꞌin ra:
―Na kuꞌu̱n inga chiyo ti Herode kùuni ra kaꞌni ra ñu̱n ―kàti ndra.
Tajan Jesuu teꞌen nākaꞌan ndio ra chiꞌin ndra:
―Na kuꞌun ndiko ndo nuu ndaa ma rakan ña yaꞌa vata ta katituꞌun ndo nuu ra, ti vitin ta itaan kùu yi ña ni tavaniꞌi̱ tati xaan ndiso ñivi ta ni jandaꞌi ñivi kuꞌvi ndia, ta nda isaa kùu yi ña ni chinu jàꞌi yi, kàti ndo chiꞌin ra.
Yakan va ìyo yi ña kuꞌin ma itiꞌ iꞌya vitin, itaan ta isaa, vati na väꞌa kuvi iin ra kàꞌan chiꞌin tuꞌun yuꞌu Ndioo inga ñuu tuva yüvi ñuu Jerusalén kùu yi.
Ndaꞌvi taꞌan ndyoꞌo ñivi ìyo ñuu Jerusalén, ña endee chàꞌni ndo ndra kàꞌan chiꞌin tuꞌun yuꞌu Ndioo, ta juuni endee jàndikun ndo ta chàꞌni ndo chiꞌin yuu tandiꞌi ndra tāchi Ndioo ña kàtituꞌun ndra tuꞌun ra nuu ndo. Vati yuꞌu nduvaꞌa kuaꞌaꞌ chaꞌaꞌ kūuni̱ tindei ndo nuu ma tundoꞌo takua jàꞌa tiatanꞌ chiꞌin tiun kuati seꞌe ri ña tìxeꞌe ri ndri tichi ndichin ri. Takan kūuni̱ jaꞌi chiꞌin ndo niku va nī kuuni ndo.
Yakan va yuꞌu kàti̱ chiꞌin ndo vitin ti na tüva ni koo Ndioo chiꞌin ndo ñuu ndo, ta tüva ni ndeꞌe ndo yuꞌu ndia, nda kati keta ma kivi ña ìyo yi ña kaꞌan ndo teꞌen nui: “Yaꞌa ií ra vàchi chiꞌin sivi Rachaꞌnu Ndioo”, ni kati ndo ―kàti Jesuu.
Takan kūu tajan iin kivi nindeo, chāꞌan Jesuu chākachi ra veꞌe iin ra chàꞌnda tiñu nuu ñivi fariseu. Va inga ma ndian fariseu kaꞌìin ma ikan jàkuenda na Jesuu,
ndeꞌo tu jandaꞌa ra iin rakuꞌvi jàꞌa kuiñu ña ndaa yatini nuu ra.
Tajan teꞌen kīchaꞌa chìkatuꞌun ndio Jesuu nuu ma ndra matru jàkuaꞌa tutu Ndioo chiꞌin nuu ndra fariseu:
―¿Naja kua kati ma tutu ley Ndioo, a vaꞌa ña jàndaꞌa yo ndian kuꞌvi ma kivi nindeo, a väꞌa? ―kàti Jesuu.
Va taxiin kìndoo ndra. Ta ikan jan jūndii ndio Jesuu ndaꞌaꞌ ra chata ma ra kùꞌvi, tajan ndāꞌa ndio ra jāꞌa ra. Ta kàꞌan ndio Jesuu chiꞌin ra ña na kuꞌun ra veꞌe ra.
―Taku ndyoꞌo ndra fariseu, ¿a tüvi tàva ndo jundiki a burru jàna ndo ma tichi soko kaꞌnu ma ora kòyo ndri ma tichi yi ma kivi nindeo?, kùuni ndo.
Va ora kāꞌan Jesuu takan chiꞌin ndra, endee tükuii nani kàꞌan ndra.
Ta ora ndēꞌe Jesuu ña kàchin na tayu kaꞌnu tiá ña kùnandi na yuꞌu mesa nuu ìyo viko tandaꞌa, tajan teꞌen jākuninaa ra na chiꞌin tuꞌun iꞌya:
―Ora ìyo iin ndian jàmvitaa ndo nuu ìyo viko tandaꞌa, na künandi ndo tayu kaꞌnu tiá ña ndaa ikan, ti koto chaa iin ra jàmvitaa na ña kaꞌnuga kua ndyoꞌo,
ta ora ni ndeꞌe ma ra jainvitaa ndo ra, ta rakan teꞌen ni kaꞌan ndio ra chiꞌin ndo: “Na kundachiyo ndo nuu tayu chiña ti ni kunandi inga raꞌya”, kàti ra chiꞌin ndo. Ta ndyoꞌo ìyo yi ña kundachiyo ndo ikan, vaji kanuu ndo. Ta kuꞌun ndio ndo kukunandi ndo tayu kaꞌìin nuu ndiꞌinia.
Yakan va ora jàmvitaa na ndo, na kunandi ndo ma tayu kaꞌìin nuu ndiꞌinia, tajan ora ni ndeꞌe ndio ma ra jāinvitaa ndo ndo, tajan teꞌen ni kaꞌan ndio ra chiꞌin ndo: “Ndyoꞌo meru, na kuꞌun ndo kukunandi ndo ma tayu kaꞌnuga ña ndaa ndakan.” Tajan ora ni kuni ma ndian kaꞌìin xiin ndo ña kàꞌan ra chiꞌin ndo, ta ni tiñuꞌu ndio na ndo.
Vati ma ndian chàtaꞌani jakaꞌnu juuni maaꞌ, ndiakan Ndioo ni jakukanuu ra na. Va ma ndian jàndaꞌvi juuni maaꞌ, ndiakan ni jakaꞌnu Ndioo na.
Takan kūu tajan teꞌen nākaꞌan Jesuu chiꞌin ma ra jāꞌa viko ikan:
―Ora ni jaꞌun iin viko kaꞌnu, na jämvitaun ni merun ni ñiviun ni ndra yaniun, ta ni ndian kuika ndia. Vati tu takani jàꞌun, ni kaꞌnda ndiko na kuenda nuu̱n, ora ni jainvitaa na ñu̱n ña kuꞌun iin viko ña ni jaꞌa na tiá itiꞌ nuu.
Yakan va ora ni jaꞌun iin viko, vaꞌa ga ña jainvitaaun ma ndian ndaꞌvi chiꞌin ndian kuꞌvi ndian kuaá ta chiꞌin ndian koxo.
Tu takani jàꞌun nduvaꞌa kuii sii ni kuuniun chaꞌaꞌ ma ña jāꞌun chiꞌin na, ti vaji na küu kuꞌva ndiko na ma ña chāꞌun nuu na, va ora ni nataku ndiko ma ndian vaꞌa, Ndioo ni kuꞌva ra ña kaꞌnu nuu̱n chaꞌaꞌ ma ña jāꞌun kuenda na.
Takan kūu ta iin ma ra nàndi yuꞌu mesa, teꞌen nākaꞌan ra chiꞌin Jesuu:
―Na sii kuuni ndian ni kuꞌun kachi chiꞌin Ndioo nuu chàꞌnda ra tiñu ―kàti ra.
Tajan Jesuu teꞌen nākaꞌan ra iin kuꞌva nuu ra:
―Iin ra chīyo tajiꞌna, jàꞌa ra iin viko kaꞌnu. Ta rakan ti tāchi ra ma ra musu ra ña na kuꞌun ra kujainvitaa ra kuaꞌaꞌ ñivi.
Takan kūu ta ora cha ìyo vaꞌa tandiꞌi ma ña ni kachi na, tajan tāchi ndiko ra ma ra musu ra ña na kuꞌun ra kujandakutuꞌun ra ma ñivi jāinvitaa ra ña na kichi na ti cha ìyo vaꞌa yi.
Va taꞌiiꞌiin ndiakan kātituꞌun na ña ìyo inga tuku tiñu ni jaꞌa na. Taku ora chāa ndio ra nuu ìyo ma ra nunuu, teꞌen nākaꞌan ra chiꞌin ma ra musu ikan: “Na küu kuꞌin ti já jātai iin ñuꞌuꞌ, ta ìyo yi ña kuꞌin kundeꞌi yi. Yakan va chìkain ñamani nuu̱n ña na kaꞌnu kooniun ti na küu kuꞌin”, kàti ra.
Ta inga tuku ra va teꞌen nākaꞌan ra chiꞌin ma musu: “Já jātai uꞌun taꞌan yunta, ta ìyo yi ña kuꞌin kukiꞌin kuꞌva ndri ndeꞌo tu vaꞌa jàtiñu ndri. Yakan va chìkain ñamani nuu̱n ña na kaꞌnu kooniun ti na küu kuꞌin”, kàti ra.
Ta ma inga ra teꞌen nākaꞌan ra chiꞌin ra: “Já tāndaꞌi, yakan va kaꞌnu kooniun ti na küu kuꞌin”, kàti ra.
Takan kūu tajan chīkoniꞌi ndiko ma musu kuàꞌan ra nuu ìyo ma ra chàꞌnda tiñu nuu ra. Ta kātituꞌun ndiꞌi ra yi nuu ra. Va nduvaꞌa kuii kūxaan ra, tajan teꞌen nākaꞌan ndio ra chiꞌin ra: “Na kuꞌu̱n kunanduku̱n vaji ndian ndaꞌvi chiꞌin ndian chaꞌa peꞌlu chiꞌin ndian kuaá a ndian kukueꞌe nda ni kuuni ma itiꞌ kai, ta nda yuꞌu ñuu ndia. Ta kundakaun na kichi na ndeꞌve chiꞌun”, kàti ra.
Takan kūu ta nunuuni teꞌen nākaꞌan ndiko ra chiꞌin ma ra chitoꞌo ra: “Yoꞌo rachaꞌnu, cha jāꞌi ma ña kātituꞌu̱n nui, ta juuni takäꞌan kutu ma tichi veꞌe”, kàti ra.
Tajan teꞌen nākaꞌan tuku ma ra chitoꞌo ra chiꞌin ra: “Na kuꞌun ndikoun kunanduku̱n tiá ma ndian ndaꞌvi ña jàtiñu itiꞌ tichi kuꞌu ta na janiniun inga ñivi ña na kichi na chiꞌun ma veꞌi, ikan na kutu yi”, kàti ra chiꞌin ra.
Yakan va yuꞌu, kàti nuu ndo ti nïꞌiin ma ndian jāinvitai ma nunuu na küu ga kachi na ma ña jāꞌi ―kàti Jesuu.
Takan kūu tajan nduvaꞌa kuii kuaꞌaꞌ ñivi chàkunuu chiꞌin Jesuu. Ta ikan jan teꞌen nākaꞌan ndio ra chiꞌin na:
―Tu ìyo iin ndian kùuni kiꞌvi itiꞌ kuàꞌin, ìyo yi ña kuuniga na ndeꞌe na yuꞌu kua kùuni na ndeꞌe na tatá na, maꞌá na, ñasiꞌi na, seꞌe na, yani na ñivi taꞌan na, ta naani na ña kùuni na ndeꞌe na juuni maa na. Takan ìyo yi ña jaꞌa na ta kùu kuu na ndian jàkuaꞌa chiꞌi̱n.
Tu ìyo iin ma ndian töve vaꞌa ña kuꞌun na itiꞌ kuàꞌin vaji ndava ìyo yi ña kuvi na chaꞌi, na küu kuu na ndian jàkuaꞌa chiꞌi̱n ndia.
Ta tu ìyo iin yo kùuni jaꞌa iin veꞌe, jiꞌna ìyo yi ña tavaniꞌi jiꞌna ndo kuenda ta ikan ndeꞌe ndio ndo tu keta ma xuꞌunꞌ ndo, tajan jaꞌa ndio ndo yi.
Ta indukuni kùu yi tu cha kīchaꞌa ndo jàꞌa ndo ma chaꞌa veꞌe, ta na këtaga ma xuꞌunꞌ ndo ña jàchinu ndo yi, ni kuakú ndaa ma ñivi ndo chiꞌin tuꞌun iꞌya:
“Ndeꞌe ndo naja kua kàa veꞌe kundu ña jàvaꞌa rakan, ti nī chinu jàꞌa ra yi”, kàti na.
Ta tu küu jaꞌa ma ra kùu rey ña ìyo uchi mii jandaru kanitaꞌan ra chiꞌin ra, kuuni ra, tajan ni tachi ndio ra uvi uni ma ndra tatun ra na kujandondaa ndra tiñu nuu inga ma ra kùu rey ora juuni vàchi chikaga ra chiꞌin ma jandaru ra ña na tüva kanitaꞌan ndra.
Yakan va tu küu ndakoo ndo ndisaa ma ña ìyo nuu ndo, ta küu kuu ndo ma ndra jàkuaꞌa chiꞌi̱n.
’Yakan va taku ma ñií vaꞌa yi, va tu naa ña uꞌvá yi, ta na küuga kuu uꞌvá yi inga chaꞌaꞌ.
Ma ñií ikan tüva nda kuenda yi ni kuenda ñuꞌuꞌ ta ni kuenda abono tajan chàta yo yi. Yakan va ndyoꞌo ndian ìyo chinituni, na tasoꞌo ndo ña kàꞌin ―kàti Jesuu chiꞌin na.
Tajan ndisaa ma ndian nàkaꞌan xuꞌunꞌ kuenda ñuu kaꞌnu Roma, ta inga ndian jàꞌa kuati cha jāyatin na na nuu nda Jesuu ña kùuni na tasoꞌo na ña kàꞌan ra.
Takan kūu tajan ma ndra fariseu chiꞌin ndra matru jàkuaꞌa tutu Ndioo, teꞌen kīchaꞌa ndra kàꞌan ndra chata Jesuu chiꞌin tuꞌun iꞌya:
―Raꞌya yaꞌa ga chàtaꞌani ra ndikitaꞌan ra kachi ra chiꞌin ma ndian jàꞌa kuati ―kàti ndra.
Tajan Jesuu teꞌen nākaꞌan ndio ra iin kuꞌva nuu ndra:
―Tu ìyo nda ndyoꞌo ìyo iin cientu mvechala jàna, ta jàkuanaa ndo iin ri tichi kuꞌu nuu chàkunuu ndo kùmi ndo ri, ¿a tüvi ndakoo ndo ndi kumi xiko chaꞌun kumi ndri ta kuꞌun ndio ndo kunanduku ndo ma kiti kuànaa nda kati nataꞌan ndo ri?, kùuni ndo.
Ta ora cha nātaꞌan ndio ndo ri, tajan nduvaꞌa kuii chìsii ndio ndo ña ndava chìso chata ndo ri.
Ta ora chàa ndio ndo veꞌe ndo, tajan jàtiꞌvi taꞌan ndo ndian nàkoto ndo ta ndian ìyo yatin xiin veꞌe ndo, ta teꞌen nàkaꞌan ndio ndo chiꞌin na: “Na sii kuunio ti ma mvechala jànai ña kuànaa jāꞌi cha nātaꞌan ndikoi ri”, kàti ndo chiꞌin na.
Yuꞌu kàti ti indukuni kua ikan kùu yi chiꞌin iin ndian jàꞌa kuati tuva ndàkoo na ma ña jàꞌa na ta kiꞌvi na itiꞌ Ndioo. Nduvaꞌa kuii sii ni kuuni Ndioo ìyo andivi chaꞌaꞌ ra kua chaꞌaꞌ inga kumi xiko chaꞌun kumi ñivi ña tüva chiniñuꞌu na kiꞌvi na itiꞌ Ndioo, ti ñivi vaꞌa kùu na kùuni na ―kàti Jesuu.
Takan kūu tajan teꞌen nākaꞌan tuku Jesuu chiꞌin na:
―Tajiꞌna chīyo iin ña ìyo uchi taꞌan xuꞌunꞌ kaa nuu, ta jākuanaa ña iin yi. Yakan va ma ña jāꞌa ña kùu ña tāa ña iin ñuꞌú kandil ma tichi veꞌan, ta kīchaꞌa ña nàtiꞌvian nda kati nataꞌan ña yi.
Tajan ora cha nātaꞌan ña yi, tajan jātiꞌvi taꞌan ña ndisaa ma ndian nàkotoan chiꞌin ndian ìyo xiin veꞌan, tajan teꞌen kīchaꞌa ndioan kàꞌan ña chiꞌin na: “Na sii kuunio ti cha nātaꞌin ma xuꞌunꞌ ña kuànaa jāꞌi”, kàtian.
Yakan va yuꞌu kàti̱ chiꞌin ndo ti juuni nduvaꞌa kuii sii ni kuuni ndian tati jàꞌa tiñu nuu Ndioo ora ndakoo iin ra kuati jàꞌa ra ta chìkoniꞌi ra itiꞌ Ndioo ―kàti Jesuu.
Takan kūu tajan teꞌen nākaꞌan tuku Jesuu iin kuꞌva nuu na:
―Tajiꞌna chīyo iin ra ìyo uvi taꞌan ndra seꞌe ra.
Tajan ma rayoko tiá teꞌen nākaꞌan ra chiꞌin ma tatá ra: “Yoꞌo tatá, kùuni̱ ña kuꞌvaun ma ndatiñu ña ìyo yi ña ndakiꞌi̱n”, kàti ra. Tajan ma tatá ndra nātaꞌvi ra ma ndatiñu ra nuu ninduvi ndra.
Tajan chāa ndio iin kivi ña xìko ndio ma ra tivaa tiá ma ndatiñu ra. Ta chiꞌin ma xuꞌunꞌ nīꞌi ra ña xīko ra yi kēe ra kuàꞌan ra iin ñuu nuu chika ña endee ndīꞌi ma xuꞌunꞌ ra jānaa ra ti tüvi nī chito ra kumi ra yi.
Ta ora cha ndīꞌi ndio ma xuꞌunꞌ jānaa ra, tajan nduvaꞌa kuii chīyo iin tamaꞌ nuu ñuu ikan ta yāꞌa ndio ra soko.
Tajan kuàꞌan ndio ra kuànanduku ra tiñu jàꞌa ra nuu iin ma ra ìyo ikan. Ta ikan jan rakan tāchi ndio ra ra na kuꞌun ra kujakuenda ra kini jàna ra ña kaꞌìin itiꞌ tichi kuꞌu.
Ta rakan ti yaꞌa chìsoko ra ña ndava kùuni ra kachi ra ña kini chàchi ndri ta tüvi nda yo chàꞌa yi nuu ra.
Tajan chāꞌa ndio ra kuenda ña teꞌen kīchaꞌa ra chànini ra chiꞌin juuni maa ra: “Ta ndisaa ndra musu jàtiñu chiꞌin tatá yo, ndava chàkoso ndayu chàchi ndra, ta maa yo iꞌya ndava chìꞌo soko ña tüvi niꞌo ña kacho.”
Yakan va chānini ra: “Vaꞌa ga chikoniꞌi ndiko yo veꞌe ma tatá yo ta teꞌen kàꞌan yo nuu ra: Yoꞌo tatá, cha chìtoi ti iin kuati kaꞌnu kùu ma ña jāꞌi chiꞌun ta chiꞌin Ndioo ndia.
Yakan va na kuàtiñun yuꞌu takua chàtiñu ma ndra kùu musu̱n ta tüva ìyo yi ña kaꞌun ña ra seꞌun kùi.” Takan chānini ra ña ni kaꞌan ra chiꞌin ma tatá ra.
Tajan chīkoniꞌi ndio ra kuàꞌan ra itiꞌ veꞌe ma tatá ra.
’Tajan ora ndēꞌe ma tatá ra ña yatinia vàchi ra, tajan nduvaꞌa kuii kūndaꞌvini ra seꞌe ra ta kāndakunu ndio ra chātaꞌan ra nuu ra, ta ikan kāñaꞌa ra chiꞌin ma seꞌe ra ta chūnumi ndaa ra ra.
Takan kūu tajan teꞌen nākaꞌan ndio ma ra seꞌe ra chiꞌin ra: “Yoꞌo tatá, cha chìtoi ti iin kuati kaꞌnu kuu ma ña jāꞌi chiꞌun ta chiꞌin Ndioo ndia. Yakan va tüva ìyo yi ña kaꞌun ña ra seꞌun kùi”, kàti ra.
Ta juuni na kukiꞌin ndo iin jundiki vali ta nduꞌu ga ta kaꞌni ndo ri, ti ni jaꞌi iin viko kaꞌnu ta ni kacho,
vati ma ra seꞌi ña kīchaa vitin kùu ra takua kùu iin ra cha chīꞌí kuendai va vitin cha nātaku ndiko ra, cha jākunai ra ta vitin cha nātaꞌan ndikoi ra.” Takan kūu ta ora chīnu kàꞌan ndio ra takan tajan kīchaꞌa ndio ndra jàꞌa ndra viko kuenda ra.
’Ta ora chāa ma ra chavaꞌa seꞌe ra ña jàtiñu tichi kuꞌu yatini ma nuu ìyo veꞌe, tajan ikan chīni ra ña chìta ma yaa ta tàchaꞌa na,
ta ikan jan kāna ra iin ma ra musu ma tatá ra, tajan chīkatuꞌun ndio ra nuu ra ña nayi kuu ma nuu ìyo veꞌe.
Tajan teꞌen nākaꞌan ndio ma ra musu ikan chiꞌin ra. “Ma ra yaniun cha kīchaa ndiko ra. Yakan va ma tatáun tāchi ra ña na kutiin ndra ma jundiki vali ta nduꞌuga ta chāꞌni ndra ri ti ma ra yaniun kīchaa ndito ra”, kàti ra.
Va ma ra yani ra chavaꞌa nī kuuni ra kiꞌvi ra ma tichi veꞌe ti yaꞌa kàyuni ra. Yakan va ma tatá ra kēe ra ma tichi veꞌe ta chājanini ra ra ña na kiꞌvi ra ma tichi veꞌe nuu ìyo ma viko.
Tajan teꞌen nākaꞌan ndio ra chiꞌin ma tatá ra: “Yoꞌo tatá, cha chìto vaꞌun ti cha yaꞌa kuaꞌaꞌ kuiya kùu yi ña jàtiñui chiꞌun, ta ndisaa ma ña kàꞌun chiꞌi̱n jàꞌi yi, ta tükuii nda ora kuvaꞌun vaji iin tixuꞌu vali nui ña jàꞌi iin viko chiꞌin ma ndra amigui.
Ta vitin kīchaa ma ra seꞌun ña chājanaa kaꞌani xuꞌu̱nꞌ chiꞌin ñivi ñaꞌa tondo, ta chaꞌaꞌ rakan chāꞌniun ma jundiki vali ña nduꞌuga ña ìyo nuu̱n.” Takan kàti ra chiꞌin ma tatá ra.
’Tajan ma tatá ra teꞌen nākaꞌan ndio ra chiꞌin ra: “Yoꞌo seꞌyu, cha chìtoi ti ndisaa tiempu ìyoun chiꞌi̱n, yakan va tandiꞌi ma ña ìyo nui juuni ñaꞌun kùu yi ndia.
Va vitin iin ña vaꞌa kùu yi tu jaꞌa yo iin viko. Ta sii kuunio ti ma ra yaniun kùu ra takua kùu iin ra cha chīꞌí kuenda yo va vitin cha nātaku ndiko ra. Cha jākunaa yo ra niku va vitin cha nātaꞌan ndiko yo ra.” Takan kàti ma tatá ra chiꞌin ra ―kàti Jesuu.
Takan kūu tajan teꞌen nākaꞌan Jesuu chiꞌin ma ndra jàkuaꞌa chiꞌin ra:
―Tajiꞌna chīyo iin ra kuika, ta rakan ti juuni chīyo iin ra chàꞌnda tiñu nuu ma ndra kùu musu ra ndia. Ta ikan jan ìyo iin yo chākatituꞌun nuu ma ra kùu chitoꞌo ma ra kùu musu ña chàꞌnda tiñu, janaa kaꞌani ra xuꞌunꞌ ra.
Ta ikan jan kāna ndio ma ra chitoꞌo ra ra ta teꞌen nākaꞌan ra chiꞌin ra: “Cha chìtoi ti yöve tiñu ndaa kùu ma ña jàꞌun kuendai. Yakan va na jaꞌa yo kuenda chaꞌaꞌ ma tiñu jāꞌun ti tüva ni jatiñu̱n kuendai”, kàti ra.
Tajan teꞌen kīchaꞌa ndio ma ra musu ra chànini ra ora kāꞌan ra takan chiꞌin ra: “¿Naja kua jaꞌa yo ña ma ra kùu chitoꞌo yo tāva ra yo tichi tiñu jàꞌa yo iꞌya, ta tüvi ñàndeo ña jàtiñu yo nuu ma ñuꞌuꞌ, ta kànuu yo ndakan yo tundaꞌvi veꞌe ñivi?
Aan, cha chìto yo nayi ni jaꞌa yo ora ni kindaa ma ra chitoꞌo yo tiñu jàꞌa yo, ikan na kuꞌva ñivi na koo yo veꞌe na”, kùuni ra.
Tajan kāna ndio ra taꞌiiꞌiin ma ndian tàvi nuu ma chitoꞌo ra. Ta ora chāa ndio na nuu ra, tajan teꞌen chīkatuꞌun ndio ra nuu iin ma ra tàvi nuu ma chitoꞌo ra: “¿Naja tàviun nuu ma chitoꞌi?”, kàti ra.
Tajan teꞌen nākaꞌan ra chiꞌin ra: “Tàvi̱ iin cientu litru cete nuu ra”, kàti ra. Tajan teꞌen nākaꞌan tuku ma ra musu kuxini ikan chiꞌin ra: “Iꞌya ìyo ma tutu chaꞌaꞌ ma ña tàviun, na kunandiun ta taun nuu yi ña tàviun uvi xiko uchi nia. Ta takan taꞌnda ma kuendaun”, kàti ra.
Tajan teꞌen chīkatuꞌun tuku ra nuu inga ma ra tàvi: “¿Ta yoꞌo, naja tàviun nuu ra?”, kàti ra. Tajan teꞌen nākaꞌan ra chiꞌin ra: “Tàvi̱ iin cientu karia trigu nuu ra”, kàti ra. Tajan teꞌen nākaꞌan ndio ma ra musu kuxini chiꞌin ra: “Iꞌya ìyo ma tutu chaꞌaꞌ ma ña tàviun. Na kunandiun ta taun ña tàviun kumi xikonia nuu ra, ta takan taꞌnda kuendaun”, kàti ra.
Tajan ma ra kùu chitoꞌo ma musu kuxini ña töve vaꞌa jàtiñu, chāꞌa ra kuenda ña yaꞌa yati jàtiñu ma ra musu ikan kuenda juuni maa ra, vati tiá yati ma ndian ñuñivi ndeꞌve jàtiñu na kuenda juuni maa na kua ma ñivi chìnuni tuꞌun Ndioo.
’Yakan va yuꞌu Jesuu, kàtituꞌin nuu ndo ña na kuàtiñu ndo ma ña kuika ndo ña töve vaꞌa ña ìyo ma ñuñivi iꞌya, ikan na kùu niꞌi ndo amigu ndo. Ta ora ndiꞌi ma ña kuika ndo kuu niꞌi ndo inga ra kùu tindee ndo nuu ni koo ndo endeeni itiꞌ andivi.
Yakan va tu jàtiñu vaꞌa yo ma tiñu taꞌani ña chàꞌa ma chitoꞌo yo nuu yo indukuni ni jatiñu vaꞌa yo kuenda ra ora ni kuꞌva ra ma tiñu kaꞌnuga nuu yo. Va tu töve jàtiñu vaꞌa yo ora chàꞌa ra ma tiñu taꞌani nuu yo, indukuni töve ni jatiñu vaꞌa yo tu kuꞌva ra iin tiñu kaꞌnuga nuu yo ndia.
Yakan va tu töve jàtiñu vaꞌa ndo chiꞌin ma ña kuika ndo ña ìyo chiꞌin ndo ma ñuñivi iꞌya, juuni töve ni kuꞌva Ndioo ma yaꞌvi kaꞌnu nuu ndo itiꞌ andivi, ti töve ìyo tundeeni ra chiꞌin ndo.
Ta tu töve jàtiñu vaꞌa ndo chiꞌin ma tiñu tatu chāꞌa na nuu ndo ma ñuñivi iꞌya, indukuni töve ni kuꞌva Ndioo ña koo ñaꞌa maa ndo ndia.
’Ta juuni na küu jaꞌa iin ra musu tiñu nuu uvi ndra kùu chitoꞌo ra, ti ni kuuni ra ndeꞌe ra iin ra ta ni kuxaani ra ndeꞌe ra inga ra. Yakan va na küu jachiꞌin ra ña kàꞌan iin ra ta jaꞌa ra ña kàꞌan inga ra, ti töve indukuni chànini ndra. Ta juuni na küu kuunio ndeꞌo Ndioo tuva kùunio ndeꞌo ma xuꞌunꞌ ndia ―kàti Jesuu.
Ta takua ma ndra fariseu yaꞌa kùuni ndra ndeꞌe ndra ma xuꞌunꞌ, yakan va ora chīni ndra ña kāꞌan Jesuu ndisaa ma tuꞌun iꞌya, tajan kīchaꞌa ndra chàtuꞌun ndra Jesuu.
Va Jesuu teꞌen nākaꞌan ra chiꞌin ndra:
―Ndyoꞌo kùu ma ndian jàꞌani ndo ña kùu ñivi vaꞌa nuu ndeꞌe tandiꞌi ñivi, va Ndioo takua cha chàꞌa ra kuenda naja kua chànini ndo, ña jàkaꞌnu ndo ma ña ìyo nuu ndo, yakan va Ndioo yaꞌa xaani ra ndèꞌe ra ma kuàjaꞌa ndo.
’Nda tiempu kēta Xuva takani cha ìyo ma Ley tāa Moisés chiꞌin ma tutu Ndioo ña kàti yi naja kua kùuni Ndioo ña jàꞌa yo. Nda ora ikan, kàtituꞌun ndi tuꞌun vaꞌa Ndioo ña jànaꞌa yi ña cha chātaꞌan nuu chàꞌnda ra tiñu. Ta vitin yaꞌa ga kuaꞌaꞌ ñivi nànduku na naja kua kuu kiꞌvi na nuu ìyo ra.
Yakan va yuꞌu kàti chiꞌin ndo ti taku andivi ta ñuꞌuꞌ ñuñivi ni naa yi, va ma tuꞌun kàꞌan nuu ma tutu Ndioo töve ni naa yi, nda kati jachinu jiꞌna yi ma ña kàꞌan yi.
’Tajiꞌna chīyo iin ra kuika ña chākuꞌun ra jaꞌma yaꞌa vaꞌa ta yaꞌvi. Ta rakan ti tandiꞌi kivi jàꞌa ra viko ta nduvaꞌa vii jàkutu ra ndia.
Ta juuni chūnandi iin ra ndaꞌvi ña nàni Lázaru ma nuu ñuꞌuꞌ yuveꞌe ra. Ta rakan iin ra yaꞌa kuaꞌaꞌ ndiꞌi lakua ìyo kuñu ra.
Ta ma ra ndàꞌvi iꞌya chùnandi ra ikan ti kùuni ra kachi ra ma cheꞌe yuꞌu ma ra kuika ña chìta xuu mesa. Ta nda ma ina cha jàyatin ndri ndri nuu nàndi ra ña yùvi ndri nuu ma ndiꞌi kàa ra.
Va kēta iin kivi ña chīꞌí ma ra ndaꞌvi ikan. Ta ma ndra kùu tati jàꞌa tiñu nuu Ndioo ndàka ndio ndra ra kuàꞌan ndra nuu ni koo ra chiꞌin rachaꞌnu Abraham ma andivi. Takan kūu ta chāa iin kivi ña juuni chīꞌí ma ra kuika, ta kūchi na ra ndia.
’Ta ora ndèꞌe ndio ma ra kuika tundoꞌo ma andayaꞌ, ta ikan jan ndōniꞌi ra nuu ra ta chika ndēꞌe ra ña ndaa Lázaru chiꞌin Abraham ma andivi.
Ta ikan jan teꞌen kānachaa niꞌi ra: “Yoꞌo tatá Abraham, na kundaꞌviniun yuꞌu, ta tachiun ma Lázaru na jatii ra xini ndaꞌaꞌ ra chiꞌin takuii ta kichi janani ra yi nuu yai, ikan na ndovichin yi, vati yaꞌa ndèꞌi tundoꞌo tichi ñuꞌú iꞌya”, kàti ma ra kuika.
Tajan teꞌen nākaꞌan ndio ma Abraham chiꞌin ra: “Yoꞌo seꞌyu, na kukuꞌuniun ña ma nuu ñuꞌuꞌ ñuñivi nuu kīchiun, nduvaꞌa kuii vaꞌa chīyoun, ta Lázaru ti mamaa tundaꞌvini chākunuu ra. Ta vitin chìsii ra ìyo ra iꞌya, ta yoꞌo ndèꞌun tundoꞌo.
Ta juuni ìyo iin xaꞌva kaꞌnu maꞌñu yo, ña ni ma ndian kaꞌìin iꞌya na küu keta chiyo na itiꞌ chiña, ta ni ndian kaꞌìin chiña na küu keta chiyo na itiꞌ teꞌen ndia”, kàti Abraham.
’Tajan teꞌen nākaꞌan tuku ma ra kuika chiꞌin ra: “Tu takan kùu yi chìkain inga ñamani nuu̱n, yoꞌo tatá Abraham, ña na tachiun ma Lázaru na kuꞌun ra ñuñivi nuu ìyo ma tatái,
vati ma ikan ìyo uꞌun taꞌan ndra yani̱, na katituꞌun ra nuu ndra na chikoniꞌi ndiko ndra chiꞌin Ndioo, koto ndeꞌe ndra tundoꞌo takua ndèꞌi tundoꞌo iꞌya”, kàti ra.
Tajan teꞌen nākaꞌan Abraham chiꞌin ma ra kuika: “Cha ìyo tutu Ndioo tāa Moisés chiꞌin ndra ta juuni ìyo tuꞌun tāa ma ndra kàꞌan chiꞌin tuꞌun yuꞌu Ndioo ndia, ndisaa ña kàꞌan nuu tutu ikan, na jakuaꞌa ndra yi ta jachiꞌin ndra ña kàꞌan yi”, kàti Abraham.
Tajan teꞌen nākaꞌan ndio ma ra kuika chiꞌin ra: “Ndicha ña takan kùu yi yoꞌo tatá Abraham, va tu nataku ndiko iin ra ndií, ta keta ra kaꞌan ra nuu ndra, ni chinuni ndra ta jaña ndra ma kuati jàꞌa ndra”, kàti ma ra kuika chiꞌin ma Abraham.
Va ma Abraham teꞌen nākaꞌan ra chiꞌin ra: “Tu töve jàchiꞌin ndra ma tuꞌun tāa ma Moisés chiꞌin tuꞌun tāa ndra kāꞌan chiꞌin tuꞌun yuꞌu Ndioo chīyo tajiꞌna, indukuni töve ni jachiꞌin ndra ma ña kàꞌan iin ra ndií tuva nataku ndiko ra ta keta ra nuu ndra.” Takan kàti ma Abraham chiꞌin ma ra kuika ―kàti Jesuu.
Takan kūu tajan teꞌen nākaꞌan Jesuu chiꞌin ma ndra jàkuaꞌa chiꞌin ra:
―Taku ma nuu ñuꞌuꞌ iꞌya yaꞌa ga ìyo kuaꞌaꞌ ma ndian jàꞌa kuati, va ndaꞌvi taꞌan ma ra jànaꞌa ma kuati nuu inga na vati ni ndeꞌe ra tundoꞌo.
Vaꞌa ga tuva kuꞌni na iin yuu mulinu sukun ra ta jakuꞌun na ra tichi tañuꞌu, koto janaꞌa ra kuati nuu ma ndiakuati iꞌya.
Yakan va na jaꞌa ndo kuenda nuu ndo. Tu iin ndian taꞌan ndo jaꞌa na kuati chata ndo, na kaꞌan ndo chiꞌin na ti yüvi ña vaꞌa ma ña jàꞌa na. Ta tu jachiꞌin na ma ña kàꞌan ndo, ta ìyo yi ña jakaꞌnuni ndo ma kuati na.
Ta tu ucha chaꞌaꞌ jàꞌa na kuati chata ndo iin kivi ta ucha chaꞌaꞌ kuàkaꞌan na nuu ndo ña na jakaꞌnuni ndo ma kuati na ti tüva jaꞌa na yi, ta ìyo yi ña jakaꞌnuni ndo na ―kàti Jesuu.
Takan kūu tajan teꞌen kīchaꞌa kàꞌan ndio ma ndra tatun Jesuu nuu ra:
―Na tindeun ndi, ikan na chinuni ndi tiá ma tuꞌun Ndioo ―kàti ndra chiꞌin Jesuu.
Tajan teꞌen nākaꞌan ndio ma Jesuu iin kuꞌva chiꞌin ndra:
―Tu chìnuni ndo vaji itaꞌvi takua ndiꞌi ma chiti yuku mostaza, kuu kaꞌan ndo chiꞌin yutun morera nda ikan: “Ña kundachiyoun chiña ta kuꞌu̱n kundaun tichi tañuꞌu ikan”, kàti ndo chiꞌin run. Ta ndicha ña ni jachiꞌin run ña kàꞌan ndo ―kàti Jesuu chiꞌin ndra.
Tajan teꞌen nākaꞌan Jesuu chiꞌin na:
―Tu ìyo nda ndyoꞌo ìyo iin ra kùu musu ndo ña já kīchaa ra ña chāꞌan ra chātaꞌvi ra ñuꞌuꞌ a chākumi ra mvechala jàna ndo, ¿a ni kaꞌan ndo chiꞌin ra ña na yaꞌa ra ta kunandi ra kachi ra?, kùuni ndo.
Na töve ndicha ña ni jaꞌa ndo takan ti java teꞌen ni kaꞌan ndo chiꞌin ra: “Na jaꞌun ña kuxini ndi ta taun yi nuu mesa, ta nda ora chinu kachi ndi tajan kunandiun kachiun ta koꞌun ndia”, ni kati ndo chiꞌin ra.
Ma ña ni jaꞌa ndo chiꞌin ra kùu yi ña tüvi ni kuꞌva ndo taꞌvindioo nuu ra chaꞌaꞌ ma ña jāꞌa ra, vati ma tiñu tāva ndo nuu ra.
Taku ndyoꞌo ora cha jàchinu ndo ma tiñu tāchi Ndioo ña jàꞌa ndo, teꞌen ìyo yi ña kaꞌan ndo: “Na tüvi ìyo yi ña tiñuꞌu̱n ndi, ti ma tiñu jāꞌa ndi kùu ma ña ìyo yi ña jaꞌa ndi”, kàti ndo ―kàti Jesuu.
Ta ma tichi itiꞌ nuu kuàꞌan Jesuu ma ñuu Jerusalén, yāꞌa jiꞌna ra ñuꞌuꞌ Samaria chiꞌin ñuꞌuꞌ Galilea.
Ta chāꞌan ndio ra nuu kàndii iin kuariya ta ikan ndēꞌe ra uchi taꞌan ndra ndoꞌo kueꞌe taꞌyu ña ndēꞌe chika ndra ra. Yakan va nuu kaꞌìin ndra chika, teꞌen kānachaa ndra ra:
Tajan ora ndēꞌe Jesuu nuu kaꞌìin ndra ta teꞌen nākaꞌan ra chiꞌin ndra:
―Na kuꞌun ndo kujanaꞌa ndo ndo nuu ma ndra sutu ti cha ndāꞌa ndo ―kàti Jesuu chiꞌin ndra.
Tajan kēe ndio ndra kuàꞌan ndra ta chiꞌin ña chìkani ndra kuàꞌan ndra ta chāꞌa ndra kuenda ña cha ndāꞌa ndra.
Tajan iin ma rakuꞌvi ña ìyo tañu ndra ora chāꞌa ra kuenda ña cha ndāꞌa ra, ta chīkokani ndiko ra kuàꞌan ra nuu ndaa Jesuu, ña nduvaꞌa kuii niꞌi kānachaa ra ña jàkaꞌnu ra Ndioo.
Tajan ora chāa ndio ra nuu ndaa Jesuu ta chūnandi chiti ra nuu ra nda kati nani teꞌe nuu ra nuu ñuꞌuꞌ. Ta teꞌen kīchaꞌa kàꞌan ra chiꞌin Jesuu:
―Na taꞌvindioun chaꞌaꞌ ña jāndaꞌun yuꞌu ―kàti ra chiꞌin Jesuu. Ta rakan yüvi ra judíu kùu ra ti ra ñuꞌuꞌ Samariani kùu ra.
Tajan teꞌen nākaꞌan ndio Jesuu chiꞌin ma ñivi kaꞌìin ikan:
―Cha chìto vaꞌi ti uchi taꞌan ndra jāndaꞌi. ¿Ndanu ìyo ma inga iín taꞌan ndra?
¿Naja tüvi vàchi inga ma ndra judíu ta jakaꞌnu ndra Ndioo ña uvanuu ma ra ñuꞌuꞌ Samaria kīchaa?, kùuni ndo ―kàti Jesuu chiꞌin ma ñivi.
Tajan teꞌen nākaꞌan ndio Jesuu chiꞌin ra:
―Ndeta ta kuꞌun veꞌun, ti chaꞌaꞌ ña chìnuniun kùu yi ña cha ndāꞌun ―kàti Jesuu chiꞌin ma ra Samaria.
Tajan teꞌen kīchaꞌa chìkatuꞌun ma ndra fariseu nuu Jesuu:
―¿Nda ora ni kichaa nuu chàꞌnda Ndioo tiñu? ―kàti ndra.
Ta teꞌen nākaꞌan ndio Jesuu chiꞌin ndra:
―Taku ma nuu chàꞌnda Ndioo tiñu na küu ndeꞌo yi ma ora ni kichaa yi.
Yakan va ma ora ikan na küu kaꞌan ñivi ña iꞌya kùu nuu ìyo Ndioo ra chàꞌnda tiñu a ikan, vati ndicha kuii ña cha ìyo yi tañu ndo ―kàti Jesuu chiꞌin ndra.
Tajan teꞌen nākaꞌan tuku Jesuu chiꞌin ma ndra jàkuaꞌa chiꞌin ra:
―Ni chaa iin kivi ña ni kuuni ndo ndeꞌe ndiko ndo yuꞌu ra Seꞌe ñivi tāchi Ndioo ma ora ni kichi̱ inga chaꞌaꞌ. Va kumaniga kèta yi.
Vati ìyo ñivi ni kaꞌan: “Iꞌya ndaa ra”, a “Ndakan vàchi ra”, ni kati na. Va koto tändikun ndo kuꞌun ndo chata na.
Vati ma kivi ni kichi ndiko yuꞌu, ra Seꞌe ñivi tāchi Ndioo jandondichi̱n ma ora ni koyoi takua jàꞌa ma tacha ora kòyo yi ña jandondichini yi itiꞌ andivi a nda nikuuni. Takan ni ndotacha jàꞌa yuꞌu, ra Seꞌe ñivi tāchi Ndioo ora ni kichi ndikoi inga chaꞌaꞌ.
Va ìyo yi ña ndeꞌe jiꞌnai tundoꞌo, ta tüvi kùuni ma ñivi ìyo ma tiempu iꞌya ndeꞌe na yuꞌu.
Vati ma tiempu ni kichi ndiko yuꞌu ra Seꞌe ñivi tāchi Ndioo, indukuni ni jaꞌa ma ñivi takua jāꞌa na tiempu chīyo Noé.
Va ma tiempu ikan, chàchi na ta chìꞌi na ta tàndaꞌa na. Tajan nunuu ni chāa ndio ma kivi ña kīꞌvi ndio Noé ma tichi varku ra ta kūun ndio ma savi ta tandiꞌi ñivi töve kīꞌvi ma tichi varku chīꞌí ndiꞌi kuii na.
Ta indukuni jāꞌa na tiempu chīyo Lot ndia, ti ma ñivi chàchi na, chìꞌi na, ta jàta na ndatiñu ta xìko na yi, ta tàchi na ta jàvaꞌa na veꞌe na,
va ora kēe ndio ma Lot ma ñuu Sodoma, tajan Ndioo nunuu ni jākoyo ndio ra ñuꞌú chiꞌin azufre ma itiꞌ andivi chata na, ta takan jāꞌa ra ña chāꞌni ndiꞌi ra na.
Takan ni kuu ma ora ni keta kivi ña ni kichi ndiko ra Seꞌe ñivi tāchi Ndioo.
’Vati ma kivi ikan tu ìyo nda ndyoꞌo kaꞌìin ndo siki veꞌe ndo, na kïꞌvi ndo ni ña tävaniꞌi ndo ndatiñu ndo ña kaꞌìin tichi yi. Ta nda ndyoꞌo kàchika tichi kuꞌu ma ora ikan, tiá vaꞌa ña na küꞌun ndo veꞌe ndo ndia.
Na kukuꞌuni ndo naja kua tāꞌan ñasiꞌi Lot ña chīꞌan.
Ma ora ikan tu nanduku ndo naja kua kakú ndo, ni kuvi ndo, va tuva kuvi ndo chaꞌaꞌ ma Rachaꞌnu Ndioo, ni koo ndo chiꞌin ra endeeni.
Ta tu uvi taꞌan ñivi ñaꞌa iin ndikoni vi, iin ña va ni kàniꞌi ma Rachaꞌnu Ndioo kuàꞌan ña chiꞌin ra, ta inga ña töve.
Ta indukuni kùu yi tu uvi taꞌan ndraꞌii jàtiñu ndra kuꞌu, iin ra va ni kàniꞌi ma Rachaꞌnu Ndioo kuꞌun ra chiꞌin ra, ta inga ra töve ―kàti Jesuu chiꞌin ndra.
Tajan teꞌen chīkatuꞌun ndio ma ndra jàkuaꞌa chiꞌin ra nuu ra:
―Yoꞌo Rachaꞌnu, ¿ta ndanu ni kuu yi takan? ―kàti ndra.
Tajan teꞌen nākaꞌan ra chiꞌin ndra:
―Taku nuu kàndii ma ña chìꞌí, ikan kutiꞌvi ma chii chàchi ndri ―kàti Jesuu.
Takan kūu tajan teꞌen kīchaꞌa Jesuu jànaꞌa ra iin kuꞌva nuu na, chaꞌaꞌ naja kua ìyo yi ña kaꞌan na chiꞌin Ndioo ndisaa tiempu koto jàña na ña jàꞌa na yi:
―Tajiꞌna chīyo iin ra kùu vesi ña jàndondaa tiñu. Ta rakan ti tükuii jàkaꞌnu ra Ndioo, ta tüvi tìñuꞌu ra ñivi ndia.
Ta juuni ma ñuu ikan ìyo iin ñaꞌa kīndoo ndaꞌvi. Ta yakan ti ìyo iin kuati chiꞌan, yakan va nani kivi chàꞌan ña chàtiꞌan kuati nuu ma ra vesi, ta yakan teꞌen kàꞌan ña: “Yoꞌo rachaꞌnu, na tindeun yuꞌu ta jàndondaun ma kuati jàꞌa inga ñivi chiꞌi̱n”, kàtian.
Ta cha kuaꞌaꞌ tiempu kùu yi ña chātiꞌan kuati nuu ra ta tükuii kùuni ra jachiꞌin ra ma ña kàꞌan ña. Va juuni maa ra teꞌen chànini ra: “Vaji töve jàkaꞌnui Ndioo ta töve tìñuꞌi ñivi,
va tava ma ñaꞌa kìndondaꞌvi iꞌya endee töve jàña ña ña kìchi tiꞌan kuati nui, yakan va vaꞌa ga ña na jandondai ma kuatian koto jasananian xini̱ chiꞌin ma tiñu jàꞌi, ta jakayunian yuꞌu.” Takan chànini ra ―kàti Jesuu.
Tajan teꞌen nākaꞌan ndio ma Rachaꞌnu Jesuu chiꞌin na:
―Ndisaa ñaꞌa kùu ma ña chànini ma ra vesi kini ña jàndondaa kuati.
Yakan va tu ma ra kùu vesi ña jàndondaa tiñu jàꞌa ra yi vaji yüvi ra vaꞌa kùu ra, kùuni yi kaꞌan yi ña nduvaꞌa ga vaꞌa ni jaꞌa ma Rachaꞌnu Ndioo yi chiꞌin yo tuva chìkan yo yi nuu ra nàni kivi ndia. Ta Ndioo, ¿a ni kuyanga ra kuꞌva ra ma ña chìkan ndo nuu ra?, kùuni ndo.
Ta chaꞌaꞌ yakan kùu yi ña yuꞌu kàꞌin chiꞌin ndo juuni numini ni kaꞌan Ndioo chaꞌaꞌ ndo tuva takan jaꞌa ndo. Va ma ora ni kichaa ndiko ma ra Seꞌe ñivi tāchi Ndioo ma nuu ñuꞌuꞌ ñuñivi iꞌya, ndeꞌo tuva juuni nataꞌan ga ra ma ndian chìnuni tuꞌun ra ―kàti Jesuu.
Tajan teꞌen nākaꞌan tuku Jesuu iin kuꞌva nuu ma ñivi inga chaꞌaꞌ, vati ìyo ndian kàti ña kùu na ndian vaꞌa, va tüvi ndicha, ti tüvi kùuni na ndeꞌe na taꞌan na:
―Ìyo uvi taꞌan ndraꞌii ña chāꞌan ndra chākaꞌan ndra chiꞌin Ndioo tichi veñuꞌu kaꞌnu. Va iin ra kùu ra fariseu ta inga ra kùu ra, ra nàkaꞌan xuꞌunꞌ kuenda ñuu kaꞌnu Roma.
Tajan ma ra fariseu chūndaa ra ta teꞌen kīchaꞌa ra kàꞌan ra chiꞌin Ndioo chaꞌaꞌ ra tichi ma veñuꞌu kaꞌnu: “Yoꞌo Rachaꞌnu chàꞌi taꞌvindioo nuu̱n, vati tüvi jàꞌi takua jàꞌa inga na ña suꞌu na ta kini na ta kìꞌvi na chiꞌin ñaꞌa yüvi ñasiꞌi na. Ta juuni chàꞌi taꞌvindioo nuu̱n, ti tüvi jàꞌi takua jàꞌa ma ra nàkaꞌan xuꞌunꞌ kuenda ñuu Roma ña ndaa ikan ndia.
Vati yuꞌu jànditai yuꞌi uvi chaꞌaꞌ iin jamana ta chàꞌi uchi porcientu ma xuꞌunꞌ jàkanai nuu̱n ndia.” Takan kàti ma ra fariseu ña kàꞌan ra chiꞌin Ndioo.
’Takan kūu ta ma ra nàkaꞌan xuꞌunꞌ kīndoo ra ndaa ra yatini ma ikan ta ni tüvi kàniꞌi ra ma nuu ra ña ndeꞌe ra itiꞌ andivi, ta kāni ra pechu ra ti yaꞌa ndaꞌvi kùuni ra tajan teꞌen kīchaꞌa ra kàꞌan ra chiꞌin Ndioo: “Yoꞌo Rachaꞌnu Ndioo na kundaꞌviniun ndeꞌun yuꞌu, vati chìtoi ti iin ra jàꞌa kuatini kùi”, kàti ra.
Takan kūu yakan va yuꞌu kàti chiꞌin ndo ti ma ra nàkaꞌan xuꞌunꞌ ora kēe ra kuàꞌan ra veꞌe ra cha jānaa Ndioo kuati ra, va ma ra fariseu töve. Vati ma ndian jàkaꞌnu juuni maa, ni jakukanuu Ndioo na, ta ma ndian kàꞌan ndaꞌvi chaꞌaꞌ nuu Ndioo, ni jakaꞌnu Ndioo na.
Ta juuni kaꞌìin ñivi ikan ña chàndaka na ndiakuati seꞌe na, na jundii Jesuu ndaꞌaꞌ ra xini na, va ora ndēꞌe ma ndra jàkuaꞌa chiꞌin Jesuu ña takan jāꞌa na, tajan teꞌen kīchaꞌa ndio ndra kàꞌan xaan ndra nuu ma ndian chàndaka ma ndiakuati nuu Jesuu:
―Na kündaka ndo seꞌe ndo nuu ndaa Jesuu ―kàti ndra.
Tajan kāna ndio Jesuu ndra jàkuaꞌa chiꞌin ra, ta teꞌen nākaꞌan ra chiꞌin ndra:
―¡Na jäꞌa ndo takan! Kuꞌva ndyoꞌo ña na kichi ma ndiakuati nui, ta na käsi ndo nuu na, ti ma ñivi ìyo nuu chàꞌnda Ndioo tiñu, indukuni kàa na kua kàa ma ndiakuati.
Yakan va ndicha vaꞌi ña kàꞌin chiꞌin ndo ti tu töve chìnuni ndo tuꞌun Ndioo takua chìnuni ndiakuati kaꞌìin iꞌya, na küu kiꞌvi ndo koo ndo chiꞌin Ndioo nuu chàꞌnda ra tiñu ―kàti Jesuu chiꞌin ndra.
Takan kūu ta iin ra chàꞌnda tiñu nuu ñivi judíu teꞌen chīkatuꞌun ra nuu Jesuu:
―Yoꞌo Matru vaꞌa, ¿nayi ìyo yi ña jaꞌi ta kùu niꞌi̱ nuu koo nditoi endeeni chiꞌin Ndioo? ―kàti ra.
Tajan teꞌen nākaꞌan ndio Jesuu chiꞌin ra:
¿A cha chìtoun naja kua kàꞌan ma tuꞌun Ndioo? Ma tuꞌun Ndioo teꞌen kàꞌan yi ―kàti Jesuu chiꞌin ra. ―Na kïꞌviun chiꞌin ñaꞌa yüvi ñasiꞌun, na käꞌniun, na süꞌun na käꞌun tuꞌun vata chata inga ñivi, ta na tiñuꞌu̱n tatáun chiꞌin maꞌun ―kàti ra.
Tajan rakan teꞌen nākaꞌan ndio ra chiꞌin Jesuu:
―Ndisaa yakan cha jāꞌi yi nda ora kūi ravali ―kàti ra.
Ta ora chīni Jesuu ma ña kāꞌan ra, tajan teꞌen nākaꞌan ndio ra chiꞌin ra:
―Uvanuunia nakuyi kumani ña jàꞌun: na xiko ndiꞌun ma ña ìyo nuu̱n ta jachaun ma xuꞌunꞌ nuu ndian ndaꞌvi. Takan ìyo yi ña jaꞌun ta kuu niꞌun ña kuikaun itiꞌ andivi. Ta ora cha jāꞌun yi, tajan na kichiun ta kuꞌu̱n chatai ―kàti Jesuu chiꞌin ra.
Takan kūu ta ora chīni ndio ra ma ña kāꞌan Jesuu, tajan nduvaꞌa kuii ndaꞌvi kùuni ra, ti yaꞌa kuika ra.
Ta ora ndēꞌe Jesuu ña ndaꞌvi kùuni ra, tajan teꞌen nākaꞌan ra chiꞌin ñivi kaꞌìin ikan:
―Yaꞌaga ndetiñu kuenda ndian kuika ña kìꞌvi na nuu chàꞌnda Ndioo tiñu.
¿A ndeꞌun iin chaꞌaꞌ ña kìꞌvi iin camellu xeꞌe iin kutiku? Ta takua iin ra kuika na küu kiꞌvi ra nuu chàꞌnda Ndioo tiñu ―kàti Jesuu.
Ta ma ndian chīni ña kāꞌan Jesuu teꞌen kīchaꞌa na chìkatuꞌun na nuu ra:
―Aan, ¿ta nda ndian kùu ma ndian ni kakú tuva takan?, kùuniun ―kàti na.
Tajan teꞌen nākaꞌan Jesuu chiꞌin na:
―Ma ña ndetiñu kuenda ma ñivi, kuenda ma Ndioo töve ndetiñu kùu yi ―kàti Jesuu.
Takan kūu tajan teꞌen nākaꞌan Petuꞌ chiꞌin ra:
―Yoꞌo Rachaꞌnu taku ndyuꞌu ndākoo ndi ndisaa ña ìyo nuu ndi, ta tāndikun ndi chataun ―kàti Petuꞌ chiꞌin Jesuu.
Tajan teꞌen nākaꞌan ndio Jesuu:
―Ndicha vaꞌi ña kàꞌin chiꞌin ndo, ti nda ndian nikuuni ña ndākoo na veꞌe na ñasiꞌi na yani na tatá na ta seꞌe na chaꞌaꞌ ña kuàkatituꞌun na naja kua koo ñivi chiꞌin Ndioo nuu chàꞌnda ra tiñu,
ni niꞌi na tiá kuaꞌaꞌ yaꞌvi na ñuñivi iꞌya ta juuni ni niꞌi na yaꞌvi na tiá itiꞌ nuu ndia, ti ni niꞌi na nuu koo ndito na endeeni chiꞌin Ndioo nuu chàꞌnda ra tiñu ―kàti Jesuu.
Takan kūu tajan kāna ndio Jesuu ndi uchi uvi ma ndra jàkuaꞌa chiꞌin ra, ta teꞌen nākaꞌan ra chiꞌin ndra:
―Vitin ni koꞌo ñuu Jerusalén, vati ikan ni chinu ma ña kāꞌan ma ndra kàꞌan chiꞌin tuꞌun yuꞌu Ndioo, ndisaa ña tāa ndra chaꞌaꞌ ña ni taꞌan ma ra Seꞌe ñivi tāchi Ndioo.
Vati ma ñivi judíu ni kuꞌva na ra ndaꞌaꞌ ñivi vàchi inga ñuu. Ta ndiakan ni kuàtuꞌun na ra, ta ni kaꞌan tiꞌini na chata ra, ta ni tivisii na ra,
tajan kani na ra ta kaꞌni na ra, va tichi uni kivi ni nataku ndiko ra tañu ñivi ndií ―kàti Jesuu.
Va ma ndra jàkuaꞌa chiꞌin ra tükuii nī kutunini ndra ma ña kāꞌan ra, ta ni tüvi chìto ndra nda kuenda kùu ma ña kāꞌan ra chiꞌin ndra, vati na chäꞌa Ndioo ña kutunini ndra ma ña kàꞌan ra.
Ora cha kuàkuyatin Jesuu ma ñuu Jericó, ta ikan ndēꞌe ra ña nàndi iin ra kuaá yuꞌu itiꞌ nuu kuàꞌan ra ña chìkan ra tundaꞌvi.
Yakan va ora chīni ra ña yaꞌa kuaꞌaꞌ ñivi, tajan chīkatuꞌun ndio ra nuu ma ñivi ña nayi kùu ma ikan.
Tajan kātituꞌun na nuu ra ña Jesuu ra ñuu Nazaret kùu ra ña yàꞌa ra ma ikan.
Tajan teꞌen kīchaꞌa ra kànachaa ra:
―Yoꞌo Jesuu tata rachaꞌnu David, na kundaꞌviniun yuꞌu ―kàti ra.
Ta ma ndian kuàꞌan itiꞌ nuu kàꞌan xaan na chiꞌin ra ña na taxiin koo yuꞌu ra, va viꞌa kànachaa ra teꞌen kàꞌan ndiko ra:
Tajan chūndaa ndio Jesuu ta tāchi ra na ña na kukiꞌin na ra. Tajan ora chāa na chiꞌin ra yatin ma nuu ndaa ra, tajan teꞌen kīchaꞌa Jesuu chìkatuꞌun ra nuu ra:
―¿Nayi kùuniun ña jaꞌi chiꞌun? ―kàti Jesuu.
Tajan teꞌen nākaꞌan ma ra kuaá chiꞌin ra:
―Yoꞌo Rachaꞌnu, kùuni̱ ña na jandaꞌun tinui ikan na kuu ndeꞌi ―kàti ra.
Tajan teꞌen nākaꞌan Jesuu chiꞌin ra:
―Na ndondichin ndeꞌun ti chaꞌaꞌ ña chìnuniun kùu yi, ña cha ndāꞌa ma tinuu̱n ―kàti Jesuu chiꞌin ra.
Tajan ña juuni ma ora ikani kùu nandeꞌe ra, tajan kīchaꞌa ndio ra jàkaꞌnu ra Ndioo, ta tāndikun ra kuàꞌan ra chata Jesuu. Ta ndisaa ma ñivi ndèꞌe ña kūu chiꞌin ra juuni kìchaꞌa na jàkaꞌnu na Ndioo ndia.
Tajan kīꞌvi ndio Jesuu ma tichi ñuu Jericó. Ta chàkunuu ra ikan.
Ta ma ñuu ikan ti ìyo iin ra kuika nàni Zaqueo. Ta rakan ti ra kùxini nuu ndra nàkaꞌan xuꞌunꞌ kuenda ñuu kaꞌnu Roma kùu ra.
Ta rakan ti kùuni ra nakoto ra Jesuu, va na küu ndeꞌe ra ra, ti yaꞌa kuaꞌaꞌ ñivi ta yaꞌa ndiki ra ndia.
Yakan va yāꞌa nduu ra kuàꞌan ra itiꞌ nuu, ta ikan ndāa ra nuu iin yutun nàni sicómoro ña ndaa yatini nuu ni yaꞌa Jesuu, ikan ti na kuu ndeꞌe ra ra.
Ta ora yāꞌa ndio Jesuu ma ikan, tajan ndēꞌe ndaa ra nuu yutun nuu nàndi ra, tajan teꞌen nākaꞌan Jesuu chiꞌin ra:
―Yoꞌo Zaqueo, na nuu̱n, vati kivi iꞌya ni ndoi nuu ìyo veꞌun ―kàti Jesuu chiꞌin ra.
Tajan numini nūu ndio ra ma nuu yutun, ta chūnumi ra ra ti yaꞌa chìsii ra ña kāꞌan Jesuu takan. Tajan chāka ndio ra ra kuàꞌan ra veꞌe ra.
Ta ora ndēꞌe ma ñivi ña kuàꞌan Jesuu chiꞌin ra, tajan tükuii vaꞌa kūuni na, ta kīchaꞌa na kàꞌan ndaa na chata Jesuu ña naja kuàkindoo ra veꞌe iin ra jàꞌa kuati, kàti na.
Tajan ndēta ndio ma Zaqueo ta teꞌen kīchaꞌa ra kàꞌan ra chiꞌin ma Rachaꞌnu:
―Yoꞌo Rachaꞌnu, java ma ndatiñu ña ìyo nui, ni kuꞌvai yi nuu ma ndian ndaꞌvi, ta tu ìyo nda ndian jāndaꞌviñaꞌi, nda kumi chaꞌaꞌ ni jachikoniꞌi ndikoi yi nuu na inga chaꞌaꞌ ―kàti ra.
Tajan teꞌen nākaꞌan Jesuu:
―Vitin va cha kīchaa ña ni kakú ñivi ìyo veꞌe iꞌya ti juuni ñivi Abraham ra chīyo tajiꞌna kùu raꞌya ndia.
Vati ma ra Seꞌe ñivi tāchi Ndioo, vàchi nanduku ra ñivi ìyo ñuñivi iꞌya, ta vàchi jakakú ra ndian cha ìyo tiempu ña kuànaa ndia.
Ta ndava tàsoꞌo ma ñivi ña kàꞌan Jesuu, yakan va kīchaꞌa tuku ra nàtuꞌun ra iin kuꞌva nuu na, vati cha chìto ra ña chani chaa ra ma ñuu Jerusalén. Ta chaꞌaꞌ yakan kùu yi ña chànini na ña chani kuyatin kichaa nuu chàꞌnda Ndioo tiñu nuu na.
Yakan va teꞌen kīchaꞌa nākaꞌan Jesuu yi nuu na:
―Tajiꞌna, chīyo iin ra yaꞌa ìñuꞌu. Ta rakan ti kēe ra kuàꞌan ra inga ñuu nuu chika, vati ikan ni kuꞌva na tiñu nuu ra ña ni kuu ra Rey ta kaꞌnda ra tiñu, tajan kichaa ndiko ra.
Ta antea ña ni kee ra kuꞌun ra, tajan kāna ra uchi taꞌan ma ndra musu ra, ta taꞌiiꞌiin ndra chāꞌa ra iin ma xuꞌunꞌ oro ña yaꞌa yaꞌvi ndaa. Tajan teꞌen nākaꞌan ra chiꞌin ndra: “Na jatiñu vaꞌa ndo chiꞌin ma xuꞌunꞌ ña chāꞌi nuu ndo, ta nda ora ni kichaa ndikoi, tajan kuꞌva ndiko ndo yi chiꞌin ña jàkanaa yi nui”, kàti ra chiꞌin ndra.
Va tava ma ñivi ñuu ra, ti yaꞌa tixin na ndeꞌe na ra, yakan va tāchi na iin ndra kùu tatun ña kuàkatituꞌun ndra nuu ma rey, ta teꞌen kàꞌan na nuu ma tatun: “Na tüvi kùuni ndi ña kùu ra Rey ndi, ta kaꞌnda ra tiñu nuu ndi.” Takan kàti na chiꞌin ma tatun.
’Va nī kuu yi takua chànini na jaꞌa na, vati nìꞌi ra tiñu ña kùu ra Rey nuu na, tajan ora cha kùu ra rey ta chīkoniꞌi ndiko ra ñuu ra. Ta ora chāa ndio ra ma ñuu ra, tajan tāchi ndio ra tiñu chata ma ndra musu ña chāꞌa ra xuꞌunꞌ nuu ña na kichi ndra vati kùuni ra koto ra naja jākanaa iiꞌiin ndra chiꞌin ma xuꞌunꞌ chāꞌa ra nuu ndra.
Tajan chāa ma ra nunuu, ta rakan teꞌen nākaꞌan ra chiꞌin ma rey ikan: “Yoꞌo rachaꞌnu, ma xuꞌunꞌ ña chāꞌa nuu̱n nui ña jātiñui chiꞌin yi ta jākanaa yi nda uchi chaꞌaꞌ tiá”, kàti ra.
Tajan teꞌen nākaꞌan ndio ma ra kùu Rey chiꞌin ra: “Cha chìtoi ti yaꞌa ga vaꞌa ra musu kùu̱n, ta chaꞌaꞌ yakan kùu yi ña ìyo tundeeni̱ chiꞌun. Yakan va vitin ni kuꞌvai tiñu kaꞌnu ga nuu̱n ña na kaꞌndaun tiñu nuu uchi taꞌan ñuu”, kàti ma ra kùu Rey chiꞌin ra.
Tajan inga tuku ra chāa nuu ra. Ta rakan teꞌen nākaꞌan ra chiꞌin ra: “Yoꞌo rachaꞌnu, ma xuꞌunꞌ ña chāꞌa nuu̱n nui ña jàtiñui chiꞌin yi ta jākanaa yi nda uꞌun chaꞌaꞌ tiá”, kàti ra.
’Ta inga tuku ra chāa nuu ra, ta rakan teꞌen nākaꞌan ra chiꞌin ra: “Yoꞌo rachaꞌnu, ma xuꞌunꞌ ña chāꞌa nuu̱n nui, ndākivaꞌi yi tichi iin pañitu, iꞌya ìyo ma xuꞌu̱nꞌ.
Nī kuuni̱ jatiñui chiꞌin yi vati ndasii̱ ndeꞌi ñu̱n, ti cha chìtoi ña yaꞌa xaun, vati nàmaun ndatiñu ña tāchi inga ñivi ta jàtiꞌviun ña tüvi nī tachiun”, kàti ra.
Tajan teꞌen nākaꞌan ndio ma ra kùu Rey chiꞌin ra: “Yoꞌo ra musu ña tüvi vaꞌa chànini. Chaꞌaꞌ ma tuꞌun kāꞌun chiña, ni tiso kuati̱ ñu̱n. Vati juuni maun kàꞌun ña yuꞌu kùu iin ra tüvi vaꞌa jàꞌa, ta ña nàmai xuꞌunꞌ nuu ma ñivi ta tüvi jàtiñui, ta chaꞌaꞌ ña kàꞌun ña nakuisoi ndatiñu nuu tüvi jàtiñui.
Yakan va tu chìtoun ña takan kùu yi, ¿ta naja tüvi nī chatiꞌun yi tichi vanku niku, ta ora kichaa ndikoi nuu ìyo veꞌi, ikan na jachikoniꞌi ndikoun yi nui chiꞌin ma xuꞌunꞌ siki yi niku? Va tüvi nī jaꞌun takan”, kàti ra.
Tajan teꞌen nākaꞌan tuku ma ra kùu Rey chiꞌin ndian kaꞌìin ikan: “Na namaa ndo ma xuꞌunꞌ ikan nuu ra, ta kuꞌva ndo yi nuu ma ra jākanaa uchi chaꞌaꞌ tiá”, kàti ra.
Tajan teꞌen nākaꞌan ma ñivi ikan chiꞌin ra: “Yoꞌo rachaꞌnu, na tüvi vaꞌa ma ña kāꞌun, vati rakan cha jākanaa ra kuaꞌaꞌ xuꞌunꞌ chiꞌin ma xuꞌunꞌ chāꞌun nuu ra”, kàti na.
Tajan teꞌen nākaꞌan ma ra kùu Rey: “Iꞌya kàꞌin chiꞌin ndo ti ma ñivi jàtiñu vaꞌa tiaga kuaꞌaꞌ ma ndatiñu na ni koo, va ma ñivi töve jàtiñu vaꞌa, ni kindaa Ndioo ma tiñu jàꞌa na vaji töve kuaꞌaꞌ yi.
Ta ma ndian töve kùuni ña kui Rey niku, kuàkiꞌin ndo na ta kundaka ndo na kichi na iꞌya, ta kaꞌni ndo na nui.” Takan kàti ra.
Ta ora chinu kāꞌan Jesuu tuꞌun ikan, tajan kēe ndiko ra kuàꞌan ra ma itiꞌ ñuu Jerusalén.
Tajan ora cha kùyatin ra nuu kàndii ma ñuu Betfagé chiꞌin ñuu Betania nuu ìyo yuku Olivu, tajan tāchi ndio ra uvi taꞌan ma ndra jàkuaꞌa chiꞌin ra ñuu ikan, va jiꞌna teꞌen kāꞌan ra chiꞌin ndra:
―Na kuꞌun ndo kuariya ña kàndii ikan ta ora chaa ndo ma ikan, ikan nataꞌan ndo iin burru ndikun ña nïꞌiin na takäꞌan koso. Na ndachi ndo ri ta kundaka ndo ri kichi ndo nui ndeꞌve.
Ta tu ìyo ndian chìkatuꞌun nuu ndo ña naja ndàchi ndo ri, ta kati ndo ti ma rachaꞌnu chitoꞌo ndo chiniñuꞌu ri kàti ndo ―kàti Jesuu chiꞌin ndra.
Tajan kēe ndio ndra kuàꞌan ndra ta nātaꞌan ndra ndisaa yi takua kātituꞌun Jesuu nuu ndra.
Tajan kīchaꞌa ndra ndàchi ndra ma burru, ta ora ndēꞌe ma ra chitoꞌo ri ndra, ta teꞌen kīchaꞌa chìkatuꞌun ra nuu ndra:
―¿Ta naja ndàchi ndo ma burru jànai? ―kàti ra.
Tajan teꞌen nākaꞌan ndio ndra chiꞌin ra:
―Ndàchi ndi ri ti ma rachaꞌnu chiniñuꞌu ri ―kàti ndra chiꞌin ra.
Tajan jūndii ndio ndra jaꞌma ndra chata ri ta kēñuꞌu ndra ri chāa ndra nuu ndaa Jesuu. Ta ikan jāndaa ndra ra chata ri.
Tajan kuàkuaꞌan Jesuu, ta kua ikan chàkin ma ñivi ikan jaꞌma na ma itiꞌ kuàꞌan ra.
Tajan ora cha kūyatin ra itiꞌ nuu inuu ma yuku Olivu, tajan ndisaa ma ndian chìnuni ña kuàꞌan chata ra, teꞌen kīchaꞌa na kànachaa na ña chìsii na. Ta jàkaꞌnu na Ndioo chaꞌaꞌ ndisaa ndatu ña ndèꞌe na jāꞌa ra:
―¡Yaꞌa ga ií kùu ma ra kùu Rey ña kīchaa chiꞌin ndatu ma Rachaꞌnu Ndioo! ¡Ta na koo vii ma Rachaꞌnu ìyo itiꞌ andivi! ¡Ta na jakaꞌnu yo ra chaꞌaꞌ ma ña jāꞌa ra! ―kàti na.
Ta iin ma ndra fariseu, ña kuàꞌan tañu ma ñivi ikan, teꞌen kīchaꞌa ndra kàꞌan ndra nuu Jesuu:
―Matru, ¡na kaꞌun nuu ma ndian kàkichi chataun, na taxiin kuu yuꞌu na! ―kàti ndra.
Tajan teꞌen nākaꞌan ndio Jesuu chiꞌin ndra:
―Yuꞌu kàtituꞌin nuu ndo ti tu jakutaxi̱n ma ñivi vàchi chatai, nda ma yuu kàndoyo chiña ni jakaꞌnu yi yuꞌu ndia ―kàti ra.
Ta ora cha kūyatin ndio Jesuu ma ñuu Jerusalén, ta teꞌen kīchaꞌa ra chàku ra chaꞌaꞌ ma ñivi ñuu ikan, ora ndēꞌe ra yi:
―Ndyoꞌo ñivi ìyo ñuu Jerusalén tu kutunini ndo ña na naniꞌi ndo naja kua koo vii ndo chiꞌin Ndioo chaꞌaꞌ ña ìyo ra iꞌya chiꞌin ndo jitu ma kivi vitin, va na küu ga yi ni vitin, ta ni itiꞌ nuu, ti cha tīndixeꞌe Ndioo yi nuu ndo.
Vati ni keta iin kivi ña ni koo kuati chiꞌin ndo ti ma ndian xaani ndeꞌe ndo ni jaꞌa na iin muru naja kua kandii ñuu ndo, ta ni kuikonuu ndio na ndo ta kanitaꞌan na chiꞌin ndo.
Yakan va ni kaꞌni ndiꞌi na ndo, ta takan ni janaa na ma ñuu ndo ña nïꞌiin ga yuu ìyo chaꞌaꞌ veꞌe ndo tüva ni kindoo yi, vati töve kìꞌin ndo kuenda ma Rachaꞌnu Ndioo ora cha kīchaa ra ña kùuni ra jakakú ra ndo ―kàti Jesuu chiꞌin ma ñivi ñuu Jerusalén.
―Nuu ma tutu Ndioo kàꞌan yi ti veꞌe iꞌya kùu veꞌe Ndioo, nuu kàꞌan na chiꞌin ra kàti yi. Va ndyoꞌo, jāndaku ndo yi iin veꞌe ndrasuꞌu ―kàti Jesuu chiꞌin na.
Ta tandiꞌi kivi jànaꞌa Jesuu nuu ma ñivi ma tichi veñuꞌu kaꞌnu ikan, ta ma ndra sutu chaꞌnu chiꞌin ndra jàkuaꞌa tutu Ndioo, ta chiꞌin tandiꞌi ndrachaꞌnu ña ìyo ma ñuu ikan nànduku ndra naja kua jaꞌa ndra ta kuu niꞌi ndra kua kaꞌni ndra Jesuu.
Va nī kuu niꞌi ndra naja kua jaꞌa ndra ti ndisaa ma ñivi tàsoꞌo na ña kàꞌan Jesuu, ta chìsii na ña jànaꞌa ra nuu na.
Iin kivi ndaa Jesuu tichi kora veñuꞌu kaꞌnu ñuu Jerusalén ña jànaꞌa ra nuu ma ñivi naja kua kuu yi ña jàkakú Ndioo ñivi. Ta ora ikan chāa ma ndra sutu chaꞌnu chiꞌin ndra matru jàkuaꞌa tutu Ndioo, ta chiꞌin inga ndra chaꞌnu ma ñuu.
Ta teꞌen kīchaꞌa chìkatuꞌun ndra nuu ra:
―¿Yo tāchi ñu̱n ña jàꞌun teꞌen? Ta, ¿yo chāꞌa ndatu nuu̱n? ―kàti ndra.
Ta teꞌen nākaꞌan ndio Jesuu chiꞌin ndra:
―Jiꞌna kùuni̱ ña katituꞌun ndo nui iin ña ni ndakatuꞌin nuu ndo ndia:
¿Yo tāchi Xuva ña jàkunduta ra, a Ndioo, a ñivi? ―kàti Jesuu.
Tajan teꞌen kīchaꞌa ndio ndra nàtuꞌun xeꞌe taꞌan ndra:
―Tu katio ña Ndioo tāchi ra, ta kati ra ña, ¿ta naja nī chinunio ma ña kàꞌan ra tuva takan?
Ta tu kàtio ña ñivi tāchi ra ni kaꞌni ma ñivi yo chiꞌin yuu najaka, vati ndisaa na cha chàndatu na ña Xuva kàꞌan ra chiꞌin tuꞌun yuꞌu Ndioo ―kàti ndra ña nātuꞌun taꞌan ndra.
Tajan nākaꞌan ndio ndra chiꞌin Jesuu ña na töve chìto ndra yo tāchi ra ña jàkunduta ra ñivi.
Tajan teꞌen nākaꞌan ndio Jesuu chiꞌin ndra:
―Ta ni yuꞌu na käti̱ nuu ndo yo chāꞌa ndatu nui ña jāꞌi teꞌen ―kàti ra chiꞌin ndra.
Tajan teꞌen kīchaꞌa Jesuu kàꞌan ra iin kuꞌva nuu ma ñivi:
―Tajiꞌna chīyo iin ra tāchi kuaꞌaꞌ yokuꞌu uva. Ta rakan ti jakilaa ra yi nuu ndra jàtiñu chiꞌin ra. Ta kēe ndio ra kuàꞌan ra iin nuu chika kuaꞌaꞌ tiempu.
Tajan ora cha kēta ma tiempu ña chìti ma uva, tajan tāchi ndio ra iin ra kùu musu ra ña na kuꞌun ra kukiꞌin ra java ma ña xuñaꞌa ra nuu ndra. Va nī niꞌi ra yi ti java kāni ndra ra, ta tāchi ndiko ndra ra nuu ma ra kùu chitoꞌo ra.
Ta ikan jan tāchi ndiko ra inga ma ra kùu musu ra nuu ndra, va juuni tüvi nani nïꞌiin ra, ti java kāni ndra ra, ta tāchi ndiko ndra ra nuu ma ra kùu chitoꞌo ra.
Ta tāchi ndiko tuku ra inga ra nuu ndra, ta rakan va jātakueꞌe ndra ta jākunu ndra ra.
’Tajan teꞌen nākaꞌan ndio ma ra chitoꞌo ma ñuꞌuꞌ chiꞌin juuni maa ra: “Aan cha chìto yo ma ña ni jaꞌa yo. Ni tachi yo ma ra kùu seꞌo, vati rakan kùu ma ra ni tiñuꞌu ndra najaka, ti ra seꞌe maa yo kùu ra.” Takan chānini ra.
Tajan tāchi ndio ra seꞌe ra kuàꞌan ra. Ta ora ndēꞌe ma ndra jàtiñu ña vàchi ra, ta teꞌen kīchaꞌa ndra nàtuꞌun taꞌan ndra: “Ra vàchi ikan kùu ma ra ni kindoo chiꞌin ndisaa ma ñuꞌuꞌ iꞌya, yakan va na kaꞌnio ra ta kindoo yo chiꞌin ndisaa ñaꞌa ra”, kàti ndra.
Tajan tīin ndio ndra ra, ta tāvaniꞌi ndra ra itiꞌ yuꞌu ma yokuꞌu uva. Ta ikan chāꞌni ndra ra.
Ta ikan teꞌen chīkatuꞌun tuku Jesuu nuu ndra:
―¿Ta nayi ni jaꞌa ma ra kùu chitoꞌo ma yokuꞌu uva chiꞌin ma ndra jàkuenda vu?, kùuni ndo.
¿A ni kuꞌun ra ta kaꞌni ra ma ndra jàtiñu chiꞌin ra, ta jakilaa ra yi nuu inga ndra?, kùuni ndo ―kàti Jesuu.
Tajan ora chīni na ña kāꞌan ra takan tajan teꞌen nākaꞌan na:
―¡Ndioo na küꞌva ra ña na kuu yi takan! ―kàti na.
Tajan nāndeꞌe ndio Jesuu nuu na ta teꞌen nākaꞌan ra:
Ma yuu ña jāchiyo ma ndra labañi ña kùvaꞌa veꞌe,
yakan kùu ma yuu kaꞌnuga kuenda Ndioo kua ndisaa yi.
Yakan va tu koyo ma ñivi chata ma yuu ikan, ni kucheꞌe na takua taꞌan chiꞌin iin koꞌo ora kèꞌne yi. Ta juuni tu koyo ma yuu ikan chata ma ñivi, ni kucheꞌe ndiꞌi na, ta ni ndakuu na yuyaka.
Tajan juuni ma ora ikani kūuni ma ndra jàkuaꞌa tutu Ndioo chiꞌin ndra sutu chaꞌnu tiin ndra Jesuu, vati cha chāꞌa ndra kuenda ña kāꞌan ra ma kuꞌva ikan chata ndra. Va nī kuuni ndra jaꞌa ndra yi ti ndasii ndra ndeꞌe ndra ma ñivi chàkuu chiꞌin ra.
Tajan tāchi ndio ma ndra sutu chaꞌnu iin ndra na kujaꞌa ndra kuenda nuu chàkuu Jesuu ta na tasoꞌo ndra ma ña kàꞌan ra. Tajan ora chāa ndra nuu ndaa Jesuu, ta jāꞌani ndra ña ndra ndicha kùu ndra. Ta kīchaꞌa ndra kàꞌan ndra chiꞌin Jesuu ña na kaꞌan ra iin tuꞌun ña tüvi vaꞌa, ikan na kuu niꞌi ndra kua tisokuati ndra ra nuu ma ndra kumitiñu.
Tajan teꞌen chīkatuꞌun ndio ndra nuu ra:
―Yoꞌo Matru, cha chìto ndi ti ma ña kàꞌun chiꞌin ma ña jànaꞌun ña ndaa kùu yi, ta indukuni kìꞌun kuenda ndisaa ma ñivi, vati ndicha ña jànaꞌun itiꞌ vaꞌa Ndioo nuu na.
Yakan va, ¿a vaꞌa ña tiaꞌvi ndi xuꞌunꞌ nuu ma ra kuvienu ñuu kaꞌnu Roma, a väꞌa? ―kàti ndra.
Va ma Jesuu cha chāꞌa ra kuenda ña kùuni ndra jandaꞌviñaꞌa ndra ra chiꞌin ma tuꞌun kàꞌan ndra, yakan va teꞌen nākaꞌan ra chiꞌin ndra:
―¿Ta naja kìꞌin ndo kuꞌva yuꞌu?
Na jayaꞌa ndo iin xuꞌunꞌ nui ndeꞌo yo naꞌna, ta yo sivi kùu ma ña ìyo nuu yi ―kàti ra.
Tajan teꞌen nākaꞌan ndra:
―Naꞌna ta sivi ma ra kuvienu ra ìyo ñuu kaꞌnu Roma kùu yi ―kàti ndra.
Tajan teꞌen nākaꞌan Jesuu:
―Na kuꞌva ndo ña kùu ñaꞌa ma ra kùu kuvienu ìyo ñuu kaꞌnu Roma nuu ra, ta na kuꞌva ndo ma ña kùu ñaꞌa Ndioo nuu Ndioo ―kàti Jesuu chiꞌin ndra.
Ta nī niꞌi ndra naja kua jaꞌa ndra ta tiin ndra Jesuu, vati tüvi nī kaꞌan ra nïꞌiin tuꞌun vata. Yakan va taxiin kīndoo ndra ña ndava yūꞌvi ndra jāꞌa ma ña kāꞌan Jesuu.
Ta iin ndra Saduceu chāndeꞌe ndra nuu ndaa Jesuu, vati töve chìnuni ndra ña nàtaku ndiko ma ndian ndií. Ta teꞌen kīchaꞌa chìkatuꞌun ndra nuu Jesuu:
―Yoꞌo Matru, rachaꞌnu Moisés tāa ra iin tutu tajiꞌna ña kàꞌan yi ña tu iin raꞌii chīꞌí ra ta tüvi nī chiyo nïꞌiin seꞌe ra chiꞌin ñasiꞌi ra, tajan ìyo yi ña ndakiꞌin ma ra yani ma ra chīꞌí ma ña kìndondaꞌvi ta tandaꞌa ra chiꞌan. Ta takan ni koo seꞌe ma ra chīꞌí jàꞌa ma ra yani ra, kàti yi.
Ta chīyo ucha taꞌan ndra ña kùu ndra yani ndra. Ta ma ra nunuu jiꞌna ra tāndaꞌa chiꞌan, ta tüvi nī chiyo seꞌe ra chiꞌan. Ta chīꞌí ra.
Ta ikan jan tāndaꞌa inga ma ra uvi ña kùu yani ra chiꞌan. Ta indukuni chīꞌí ra ta nī chiyo nïꞌiin seꞌe ra chiꞌan ndia.
Tajan tāndaꞌa ma ra uni chiꞌan, ta indukuni tüvi nī chiyo seꞌe ra chiꞌan, ta chīꞌí ra ndia. Ta juuni kua ikan tüvi nī chiyo nïꞌiin seꞌe ma ndi ucha taꞌan ndra chiꞌan ta chīꞌí ndra ndia.
Tajan kēta ndio iin kivi ña nda maa ña chīꞌí ndia.
Tajan ora ni keta ma kivi ña nàtaku ndiko ma ñivi chīꞌí, ¿nda ndra ni kuu iian ndakan, tuva ndi ucha ndra tāndaꞌa chiꞌan?, kùuniun ―kàti ndra chiꞌin Jesuu.
Tajan teꞌen nākaꞌan ndio Jesuu chiꞌin ndra:
―Taku ma nuu ñuꞌuꞌ ñuñivi iꞌya ma ndraꞌii chiꞌin ma ñivi ñaꞌa tàndaꞌa na,
va ma ñivi kāchin Ndioo ña koo chiꞌin ra andivi ni janataku ndiko ra na tañu ñivi ndií. Yakan va ma ndian ni chaa ikan a ñaꞌaꞌ a raꞌii, töva ni tandaꞌa vi ta töva ni kuꞌva na ndian kuu seꞌe na ña koo ii na ndia,
vati ikan tüva ni kuvi na ti ni kuu vii na takua kùu ma tati vaꞌa jàꞌa tiñu nuu Ndioo. Ta juuni ni kuu na seꞌe ra ti cha nātaku ndiko na kuenda ra ndia.
Vati maa ma Moisés jànaꞌa ra nuu yo ña nàtaku ndiko ma ñivi ndií. Ora chāꞌan ra chāndeꞌe ra nuu kàyu ma iñu nduꞌva yati ikan kāꞌan ra nuu ma Rachaꞌnu Ndioo teꞌen: “Yoꞌo Rachaꞌnu Ndioo, ra kùu ra jakuenda Abraham, ta Isaac chiꞌin Jacob.”
Vati ma Rachaꞌnu Ndioo kùu ra jàkuenda ma ndian nditoni, ta yüvi kuenda ndian ndií, vati kuenda Ndioo ndisaa ma ñivi kùu ndito na ―kàti Jesuu chiꞌin ndra.
―Yaꞌa ga vaꞌa kāꞌun yoꞌo matru ―kàti ndra.
Yakan va nïꞌiin ga ndra tüva nī kuuni ndra ndakatuꞌun ndra nïꞌiin nakuyi nuu Jesuu ora kāꞌan ra takan.
Tajan teꞌen chīkatuꞌun ndio Jesuu nuu ndra:
―¿Ta naja kàꞌan ma ñivi ña tata rachaꞌnu David kùu ma Cristu?
Vati taku nuu ma tutu Salmu juuni maa ma rachaꞌnu David teꞌen kàꞌan ra:
Ma Rachaꞌnu Ndioo teꞌen nākaꞌan ra chiꞌin ma ra kùu chitoꞌi Cristu:
“¡Naꞌa ta kunandiun chiyo kuaꞌi ti iꞌya ni kuꞌvai ma ndatui nuu̱n,
nda kati kanindoyoi ma ndian xaani ndeꞌe ñu̱n itiꞌ chaꞌun!”,
kàti Rachaꞌnu Ndioo.
Yakan va kùuni yi kaꞌan yi, ti vaji tata David kùu Cristu, va juuni chitoꞌo David kùu ra ndia ―kàti Jesuu chiꞌin ma ñivi ikan.
Tajan teꞌen nākaꞌan Jesuu chiꞌin ma ndra jàkuaꞌa chiꞌin ra nuu ndèꞌe ndisaa ñivi:
―¡Na jaꞌa ndo kuenda nuu ndo chiꞌin ma ndra matru jàkuaꞌa tutu Ndioo! Ti chàtaꞌani ndra kakunuu ndra chiꞌin jaꞌma kani ma nuyaꞌvi, ikan na tiñuꞌu ma ñivi ndra. Ta juuni nànduku ndra ma tayu kaꞌnuga kunandi ndra ma tichi veñuꞌu ñivi judíu a nuu ìyo viko ndia.
Ta juuni ndrakan kùu ndra ña sùꞌu ndra ndatiñu ma ñivi kìndondaꞌvi, ta jàꞌani ndra ña jakani ndra ma ña nàkuatu ndra nuu kaꞌìin kuaꞌaꞌ ñivi, ikan na kuuni na ña yüvi ndrasuꞌu kùu ndra. Ndisaa ndrakan ni ndeꞌe ndra kuaꞌaꞌ ga tundoꞌo. ―Takan kàti Jesuu chiꞌin ndra jàkuaꞌa chiꞌin ra.
Tajan nàndi Jesuu ndèꞌe ra naja kua tiꞌi ma ndian kuika xuꞌunꞌ tichi chatun nuu sòkó na yi kuenda Ndioo.
Ta nunuuni ndēꞌe ra ña chàa iin ña kīndoo ndaꞌvi, ta tīꞌan uvi taꞌan xuꞌunꞌ kuati tichi yi.
Yakan va ora ndēꞌe Jesuu ña tīꞌan uvi taꞌan xuꞌunꞌ kuati tichi yi, tajan teꞌen nākaꞌan ndio ra chiꞌin ndra:
―Ndicha vaꞌa ña kàꞌin chiꞌin ndo, ti ma ña ndaꞌvi ikan kuaꞌaꞌ ga xuꞌunꞌ sōkóan kua tandiꞌi na.
Va ma ndian kuika ti vaji ndicha vaꞌa ña kuaꞌaꞌ xuꞌunꞌ tīꞌi na, va ña chàkosonia kùu yi. Yakan va kuaꞌaꞌ ga sōkóan ti chāꞌa ña tandiꞌi ma xuꞌunꞌ kùmian ―kàti Jesuu.
Tajan iin ndra jàkuaꞌa chiꞌin Jesuu kàꞌan ndra ña yaꞌa vii kàa ma veñuꞌu jàꞌa ma yuu kaꞌnu ña ndaa chaꞌa yi ta chiꞌin ma ña kūkutu yi chiꞌin ña sōkó na ndia, kàti ndra. Tajan teꞌen nākaꞌan ndio Jesuu chiꞌin ndra ora chīni ra ña kàꞌan ndra:
―Ndicha ña takan kàa yi vitin va ni keta iin kivi ña ndisaa ma ña ndèꞌe ndo ña ìyo vitin, nïꞌiin ga yuu tüva ni kindoo chata taꞌan yi, ti ni kekoyo ndiꞌi yi ―kàti Jesuu chiꞌin ndra.
Tajan teꞌen kīchaꞌa tuku ma ndra jàkuaꞌa chiꞌin ra chìkatuꞌun ndra nuu ra:
―Yoꞌo Matru, ¿ta nda ora ni kichaꞌa yi? ¿Ta nda seña kùu ma ña ni ndeꞌo ora chani kichaꞌa yi? ―kàti ndra.
Tajan teꞌen nākaꞌan Jesuu chiꞌin ndra:
―Na jaꞌa ndo kuenda nuu ndo koto jandaꞌviñaꞌa ma ñivi ndo. Vati ni kichi kuaꞌaꞌ ñivi ña ni kuàtiñu na ma sivi̱ chiꞌin tuꞌun iꞌya: “Yuꞌu kùu Cristu, ta vàchi katituꞌin nuu ndo ña chani kutaꞌan ora ña ni naa ñuñivi”, ni kati na. Va koto küꞌun ndo chata na ti ndian vata kùu na.
Ta na yüꞌvi ndo ora ña ni kaꞌan ñivi ña ìyo kuati ndanikuni ma nuu ñuꞌuꞌ ñuñivi, vati jiꞌna kuii yakan kùu ma ña ni kuu. Ti ma kivi ikan kùmaniga chaa ma tiempu ña ni naa yi.
Vati Jesuu teꞌen nākaꞌan ndiko tuku ra nuu ndra:
―Ni kanitaꞌan iin ñivi ìyo ñuu chiꞌin inga ñivi ìyo inga ñuu. Ta inga tuku ñuꞌuꞌ iin ñuu chiꞌin inga tuku yi.
Ta juuni ni kichi ña yaꞌa niꞌi ni taan nuñuꞌuꞌ ñuñivi ndia. Ta ni koo kuaꞌaꞌ tamaꞌ chiꞌin tundoꞌo ndanikuni. Ta itiꞌ andivi ni ndeꞌo kuaꞌaꞌ ña ni kuu chiꞌin kuaꞌaꞌ seña ña ni jayuꞌvi yo ndia.
’Ta antea ña ni kuu yakan takan, ni tiin na ndo ta tisokuati na ndo, ta ni kuꞌva na ndo nuu ndra kumitiñu, ikan na kundaka na ndo ña ndeꞌe ndo tundoꞌo tichi veñuꞌu, ta ni tiꞌi na ndo tichi vekaa, ta juuni ni kuꞌva na ndo nuu inga ndra chàꞌnda tiñu chaꞌaꞌ ña chìnuni ndo tuꞌin ndia.
Yakan va na näkanini jiꞌna ndo chaꞌaꞌ ma ña ni kaꞌan ndo chaꞌaꞌ maa ndo ma ora ikan,
vati yuꞌu ni kuꞌvai ma tuꞌun kaꞌan ndo chiꞌin na ma ora ikan, ti ni kaꞌan ndo iin tuꞌun ndaa ña na küuga kaꞌan ma ñivi xaani ndo chata ndo ma ora ikan.
Ta juuni ma tatá ndo chiꞌin maꞌá ndo ni xikoñaꞌa vi ndo nuu ma ndra kumitiñu. Ta indukuni ni jaꞌa ma ndra yani ndo, chiꞌin amigu ndo ndia. Ìyo iin nda ndyoꞌo ni kaꞌni na ndia.
Ikan jan ndisaa ñivi ni kuxaani na ndeꞌe na ndo chaꞌaꞌ ña chìnuni ndo tuꞌin.
Va vaji takan ni taꞌan ndo, va Ndioo tüvi ni kuꞌva ra ña kunaa nïꞌiin ma ixi xini ndo.
Ta ma ndian ni kundeeni nda kati yaꞌa ma kivi ikan, ni jakakú Ndioo na.
’Ta ora ni ndeꞌe ndo ña chīkonuu jandaru ma ñuu Jerusalén, ikan va ni kuꞌva ndio ndo kuenda ña chani kuyatin kivi ña ni naa yi.
Yakan va ndisaa ndyoꞌo ta ndian ìyo ñuꞌuꞌ Judea ma ora ikan, na kunu ndo kukakú ndo itiꞌ yuku. Ta ndian ìyo ñuu Jerusalén, na kee na tichi yi ma ora ikani, ta ndian jàtiñu tichi kuꞌu, na chïkokani na ma ñuu na ma ora ikan.
Vati ma kivi ikan kùu ma kivi ña ni jandeꞌe ma Rachaꞌnu Ndioo tundoꞌo kuenda ma ñuu Jerusalén. Ta takan ni jachinu ma tutu Ndioo ma ña kàꞌan yi.
¡Ndaꞌvi taꞌan ma ñivi ñaꞌa ña kivi ikan tu ñùꞌu seꞌe vi, ta ìyo ndiakuati ña chàxin ndika vi! Vati ma ñuu Jerusalén iꞌya ni ndeꞌe yi kuaꞌaꞌ tundoꞌo chiꞌin ndisaa ñivi ìyo tichi yi ndia, ti xaani Ndioo ndeꞌe ra na.
Ta ìyo ñivi ni kuvi ma ora kùu kuati jàꞌa ma ndra jandaru ta ìyo ndian ni tiin ma jandaru, ta kundaka ndra na kuꞌun ndra tandiꞌi nuu ñuꞌuꞌ ñuñivi iꞌya. Ta ma ndian yüvi judíu, ni janaa na ndian ìyo ñuu Jerusalén. Ta takan ni jaꞌa na, nda kati keta kivi ña ni kati Ndioo ña cha kūuni, tajan ni jaña ndio na ña jaꞌa na yi.
’Tajan ma itiꞌ andivi ni ndeꞌe na kuaꞌaꞌ nakuyi ña ni jayuꞌvi na, ti ni sama ma nikandii kua kàa yi chiꞌin yoo ta chele ndia. Ta ma ñivi ìyo ma tiempu ikan, yaꞌa ni jakanuu chinituni jàꞌa ña yaꞌa kàyu jàꞌa ma tañuꞌu ora chàsiki ra.
Yakan va ma ora ikan ndava ni kunaa ma ñivi jaꞌa ña yuꞌvi na ora ni ndeꞌe na ña takan ni kuu ma nuu ñuꞌuꞌ ñuñivi iꞌya. Vati nda ma nikandii chiꞌin yoo ta chiꞌin ma chele ni kanda yi ma tiempu ikan.
Ta ora cha yāꞌa ndio ña kūu ndisaa yakan, tajan ni ndeꞌe ndio ndo ma ra Seꞌe ñivi tāchi Ndioo, ña ni kichi ra tichi viko chiꞌin kuaꞌaꞌ ndatu ra chiꞌin ña tàcha ra.
Yakan va ora ni ndeꞌe ndo ña takan ni kuu, na ndoniꞌi ndo nuu ndo ta sii kuuni ndo, ti chani keta ora ni kakú ndo jàꞌa Ndioo ―kàti Jesuu.
Ta ora chīnu kāꞌan Jesuu takan, ta teꞌen kāti tuku ra iin kuꞌva nuu na:
―Na ndeꞌe ndo naja tàꞌan ma yutun higu chiꞌin inga tuku yutun.
Vati ora ndèꞌe ndo ña kèta ndaꞌaꞌ yutaꞌ run, ta cha chìto ndo ti chani kutaꞌan ma tiempu niꞌni.
Yakan va ora ndèꞌe ndo ma tundoꞌo ña kàtituꞌin nuu ndo, ta cha chìto ndo ti chani kuyatin ma ora ña ni kichi kaꞌnda ndiko Ndioo tiñu nuu ñuñivi iꞌya.
’Ndicha vaꞌa ña kàꞌin chiꞌin ndo ti antea ña kuvi ma ñivi ìyo tiempu iꞌya, jiꞌna ni ndeꞌe na tundoꞌo takua kàꞌin chiꞌin ndo iꞌya.
Ta ni keta iin kivi ña ni naa andivi chiꞌin ñuñivi ndia, va ma tuꞌun kàꞌin tüvi ni naa yi.
’Ta yakan va na jaꞌa ndo kuenda nuu ndo, ti koto küꞌva ndo anima ndo ña na ndondava yi jaꞌa ña kàan yo koꞌo yo kuaꞌaꞌ ndixi, a chànini yo chaꞌaꞌ ndatiñu ña nìꞌo ñuñivi iꞌya a nda kuati ni kuuni ña tiin yo. Takan ìyo yi ña jaꞌa ndo kuenda nuu ndo
koto iin ketani ma kivi ña ni kichaa ndiko ma Rachaꞌnu takua kùu iin trampa. Vati ni kichi ra kuenda tandiꞌi ñivi ìyo nuu ñuꞌuꞌ ñuñivi iꞌya. Ti ma kivi ikan ni kuu yi takua kùu iin trampa ña ora jànaꞌini na jàꞌa yi.
Ta yakan va na jakuenda vaꞌa ndo ndo ta na kaꞌan ndo chiꞌin Ndioo ndisaa kivi, ikan na kuu kakú ndo nuu tundoꞌo ña ni ndeꞌe ndo, ta kuu janaꞌa ndo ndo nuu ra Seꞌe ñivi tāchi Ndioo ora ni kichaa ndiko ra ―kàti Jesuu.
Yakan va Jesuu jànaꞌa ra ora ndichin ma tichi veñuꞌu, ta ora chanikuaa chàꞌan ra chàkusu ra iin yuku ña nàni Olivu.
Ta nani naꞌa chàꞌan ma ñivi cha tàsoꞌo na ña kàꞌan ra ma tichi veñuꞌu kaꞌnu ñuu Jerusalén.
Ora cha kuàtaꞌan viko ña chàchi na paan ña töve kìꞌvi yuchan iya tichi yi, ña kùu ma kivi viko pakua,
tajan nànduku ndio ma ndra sutu chàꞌnda tiñu chiꞌin ma ndra matru jàkuaꞌa tutu Ndioo naja kua jaꞌa ndra ta tiin ndra Jesuu ta kaꞌni ndra ra. Va nī küu yi ti ndasii ndra ndèꞌe ndra ma ñivi.
Takan kūu, tajan ma kuiꞌna chàꞌnda tiñu ñáꞌ nàni Satanaa, kīꞌvi ndioánꞌ anima Juda Iscariote. Ta rakan ti iin ra kùu iin ndi uchi uvi ndra jàkuaꞌa chiꞌin Jesuu kùu ra.
Tajan ora kāꞌan ra takan ta nduvaꞌa kuii chìsii ndra ta chāꞌa ndio ndra tuꞌun ña ni kuꞌva ndra xuꞌunꞌ nuu ra.
Tajan ma Juda kāti ndio ra chiꞌin ndra ti vaꞌa, ta ikan jan kīchaꞌa ndio ra nànduku ra naja kua jaꞌa ra ta kuꞌva ra Jesuu nuu ndra ora tüvi ndeꞌe ñivi.
Ta ora cha kēta kivi viko ña chàchi na paan ña tüvi kìꞌvi yuchan iya tichi. Ma kivi ikan, chàꞌni na iin mvechala kuenda ma viko pakua ti sòkó na ri nuu Ndioo, ikan na jakaꞌnuni ra kuati na.
Tajan Jesuu teꞌen nākaꞌan ndio ra chiꞌin Petuꞌ ta Xuva:
―Kuaꞌan ndo kuàjandovaꞌa ndo ña kuxinio kivi viko pakua ―kàti ra chiꞌin ndra.
Tajan teꞌen chīkatuꞌun ndio ndra nuu ra:
―¿Ndanu kùuniun ña kujaꞌa ndi ma ña kacho? ―kàti ndra.
Tajan teꞌen nākaꞌan Jesuu:
―Ora kiꞌvi ndo ma tichi ñuu ikan, ta ikan nataꞌan ndo iin ra ndiso iin kii takuii. Ta tandikun ndo kuꞌun ndo chata ra, nda kati chaa ra veꞌe nuu ni kiꞌvi ra.
Ta ikan na kaꞌan ndo chiꞌin ma ra chitoꞌo veꞌe ña ma matru ndi chìkatuꞌun ra ña ndanu ndaa ma veꞌe nuu ni kuxini ra chiꞌin ma ndra jàkuaꞌa chiꞌin ra, kàti ndo.
Tajan juuni maa ra ni janaꞌa ra nuu ndo iin veꞌe ìyo nda siki inga veꞌe ña cha ìyo vaꞌa yi, ikan na kuꞌun ndo kujaꞌa ndo ma ña kuxinio ―kàti Jesuu chiꞌin ndra.
Takan kūu tajan kēe ndio ndra kuàꞌan ndra ta nīꞌi ndra ndisaa yi takua kātituꞌun Jesuu nuu ndra, ta ikan jāꞌa ndio ndra ma ña ni kuxini ndra ma kivi viko Pakua.
Ta ora cha kēta ma ora ña ni kachi ndra, tajan chūnandi ndio Jesuu chiꞌin ndra kùu tatun ra mesa,
tajan teꞌen nākaꞌan ra chiꞌin ndra:
―¡Yaꞌa ga kùuni̱ jakaꞌnui viko iꞌya chiꞌin ndo antea ña chàa ora ni ndeꞌi tundoꞌo ta kuvi̱!
Vati yuꞌu kàti̱ chiꞌin ndo ti töva ni jakaꞌnui viko iꞌya chiꞌin ndo, nda kati chaa jiꞌnai nuu chàꞌnda Ndioo tiñu ―kàti ra.
Ta ora chinu kāꞌan ndio ra takan, tajan kīꞌin ndio ra iin kopa ma vinu, ta nākaꞌan ra Ndioo chaꞌaꞌ raꞌ, ta teꞌen nākaꞌan ra:
―Na kiꞌin ndo ma kopa iꞌya ta ndisaa ndo nakoꞌo raꞌ,
vati yuꞌu kàꞌin chiꞌin ndo ña tüva ni koꞌi ma vinu iꞌya chiꞌin ndo inga chaꞌaꞌ, nda kati chaa ndikoi koꞌi chiꞌin ndo nuu chàꞌnda Ndioo tiñu ―kàti ra.
Ta ora cha yāꞌa ña jāꞌa ra takan, tajan kīꞌin tuku ra iin paan, ta nākaꞌan tuku ra Ndioo chaꞌaꞌ yi, ta chāꞌnda kuati ra yi ta chāꞌa ra yi nuu taꞌiiꞌiin ndra, ta teꞌen nākaꞌan ra chiꞌin ma ndra jàkuaꞌa chiꞌin ra:
―Na kachi ndo paan iꞌya ti ñaꞌa kùu ma kuñui ña ni kuꞌvai kùu yi chaꞌaꞌ ma kuati ndo. Takan ìyo yi ña jaꞌa ndo koto naani ndo yuꞌu ―kàti ra chiꞌin ndra.
Ta ora chinu chāchi ndra, tajan indukuni jāꞌa ra chiꞌin ma kopa vinu ndia. Ta teꞌen nākaꞌan ra chiꞌin ndra:
―Na koꞌo ndo ma vinu iꞌya ti nii̱ kùu raꞌ, vati cha ndòvaꞌa iin tuꞌun chaa nuu Ndioo jāꞌa raꞌ ti chani kati̱ nii̱ chaꞌaꞌ kuati ndo ta ni kuvi̱ ndia.
Va ma ra ni xikoñaꞌa yuꞌu nàndi ra chiꞌi̱n ma mesa iꞌya ndia,
vati taku ma ra Seꞌe ñivi tāchi Ndioo vàchi ra vàchi ndeꞌe ra tundoꞌo takua kāꞌan Ndioo chiꞌin ra. ¡Va ndaꞌvi taꞌan ma ra ni xikoñaꞌa yuꞌu, vati ni ndeꞌe ra tundoꞌo! ―kàti Jesuu.
Ta ikan jan chìkatuꞌun taꞌan ndra ña nda ra kùu ma ra ni xikoñaꞌa Jesuu.
Iin ora kīchaꞌa ma ndra jàkuaꞌa chiꞌin ra kànitaꞌan yuꞌu ndra ña nda ra kùu ra ni kuu ma ra kaꞌnuga.
Takan kūu ta ora chīni Jesuu ma ña kàꞌan ndra, tajan teꞌen nākaꞌan ndio ra chiꞌin ndra:
―Cha chìto ndo ti ìyo ndra kùu rey chàꞌnda tiñu nuu ñivi yüvi judíu. Ta vaji yaꞌa jàndeꞌe ndra tundoꞌo ma ñivi ora chàꞌnda ndra ma tiñu, va chàtaꞌani ndra ora kàꞌan ma ñivi ti mamaa tiñu vaꞌa kùu ña jaꞌa ndra.
Tava kùu iin ra nàndi chàchi nuu mesa ta ìyo iin ra kùu musu ra, cha chìto vaꞌa ndo ti ma ra nàndi chàchi nuu mesa kùu ma ra kuxini. Va taku yuꞌu vaji ra kuxini kùi, va juuni ra kùu musu ndo kùi ndia.
’Va taku ndyoꞌo ti endee ìyo ndo chiꞌi̱n vaji ndèꞌi tundoꞌo va töve nī jaña ndo yuꞌu.
Ta chaꞌaꞌ yakan kùu yi ña yuꞌu ni kuꞌvai ña na kaꞌnda ndo tiñu takua chāꞌa ma tatái ña na kaꞌndai tiñu ndia.
Ti ndyoꞌo ni kachi ndo ta koꞌo ndo chiꞌi̱n nuu mesa nuu ni kaꞌndai tiñu, ta juuni ni ndaa ndo tayu, ta ikan jàkutuni ndo kuati ma uchi uvi grupu ma ndian judíu.
Tajan teꞌen kīchaꞌa nākaꞌan ma Rachaꞌnu chiꞌin Petuꞌ:
―Yoꞌo Petuꞌ na tasoꞌo vaꞌun ña ni kaꞌin chiꞌun. Ma Satanaa ma kuiꞌna kuxini, cha jāchikánꞌ ndo nuu ma Rachaꞌnu Ndioo, ti kùuniánꞌ kiꞌánꞌ kuꞌva ndo ndeꞌo tu ndicha ña jàchiꞌun ma ña kàꞌan ma Rachaꞌnu Ndioo,
va yuꞌu chīkain ñamani nuu Ndioo chaꞌun, ikan na tüvi jañaun ña chīnuniun jaꞌa ma kuiꞌna. Tajan ora cha chīkoniꞌi ndikoun ña cha jàꞌun kuati, na tindeun inga tuku na takua kùu yaniun chiꞌin ñataꞌun, na kundee na chinuni vaꞌa na ña kàꞌin ndia ―kàti ra.
Tajan teꞌen nākaꞌan ndio ma Petuꞌ chiꞌin Jesuu:
―Yoꞌo Rachaꞌnu, yuꞌu ìyo vaꞌi ña kuꞌin chiꞌun tichi vekaa a nda kuvi̱ chiꞌun ndia ―kàti ra.
Tajan teꞌen nākaꞌan ndio Jesuu chiꞌin ra:
―Yoꞌo Petuꞌ, yuꞌu kàꞌin chiꞌun tu juuni ma chanikuaa vitin antea ña ndaꞌyu ma loꞌo uni chaꞌaꞌ ni kaꞌun ña tüvi nakotoun yuꞌu ―kàti Jesuu chiꞌin ra.
Takan kūu tajan teꞌen chīkatuꞌun tuku Jesuu nuu ma ndra jàkuaꞌa chiꞌin ra:
―¿A chàkuꞌuni ndo ora tāchi̱ ndo ña sòkaa ndàꞌa ndo ña ni yunu ni xuꞌunꞌ ta ni ndichan tüvi chaꞌa ndo? ¿A kūmani iin nakuyi nuu ndo ma ora ikan? ―kàti Jesuu chiꞌin ndra.
Tajan teꞌen nākaꞌan ndra:
―Töve ―kàti ndra.
Tajan teꞌen nākaꞌan tuku Jesuu chiꞌin ndra:
―Vitin va nda ndyoꞌo ìyo yunu ndo, na kundaꞌa ndo yi, ta nda ndyoꞌo ìyo xuꞌunꞌ ndo na kundaꞌa ndo yi, ta nda ndyoꞌo tüvi ìyo machiti ndo na xiko ndo ma jaꞌma isukun ndo ta jata ndo iin yi.
Yakan va yuꞌu kàꞌin chiꞌin ndo ti takan ìyo yi ña taꞌin. Vati ma tutu Ndioo kàꞌan yi ña ni ndeꞌe ma ñivi yuꞌu takua ndèꞌe na ma ndian jàꞌa kuatini. Yakan va ndisaa ma ña kàꞌan ma tutu Ndioo chaꞌi, takan ni kuu yi ―kàti Jesuu.
Tajan teꞌen nākaꞌan ndio ma ndra jàkuaꞌa chiꞌin ra:
―Yoꞌo Rachaꞌnu, iꞌya ìyo uvi taꞌan machiti ―kàti ndra chiꞌin ra.
Tajan teꞌen nākaꞌan ra:
―Cha küuni̱ ña kaꞌan ga ndo ―kàti Jesuu chiꞌin ndra.
Tajan kēe ndio Jesuu ma ñuu ta kuàꞌan ra kuàkaꞌan ra chiꞌin Ndioo ma yuku nàni Olivu, takua takani jàꞌa ra. Ta ndītaꞌan ma ndra jàkuaꞌa chiꞌin ra kuàꞌan ndra chata ra ndia.
Ta ora chāa ndio Jesuu ma ikan tajan teꞌen nākaꞌan ra chiꞌin ma ndra jàkuaꞌa chiꞌin ra:
―Na kaꞌan ndo chiꞌin Ndioo ikan tüvi kuꞌva ndo anima ndo ña jàꞌa yi kuati ―kàti Jesuu chiꞌin ndra.
Tajan jāchika ndio ra ma nuu kaꞌìin ndra ta chūnandi chiti ra, ta teꞌen nākaꞌan ra chiꞌin Ndioo:
―Yoꞌo Tatá, kùuni̱ ña na jakaku̱n yuꞌu nuu ma tundoꞌo ña ni ndeꞌi. Va tüvi kùuni̱ ña jaꞌun ma ña kùuni̱, vati na kuu yi tava kùuni maun ―kàti Jesuu.
Ta ora kāꞌan Jesuu takan, tajan ma ora ikani kīchi iin tati vaꞌa jàꞌa tiñu nuu Ndioo itiꞌ andivi ña chāꞌa yi ñandee ra.
Tajan tañu ma ña tana kuꞌvi ra jàꞌa ña yaꞌa uꞌvi anima ra, tajan tiá niꞌi kīchaꞌa tuku ra kàꞌan ra chiꞌin Ndioo ña ndava chàti ma takuii tiin ra nuñuꞌuꞌ takua chàti ma nio ora yaꞌa kuaꞌaꞌ raꞌ chìta raꞌ.
Tajan teꞌen nākaꞌan ndio ra chiꞌin ndra:
―¿Ta naja yaꞌa kìxi ndo kàndoyo ndo? ¡Na ndakoo ndo ta kaꞌan ndo chiꞌin Ndioo, koto kuꞌva ndo anima ndo ña jaꞌa yi kuati! ―Takan kàti Jesuu chiꞌin ma ndra jàkuaꞌa chiꞌin ra.
Ta juuni kàꞌanga Jesuu ndaa ra ora ndēꞌe ra ña chākoyo kuaꞌaꞌ ñivi nuu ndaa ra. Ta Juda, iin ra indii tañu ndi uchi uvi ndra jàkuaꞌa chiꞌin ra kùu ma ra yosonuu nuu ma ndra jandaru chiꞌin ma ñivi. Tajan, rakan chājayatin ra ra nuu ndaa Jesuu ta chūnumi ndaa ra ra, ta tūtu ra sitin ra.
Tajan teꞌen nākaꞌan ndio Jesuu chiꞌin ra:
―Yoꞌo Juda, ¿a chiꞌin ña tùtu̱n siti̱n, chiꞌin yakan xìkoñaꞌun ma Seꞌe ñivi tāchi Ndioo? ―kàti Jesuu chiꞌin ra.
Tajan ora chīni ma ndra kaꞌìin chiꞌin ra ma ña kāꞌan ra, tajan teꞌen kīchaꞌa ndra chìkatuꞌun ndra nuu ra:
―Yoꞌo Rachaꞌnu, ¿a kanitaꞌan ndi chiꞌin ndra chiꞌin machiti? ―kàti ndra.
Tajan iin ma ra jàkuaꞌa chiꞌin Jesuu tāvaniꞌi ra machiti ra ta chāꞌnda ra iin soꞌo chiyo kuaꞌa ma ra kùu musu ma sutu chàꞌnda tiñu.
Ta ora ndēꞌe Jesuu ña takan jāꞌa ra ta teꞌen nākaꞌan ra:
―¡Na jaña ndo ña kànitaꞌan ndo! ―kàti ra.
Tajan jānani ndio Jesuu ma ndaꞌaꞌ ra soꞌo ma ra kùu musu ma sutu ta jāndaꞌa ra yi.
Ta ikan jan teꞌen nākaꞌan ndio Jesuu chiꞌin ma ndra sutu chàꞌnda tiñu ta chiꞌin ma ndra jandaru jàkuenda veñuꞌu kaꞌnu ta chiꞌin inga tuku ndrachaꞌnu ña vàchi tiin Jesuu:
―¿A rasuꞌu kùi ña vàchi tiin ndo yuꞌu chiꞌin machiti ta chiꞌin yutun?, kùuni ndo.
Ti tu ndicha ña rasuꞌu kùi, ta, ¿naja tüvi nī tiin ndo yuꞌu ma tichi veñuꞌu kaꞌnu ora jānaꞌi nuu ndo nani kivi ma ikan? Ndicha kuii ña takan jàꞌa ndo ma ora naa, ti vitin kùu ma ora ña chāꞌa Rachaꞌnu Ndioo ña kuu ndoꞌiin anima ndo chiꞌin ma kuiꞌna ña jàꞌa ndo takua kùuni maa ndo ―kàti Jesuu.
Tajan tīin ndio ndra Jesuu ta ndāka ndra ra kuàꞌan ra chiꞌin ndra nuu ìyo veꞌe ma sutu chàꞌnda tiñu. Ta ikan jan, tāndikun ndio Petuꞌ kuàꞌan ra chata ra chikani chikani.
Ta ma nukeꞌe nuu ìyo veꞌe ma sutu chàꞌnda tiñu ikan, jātaꞌan ma ndra jandaru ñuꞌú jàvandaa ma nukeꞌe chūnandi ndra tùmi ndra yi. Tajan ora ndēꞌe ma Petuꞌ ña tùmi ndra ma ñuꞌú, ta ndītaꞌan ra chāa ra chūnandi ra tañu ndra tùmi ra yi ndia.
Ta nunuuni chāa iin ña kùu musu ma sutu chaꞌnu, tajan ora ndēꞌan ma Petuꞌ ña nàndi ra tùmi ra ma ñuꞌú, tajan chūndaa ña ndèꞌe ndicha ña ra, ta teꞌen nākaꞌan ña chiꞌin ndian kaꞌìin ikan:
―Juuni raꞌya kùu iin ra chàkunuu chiꞌin Jesuu ndia ―kàtian.
Va Petuꞌ teꞌen nākaꞌan ra:
―Kaꞌnu kooniun yoꞌo maꞌá, va ma ra kàꞌun chiña na tüvi nàkotoi ra ―kàti ra chiꞌan.
Ta nunuuni ndēꞌe iin raꞌii ra, ta rakan teꞌen nākaꞌan ra chiꞌin ra:
―Yoꞌo kùu iin ra jàkuaꞌa chiꞌin Jesuu ―kàti ra.
Tajan Petuꞌ teꞌen nākaꞌan ra chiꞌin ra:
―¡Yüvi yuꞌu kùi! ―kàti ra.
Takan kūu ta nunuuni ora cha yāꞌa iin ora tajan chāa inga tuku ra, ta rakan teꞌen nākaꞌan ra chiꞌin ndian kaꞌìin ikan:
―Ndicha kuii ña raꞌya kùu iin ra chàkunuu chiꞌin Jesuu vati juuni ra ñuꞌuꞌ Galilea kùu ra ―kàti ra.
Tajan teꞌen nākaꞌan ma Petuꞌ chiꞌin ra:
―Yoꞌo tatá, na tüvi nàkotoi nda ra kùu ma ra kàꞌun ―kàti ra.
Tajan juuni kàꞌanga Petuꞌ nàndi ra ora nāndaꞌyu iin loꞌo.
Tajan kēe ndio Petuꞌ ma ikan, ta nduvaꞌa kīchaꞌa ra chàku ra ti yaꞌa ndaꞌvi kùuni ra.
Takan kūu ta ma ndra jàkuenda Jesuu chàtuꞌun ndra ra ta kàni ndra ra.
Ta chàsi ndio ndra tinuu ra chiꞌin jaꞌma ta kāni ndra ra, ta teꞌen chìkatuꞌun ndra nuu ra:
―¡Kaꞌan, ndeꞌo yo kàni ñu̱n! ―kàti ndra.
Ta juuni kànduvaꞌa ndra ra chiꞌin inga tuku tuꞌun kini ndia.
Ta ora kūndichin inga kivi tajan kūtiꞌvi ndio ma ndrachaꞌnu ña chàꞌnda tiñu nuu ñivi judíu chiꞌin ndra sutu chaꞌnu ña chàꞌnda tiñu nuu sutu ta chiꞌin inga ndra jàkuaꞌa tutu Ndioo. Tajan tīin ndio ndra Jesuu, ta ndāka ndra ra kuàꞌan ra chiꞌin ndra nuu ndra kumitiñu. Ta ora chāa ndio ndra ma ikan chiꞌin ra tajan teꞌen kīchaꞌa ndra chìkatuꞌun ndra nuu ra:
―¿A ndicha ña yoꞌo kùu ma ra Cristu? ―kàti ndra.
Tajan teꞌen nākaꞌan ndio ra chiꞌin ndra:
―Tu kati̱ nuu ndo ña ndicha ña takan kùu yi ta na töve ni chinuni ndo ma ña kàꞌin.
Ta tu ndakatuꞌin iin tuꞌun nuu ndo, chìtoi ña na töve ni nakaꞌan ndiko ndo yi nui, ta ni tüvi ni jaña ndo yuꞌu ndia,
va nda vitin ta nda itiꞌ nuu, ni kunandi ma ra Seꞌe ñivi chiyo kuaꞌa Rachaꞌnu Ndioo, ra ìyo kuaꞌaꞌ ndatu ―kàti Jesuu chiꞌin ndra.
Tajan teꞌen kīchaꞌa ndisaa ndio ndra chìkatuꞌun ndra nuu ra:
―¿A ndicha vaꞌa ña yoꞌo kùu ma ra seꞌe Ndioo? ―kàti ndra.
Tajan teꞌen nākaꞌan Jesuu chiꞌin ndra:
―Ndicha kùu yi ña ma kua kàꞌan ndo chiña takan kùi ―kàti Jesuu.
Ta ikan jan teꞌen nākaꞌan ndra chiꞌin ma ndra meru ndra:
―¿Nda kuenda ña chìniñuꞌu yo tiá ma ndian kùtaꞌan chiꞌo tuva ndisaa yo cha chīni yo ña kāꞌan ra chata Rachaꞌnu Ndioo? ―kàti ndra.
Tajan ndēta ndio ndisaa ndra ta chāꞌan ndra chiꞌin Jesuu nuu chàꞌnda Pilatu tiñu.
Ta ora chāa ndio ndra ma nuu chàꞌnda ra tiñu, tajan teꞌen kīchaꞌa ndra tìsokuati ndra Jesuu nuu ra:
―Nātaꞌan ndi raꞌya ña jàndaꞌviñaꞌa ra ñivi ma ñuu ndi. Ta kàti ra ti na tüvi ìyo yi ña tiaꞌvi ndi ma xuꞌunꞌ nuu ma ra kuvienu ma ñuu kaꞌnu Roma. Ta juuni kàti ra ña Cristu, ra chàꞌnda tiñu nuu ndi kùu ra. Takan kàti ra ―kàti ndra.
Tajan teꞌen chīkatuꞌun ndio ma Pilatu nuu ra:
―¿A ndicha ña yoꞌo kùu ma ra chàꞌnda tiñu nuu ñivi judíu? ―kàti ra.
Tajan teꞌen nākaꞌan Jesuu:
―Maun kàꞌan ña takan kùu yi ―kàti Jesuu.
Ta ikan jan teꞌen nākaꞌan ndio ma Pilatu chiꞌin ma ndra sutu chaꞌnu ña chàꞌnda tiñu nuu sutu ta nuu ma ñivi ndia:
―Tükuii nàtaꞌin nïꞌiin kuati ña jāꞌa ra, ta küu niꞌi̱ kua tisokuati̱ ra ―kàti Pilatu chiꞌin ndra.
Ta ikan jan teꞌen kīchaꞌa na kànachaa na tiá niꞌi:
―Ninii kaꞌnu ñuꞌuꞌ Judea jàkanuu ra xini ñivi chiꞌin ma tuꞌun kàꞌan ra. Kīchaꞌa ra jàꞌa ra yi chiꞌin ñivi ìyo ñuꞌuꞌ Galilea, ta vitin juuni takan vàchi jakanuu ra xini ñivi ìyo ñuꞌuꞌ Judea iꞌya ndia. ―Takan kàti na chiꞌin Pilatu.
Ta ora chīni ndio Pilatu ña kāꞌan na ma tuꞌun Galilea, ta ikan jan chīkatuꞌun ndio ra nuu ma ñivi tuva ra ñuꞌuꞌ Galilea kùu Jesuu.
Takan kūu ta ora ndēꞌe ndio Herode ma Jesuu ta nduvaꞌa kuii chìsii ra, ti cha ìyo kuaꞌaꞌ tiempu ña kùuni ra ndeꞌe ra ra ña na jaꞌa ra iin ndatu nuu ra, vati iin ra ña yaꞌa vaꞌa kàꞌan ma ñivi chata, kùu ra.
Tajan kīchaꞌa ndio Herode chìkatuꞌun ra kuaꞌaꞌ tuꞌun nuu ra, va tükuii nani kāꞌan ra.
Ta ma ndra sutu chàꞌnda tiñu nuu sutu chiꞌin ma ndra matru jàkuaꞌa tutu Ndioo viꞌa niꞌi kīchaꞌa ndra tìsokuati ndra ra.
Ta ikan jan, Herode chiꞌin ndra jandaru ra kīchaꞌa ndra chàkundaa ndra Jesuu. Ta jākuꞌun ndio ndra iin jaꞌma vii ña kàa takua kàa jaꞌma ra kùu rey ma Jesuu kuenda ña na kuàtuꞌuni ndra ra. Ta ora chīnu jāꞌa ndra takan, tajan tāchi ndiko ma Herode ra nuu Pilatu.
Ta ma Pilatu chiꞌin Herode, ña na küu ndeꞌe ndra taꞌan ndra ma tiempu ikan, juuni ma kivi ikan jaamigu ndra.
Ta ikan jan jātiꞌvi taꞌan ndio ma Pilatu ma ndra sutu chaꞌnu ña chàꞌnda tiñu nuu sutu chiꞌin ndra kumitiñu ta chiꞌin tandiꞌi ñivi ñuu,
ta teꞌen nākaꞌan ra chiꞌin na:
―Maa ndo kīchi ndaka ndo raꞌya nui, ta kàti ndo ti jàkanuu ra xini ma ñivi ñuu. Ta ndèꞌe chiꞌin tinuu ndo ña chìkatuꞌun xain nuu ra, va tükuii nī nataꞌin nïꞌiin kuati ña kùu tisokuati̱ ra ma takua kàꞌan ndo nui nda cheꞌe.
Ta ni Herode töve nī nataꞌan ra nïꞌiin kuati chata ra ndia, ti tu ndicha ña ìyo kuati ra na tüva ìyo yi ña tachi ndiko ra ra nui. Yakan va cha chìto ndo ti töve ìyo nïꞌiin kuati ra ña kùu kaꞌnio ra chaꞌaꞌ yi.
Yakan va tundoꞌoni ni jandeꞌi ra. Jaña ndikoi ra na kuꞌun ra ―kàti Pilatu chiꞌin na.
Vati taꞌiiꞌiin kuiya ora ìyo ma viko ikan, ìyo yi ña jachiꞌin ma Pilatu ña kàꞌan ma ñivi, ta tàva ra iin ra indii vekaa takua takani ìyo ma costumbre.
Ta ikan jan teꞌen kīchaꞌa tuku na kànachaa na:
―¡Na kaꞌniun Jesuu nuu kruu, ta na jañaun Barrabás! ―kàti na.
Takan kūu ta ma Barrabás ti chaꞌaꞌ ña jàkanuu ra xini ñivi ta chaꞌaꞌ ña chàꞌni ra kùu yi ña indii ra ma tichi vekaa.
Va tava Pilatu kùuni ra jaña ra Jesuu, yakan va nākaꞌan ndiko ra chiꞌin na ña vaꞌa ga ña na jaña ra Jesuu, kàti ra.
Va ma ñivi teꞌen kīchaꞌa na kànachaa niꞌi ga na:
―¡Na kuvi ra nuu kruu! ¡Na kuvi ra nuu kruu! ―kàti na.
Ta ikan jan chaꞌaꞌ uni teꞌen nākaꞌan tuku Pilatu chiꞌin na:
―¿Ta nda chaꞌaꞌ kùu yi ña tìsokuati ndo ra tuva takan? Vati yuꞌu tükuii nī nataꞌin nïꞌiin kuati ra ña ìyo yi ña kuvi ra chaꞌaꞌ, yakan va tundoꞌoni ni jandeꞌi ra ta jañai ra ―kàti Pilatu chiꞌin na.
Va ora chīni na ña kāꞌan ra teꞌen, ta viꞌa niꞌi kīchaꞌa na kànachaa na, ta kàꞌan na ña na kuvi ra nuu kruu. Ta takan endee kàꞌan na nuu ra nda kati kundee na ña jàꞌa ra ma ña kùuni na.
Ta ikan jāꞌa ndio Pilatu ma ña chìkan na nuu ra,
tajan tāvaniꞌi ndio ra Barrabás, ra indii tichi vekaa jàꞌa ña jàkanuu ra xini ñivi ta ra chàꞌni kùu ra. Ta tīꞌi ra Jesuu ndaꞌaꞌ ma ndra jandaru ma takua kùuni na.
Takan kūu ta ora cha kuàtakaa ndra ra nuu kruu, tajan ma tichi itiꞌ kuàꞌan ndra chiꞌin Jesuu, ikan ndēꞌe ma ndra jandaru iin ra ñuu Cirene ra nàni Simón ña cha vàchi ra ña chāꞌan ra kuꞌu. Tajan tīin ndra ra ta jāꞌa ndra ña na kuiso ra kruu ña ndiso Jesuu. Ta tāndikun ra kuàꞌan ra chata ra.
Ta nduvaꞌa kuii kuaꞌaꞌ na kàchaꞌan chata Jesuu. Ta ikan kàchaꞌan ñivi ñaꞌa ña kàchaku chaꞌaꞌ ra, ti yaꞌa uꞌvi anima vi jàꞌa ña yaꞌa ndaꞌvi kùuni vi ña ndèꞌe ra tundoꞌo.
Va ora ndēꞌe ndio ma Jesuu vi, ta teꞌen nākaꞌan ra chiꞌin vi:
―Ndyoꞌo ñivi ñaꞌa ñuu Jerusalén, na kuäku ndo chaꞌi. Na kuaku ndo chaꞌaꞌ juuni maa ndo ta chaꞌaꞌ seꞌe ndo,
vati ni chaa iin kivi ña ni ndeꞌe ndo tundoꞌo, ta ikan jan teꞌen ni kaꞌan ndio ndo chiꞌin ma ñivi: “Na sii kuuni ma ñivi ñaꞌa ña tüvi nī chiyo nïꞌiin seꞌe ta ña tüvi nī jakaxin seꞌe ndia, vati vitin cha kīchaꞌa yo ndèꞌo tundoꞌo, ta tiaga ndetiñu kuenda yo tuva ìyo ma seꞌo”, ni kati ndo chiꞌin na.
Tajan ma kivi ikan ni kati ndio ma ñivi ña vaꞌa ga ña na kekoyo ma yuku, ta ikan na kuvi na ta tüva ndeꞌe na tundoꞌo, kùuni na.
Takan kàti̱ chiꞌin ndo ti yuꞌu kùu takua iin yutun iꞌii ta ndèꞌi tundoꞌo vitin, va ndyoꞌo kùu ndo takua kùu iin yutun ití viꞌa ga ni ndeꞌe ndo tundoꞌo itiꞌ nuu. ―Takan kàti Jesuu chiꞌin na.
Tajan ora chāa ndio ndra ma yuku ña nàni nuu ndòyo iki xini ndian chīꞌí, tajan tākaa ndio ndra Jesuu nuu kruu chiꞌin ma uvi taꞌan ma ndra suꞌu: iin ra chūtaka chiyo kuaꞌa ra, ta inga ra chiyo satin ra.
Ta ikan jan teꞌen nākaꞌan ndio ma Jesuu chiꞌin ma Rachaꞌnu Ndioo ora cha tàkaa ra nuu kruu:
―Yoꞌo Tatá, na jakaꞌnuniun ma kuati jàꞌa na, vati töve chìto na ña jàꞌa na ―kàti Jesuu.
Tajan kīchaꞌa ndio ma ndra jandaru chàsiki ndra yuu kuati, ndeꞌo nda ndra kùu ndra jàkanaa ma jaꞌma Jesuu.
Tajan ndisaa ma ñivi kaꞌìin ikan ndēꞌe na ña tāꞌan Jesuu, ta juuni ma tañu na kaꞌìin ma ndrachaꞌnu chàꞌnda tiñu nuu ñivi judíu. Ta ndrakan teꞌen kīchaꞌa ndra chàtuꞌun ndra Jesuu:
―Tu kūu jakakú ra inga ñivi, vitin na jakakú ra juuni maa ra tu ndicha ña Cristu ra kāchin Ndioo kùu ra ―kàti ndra.
Takan kūu ta nda ma ndra jandaru chàkú ndaa ndra Jesuu, ta chājayatin ndra ndra ma nuu tàkaa ra, ta chàꞌa ndra vinu iya chìꞌi ra,
ta ndrakan teꞌen nākaꞌan ndra chiꞌin ra:
―¡Tu ndicha ña yoꞌo kùu ma rey ña chàꞌnda tiñu nuu ñivi judíu, na jakakú maun ñu̱n tuva takan! ―kàti ndra chiꞌin Jesuu.
Ta juuni tātuu ndra iin vitu itiꞌ xini kruu ña teꞌen kàꞌan yi chiꞌin ma tuꞌun griegu, chiꞌin tuꞌun latinu, ta chiꞌin tuꞌun hebreu: “Raꞌya kùu ma rey ña chàꞌnda tiñu nuu ñivi judíu”, kàti yi.
Tajan iin ma ra sùꞌu ta chàꞌni ña tàkaa xiin Jesuu, teꞌen kīchaꞌa ra kàꞌan ra chiꞌin Jesuu ña chàtuꞌun ra ra:
―¡Tu ndicha ña yoꞌo kùu ma Cristu, na jakakú maun ñu̱n ta na jakaku̱n ndyuꞌu ndia! ―kàti ra chiꞌin Jesuu.
Va ma ra tàkaa inga chiyo Jesuu, teꞌen nākaꞌan ra chiꞌin ma meru ra:
―Yoꞌo xaa, ¿ta naja töve tìñuꞌu̱n Ndioo ta juuni ndèꞌun tundoꞌo takua ndèꞌe ra yi ndia?
Vati taku maa yo ndèꞌo tundoꞌo ti ndicha ña jāꞌa yo kuati. Yakan va vitin takan ìyo yi na tiaꞌvio chaꞌaꞌ yi. Vati ndicha ña jāꞌa yo yi, va taku raꞌya, tükuii nani jàꞌa ra ta ndèꞌe ra tundoꞌo ―kàti ra.
Tajan teꞌen nākaꞌan tuku ra chiꞌin Jesuu:
―Yoꞌo Rachaꞌnu Jesuu, na kukuꞌuniun yuꞌu ora ni chaun nuu ni kaꞌndaun tiñu ―kàti ra.
Tajan teꞌen nākaꞌan ndio Jesuu chiꞌin ra:
―Ndicha vaꞌi ña kaꞌin chiꞌun, vati juuni ma kivi iꞌya ni koun chiꞌi̱n itiꞌ andivi ―kàti Jesuu chiꞌin ra.
Takan kūu ta ora kēta ma kachuvi ndaa, ta iin kuaani ma nuu ñuꞌuꞌ ñuñivi nda kaa uni chaniꞌini.
Tajan ndāꞌva nuu ma nikandii ta ma jaꞌma ña tàkaa ma tichi veñuꞌu kaꞌnu, endee ndāta java ndaa yi ma ora ikan.
Ta ikan jan nāndaꞌyu niꞌi Jesuu ta teꞌen nākaꞌan ra:
―Yoꞌo Tatá, na jàkuendaun animai, vati vitin tìꞌi̱ yi ndaꞌun ―kàti ra.
Ta ora chīnu ña kāꞌan ra takan, ta chīꞌí ra.
Ta ora ndēꞌe iin ra capitán, ra chàꞌnda tiñu nuu jandaru naja kua chīꞌí Jesuu, tajan kīchaꞌa ra jàkaꞌnu ra Ndioo chiꞌin tuꞌun iꞌya:
―Ndicha kuii ti raꞌya tüvi ìyo kuati ra ―kàti ra.
Ta ndisaa ñivi kaꞌìin ma ikan ora ndēꞌe na ña takan kūu, tajan chītakuati ndio na kuàꞌan na veꞌe na. Ta kàni na pechu na ti yaꞌa uꞌvi anima na ña ndèꞌe na naja kua chīꞌí Jesuu.
Takan kūu ta tandiꞌi ndra nàkoto Jesuu ta chiꞌin ñivi ñaꞌa ña chākunuu chata ra nda itiꞌ Galilea, kīndoo na ndeꞌe chikani na naja kua tāꞌan Jesuu ora chīꞌí ra.
50-51 Ma tiempu ikan ìyo iin ra vaꞌa ña nàni Kusé, ta rakan ti ra kīchi ñuu Arimatea ña ìyo kuenda ñuꞌuꞌ Judea kùu ra. Va juuni ndiso ra tiñu chiꞌin ma ndian judíu. Va tüvi nī chataꞌani ra ma ña jāꞌa ma ndra tiñu chiꞌin Jesuu, vati juuni ndàtu ra kuꞌun ra nuu chàꞌnda Ndioo tiñu ndia.
Takan kūu ta ora cha jānuu ndio ra ñundaꞌyu Jesuu ma nuu kruu, tajan kāva ndio ra iin jaꞌma savana ña yaꞌa vaꞌa ta vii ma ñundaꞌyu Jesuu, ta kūchi ra yi iin tichi yavi yuu nuu takäꞌan kuchi na nïꞌiin ñivi.
Ikan kūchi ndio na Jesuu vati ma kivi ikan kùu ma kivi jandovaꞌa ma ñivi judíu ma ña kachi na kuenda inga kivi, ma kivi nindeo.
Takan kūu ta ndisaa ma ñivi ñaꞌa chākunuu chata Jesuu nda ora chākunuu ra ñuꞌuꞌ Galilea, chāꞌan vi chāndeꞌe vi ma nuu kūchi ndra yi. Ta juuni ndēꞌe vi nuu jundii ndra yi ndia.
Ta ikan jan kēe ndio vi kuàꞌan vi veꞌe vi. Ta ora chāa ndio vi tajan jāndovaꞌa vi takuii xiko, vati ni kuꞌun vi kujakuti vi ñundaꞌyu Jesuu ti koto kuꞌini yi. Takan kūu tajan ndisaa ma ñivi ñaꞌa ikan nīndee vi ma kivi ikan takua kàꞌan ma tutu Ndioo.
Tajan ma kivi nunuu nuu kìchaꞌa ma jamana, naꞌa vaꞌa kēe ndio vi kuàꞌan vi kuàndeꞌe vi nuu kūchi ma ñundaꞌyu Jesuu. Ta juuni ndàꞌa vi ma takuii xiko ña koso vi chata ma ñundaꞌyu Jesuu.
Ta ora chāa ndio vi ta ndēꞌe vi ña cha tüva ndàsi ma yuu ikan yuꞌu ma yavi nuu kàndii ma ñundaꞌyu Jesuu.
Tajan kīꞌvi ndio vi tichi yi va nī nataꞌan ga vi ma ñundaꞌyu ra ma ikan.
Ta ikan jan nduvaꞌa kuii yūꞌvi vi ña nī tuvi chìto vi nayi jàꞌa vi. Ta nunuuni ndēꞌe vi ña kēta uvi taꞌan ndraꞌii yatin xiin vi ña ñùꞌu ndra jaꞌma tacha.
Tajan ndava yūꞌvi maania vi chūnandi chiti vi nuu ndra nda kati nani teꞌe nuu vi nuu ñuꞌuꞌ. Tajan ndrakan teꞌen kātituꞌun ndio ndra nuu vi chiꞌin tuꞌun iꞌya:
―¿Ta naja nànduku ndo ma ra ndito ma nuu kùchi ndian chìꞌí?
Rakan cha tüva ra iꞌya, ti cha nātaku ndiko ra. Na kukuꞌuni ndo ma ña kātituꞌun Jesuu nuu ndo ora juuni chākunuu ga ra ma ñuꞌuꞌ Galilea:
“Ma ra Seꞌe ñivi tāchi Ndioo, ìyo yi ña tiin na ra ta tiꞌi na ra ndaꞌaꞌ ma ndian jàꞌa kuati. Ta ndiakan ni takaa na ra nuu kruu, ta tichi uni kivi ni nataku ndiko ra.” Takan kàti ma ndra kēta ikan nuu vi.
Tajan ma ora ikan ta chākuꞌuni vi ma tuꞌun ña kātituꞌun Jesuu nuu vi niku.
Takan kūu tajan kēe ndio vi ma ikan, ta kuàꞌan ndio vi ma nuu kaꞌìin tiꞌvi ma ndi uchi iin ma ndra kùu tatun Jesuu, ta ikan kātituꞌun vi nuu ndra ma ña ndēꞌe vi ta nuu inga ñivi ña kaꞌìin chiꞌin ndra ndia.
Ta ma ñivi ñaꞌa ña chāꞌan chākatituꞌun nuu ma ndra tatun ra kùu ma Ndiya Magdalena chiꞌin Juana, ta Ndiya maꞌá Jandiau, ta chiꞌin inga tuku ñivi ñaꞌa ndia.
Va ma ndra tatun Jesuu chànini ndra ti tìvi xini vi ña kāꞌan vi takan, kùuni ndra. Yakan va tüvi nī jachiꞌin ndra ma ña kàꞌan vi.
Takan kūu tajan kāndakunu ndio Petuꞌ kuàꞌan ra nuu kūchi Jesuu. Ta ora chāa ra ta ndēꞌe ra ña jāndaa ma jaꞌma kuichin ña chūsukunia ra kàndii, tajan yūꞌvi maania ra kāndakunu ra kuàꞌan ndiko ra nuu kaꞌìin tiꞌvi ma ndian meru ra, ti töva nī nataꞌan ra ñundaꞌyu Jesuu.
Tajan juuni ma kivi ikan, kēe ndio uvi taꞌan ma ndra jàkuaꞌa chiꞌin Jesuu kuàꞌan ndra itiꞌ ñuu nàni Emaús ña ìyo uchi iin kilometru ña chika kàndii yi ma ñuu Jerusalén.
Tajan ndrakan, nàtuꞌun taꞌan ndra chaꞌaꞌ ndisaa ña tāꞌan Jesuu ma nuu kuàꞌan ndra.
Ta ora juuni nàtuꞌun taꞌan ndra ta kànitaꞌan yuꞌu ndra, ta kēta ndio Jesuu nuu ndra ta ndītaꞌan ra tiin chata ndra ndia.
Ta vaji ndèꞌe ndra ña kuàꞌan ra chiꞌin ndra, va tüvi nàkoto ndra ra, ti Ndioo tüvi chàꞌa ra ña na nakoto ndra ra.
Ta ikan jan teꞌen kīchaꞌa ndio Jesuu chìkatuꞌun ra nuu ndra:
―¿Nayi nàtuꞌun ndo ma tichi itiꞌ kàchaꞌan ndo? ¿Ta naja ndaꞌvi kùuni ndo? ―kàti Jesuu chiꞌin ndra.
Tajan iin ma ra kuàꞌan chiꞌin ndra ña nàni Cleofas, teꞌen chīkatuꞌun ra nuu Jesuu:
―Tandiꞌi ñivi ìyo ñuu Jerusalén chìto na ma ña kūu ikan. ¿A uvaa yoꞌo kùu ma ra tüvi chìto ma ña kūu? ―kàti ra chiꞌin ra.
Tajan teꞌen nākaꞌan Jesuu:
―¿Nayi kūu ma ikan? ―kàti ra.
Tajan teꞌen nākaꞌan ndra:
―Nàtuꞌun ndi chaꞌaꞌ ndisaa ña tāꞌan Jesuu ra ñuu Nazaret, vati rakan iin ra kàꞌan chiꞌin tuꞌun yuꞌu Ndioo kùu ra. Ta yaꞌa ìyo ndatu ra chiꞌin ma ña jàꞌa ra, ta chiꞌin tuꞌun kàꞌan ra nuu Ndioo, ta chiꞌin ndisaa ma ña jàꞌa ra chiꞌin ma ñivi ndia.
Ta ndyuꞌu chànini ndi ti rakan kūu ma ra kùndeeni ndi ña vàchi jakakú ndi nuu tundoꞌo chiꞌin tandiꞌi ñivi Israel niku, va vitin cha kēta uni kivi kùu yi ña kūu takan.
Ta juuni yaꞌa ndaꞌvi kùuni ndi, vati ìyo uvi uni ñivi ñaꞌa ña ìyo tañu ndi jāyuꞌvi vi ndyuꞌu vati ora chāꞌan vi chāndeꞌe vi nuu kūchi Jesuu, ta töva ni nātaꞌan vi ma ñundaꞌyu ra.
Yakan va kēe ndiko vi kīchi katituꞌun vi nuu ndi ta kàti vi ti kēta uvi taꞌan tati ña jàꞌa tiñu nuu Ndioo nuu vi, ta kāti yi chiꞌin vi ti Jesuu cha nātaku ndiko ra.
Ta ìyo iin ndra chàkunuu chiꞌin ndi, juuni chāꞌa ndra chāndeꞌe ndra nuu kàndii ñundaꞌyu ra ora cha yāꞌa chaꞌan vi. Va indukuni tüvi nī nataꞌan ndra ñundaꞌyu Jesuu, takua kātituꞌun vi nuu ndra ndia.
Takan kūu ta ikan jan teꞌen nākaꞌan ndio Jesuu chiꞌin ndra:
―¿A yaꞌa ndava xini ndo ña tüvi chìnuni ndo ma ña kātituꞌun ma ndra kàꞌan chiꞌin tuꞌun yuꞌu Ndioo ña chīyo tajiꞌna?
¿A yüvi chaꞌaꞌ yakan kùu yi ña ìyo yi ña ndèꞌe jiꞌna ma ra Cristu tundoꞌo, tajan ni kiꞌvi ndio ra koo ra nuu ni jakaꞌnu Ndioo ra?, kùuni ndo ―kàti Jesuu chiꞌin ndra.
Takan kūu ta ikan jan kīchaꞌa ndio Jesuu kàtituꞌun kachin ra nuu ndra tandiꞌi ma tuꞌun ìyo nuu ma tutu Ndioo ña ìyo kuenda ra, ta kīchaꞌa ra nda nuu kìchaꞌa ma tutu ña tāa Moisés, ta nda kati jandiꞌi ra tandiꞌi ma ña tāa ma ndra kàꞌan chiꞌin tuꞌun yuꞌu Ndioo naja kua ni kuu yi ma tiempu iꞌya.
Ta ora cha chāa ndra ma ñuu ikan kuàꞌan ndra, tajan jāꞌani Jesuu ña ni yāꞌa nduu ra ndra.
Tajan chiꞌin tuꞌun iꞌya jānini ndra ra na kindoo ra chiꞌin ndra:
―¡Na kindoun kavaun chiꞌin ndi ma chanikuaa iꞌya, vati cha chìso nikandii! ―kàti ndra chiꞌin Jesuu.
Tajan kīꞌvi ndio Jesuu chiꞌin ndra ma tichi veꞌe nuu ni kava ndra.
Takan kūu ta ora cha kaꞌìin ndra yuꞌu mesa ña ni kachi ndra, tajan kīꞌin ndio Jesuu iin paan ta jāꞌií ra yi nuu Ndioo, ta chāꞌnda kuati ra yi ta chāꞌa ra yi nuu ndra na kachi ndra.
Tajan ma ora ikani nāndeꞌe vaꞌa ndra ta nākoto ndra ti Jesuu kùu ra, va tükuii nàni niꞌi ndra jaꞌa ndra vati numi kuii naa ndiko ra.
Tajan teꞌen kīchaꞌa ndio ndra nàtuꞌun taꞌan ndra:
―Ma ninduvi yo chāꞌa vaꞌa yo kuenda ña yaꞌa chìsii kuuni anima yo ora kātituꞌun kachin ra naja kua kàꞌan ma tutu Ndioo nuu yo chaꞌaꞌ ra ―kàti ndra ña nātuꞌun taꞌan maa ndra.
Takan kūu tajan nī kuunia ndra ndoo ndra kuatu ndra tiá ma ikan, ti ma ora ikani chīkoniꞌi ndiko ndra kuàꞌan ndra ma ñuu Jerusalén nuu nātaꞌan ndra ña kaꞌìin tiꞌvi ndi uchi iin ndra tatun Jesuu chiꞌin inga tuku ndra meru ndra.
Ta ikan jan teꞌen kīchaꞌa ndio ndra tatun Jesuu kàtituꞌun ndra nuu ma ndra kīchi:
―Ndicha kuii ña takan kùu yi ña juuni kātituꞌun ra nuu ndi ña ndēꞌe ma Petuꞌ ra ndia. ―Takan kàti ndra chiꞌin ndra.
Tajan ninduvi ndio ndra kātituꞌun ndra nuu ndra tandiꞌi naja kua tāꞌan ndra ma tichi itiꞌ, ta naja kua nākoto ndra Jesuu ora chāꞌnda kuati ra paan chāꞌa ra nuu ndra.
Ta juuni kàꞌan ga ndra kaꞌìin ndra ora tūvi Jesuu maꞌñu ndra, ta teꞌen kāñaꞌa ra chiꞌin ndra:
―Na koo vaꞌa ndo chiꞌin taꞌan ndo ―kàti ra.
Tajan ma ora kāꞌan ra takan ta nduvaꞌa kuii yūꞌvi ndra, ti kūuni ndra ña niꞌna Jesuu kùu yi ña kēta yi.
Ta ikan jan teꞌen kīchaꞌa ndio Jesuu kàꞌan ra nuu ndra:
―¡Na yüꞌvi ndo! Ta na tüvi na jaꞌa ndo ña nàkanini ndo takan, vati ndicha ña mai kùi.
Ta tu töve chìnuni ndo, na ndeꞌe ndo ma ndaꞌi chiꞌin chaꞌi. Ta na keꞌe ndo yuꞌu ndia, ta taku ma niꞌna tüvi saꞌan yi ta ni iki yi, takua ndèꞌe ndo ña ìyo yi yuꞌu ―kàti Jesuu chiꞌin ndra.
Ta ora chīnu kāꞌan ra takan tajan jānaꞌa ndio ra ma ndaꞌaꞌ ra chiꞌin chaꞌa ra nuu ndra, na ndeꞌe ndra yi.
Va tava yaꞌa chìsii ndra jàꞌa ma ña kàꞌan ra, yakan va ni töva chìto ndra nayi jàꞌa ndra ta nayi chànini ndra. Ta ikan jan teꞌen kīchaꞌa Jesuu chìkatuꞌun ra nuu ndra:
―¿A ìyo ña kacho nuu ndo? ―kàti ra chiꞌin ndra.
Ta tīin ra yi ta chāchi ndio ra yi nuu ndra.
Ta ora chīnu chāchi ra tajan teꞌen nākaꞌan ndio ra chiꞌin ndra:
―Ndisaa ma ña tāꞌin iꞌya kùu ma ña kātituꞌin nuu ndo ora juuni ìyo gai chiꞌin ndo. Vati takan ìyo yi ña taꞌin ta jachinu ma tutu Ndioo ña tāa Moisés ma ña kàꞌan yi kuendai chiꞌin ma tutu tāa ma ndra kàꞌan chiꞌin tuꞌun yuꞌu Ndioo chīyo tajiꞌna, ta chiꞌin ña kàꞌan ma tutu Salmu ndia.
Ta ikan jan teꞌen nākaꞌan tuku Jesuu nuu ndra, ikan na nuna vaꞌa ma chìnituni ndra ta tasoꞌo ndra ma ña kàꞌan ma tutu Ndioo:
―Nuu ma tutu Ndioo kàꞌan yi ti ìyo yi ña ndeꞌe jiꞌnai tundoꞌo, va tichi uni kivi ni nataku ndikoi tañu ndian ndií.
Ta jiꞌna kuii itiꞌ ñuu Jerusalén ìyo yi ña kichaꞌa na katituꞌun na tuꞌin, ti yuꞌu kùu ma ra kùu Cristu. Ta ikan jan kuꞌun ndio na kukatituꞌun na tuꞌin nuu tandiꞌi ñivi ñuu ñuñivi, ikan na chikoniꞌi na chiꞌin Ndioo ta jakaꞌnuni ra kuati na.
Yakan va ndisaa ndyoꞌo ndian kaꞌìin iꞌya cha chìto vaꞌa ndo naja kua tāꞌin. Ta takan ìyo yi ña kuꞌva ndo kuenda chiꞌin ma ñivi chaꞌaꞌ yi.
Ta ikan jan ni tachi ndioi ma Tati Ií Ndioo chiꞌin ndo takua kāꞌan ma Rachaꞌnu Tatái nui niku. Va ndyoꞌo na kuatu ndo ma ñuu Jerusalén iꞌya, nda kati niꞌi jiꞌna ndo ndatu Tati Ií ña ni tachi ra nuu ndo itiꞌ andivi ―kàti Jesuu chiꞌin ndra.
Takan jan tāvaniꞌi siin Jesuu tandiꞌi ma ndra jàkuaꞌa chiꞌin ra ñuu Jerusalén, ta kuàꞌan ndio ra chiꞌin ndra ma ñuu Betania. Ta ikan kāniꞌi ra ndaꞌaꞌ ra nuu sukun ta jāꞌií ra ndra.
Takan kūu ta ora juuni jàꞌií ga ra ndra, ta kueeni kueeni jāchika ra ra xiin ndra, ta ndāa ndio ra kuàꞌan ra itiꞌ andivi.
Ta ikan jan chūnandi chiti ndio ndra ta kīchaꞌa ndio ndra jàkaꞌnu ndra ra. Ta ora cha yāꞌa ña jāꞌa ndra takan, tajan nduvaꞌa kuii chìsii ndra chìkoniꞌi ndra ma ñuu Jerusalén.
Tajan nani kivi chàꞌan ndio ndra chàjakaꞌnu ndra Ndioo ma tichi veñuꞌu kaꞌnu ña ndaa ma ñuu Jerusalén. Ta takan na kuu yi. Amén.
Ma tajiꞌna ora tūvi ma ñuñivi, takani cha ìyo ma ra kùu ma tuꞌun. Ta ma ra kùu ma tuꞌun ikan ìyo ra chiꞌin Ndioo, ta juuni kùu ra Ndioo ndia.
Ta rakan kùu ra ña takani cha ìyo ra chiꞌin Ndioo nda ora tūvi ma ñuñivi tajiꞌna.
Ta chiꞌin rakan kùu yi ña jātuvi Ndioo ndisaa nakuyi, ti nïꞌiin ma ña ìyo nuu yi yöve maꞌiin ma Rachaꞌnu Ndioo jātuvi yi, vati kūtaꞌan ra chiꞌin ra.
Ta juuni rakan kùu ra ña chàꞌa ra kivi koo ndito ndisaa yo ndian ìyo ma ñuñivi. Ta chaꞌaꞌ yakan kùu yi ña jànaꞌa ra nuu yo itiꞌ ndaa ña kùu yi takua kùu iin ñuꞌú ña jàndondichin yi nuu yo.
Yakan va ma ra kùu ñuꞌú ikan kùu ra ña jàndondichin ra ma nuu naa. Ta ma nuu naa ikan kūuni yi ndaꞌva yi ra, va nī kuu yi.
Takan kūu yi ña chīyo iin ra chūnani Xuva, ra tāchi ma Rachaꞌnu Ndioo ña,
na kùu ra iin ra testigu ña na katituꞌun ra chaꞌaꞌ ma ra kùu ñuꞌú iꞌya nuu ma ñivi, ikan na chinuni na ma ña kàꞌan ra.
Vati ma Xuva, yüvi ma ra kùu ñuꞌú kùu ra, vati ra kùu iin testiguni, ra kīchi katituꞌun chaꞌaꞌ ma ra kùu ñuꞌú kùu ra.
Vati ma ra kùu ñuꞌú ndicha, ora kīchaa ra ñuñivi iꞌya, kīchaꞌa ra jàtuun ra nuu tandiꞌi na.
Ta juuni rakan kùu ra ña cha ìyo ra ma ñuñivi iꞌya. Uvaa ña ma ndian ìyo ma ñuñivi iꞌya, na töve nī kiꞌin kuenda na ma tuꞌun kàꞌan ra, vaji chaꞌaꞌ maa ra kùu yi ña Ndioo jātuvi ra ma ñuñivi ndia.
Vati kīchaa ra nuu ìyo ñivi ñuu ra, va ndiakan töve nī kiꞌin kuenda na ra.
Va ma ndian kīꞌin kuenda ma ña kàꞌan ra, ta chīnuni na ma ña kàꞌan ra, nuu ndiakan chāꞌa ra ña na ndakuu na seꞌe Ndioo.
Ta ndicha ña seꞌe Ndioo kùu na, va ma ña ndākuu yo seꞌe Ndioo töve indukuni kùu yi kua ora ña kāku yo jàꞌa tatá yo chiꞌin maꞌá yo. Vati ndākuu yo seꞌe Ndioo chaꞌaꞌ ña takan kùuni ra ña kùu yo, ta töve takua kùuni ma ñivini ña kùu yo.
Takan kūu ña ma ra kùu tuꞌun ikan, ndākuu ndicha ra ma ñivi. Ta chīyo ra ñuñivi chiꞌo, ta kùu ra ma ra chàꞌa nduvaꞌa kuii kuaꞌaꞌ ñamani Ndioo nuu yo, ta endee jànaꞌa ra ma ña ndaa ndia. Ta chaꞌaꞌ ndisaa ñaꞌa maa ndi cha ndēꞌe ndi ña ra nduvaꞌa kuii kaꞌnu kùu ra takua kaꞌnu ma Tatá ra, Ndioo, vati uvaa ra kùu Seꞌe ra.
Tajan teꞌen kātituꞌun ndio ma Xuva nuu ma ñivi chaꞌaꞌ ra:
―Raꞌya kùu ma ra kāꞌin ña ni kichi tiá itiꞌ nuu, ma ora kātituꞌin nuu ndo ña ni kichi iin ra kaꞌnuga kua yuꞌu. Vati takani cha ìyo ra ora kētai ma ñuñivi iꞌya ―kàti ra.
Yakan va chiꞌin ndisaa ma ña ìyo nuu ra, sōkó ra yi nuu yo, ikan na niꞌo yi. Ta juuni cha nīꞌo nduvaꞌa kuii kuaꞌaꞌ ma ñamani ña chāꞌa ra nuu yo ndia.
Ta nïꞌiin ñivi takäꞌan ndeꞌe na ma Ndioo, ti uvanuuni ma ra Seꞌe Ndioo, ra endee ìyo chiꞌin ma Tatá ra, rakan kùu ra ña chàꞌa ra kuenda nuu yo naja kua kùu ma Tatá ra.
Tajan tāchi ma ndra chàꞌnda tiñu nuu ndian judíu ña ìyo ñuu Jerusalén ma sutu chiꞌin ndra levita, ña na kundakatuꞌun ndra iin nakuyi nuu Xuva. Ta teꞌen chīkatuꞌun ndio ndra nuu ra, ora chāa ndra nuu ra:
―¿Ta yoꞌo nda ra kùu̱n, ta nda tiñu jàꞌun? ―kàti ndra.
Ta ma Xuva teꞌen kātituꞌun kachin ra nuu ndra:
―Yüvi ra Cristu kùu yuꞌu ―kàti ra.
Ta ndrakan teꞌen chīkatuꞌun ndiko ndra nuu ra:
―¿Ta nda ra kùu̱n tuva takan? ¿A yoꞌo kùu Elía, ra kàꞌan chiꞌin tuꞌun yuꞌu Ndioo? ―kàti ndra.
Ta ma Xuva teꞌen nākaꞌan ra:
―Yöve rakan kùi.
Tajan teꞌen kīchaꞌa ndiko ndra chìkatuꞌun ndra nuu Xuva:
―¿A yoꞌo kùu ma ra kàꞌan chiꞌin tuꞌun yuꞌu Ndioo, ra ni kichi? ―kàti ndra.
Ta ma Xuva teꞌen nākaꞌan ra:
―Yöve rakan kùi ―kàti ra.
Ta ndrakan teꞌen nākaꞌan ndiko ndra:
―Ta, ¿nda ra kùu̱n tuva takan? Takan chìkatuꞌun ndi, vati ma tuꞌun ni kaꞌun nuu ndi ìyo yi ña kukatituꞌun ndi yi nuu ma ndra tāchi ndi. Yakan va, ¿niyi kùuniun kàtituꞌu̱n nuu ndi chaꞌun?
Ta ma Xuva teꞌen nākaꞌan ra:
―Yuꞌu kùu ma ra endee ndàꞌyu nda java tichi kuꞌu chiꞌin tuꞌun iꞌya: “Na nuna ndo iin itiꞌ ndaa, kuenda ma Rachaꞌnu”, takua kāꞌan Isaía, ra kāꞌan chiꞌin tuꞌun yuꞌu Ndioo tajiꞌna.
Tajan ndra tāvaniꞌi ma ndra fariseu tiñu nuu, ña kukaꞌan chiꞌin Xuva,
teꞌen kīchaꞌa ndra chìkatuꞌun ndra nuu ra:
―¿Ta yo chāꞌa tiñu nuu̱n ña jàkundutaun ñivi tuva yöve ma Cristu kùu̱n, ni Elía, ni ma ra kàꞌan chiꞌin tuꞌun yuꞌu Ndioo ndia?, tuva takan.
Ta ma Xuva teꞌen nākaꞌan ra chiꞌin ndra:
―Yuꞌu jàkundutai ñivi chiꞌin takuii, va tañu ndo cha ìyo iin ra töve nàkoto ndo,
ta rakan vàchi ra tiaga itiꞌ nuu. Ta kuendai ti iin ra tüvi iñuꞌu kùi vaji na ndachi̱ ma ndichan indii chaꞌa ra, ti nduvaꞌa kuii kaꞌnu ga ra ta ìyo ga ndatu ra kua yuꞌu ―kàti ra.
Ndisaa ñaꞌa kūu yi ma ñuu Betábara, ña kàndii itiꞌ kàna nikandii inga chiyo yuta Jordán, nuu ndaa Xuva jàkunduta ra.
Takan kūu ta inga kivi ndēꞌe Xuva ma Jesuu, ña kuàjayatin ra ra ma nuu ndaa ra. Ta ikan teꞌen kīchaꞌa Xuva kàꞌan ra:
―¡Ndeꞌe ndo, ti ikan vàchi ma ra kùu mvechala vali ña tāchi ma Rachaꞌnu Ndioo kuenda ña na naa ma kuati yo ndian ìyo ñuñivi iꞌya!
Ta chaꞌaꞌ rakan kùu yi ña kāꞌin ora nātuꞌin chiꞌin ndo teꞌen: “Tiaga itiꞌ nuu vàchi inga ra kaꞌnu ga kua yuꞌu, vati takani ìyo ra ora kēta yuꞌu.”
Ni yuꞌu töve nàkotoi nda ra kùu ra niku. Va cha chìtoi ña chaꞌaꞌ rakan kùu yi ña vàchi jakundutai ñivi chiꞌin takuii, ikan na ndisaa yo ndian ìyo ñuu Israel nakoto yo ra ―kàti Xuva.
Ta juuni teꞌen nākaꞌan tuku ra ndia:
Ta ni yuꞌu, töve nàkotoi nda ra kùu ra niku, va ma ra tāchi yuꞌu ña na jakundutai chiꞌin takuii, rakan kātituꞌun ra nui teꞌen: “Ma ra ni ndeꞌun ña ni koyo ma Tati Ií Ndioo chata ma nuu ni kindoo yi, rakan kùu ma ra ni jakunduta ñivi chiꞌin ma Tati Ií Ndioo.”
Yuꞌu cha ndēꞌi ña takan kūu yi chiꞌin ra, ta kàtituꞌin nuu ndo ña ndicha kuii ña ra Seꞌe Ndioo kùu ra.
Takan kūu ta ma inga kivi, ndaa ndiko Xuva ikan chiꞌin uvi taꞌan ma ndra chàkunuu chiꞌin ra.
Ta ora ndēꞌe ra ña yàꞌa Jesuu ma ikan, teꞌen nākaꞌan ra chiꞌin ndra:
―¡Ndeꞌe ndo, ti rakan kùu ma ra tāchi Ndioo ña kùu takua kùu iin mvechala vali!
Tajan ora chīni ninduvi ma ndra chàkunuu chiꞌin Xuva ña kāꞌan ra takan, ta tāndikun ndra chata Jesuu.
Ta ndēꞌe chata ma Jesuu, ta chāꞌa ra kuenda ña ndikun ndrakan kuàꞌan ndra chata ra. Tajan teꞌen chīkatuꞌun ndio ra nuu ndra:
―¿Niyi nànduku ndo? ―kàti ra.
Ta ndrakan teꞌen nākaꞌan ndra:
―Yoꞌo Rabí ―ña kùuni kaꞌan yi Matru― ¿ndanu ìyoun? ―kàti ndra.
Ta ma Jesuu teꞌen nākaꞌan ra chiꞌin ndra:
―¡Naꞌa ndo chatai!, ta koto ndo ma nuu ìyoi ―kàti ra.
Yakan va kēe ndio ndra kuàꞌan ndra chiꞌin ra ma nuu ìyo ra, tajan kīndoo ndra chiꞌin ra nda kati ini ña cha kùu yi a kaa kumi chaniꞌini.
André ra yani Simón Petuꞌ, kùu iin ra indii tañu ma uvi ndra ña chīni ña kāꞌan Xuva, tàndikun ndra chata Jesuu ma ora ikan.
Ta ma ra jiꞌna kuii ña chīkutaꞌan ma André kùu ma ra yani ra Simón. Ta teꞌen kātituꞌun ra nuu ra:
―Yoꞌo yani, cha nātaꞌan ndi ma ra kùu Mesías (ña chiꞌin inga tuꞌun kùuni yi kaꞌan yi Cristu).
Tajan kēe ndio ma André kuàꞌan ra chiꞌin ma yani ra Simón nuu ndaa ma Rachaꞌnu Jesuu. Ta ora ndēꞌe ma Jesuu ña kīchaa ndra, ta teꞌen kīchaꞌa ra kàꞌan ra chiꞌin ra:
―Yoꞌo, Simón seꞌe Jonás, vitin va ni kunaniun Cefas ―ña chiꞌin inga tuꞌun kùuni yi kaꞌan yi Petuꞌ.
Ta ma inga kivi, kēe ndio Jesuu kuàꞌan ra ma itiꞌ ñuꞌuꞌ Galilea takua chànini ra. Ta ikan chīkutaꞌan ra ma ra nàni Lipe ta teꞌen nākaꞌan ra chiꞌin ra:
―¡Naꞌa chatai! ―kàti ra.
Ta ma Lipe, ti ra ñuu Betsaida kùu ra, ta iini ñuu ndra chiꞌin André ta Petuꞌ.
Tajan ma Lipe chāꞌan ra chānanduku ra, ra nàni Natanael, ta ikan teꞌen nākaꞌan ra chiꞌin ra:
―Cha nātaꞌan ndi ma ra tāa ma Moisés chaꞌaꞌ nuu ma tutu ley Ndioo. Rakan nàni ra Jesuu, ra ñuu Nazaret, ra seꞌe Kusé. Ra juuni tāa ma ndra kàꞌan chiꞌin tuꞌun yuꞌu Ndioo chaꞌaꞌ ña ni kichi ndia.
Ta ma Natanael nākaꞌan ra teꞌen:
―¿A kùu keta iin ma ra vaꞌa ma ñuu Nazaret?, kùuniun ―kàti ra.
Ta ma Lipe teꞌen nākaꞌan ra:
―Na kichiun ta ndeꞌun ti ña ndicha kùu yi ―kàti ra.
Ta ora ndēꞌe Jesuu ña cha vàchi kuyatin Natanael nuu ra, ta teꞌen nākaꞌan ra:
―¡Iꞌya vàchi ma iin ra israelita vaꞌa, ña töve jàndaꞌviñaꞌa! ―kàti ra.
―¿Ta naja kàꞌun ña nàkotoun yuꞌu? ―kàti ra.
Ta ma Jesuu teꞌen nākaꞌan ra:
―Takani cha ndēꞌi ñu̱n antea ña nàtaꞌan ma Lipe ñu̱n ma nuu ndàun vati ma yutun higu ―kàti ra chiꞌin ra.
Tajan ma Natanael teꞌen nākaꞌan tuku ra:
―Matru, ndicha kuii ña yoꞌo kùu ma ra Seꞌe Ndioo, ta juuniun kùu ma ra kùu Rey ra chàꞌnda tiñu ñuu Israel ―kàti ra.
Tajan ma Rachaꞌnu Jesuu teꞌen nākaꞌan tuku ra:
―¿A chaꞌaꞌ ña ndēꞌeni̱ ñu̱n chaꞌaꞌ ma yutun higuni kùu yi ña chìnuniun ma tuꞌun kàꞌin?, kùuniun. ¡Yuꞌu kàꞌin chiꞌun ña nda vitin ta itiꞌ nuu, kuaꞌaꞌ ga tiñu kaꞌnu ni ndeꞌun!
Va ma Jesuu teꞌen nākaꞌan ndiko tuku ra:
―Ndicha vaꞌa ña kàtituꞌin nuu ndo ña ni ndeꞌe ndo ma andivi ña iin nùna kani yi, ta juuni ni ndeꞌe ndo kuaꞌaꞌ tati ña jàꞌa tiñu nuu Ndioo ña ndàa yi nùu yi chata yuꞌu, ra Seꞌe ñivi tāchi Ndioo.
Takan kūu ta ora yāꞌa uni kivi, tajan chīyo iin viko tàndaꞌa ma ñuu Caná, ña ìyo kuenda ma ñuꞌuꞌ Galilea. Ta ikan ndaa maꞌá Jesuu ndia.
Ta ma nuu ìyo ma viko tàndaꞌa, juuni jāinvitaa na Jesuu chiꞌin ma ndra jàkuaꞌa chiꞌin ra.
Tajan ma maꞌá Jesuu, teꞌen nākaꞌan ña chiꞌin ra ora ndiꞌi ma vinu chìꞌi na nuu viko:
―Seꞌyu, cha ndīꞌi ma vinu ―kàti ña chiꞌin ra.
Ta ma Jesuu teꞌen nākaꞌan ra:
―Maꞌá, ¿ta naja kàꞌun takan chiꞌi̱n? Ta juuni takäꞌan chaa ma ora ña koto ma ñivi nda ra kùi ―kàti ra.
Tajan ma maꞌá Jesuu teꞌen nākaꞌan ña chiꞌin ma ndra jàkuu tiñu ma viko ikan:
―Na jaꞌa ndo ndisaa ma ña ni kaꞌan ra nuu ndo ―kàti ña.
Ta ma ikan kaꞌìin iñu taꞌan ma kii naꞌnu ña kūvaꞌa chiꞌin yuu kaꞌnu nuu chàkuiin takuii ña chàtiñu ma ndian judíu ma ora jànandoo na na kuenda Ndioo, takua takani jàꞌa na. Ta taꞌiiꞌiin ma kii ikan chàtaꞌan uvi xiko uchi a uni xiko uchi litru takuii tichi yi.
Tajan teꞌen nākaꞌan ndio ma Jesuu:
―Na jakutu ndo ma kii chiña chiꞌin takuii.
Tajan jākutu ndio ndra yi.
Ta teꞌen nākaꞌan ndio ma Jesuu chiꞌin ndra:
―Ta vitin na tava ndo itaꞌvi ma takuii, ta kundaka ndo raꞌ nuu ma ra ndiso tiñu chaꞌaꞌ ma viko iꞌya ―kàti ra.
Ta takan jāꞌa ndra.
Tajan ma ra ndiso tiñu ikan chīꞌi ra ma takuii ña cha ndākuu ma vinu, ndeꞌo naja kua chìꞌi raꞌ, vaji nī töve chìto ra ndanu kīchi raꞌ. Uvanuu ma ndra chìto kùu ma ndra jākutu yi chiꞌin takuii. Tajan ma ra ndiso tiñu ikan kāna ndio ra ma ra tàndaꞌa,
ta teꞌen nākaꞌan ndio ra chiꞌin ra:
―Tandiꞌi ma ñivi jàꞌa viko, tìꞌi jiꞌna na ma vinu vaꞌaga koꞌo ma ñivi, ta ora cha chīꞌi kuaꞌaꞌ ndio na raꞌ, tajan chàꞌa ndio na ma vinu taꞌania koꞌo na. Va yoꞌo tüvi nī jaꞌun takan, vati ndākivaꞌun ma vinu vaꞌaga ma nuu ndiꞌi nia ―kàti ma ra ndiso tiñu chiꞌin ma ra tàndaꞌa.
Ñaꞌa kùu ma ndatu nunuu ña jānaꞌa Jesuu nuu ma ñivi. Ta takan jāꞌa ra ñuu Caná, ña kàndii kuenda ñuꞌuꞌ Galilea. Chiꞌin yakan jānaꞌa ra ña iin ra yaꞌa kaꞌnu kùu ra. Ta ikan kùu nuu kīchaꞌa chīnuni ma ndra jàkuaꞌa chiꞌin ra tuꞌun ra ndia.
Takan kūu ta ora yāꞌa ña jāꞌa ra teꞌen, ta kēe ndio ra kuàꞌan ra itiꞌ ñuu Capernaum chiꞌin maꞌá ra, ta chiꞌin ndra yani ra, ta ndra jàkuaꞌa chiꞌin ra. Ta ikan kīndoo vi uvi uni kivi.
Ta ora chāa ra ma ikan, ta nātaꞌan ra ña kaꞌìin kuaꞌaꞌ ma ndian kàxiko jundiki, mvechala, livi, ta chiꞌin ma ndian nàndi sàma xuꞌunꞌ nuu ma ñivi ma tichi kora veñuꞌu kaꞌnu ikan.
Ta ora ndēꞌe Jesuu ña jàꞌa na, tajan nānduku ra iin yoꞌo, ta jāꞌa ra iin kuata, ta jākunu ra ndisaa na chiꞌin yi, kutu chiꞌin jundiki xìko na chiꞌin ma mvechala ndia. Ta ma ndian sàma ma xuꞌunꞌ chāta ra yi ma nuu ñuꞌuꞌ, ta jānduva ra ma mesa nuu nàndi na ndia.
Ta nuu ma ndian xìko ma livi, va teꞌen nākaꞌan ra:
―Na tavaniꞌi ndo tandiꞌi ña xìko ndo iꞌya, ti ma veꞌe Tatái, yöve nuu kuyaꞌvi kùu yi ―kàti Jesuu.
Tajan ma ndra jàkuaꞌa chiꞌin Jesuu, chàkuꞌuni ndra ña teꞌen kàꞌan yi nuu ma tutu Ndioo: “Yaꞌaga kàyuni̱ chaꞌaꞌ ña töve tìñuꞌu na ma veꞌun”, kàti yi nuu yi.
Ta ma ndian kùxini nuu ndian judíu, teꞌen kīchaꞌa na chìkatuꞌun na nuu Jesuu:
―Na janaꞌun iin ndatu nuu ndi, ikan na koto ndi tuva ndicha ña Ndioo chāꞌa tiñu nuu̱n ña jàꞌun teꞌen.
Tajan Jesuu teꞌen nākaꞌan ra chiꞌin na:
―Na janatani ndiꞌi ndo ma veñuꞌu iꞌya, ta tichi uni kivi, cha kūtaa ndikoi yi ―kàti Jesuu.
Tajan ma ndian judíu teꞌen nākaꞌan na:
―Uvi xiko iñu kuiya kùu yi ña jātiñu na, ta kūndee na kūtaa na ma veñuꞌu kaꞌnu iꞌya, ta vitin yoꞌo tuku, ¿a kùu kaniꞌun yi tichi uni kivini ña kàꞌun takan? ―Takan kàti na chiꞌin Jesuu.
Va ma veñuꞌu ña kàꞌan Jesuu nuu na, kùu yi iin kuꞌva, ti kàꞌan ra yi chaꞌaꞌ juuni ma kuñu ra.
Yakan va ora nātaku ndiko Jesuu tañu ñivi ndií, ikan chàkuꞌuni ma ndra jàkuaꞌa chiꞌin ra ma takua kāꞌan ra. Tajan ikan kùu ma nuu chīnuni ndio ndra ña kàꞌan ma tutu Ndioo, ta ña kàꞌan Jesuu ndia.
Ta ora ìyo Jesuu ma ñuu Jerusalén ma viko Pakua, kuaꞌaꞌ ñivi kīchaꞌa na chìnuni na tuꞌun ra, ora ndēꞌe na kuaꞌaꞌ ndatu ña jàꞌa ra.
Va cha nākuni Jesuu naja kua chànini na, yakan va tüvi kùndeeni ra na.
Ta töve chìniñuꞌu ra, ña ndava kàti na naja kua chànini ma inga ñivi ndèꞌe na nuu ra, ti juuni maa ra cha chìto vaꞌa ra naja kua chànini na ndia.
Ìyo iin ra fariseu, ña nàni Nicodemo. Ta raꞌya ti iin ra kaꞌnu kùu ra tañu ma ndian judíu.
Tajan chāndeꞌe ra Jesuu, ma nuu ìyo ra iin chanikuaa. Ta ikan teꞌen kàꞌan ra chiꞌin ra:
―Matru, chìto ndi ña ma Rachaꞌnu Ndioo tāchi ñu̱n kuenda ña jànaꞌun nuu ndi, ti nïꞌiin ñivi na küu jàꞌa na ma ndatu ña jàꞌun, tu töve kùtaꞌan Ndioo chiꞌin na ―kati ra.
Tajan Jesuu teꞌen nākaꞌan ra chiꞌin ra:
―Ndicha vaꞌa ma ña kàꞌin chiꞌun, ña nda ndian nikuuni na küu koo na nuu chàꞌnda Ndioo tiñu, tuva juuni takäꞌan kàku chaa ndiko na kuenda Ndioo ―kàti Jesuu.
Tajan Nicodemo teꞌen chīkatuꞌun ra nuu Jesuu:
―¿Ta naja kua jàꞌa yo, ta kùu kàku yo inga chaꞌaꞌ tuva cha chaꞌnu yo? ¿A kùu kiꞌvi ndiko yo tichi maꞌá yo ta kàku ndiko yo inga chaꞌaꞌ?, kùuniun ―kàti ra chiꞌin Jesuu.
Tajan Jesuu teꞌen nākaꞌan ra:
―Kàti̱ kachi̱n nuu̱n ña nïꞌiin na, tu töve kàku jiꞌna na jàꞌa ma takuii ta jàꞌa ma Tati Ií Ndioo ndia, na küu kiꞌvi na ma nuu chàꞌnda Ndioo tiñu.
Vati ndian kàku ñuñivi iꞌya, ñivi kuenda ñuñivini kùu na, va ndian kàku inga chaꞌaꞌ, jàꞌa Tati Ií Ndioo, ñivi kuenda Ndioo kùu na.
Ta na näkaniniun chaꞌaꞌ ña kàꞌin ña ndisaa na ìyo yi ña kàku chaa ndiko na inga chaꞌaꞌ.
Vati taku ma ora chàkin tati, chàkin yi nda itiꞌ nikuuni, ta vaji chìni yo ña jàkayu yi, va tüvi chìto yo nda itiꞌ kuàꞌan yi, a nda itiꞌ vàchi yi ndia, takan kùu ma ndian kàku chaa jàꞌa ma Tati Ií Ndioo.
Tajan ma Nicodemo teꞌen chīkatuꞌun ndiko ra nuu Jesuu:
Ta Jesuu teꞌen nākaꞌan ra:
―Yoꞌo ra kùu matru kaꞌnu nuu ñivi ñuu Israel, ¿ta naja töve chìtoun ma ña kùuni yi kaꞌan yi?
Ndicha vaꞌa ma ña kàꞌan ndi chiꞌun, ti ma ña chìto ndi kùu ma ña kàꞌan ndi, ta ma ña cha ndēꞌe ndi, kùu ma ña jànaꞌa ndi, va ndyoꞌo na töve chìnuni ndo ma ña kàꞌan ndi.
Ta tu töve chìnuni ndo ma ña kàꞌin chaꞌaꞌ ña kùu ma ñuñivi iꞌya, ¿naja kua kuu chinuni ndo ña kàꞌin chaꞌaꞌ ma ña kùu ma andivi?, kùuniun, tuva takan.
’Nïꞌiin ñivi takäꞌan ndaa na kuꞌun na ma itiꞌ andivi, uvanuu yuꞌu ra takani ìyoi chiꞌin Ndioo nàkotoi naja kàa yi, ti ra kīchi itiꞌ andivi kùi.
Vati takua jāꞌa Moisés ña kāniꞌi ra ma koo tichi kuꞌu ña kùvaꞌa chiꞌin kaa, indukuni kua ikan ni kaniꞌi na yuꞌu, ra Seꞌe ñivi tāchi Ndioo,
ikan ndisaa ma ndian chìnuni tuꞌun kàꞌin, kùu koo ndito na chiꞌin Ndioo endeeni.
’Takan kūu ta chaꞌaꞌ ña yaꞌa ga kùuni Ndioo ndeꞌe ra ma ñivi ñuñivi, yakan va chāꞌa ra ma ra uvanuu ña kùu Seꞌe ra nuu na, ikan nda ndian nikuuni tu chinuni na ma tuꞌun ra, tüvi ni naa na, vati ni niꞌi na nuu koo ndito na endeeni chiꞌin Ndioo jàꞌa ra.
Vati Ndioo tāchi ra ma ra Seꞌe ra kuenda ña na jakakú ra ma ñivi ìyo ñuñivi, ta yöve kuenda ña na tiso ra kuati na ta kuvi na.
’Ta ma ndian chìnuni ña kàꞌan ma ra Seꞌe Ndioo, tüvi ni jandeꞌe ra tundoꞌo endeeni na. Va ma ndian tüvi chìnuni ña kàꞌan ra, ndiakan va cha kàꞌan Ndioo ña ni ndeꞌe na tundoꞌo endeeni chaꞌaꞌ ña töve chìnuni na ña kàꞌan ma ra uvanuu ña kùu Seꞌe ra.
Ta ndicha kuii ña cha kīchaa ma ñuꞌú nuu ma ñuꞌuꞌ ñuñivi, va ma ñivi ìyo ma ñuꞌuꞌ ñuñivi chàtaꞌani tiá na nuu naa kua nuu tìin ma ñuꞌú ikan, chaꞌaꞌ ña mamaa ña kini kùu ma ña jàꞌa na.
Ta ndisaa ma ndian jàꞌa ma ña kini, töve chàtaꞌani na kuꞌun na itiꞌ Ndioo a ma itiꞌ ndichin, koto kuꞌva ma inga ñivi kuenda chaꞌaꞌ tandiꞌi ma tiñu kini ña jàꞌa na.
Va ma ndian ìyo indaani, kìꞌvi na ma itiꞌ ndichin, ta ñaꞌa jànaꞌa nuu inga ñivi ña na kuu na ñivi ña jàꞌa mamaa tiñu vaꞌa ti chàꞌa Ndioo ndatu ra nuu na.
Takan kūu ta ora yāꞌa ña kūu teꞌen, tajan kēe ndio Jesuu kuàꞌan ra chiꞌin ma ndra jàkuaꞌa chiꞌin ra itiꞌ ñuꞌuꞌ Judea, nuu chīyo ndra yatin kivi ta jākunduta ndra ñivi.
Ta ma tiempu ikan juuni jākunduta ma Xuva ma ñivi iin nuu nàni Enón, ña kàndii yatini ma ñuu Salim, vati ikan kùu nuu kàna kuaꞌaꞌ takuii, ta ma ndian chàa ma ikan, kūnduta na jàꞌa ra.
Ndisaa ñaꞌa kūu antea ña tīꞌi ndra ma Xuva tichi vekaa.
Takan kūu ta iin ma ndra chàkunuu chiꞌin Xuva kīchaꞌa ndra kànitaꞌan yuꞌu ndra chiꞌin iin ma inga ndra judíu chaꞌaꞌ ma naja kua kùu yi ña nàndoo na takua takani jàꞌa ma ndian judíu.
Ta ma ndrakan teꞌen kātituꞌun ndra nuu Xuva:
―Yoꞌo Matru, ma ra ndaa chiꞌun inga chiyo yuꞌu yuta Jordán niku, ma ra kātituꞌu̱n iin chaꞌaꞌ nuu ndi, vitin ndaa ra jàkunduta ra kuaꞌaꞌ ñivi, ta ndisaa na ndikun na ra.
Ta Xuva nākaꞌan ra teꞌen:
―Nïꞌiin yo na küu niꞌo a jàꞌa yo nïꞌiin nakuyi tu yöve Ndioo kùu ma ra tindee yo.
Juuni maa ndo cha chīni vaꞌa ndo ma ña kāꞌin niku, ña na yöve ma ra Cristu kùi, vati yuꞌu kùu iin ma ra tāchi Ndioo itiꞌ nuu ra.
Taku ma nuu ìyo iin viko tàndaꞌa, ma ra ndàka ma ña tàndaꞌa, rakan kùu ma iian, va ma ra kùu amigu ma ra tàndaꞌa ña ndaa xiin ra ta chìni ra ma ña kàꞌan ra, nduvaꞌa chìsii ra ora chìni ra yi. Ta chaꞌaꞌ yakan kùu yi ña nda yuꞌu yaꞌaga kaꞌnu kùu ma ña chìsii̱ vitin.
Rakan kùu ra ña ìyo yi ña ndokaꞌnu ra tiá chaꞌaꞌ ma ña jàꞌa ra, ta yuꞌu ìyo yi ña ndotaꞌani gai tiá chiꞌin ma tiñu jàꞌi taꞌiiꞌiin kivi ―kàti Xuva.
Takan kūu ta ma ra vàchi itiꞌ andivi, kaꞌnuga ra kua ndisaa na. Ta ma ndian ìyo nuñuꞌuꞌ ñuñivi kùu na kuenda ma nuñuꞌuꞌ ñuñivini, ta kàꞌan na chaꞌaꞌ ma ña kùu ñuñivini ndia. Va ma ra ña vàchi itiꞌ andivi, kaꞌnuga ra kua ndisaa ma ñivi ìyo ñuñivi.
Ta rakan kùu ra ña kàtituꞌun ra ma ña ndēꞌe ra ta ña chīni ra itiꞌ andivi, va nïꞌiin na töve nī jachiꞌin na ma ña kàꞌan ra.
Va tu ìyo ndian chìnuni ña kàꞌan ra, ndiakan chàꞌa na kuenda ta kàtituꞌun na ti ma Rachaꞌnu Ndioo kàꞌan ra ma tuꞌun ndicha.
Vati ma ra tāchi ma Rachaꞌnu Ndioo, rakan kàꞌan ra ma tuꞌun Ndioo, ti Ndioo jàꞌa ra ña na endeeni ni koo ma Tati Ií ra nuu ra.
Ti ma Tatá Ndioo yaꞌa ga kùuni ra ndeꞌe ra ma ra Seꞌe ra, yakan va chāꞌa ra kuaꞌaꞌ ndatu ra nuu ra kuenda ña na kuàtiñu ra yi chiꞌin ndisaa ma ña jàꞌa ra.
Takan kūu ta chīto ma Rachaꞌnu Jesuu ña ma ndra fariseu chāꞌa ndra kuenda ña cha chàkunuu kuaꞌaꞌ ñivi chata ra ta jàkunduta ra tiaga ñivi kua Xuva;
vaji ndicha ña yöve Jesuu kùu ma ra jàkunduta ñivi, ti ma ndra jàkunduta kùu ma ndra jàkuaꞌa chiꞌin ra.
Yakan va ora chīto Jesuu ña takan chàꞌa ndra fariseu kuenda, tajan kēe ndio ra ma itiꞌ ñuꞌuꞌ Judea, ta kuàꞌan ndiko ra ma itiꞌ ñuꞌuꞌ Galilea.
Ta itiꞌ kuàꞌan ra ìyo yi ña yaꞌa jiꞌna Jesuu ma ñuꞌuꞌ Samaria.
Tajan chāa ndio ra ma iin ñuu ña nàni Sicar ña ìyo kuenda ma ñuꞌuꞌ Samaria. Ta yatini ma xiin ñuu ikan kàndii iin tiꞌyo ña chāꞌa ma rachaꞌnu Jacob nuu raseꞌe ra, Kusé tajiꞌna.
Ta nuu ma tiꞌyo ikan ìyo iin soko yaꞌa kunu ña jāꞌa Jacob niku. Ta ora chāa Jesuu ikan yaꞌa chitatu ra ña chākunuu ra, yakan va chūnandi ra yuꞌu ma soko ikan, ña nìndee ra ma ora ñukaꞌñu.
Takan kūu ta chāa ndio iin ñaꞌa ñuꞌuꞌ Samaria ña kuàkiꞌan takuii ma tichi soko, tajan teꞌen nākaꞌan Jesuu chiꞌan:
―Na kuꞌvaun itaꞌvi takuii koꞌi, yoꞌo maꞌá ―kàti ra.
Ta ma ndra jàkuaꞌa chiꞌin Jesuu, ti kuàꞌan ndra kuàjata ndra ña kachi ndra ma ñuu ikan.
Tajan ma ñaꞌa ñuꞌuꞌ Samaria, teꞌen nākaꞌan ña chiꞌin Jesuu:
―¿Ta nava jàꞌa yoꞌo ra judíu ña chìkaun takuii koꞌun nui, ta yuꞌu ña ñuꞌuꞌ Samaria kùi? ―Takan kàti ma ñaꞌa ikan chiꞌin Jesuu ti ma ndian judíu tüvi induku kùuni na chiꞌin ma ndian samaritanu.
Tajan teꞌen nākaꞌan ndio Jesuu chiꞌin ma ñaꞌa ikan:
―Tu chìtoun niyi kùu ma ña vaꞌa ña kùuni Ndioo kuꞌva ra kuenda ma ñivi ra, ta tu chìtoun nda ra kùu yuꞌu ra kāꞌan teꞌen chiꞌun “ña na kuꞌvaun takuii koꞌi”, ta yoꞌo, ni ndakaun takuii nui, ta ni kuꞌvai raꞌ nuu̱n kuenda ña na koo nditoun.
Tajan ma ñaꞌa ikan teꞌen nākaꞌan ña chiꞌin ra:
―Yoꞌo rachaꞌnu tüvi ndaꞌun nïꞌiin nakuyi ña tàva yo ma takuii, ta ma soko yaꞌa ga kunu yi. ¿Ta ndanu ìyo ma takuii ña jàꞌa ña koo ndito yo ña ni kuꞌvaun koꞌi?
¿A ra kaꞌnu tiaga kùu̱n kua ma ra kūu tatá ndi ra chūnani Jacob, ra ndākoo ma soko iꞌya kuenda ndi? Ta rakan ti iꞌya kūu ma nuu kīꞌin ra ma takuii chīꞌi ra chiꞌin seꞌe ra ta ma kiti jàna ra ndia.
Tajan ma Jesuu teꞌen nākaꞌan ra:
―Taku ndisaa ndian chìꞌi ma takuii ña kaꞌìin tichi soko iꞌya, ni natii ndiko na raꞌ.
Ta ma ndian ni koꞌo ma takuii ña ni kuꞌvai, na tüva ni natii na raꞌ inga chaꞌa, vati endeeni ni koo raꞌ tichi anima na jàꞌa raꞌ ma takua kùu iin nuu kàna raꞌ jàꞌi, ikan na koo na endeeni chiꞌin Ndioo.
Tajan ma ñaꞌa ikan teꞌen nākaꞌan ña chiꞌin Jesuu:
―Yoꞌo rachaꞌnu, na kuꞌvaun ma takuii ikan koꞌi, ikan na tüva ni natii̱ ndikoi ma takuii, ta na kïchi gai tava gai raꞌ tichi ma soko iꞌya ―kàti ña.
Ta Jesuu teꞌen nākaꞌan ra:
―Kuàkiꞌin ma ra kùu iiun, ta kichi ndikoun nui chiꞌin ra ―kàti Jesuu.
Ta ma ñaꞌa ikan teꞌen nākaꞌan ña:
―Na töve ìyo ii̱ ―kàti ña.
Ta Jesuu teꞌen nākaꞌan ndiko ra chiꞌin ña:
―Ndicha vaꞌa ña kàꞌun ña töve ìyo iiun,
ti cha uꞌun chaꞌaꞌ ña tāndaꞌun niku, ta ma ra ndàkaun vitin na yöve iiun kùu ra. Yakan va ña ndicha kùu ma ña kàꞌun ―kàti Jesuu.
Tajan ma ñaꞌa ikan teꞌen nākaꞌan ña chiꞌin ra ora chīnian ña kàꞌan Jesuu takan:
Ti ma ndian kūu tatá ndi tajiꞌna jākaꞌnu na ma Ndioo ma yuku tikan niku, va ndyoꞌo ndian judíu, kàti ndo ña ma ñuu nuu ìyo yi ña jakaꞌnu yo ra kùu ma ñuu Jerusalén ―kàti ña.
Ta Jesuu nākaꞌan ra teꞌen:
―Na chinuniun ña kàꞌin, vati chani chaa ma ora ña ni jakaꞌnu ndo ma Rachaꞌnu Tatá yo, ta na tüva ìyo yi ña kichi ndo ma tichi kuꞌu yuku iꞌya, ta ni ma ñuu Jerusalén ña jàkaꞌnu yo ra ndia.
Ta ndyoꞌo ndian ñuꞌuꞌ Samaria töve nàkoto vaꞌa ndo nda ra kùu ma ra jàkaꞌnu ndo, va ndyuꞌu ndian judíu, nàkoto ndi nda ra kùu ma ra jàkaꞌnu ndi, ti ma tuꞌun kàꞌan naja kua jàkakú Ndioo ñivi, ìyo yi chiꞌin ma ndian judíu.
Va vitin chani chaa ma ora, ña ndisaa ma ndian kùu ñivi ña jàkaꞌnu ndicha kuii ma Tatá yo, ni jakaꞌnu na ra takua kùu ra, chiꞌin ndisaa anima na, jàꞌa ma Tati Ií Ndioo, ti takan kùuni Ndioo ña jàꞌa ma ndian jàkaꞌnu ra.
Vati tati kùu Ndioo, yakan va ma ndian jàkaꞌnu ra ndicha, ìyo yi ña jaꞌa na yi chiꞌin ndisaa anima na, jàꞌa ma Tati Ií Ndioo.
Ta ma ñaꞌa ikan teꞌen nākaꞌan ña:
―Yuꞌu chìtoi ña ni kichi ma ra Mesías ña (kùuni yi kaꞌan yi Cristu,) ra tāchi Ndioo, ta ora ni kichaa ra ni katituꞌun ra tandiꞌi ma naja kua kùu yi nuu yo ―kàti ña.
Ta Jesuu nākaꞌan ra teꞌen:
―¡Yuꞌu ra kàꞌan chiꞌun kùi ma ra Cristu!
Ta juuni ma ora ikan chākoyo ma ndra jàkuaꞌa chiꞌin Jesuu, ta ndava yūꞌvi ndra ña nàtuꞌun Jesuu chiꞌin ma ñaꞌa ikan. Ta nïꞌiin ndra na töve nī chikatuꞌun ndra nuu ra, nayi chìkatuꞌun ra nuu ña, ta naja nàtuꞌun ra chiꞌan.
Ta ma ñaꞌa ikan ndākoan ma kii ña ndaꞌaꞌ ña, tajan endee chīnuan kuàꞌan ña ma ñuu ña, ta ma ikan teꞌen nākaꞌan ña chiꞌin ma ñivi ñuan:
―¡Naꞌa ndo na koꞌo kundeꞌo ma ra kātituꞌun nui chaꞌaꞌ tandiꞌi ma ña jàꞌi! ¿A yöve rakan kùu Cristu?, kùuni ndo.
Takan kūu ta kēe ndio ma ñivi kuàꞌan na chiꞌan ta ora chani chaa ndio na nuu ndaa ma Jesuu.
Ta kīchaꞌa kàꞌan ma ndra jàkuaꞌa chiꞌin ra, jànini ndra ra chiꞌin tuꞌun iꞌya:
―Yoꞌo Matru, kachi itaꞌvi ma ña chàchi ndi ―kàti ndra.
Va rakan nākaꞌan ra teꞌen:
―Cha ìyo ma ña ni kachi̱ va ndyoꞌo na töve nàkoto ndo yi ―kàti ra.
Takan kūu, yakan va ma ndra jàkuaꞌa chiꞌin ra kīchaꞌa ndra nàtuꞌun taꞌan ndra teꞌen:
―¿A ìyo ndian kīchi ndàka ma ña kachi ma Jesuu?, kùuni ndo.
Va ma Jesuu teꞌen nākaꞌan ra:
―Ma ña chàchi̱ kùu yi ña na jaꞌi ndisaa tiñu chàꞌa ra tāchi yuꞌu ta jàchinui yi takua kùuni ra.
Vitin ndyoꞌo kàꞌan ndo ña kùmani kumi ga yoo ta kutaꞌan ma ora ña ndàkiꞌin ndo ma ndatiñu ña tāchi ndo, va yuꞌu kàꞌin chiꞌin ndo ña na jaꞌa ndo kuenda ma nuu kàa ma ndatiñu ndo, vati cha kēta ora vaꞌa ña ndàkiꞌo yi vitin.
Taku ma ra ndàkiꞌin ndatiñu nìꞌi ra ma yaꞌvi ra ta ma ndatiñu nīꞌi ra, kùu yi ña na koo endeeni ma ñivi. Yakan va ma ra tàchi chiꞌin ma ra ndàkiꞌin indukuni sii kùuni ndra chaꞌaꞌ ma ndatiñu nìꞌi ndra.
Ndicha kuii kùu ma tuꞌun ña kàꞌan teꞌen: “Ti ma ra tàchi, siin kùu ra kua ma ra ndàkiꞌin ma ndatiñu.”
Yuꞌu kùu ma ra tāchi̱ ndo ña kùu ndakiꞌin ndo ma ndatiñu, ña tüvi nī ndeꞌe ndo tundoꞌo chiꞌin yi, ti ma ndian ndēꞌe tundoꞌo chiꞌin yi kùu inga na, va ndyoꞌo kùu ndo ma ndian kìndoo vaꞌa chiꞌin ndatiñu ikan, vaji niꞌi jātiñu inga na chaꞌaꞌ yi.
Takan kūu ta kuaꞌaꞌ vaꞌa ma ñivi ndòyo ma ñuu ikan ña ìyo kuenda ñuꞌuꞌ Samaria, kīchaꞌa na chìnuni na ma ña kàꞌan ma Jesuu, ta chaꞌaꞌ ma ña kàꞌan ma ñaꞌa ikan chiꞌin ma ñivi, vati kàꞌan ña ña kātituꞌun Jesuu nuu ña tandiꞌi ma ña jāꞌa ña.
Takan kūu ta ora chāa ma ndian ñuꞌuꞌ Samaria ma nuu ndaa Jesuu, chīkan na nuu ra ña na kindoo ra chiꞌin na ma ñuu ikan. Yakan va Jesuu, kīndoo ra chiꞌin na uvi kivi.
Ta nduvaꞌa kuii ga kuaꞌaꞌ ma ñivi kīchaꞌa na chìnuni na tuꞌun Jesuu ora chīni na ña kàꞌan ra.
―Jiꞌna chìnuni ndi tuꞌun Jesuu chaꞌaꞌ tuꞌun kàꞌan yoꞌoni niku, va vitin nda maa ndi cha chīni ndi ma ña kàꞌan raꞌya, ta chìto kachin ndi ña raꞌya kùu ma Cristu, ra vàchi jakakú ma ñivi ma ñuñivi iꞌya.
Ta ora cha yāꞌa ndio uvi kivi, tajan kēe ndio ra ma ñuꞌuꞌ Samaria ta kuàꞌan ra ma itiꞌ ñuꞌuꞌ Galilea.
Vati juuni maa ma Jesuu kātituꞌun ra ña ma ra kàꞌan chiꞌin tuꞌun yuꞌu Ndioo, na töve tìñuꞌu na ra ma ñuu maa ra.
Ta ora chāa ra ma ñuꞌuꞌ Galilea, chāꞌa ñivi ikan ña na ndoo ra chiꞌin na, ti ma ndian ñuꞌuꞌ Galilea chāꞌan na ma ñuu Jerusalén ora chìyo viko Pakua ma ikan niku, ta takan kūu yi ña ndēꞌe na tandiꞌi ma ña vaꞌa ña jāꞌa Jesuu ma ñuu Jerusalén.
Tajan kēe ndiko Jesuu kuàꞌan ra itiꞌ nuu, nda kati chāa ra ñuu Caná ña ìyo kuenda ma ñuꞌuꞌ Galilea, nuu jāndaku ra ma takuii ña na kùu raꞌ vinu. Ta yatini ñuu ikan ìyo iin ra jàkuu tiñu nuu ma ra kùu rey, ña kuꞌvi seꞌe ra kàndii ra ma ñuu Capernaum.
Tajan ora chīto ra ña kēe Jesuu ma ñuꞌuꞌ Judea, ta chāa ra ma ñuꞌuꞌ Galilea, ikan chāa ra ma nuu ndaa Jesuu, ta kīchaꞌa ra jànini ra ra ña na kuꞌun ra chiꞌin ra ñuu ra, ta jandaꞌa ra ma ra seꞌe ra ña chani kuvi, ña kàndii veꞌe ra.
Tajan Jesuu teꞌen nākaꞌan ra chiꞌin ra:
―Yoꞌo chiꞌin ñivi ñuu̱n, tu töve ndèꞌe ndo kuꞌva chiꞌin ma ndatu jàꞌi, na töve chìnuni ndo ña kàꞌin.
Va ma ra jàtiñu kuenda ma ra kùu rey teꞌen nākaꞌan tuku ra chiꞌin Jesuu:
―Yoꞌo rachaꞌnu na jaꞌun ñamani ta kuꞌu̱n chiꞌi̱n veꞌi, antea ña kuvi ma ra seꞌi ―kàti ra.
Ta ma Jesuu teꞌen nākaꞌan ra chiꞌin ra:
―Na kuꞌu̱n veꞌun, ti ma ra seꞌun cha ndāꞌa ra ―kàti Jesuu.
Tajan rakan chīnuni ra ma ña kāꞌan Jesuu, ta kēe ndio ra kuàꞌan ra veꞌe ra.
Ta ma tichi itiꞌ kuàꞌan ra chīkutaꞌan ra ma ndra kùu musu ra, ta kīchaꞌa ndra kàꞌan ndra teꞌen chiꞌin ra:
―Ma ra seꞌun cha ndāꞌa ra ―kàti ndra.
Tajan teꞌen kīchaꞌa ra chìkatuꞌun ra nuu ma ndra kùu musu ra, ña nda ora kùu yi ña kīchi vaꞌa kùuni ma ra seꞌe ra. Ta ndrakan teꞌen nākaꞌan ndra chiꞌin ra:
―Iku kaa iin chaniꞌini kēe ma kàꞌni ra ―kàti ndra.
Tajan chāꞌa ndio tatá ma ra kuꞌvi kuenda ña juuni ma ora ikan, kùu ma ora ña kāꞌan ma Jesuu teꞌen chiꞌin ra: “Ma ra seꞌun cha ndāꞌa ra.” Yakan va kīchaꞌa ndio ra chìnuni ra ma ña kàꞌan Jesuu chiꞌin ndisaa kuii ma ñivi ra ndia.
Ñaꞌa kùu ma ndatu uvi ña jāꞌa Jesuu ora kēe ra ma ñuꞌuꞌ Judea ta chāa ndiko ra ma ñuꞌuꞌ Galilea.
Ta ora yaꞌa ña kūu takan, chīyo iin viko jāꞌa ma ndian judíu, ta Jesuu kēe ra kuàꞌan ra ma ñuu Jerusalén.
Ta ma tichi ma ñuu Jerusalén, yatin ma nuu ìyo ma yuveꞌe ma nuu yàꞌa ma mvechala, ìyo iin mini nuu kaꞌìin takuii, ña chiꞌin tuꞌun hebreu nàni yi Betesda, ta ìyo uꞌun corredor yi.
Ta ma ikan kàndoyo kuaꞌaꞌ vaꞌa ma ndian kùkueꞌe, tava kùu ma ndian kuaá, ndian chaꞌa yutun chiꞌin ndian chaꞌa peꞌlu, ña ndàtu na na kandaa ma takuii.
Vati iin ma tati vaꞌa jàꞌa tiñu nuu Ndioo chàa yi ma nuu ìyo ma soko ikan, ta jàkanda yi raꞌ, ta ma ndian nunuu ña kìꞌvi ma tichi raꞌ, ma ora kandaa raꞌ, ta numini ndàꞌa na jàꞌa raꞌ chiꞌin nda nuu kueꞌe nikuuni ña ndoꞌo na.
Ta tañu ma ndian kùkueꞌe kàndoyo ikan, ìyo iin ra ña kuꞌvi ra cha ìyo iin oko chaꞌun uni kuiya ña kuꞌvi ra.
Ta ora ndēꞌe Jesuu ña kàndii ra ma ikan, tajan chāꞌa ndio ra kuenda ña cha ìyo kuaꞌaꞌ kuiya ña kuꞌvi ra, ta teꞌen chīkatuꞌun ra nuu ma ra kùꞌvi:
―¿A kùuniun ndaꞌun? ―kàti ra.
Ta ma rakuꞌvi teꞌen nākaꞌan ra chiꞌin Jesuu:
―Yoꞌo rachaꞌnu, na töve ìyo yo kuu tindee yuꞌu ña tìꞌi na yuꞌu tichi soko ikan ora jàkanda ma tati raꞌ. Ta nàni ora kùuni̱ kiꞌvi tichi raꞌ ora kandaa raꞌ, ta java tuku na jiꞌna kìꞌvi kua mai ―kàti ra.
Yakan va teꞌen nākaꞌan ndio ma Jesuu chiꞌin ra:
Tajan ma ora ikani ndāꞌa ma ra kùkueꞌe ikan, ta kāniꞌi ra ma yuvi ra, ta ndēta ra ta kīchaꞌa ra chìka ra. Va tava kivi nindeo kùu yi ma ora ndāꞌa ra jàꞌa Jesuu,
yakan va ma ndian judíu, teꞌen nākaꞌan na chiꞌin ma ra ndāꞌa ikan:
―Yoꞌo xaa, kivi nindeo kùu yi, ta chaꞌaꞌ yakan kùu yi ña na töve vaꞌa jàꞌun ña ndisoun yuviun chàkunuu̱n ―kàti na chiꞌin ra.
Tajan ma ra kùkueꞌe ikan, teꞌen nākaꞌan ra chiꞌin ma ndian judíu:
―Ma ra jāndaꞌa yuꞌu teꞌen kāꞌan ra chiꞌi̱n: “Na kaniꞌun ma yuvi kìxiun ta na kuꞌu̱n veꞌun”, kāti ra chiꞌi̱n ―kàti ra.
Tajan ma ndian judíu teꞌen kīchaꞌa na chìkatuꞌun na nuu ma ra ndāꞌa.
―¿Yo kùu ma ra kāꞌan ña na kaniꞌun ma yuviun, ta ndètaun ta kùꞌu̱n chiꞌin yi? ―kàti na chiꞌin ra.
Va ma ra chìkatuꞌun nuu ma ra ndāꞌa, na töve chìto ra nda yo kùu ma ra jāndaꞌa ra, vati Jesuu cha jāchika ra ra tañu ma ñivi kuaꞌaꞌ kaꞌìin ma ikan.
Takan kūu ta ora cha yaꞌa ña kūu takan, tajan chīkutaꞌan ndio Jesuu ma ra jāndaꞌa ra tichi kora veñuꞌu kaꞌnu, ta teꞌen nākaꞌan ra chiꞌin ra:
―Vitin ña cha ndāꞌun, na jäꞌa gaun ma kuati, koto ndeꞌun tundoꞌo kaꞌnu ga ―kàti Jesuu chiꞌin ra.
Ta ora chīnu kāꞌan ma Jesuu takan chiꞌin ma ra ndāꞌa, tajan kēe ndio ra kuàꞌan ra, ta kātituꞌun ndio ra nuu ma ndian judíu ña Jesuu kùu ma ra jāndaꞌa ra, kàti ra.
Ta chaꞌaꞌ ña jāndaꞌa ma Jesuu ma ra kuꞌvi ikan, yakan va ndīkun ma ndian judíu kaꞌni na ra, ti naja jāꞌa ra ma tiñu ikan ma kivi ña nindeo.
Ta ma Jesuu teꞌen nākaꞌan ra chiꞌin na:
―Taku ma Tatái nda kivi nindeo endeeni jàtiñu ra, yakan va yuꞌu takan jàtiñui ndia ―kàti Jesuu chiꞌin na.
Yakan va ma ndian judíu numiga kùuni na kaꞌni na ma Jesuu, vati na yöve uvaa ma kivi ña nindeni yo jàndaꞌa ra ma ñivi, ti juuni kàꞌan ra ña Ndioo kùu ma Tatá maani ra, ta takan jando induku ra ra chiꞌin ma Ndioo.
Tajan nākaꞌan ma Jesuu teꞌen:
―Ndicha vaꞌa ña kàꞌin, ña na küu jaꞌa yuꞌu ra kùu Seꞌe Ndioo nïꞌiin tiñu ña maꞌiin ni, tuva töve ndēꞌi naja kua jàꞌa ma Tatái. Vati ndisaa tiñu jàꞌa Tatái, indukuni kua ikan jàꞌa yuꞌu ra kùu Seꞌe ra yi ndia.
Vati ma ra kùu Tatái kùuni ra ndeꞌe ra yuꞌu ra kùu Seꞌe ra, ta tandiꞌi ma ña jàꞌa ra jànaꞌa ra nui. Ta itiꞌ nuu, ni janaꞌa ra tiñu kaꞌnuga nui, ta ma ora ni ndeꞌe ndo yi ndava ni kuꞌun tati ndo.
Vati takua ma ra kùu Tatái jànataku ra ndian ndií, ta chàꞌa ra ña na koo ndito ndiko na, juuni takan jàꞌa yuꞌu ra kùu Seꞌe ra, ti chàꞌi ña na koo ndito ma nda ndian kùuni mai ndia.
Vati ma ra kùu Tatái töve jàkutuni ra kuati ma ñivi, ti chāꞌa ra ma ndatu ikan nuu yuꞌu ra kùu Seꞌe ra ña na jakutuni̱ kuati na,
ikan na tiñuꞌu tandiꞌi na yuꞌu takua tìñuꞌu na ma ra kùu Tatái. Vati ma ndian töve tìñuꞌu yuꞌu, kùuni yi kàꞌan yi ña juuni töve tìñuꞌu na ma ra kùu Tatái, ra tāchi yuꞌu ndia.
’Ndicha vaꞌa, ma ña kàꞌin chiꞌin ndo, ña ma ndian tàsoꞌo ma tuꞌun kàꞌin, ta chìnuni na ña jàꞌa ma ra tāchi yuꞌu, cha ìyo ndito na endeeni, ta töva ni kuꞌun na andayaꞌ chaꞌaꞌ ma kuati na, ti vaji cha chīꞌí na jàꞌa ma kuati na niku, va vitin cha nātaku ndiko na.
Ndicha vaꞌa, ma ña kàꞌin chiꞌin ndo ña cha kēta ma ora, ta vitin kùu yi ña ma ndian cha chīꞌí na jàꞌa ma kuati jāꞌa na, ni kuni na tati yuꞌu, ra Seꞌe Ndioo, ta tu jachiꞌin na yi, ni niꞌi na nuu koo ndito ndiko na.
Vati takua ma ra kùu Tatái ìyo ndito maa ra takani, juuni takan chāꞌa ra ndatu nuu yuꞌu ra kùu Seꞌe ra ña kùu koo ndito mai takani ndia.
Ta juuni chāꞌa Tatái ndatu nui ña kùu jakutuni̱ kuati na, chaꞌaꞌ ña kùi ra Seꞌe ñivi tāchi Ndioo.
Ta koto yüꞌvi ndo chaꞌaꞌ ma ña kàꞌin iꞌya, vati ni keta iin kivi ña ni kuni ma ndian ndií nda ma nuu ñaña na ma tuꞌun ña ni kaꞌin.
Ta tandiꞌi ma ndian jāꞌa ma ña vaꞌa, ni nataku ndiko na, ta koo ndito ndiko na endeeni chiꞌin Ndioo, va ma ndian jāꞌa ña töve vaꞌa, ni nataku na, va kuenda ña kuꞌun na andayaꞌ.
’Ta yuꞌu na küu jaꞌi ma ña kùuni mai tuva Ndioo töve kùuni ra ña jàꞌi yi, ti ma takua kàꞌan ra chiꞌi̱n, ta takan jàkutuni̱. Ta iin ña ndaa kùu yi ora jàkutuni̱, vati na töve jàꞌi ma ña kùuni mai, ti ma ña jàꞌi kùu ma ña kùuni ma Tatái ra tāchi yuꞌu.
Tu yuꞌu kàꞌin chaꞌaꞌ juuni mai, na töve kùu kaꞌan yo ña ndicha kùu yi ora kiꞌo kuꞌva yi.
Ndyoꞌo tāchi ndo iin ra kùu tatun ña na kundakatuꞌun ra nuu Xuva chaꞌi. Ta rakan kātituꞌun ra ma tuꞌun ndaa.
Va yuꞌu na töve chìniñuꞌi ña kàꞌan nïꞌiin ñivi ìyo ñuñivi chaꞌi. Vati tu kàꞌin takan chàꞌa ra kùu yi kuenda ña na chinuni ndo tuꞌin, ikan na jakakú Ndioo ndo.
Ta ndicha ña Xuva kùu ra takua kùu iin ñuꞌú ña nduꞌvania tìin yi ta jàndondichin yi. Ta ndyoꞌo chàtaꞌani ndo yi ma tiani tiempu ña ndēꞌe ndo yi.
Va kaꞌnuga kùu ma tuꞌun ña kàꞌan yuꞌu kua ma tuꞌun ña kāꞌan Xuva. Vati ndisaa ma tiñu kaꞌnu chāꞌa ma Tatái ña jàchinui, yakan kùu ma ña jàꞌi. Ta chaꞌaꞌ yakan kùu yi ña kùuni yi kaꞌan yi, ña ndicha kuii ña ma Tatái tāchi yuꞌu.
Ta juuni ma Tatái ra tāchi yuꞌu, kāꞌan ra chaꞌi, vaji ndyoꞌo takäꞌan kuni ndo ma tati ra, ta ni küu ndeꞌe ndo ra.
Va ma tuꞌun ra na tüvi chàꞌa ndo ña koo yi tichi anima ndo, ti tüvi chìnuni ndo nī chaꞌa ña kàꞌan ma ra tāchi ma Tatái ndia.
Taku ndyoꞌo, yaꞌa jàkuaꞌa ndo ma tutu Ndioo, ti chànini ndo ña tu jàꞌa ndo takan, ta ni niꞌi ndo nuu koo ndito ndo endeeni kùuni ndo, va tüvi chìto ndo ña ma tuꞌun ìyo nuu yi kùu ma tuꞌun kàꞌan chaꞌi.
Va ndyoꞌo na töve kùuni ndo chinuni ndo ma tuꞌin, ta tu chīnuni ndo yuꞌu niku, kùu niꞌi ndo nuu koo ndito ndo endeeni chiꞌin Ndioo.
’Taku yuꞌu na töve chìniñuꞌi ña na jàkaꞌnu ma ñivi yuꞌu.
Ta juuni cha nàkoto vaꞌi ndo, ña na töve kùuni ndo ndeꞌe ndo Ndioo ndia.
Yuꞌu vàchi̱ tiñu nuu ma ra kùu Tatái, ta ndyoꞌo na töve kìꞌin kuenda ndo yuꞌu. Va tu kìchaa inga na ña kàꞌan na juuni chiꞌin sivi maa na, ña kàꞌan ndiakan, va ni jachiꞌin ndo.
Ta ndyoꞌo töve ndicha ña chìnuni ndo tuꞌin, ti ma ña jàꞌa ndo kùu yi, ña jàkaꞌnu ndo juuni ma taꞌan ndo, ta töve nànduku ndo a jàꞌa ndo ma ña kùuni ma uvanuu Ndioo ña na jaꞌa ndo, ta ikan kùu niꞌi ndo nuu ra ña na tìñuꞌu ra ndo.
Ta koto näkanini ndo ña yuꞌu ni tisokuati̱ ndo nuu ma ra kùu Tatái, vati ma ra tìsokuati ndo nuu Ndioo kùu juuni ma Moisés, nuu ndàtu ndo ña ni jakakú Ndioo ndo chaꞌaꞌ ña chìnuni ndo ma tuꞌun tāa ra.
Vati tu ndicha ña chìnuni ndo ma tuꞌun tāa ma Moisés, kùuni yi kaꞌan yi ña juuni ìyo yi ña chinuni ndo ma tuꞌin ndia, vati chaꞌi kùu ma ña tāa ra.
Va tu töve chìnuni ndo ma tuꞌun tāa Moisés, ikan chàꞌi kuenda ña töve chìnuni ndo tuꞌun kàꞌin ndia ―kàti Jesuu chiꞌin ndian judíu ikan.
Takan kūu tajan kēe ndio Jesuu kuàꞌan ra inga chiyo yuꞌu tañuꞌu Galilea, ña juuni kàꞌan na ña nàni yi tañuꞌu Tiberias ndia.
Ta nduvaꞌa kuii kuaꞌaꞌ ñivi kuàꞌan chata Jesuu, vati ndèꞌe na ma ndatu chiꞌin seña ña jàꞌa ra, ña jàndaꞌa ra ma ndian kuꞌvi.
Tajan ndāa ndio Jesuu kuàꞌan ra iin nuu chiki, ta ora chāa ndio ra ikan, tajan chūnandi ndio ra chiꞌin ma ndra jàkuaꞌa chiꞌin ra.
Ta ma viko Pakua ña jàkaꞌnu ma ndian judíu ti cha vàchi kùyatin yi.
Ta ora kāniꞌi Jesuu nuu ra teꞌen tikan, ta ndēꞌe ra ña yaꞌa ga kuaꞌaꞌ ñivi vàchi chata ra, tajan teꞌen nākaꞌan ndio ra chiꞌin Lipe:
―¿Ndanu koꞌo kujata yo paan ña kachi tandiꞌi ma ñivi iꞌya? ―kàti ra.
Va chìkatuꞌun maani ma Jesuu takan nuu ma Lipe ndeꞌo naja kua kati ra chaꞌaꞌ yi, kùuni Jesuu, vati cha chìto vaꞌa Jesuu nayi kùu ma ña ni jaꞌa ra.
Tajan ma Lipe teꞌen nākaꞌan ra:
―Ni ma xuꞌunꞌ ña jàkanaa yo uvi cientu kivi ña jàtiñu yo, na këta yi ña jàta yo kuaꞌaꞌ ma paan, ta nàtaꞌvi yo itaꞌvi itaꞌvi yi nuu taꞌiiꞌiin ma ñivi ikan ―kàti ra.
Tajan inga ra jàkuaꞌa chiꞌin Jesuu, ra nàni André, ra kùu yani Simón Petuꞌ, teꞌen nākaꞌan ra chiꞌin Jesuu:
―Iꞌya ndaa iin ravali, ña ndàꞌa ra uꞌun taꞌan paan, ña kūvaꞌa chiꞌin cebada, ta chiꞌin uvi tiakaꞌ; ¿va ndakutiñu ñaꞌa kuenda na, ña yaꞌa kuaꞌaꞌ ñivi kùu na? ―kàti ra.
Tajan teꞌen nākaꞌan ndio Jesuu:
―Na kaꞌun chiꞌin ma ñivi, ña na kunandi na ma ikan ―kàti ra.
Ta ma ikan ti yaꞌaga kuaꞌaꞌ ma ita kuati kàa, tajan chūnandi ndio na. Ta ìyo iin uꞌun mii ndraꞌii kùu ndra. Ta siin kùu ma ñivi ñaꞌa.
Ta ora chītu tichi na, tajan teꞌen nākaꞌan ndio Jesuu chiꞌin ma ndra jàkuaꞌa chiꞌin ra:
―Na jatiꞌvi ndo ma ña chākoso, ikan na töve tivi nïꞌiin nakuyi, ―kàti Jesuu.
Tajan jātiꞌvi ndio ndra ma ña chākoso, ta jākutu ndra uchi uvi ga taꞌan tuka ma paan chiꞌin ma ña chākoso jāꞌa ma ndi uꞌun paan ña kūvaꞌa chiꞌin cebada.
Takan kūu ta ora ndēꞌe ma ñivi ma ndatu kaꞌnu ña jāꞌa Jesuu, ta teꞌen nākaꞌan na:
―Ndicha kuii ña raꞌya kùu ma ra kàꞌan chiꞌin tuꞌun yuꞌu Ndioo, ra ni kichi ma ñuñivi iꞌya ―kàti na.
Va tava Jesuu chāꞌa ra kuenda ña taniꞌi kùuni na kundaka na ra kuꞌun ra, kuenda ña kùu ra rey, ra kaꞌnda tiñu nuu na. Yakan va kēe maꞌiin ra kuàꞌan ra ma siki iin yuku sukun, ti kùuni ra koo maꞌiin ra.
Takan kūu ta ora cha kuaa, tajan ma ndra jàkuaꞌa chiꞌin Jesuu kēe ndra kuàꞌan ndra yuꞌu tañuꞌu.
Ta ikan kīꞌvi ndio ndra tichi iin varku, ta kīchaꞌa ndio ndra kèta chiyo ndra ma tañuꞌu, ña kuàꞌan ndra itiꞌ ñuu Capernaum. Ta cha yaꞌa naa kùu yi. Ta ma Jesuu juuni töve ra chàa ma nuu kaꞌìin ndra.
Tajan ma tañuꞌu, nduvaꞌa sukun ndàkoo nditi raꞌ jàꞌa ña yaꞌa niꞌi chàkin ma tati.
Ta ora cha yāꞌa nduu ndra iin uꞌun a iñu kilometru chiꞌin ma varku, tajan ndēꞌe ndra ña chìka Jesuu vàchi ra nuu takuii, ña kuàjayatin ra ra nuu kuàꞌan ma varku. Tajan ndrakan kīchaꞌa ndio ndra yùꞌvi ndra.
Ta Jesuu teꞌen nākaꞌan ra chiꞌin ndra:
―¡Na yüꞌvi ndo, ti mai kùi! ―kàti ra.
Tajan nduvaꞌa kuii chìsii ndra ña cha ìyo Jesuu chiꞌin ndra ma tichi varku. Ta nunuu ni, ta cha chàani ndra ma ñuu nuu kuàꞌan ndra.
Takan kūu ta ma inga kivi, ma ñivi kīndoo yuꞌu tañuꞌu nuu kēe ma ndra jàkuaꞌa chiꞌin ra chiꞌin ma varku, ikan chāꞌa na kuenda ña tüvi ndāa Jesuu chiꞌin ndra ma tichi varku uvanuu nia, ña ndaa ma ikan.
Ta ora cha yāꞌa ña kūu takan, tajan chāa ndio tiá kuaꞌaꞌ varku, ña kīchi itiꞌ ñuu Tiberias, yatini ma nuu chāꞌa Jesuu ña chàchi ma ñivi ora chāꞌa ra taꞌvindioo chaꞌaꞌ yi nuu ma Rachaꞌnu.
Ta ora ndēꞌe na ña töve ndaa Jesuu ma ikan, ta ni ma ndra jàkuaꞌa chiꞌin ra, tajan ndāa ndio na tichi ndrun, ta kēe na kuàꞌan na kuànanduku na Jesuu itiꞌ ñuu Capernaum.
Ta ora nātaꞌan na Jesuu ma inga chiyo yuꞌu tañuꞌu, ta teꞌen nākaꞌan na chiꞌin ra:
―Yoꞌo matru, ¿nda ora kīchaun ndeꞌve? ―kàti na.
Tajan Jesuu teꞌen nākaꞌan ra:
―Ndicha vaꞌa ña kàꞌin chiꞌin ndo, ña ndyoꞌo nànduku ndo yuꞌu, chaꞌaꞌ ña chāchi ndo nda kati chitu tichi ndo jāꞌi, ta yöve chaꞌaꞌ ña kìꞌin kuenda ndo, ta kùtunini ndo nda kuenda kùu ma ndatu ña chāꞌa Ndioo nui ña jàꞌi.
Na jätiñu ndo chaꞌaꞌ ma ña kachini ndo, ma ñuñivi iꞌya, vati yakan numini ndiꞌi yi. Na jatiñu ndo va chaꞌaꞌ ma ña kachi ndo, ña kuꞌva nuu koo ndo endeeni chiꞌin Ndioo. Ti ma ndayu ikan kùu ma ña ni kuꞌva ma ra Seꞌe ñivi tāchi Ndioo kachi ndo, vati rakan kùu ra kāchin ma Ndioo, ña jàꞌa ra yi.
Ta teꞌen kīchaꞌa ndio ma ñivi chìkatuꞌun na nuu Jesuu:
―¿Nayi ìyo yi ña jaꞌa ndi, ta kùu jachinu ndi ma tiñu kùuni Ndioo ña jaꞌa ndi? ―kàti na.
Tajan teꞌen nākaꞌan ndio Jesuu chiꞌin na:
―Uvanuu ma tiñu kaꞌnu ña kùuni Ndioo ña jàꞌa ndo, kùu yi ña na chinuni ndo ma tuꞌun kàꞌan yuꞌu, ra tāchi ra ―takan kàti Jesuu.
Tajan ma ñivi teꞌen nākaꞌan na chiꞌin ra:
―Tuva takan kùu yi, ¿nda ndatu kaꞌnu kùu janaꞌun nuu ndi, ikan ora ndeꞌe ndi yi, ta chininu ndi ma tuꞌun kàꞌun? ¿Ta nda tiñu kùu ma ña jàꞌun?
Ma ndian kūu ñivi ndi ña chīyo tajiꞌna, chāchi na ma ña kuichin ña nàni maná, ma tichi kuꞌu niku, vati nuu ma tutu Ndioo teꞌen kàꞌan yi: “Itiꞌ andivi jākoyo ra ma paan chàchi na” ―kàti na.
Tajan ma Jesuu teꞌen nākaꞌan ra chiꞌin na:
Vati ma paan ña chàꞌa ma Ndioo nuu yo vàchi yi itiꞌ andivi, ta jàꞌa yi ña endee koo ndito ma ñivi ìyo ñuñivi.
Tajan teꞌen chīkan na nuu Jesuu:
―Yoꞌo Rachaꞌnu, na kuꞌvaun ma paan iꞌya kachi ndi nani kivi ―kàti na.
Ta Jesuu teꞌen nākaꞌan ra chiꞌin na:
―Yuꞌu kùu ma paan ña chàꞌa ña koo ndito ndo endeeni. Ta ma ndian vàchi nui, na tüva ni kusoko na, ta ma ndian chìnuni ña kàꞌin, na tüva ni natii na takuii ndia.
Va tava cha kāꞌin chiꞌin ndo, ña vaji cha ndèꞌe ndo yuꞌu, na töve chìnuni ndicha ndo ma tuꞌin.
Ta tandiꞌi ma ndian chāꞌa ma Tatái nui, ndiakan kùu ma ndian vàchi nui. Ta ma ndian vàchi nui ni kuꞌvai ña kiꞌvi na itiꞌ kuàꞌin.
Vati yuꞌu töve kīchi̱ itiꞌ andivi, kuenda ña jàꞌi ma ña kùuni mai, ti yuꞌu kīchai va kuenda ña jàꞌi tandiꞌi ña kùuni ma Tatái, ra tāchi yuꞌu.
Ta ma tiñu ña töve kùuni ma Tatái, ra tāchi yuꞌu ña jàꞌi, kùu yi ña, koto jäkunai nïꞌiin ma ñivi ña chāꞌa ra nui, vati ma ña kùuni ra ña jàꞌi, kùu yi ña na janatakui na ma kivi nuu ndiꞌi nia.
Ta juuni kùuni ma ra tāchi yuꞌu ña tandiꞌi ma ndian ndeꞌe yuꞌu ra kùu Seꞌe ra, ta chinuni na ma tuꞌun kàꞌin, ni koo ndito na endeeni jàꞌi, ta juuni yuꞌu, ni janatakui na ma kivi nuu ndiꞌi nia ndia.
Chaꞌaꞌ ñaꞌa kùu yi ña ma ndian judíu kīchaꞌa na chàtuꞌun na ra, chaꞌaꞌ ña kāꞌan ra tuꞌun iꞌya: “Yuꞌu kùu ma paan ña kīchi itiꞌ andivi.”
Ta ma ndian judíu teꞌen nākaꞌan na:
―¿A yöve Jesuu iꞌya, kùu ra seꞌe Kusé? Ndicha ña juu ra kùu ra, ti nàkoto vaꞌa yo ma tatá ra chiꞌin maꞌá ra. ¿Ta chïto naja kàꞌan ra ña kīchi ra itiꞌ andivi?
Tajan ma Jesuu teꞌen nākaꞌan ra chiꞌin na:
―Na jaña ndo ña chàtuꞌun ndo.
Nïꞌiin ñivi, na küu kichi na nui, tu yöve Tatái ra tāchi yuꞌu kùu ra ña chàkiꞌin ra na. Ta yuꞌu kùi ña ni janatakui ndiakan ma kivi nuu ndiꞌi nia.
Vati nuu ma tutu Ndioo ña tāa ndra kàꞌan chiꞌin tuꞌun yuꞌu Ndioo teꞌen kàꞌan yi: “Ndioo ni janaꞌa ra nuu tandiꞌi ma ñivi”, kàti yi. Chaꞌaꞌ yakan kùu yi ña tandiꞌi ma ndian chìni tuꞌun kàꞌan ma Rachaꞌnu Ndioo, ta jàchiꞌin na ma ña kàꞌan ra. Ndiakan kùu ndian vàchi nui.
’Ma tuꞌun kàꞌin töve kùuni yi kaꞌan yi ña ìyo ñivi ña cha ndēꞌe na ma Tatái, ti uvanuu ma ra cha ndēꞌe ra, kùu yuꞌu, ra chīyo chiꞌin ra.
Ndicha vaꞌa ña kàꞌin, ña ma ndian chìnuni ma tuꞌin, endee ìyo ndito na.
Ta yuꞌu kùu ma paan ña jàꞌa, ña na koo ndito yo endeeni.
Ma ndian kūu ñivi ndo ña chīyo tajiꞌna, chīꞌí na vaji chāchi na ma ña kuichin ña nàni maná, ma tichi kuꞌu.
Va yuꞌu kàꞌin chiꞌin ndo, chaꞌaꞌ inga tuku ma paan ña vàchi itiꞌ andivi, ta yakan, ti tu ìyo nda ndian chàchi yi, na töve chìꞌí na.
Va yuꞌu kàꞌin chiꞌin ndo ña yuꞌu kùu ma paan ndito ña kīchi itiꞌ andivi, ta nda ndian nikuuni ña chàchi ma paan iꞌya, ni koo ndito na endeeni chiꞌin Ndioo. Ta ma paan ña ni kuꞌvai nuu na kùu ma kuñui, ikan na kuu koo ndito tandiꞌi ma ndian ìyo ñuñivi.
Tajan ma ndian judíu teꞌen kīchaꞌa na kànitaꞌan yuꞌu na chiꞌin juuni maa na:
―¿Naja kua kùu yi, ña kùuni ra kuꞌva ra ma kuñu ra kacho?, kùuni ndo ―kàꞌan na.
Tajan Jesuu teꞌen nākaꞌan ra chiꞌin na:
―Ndicha vaꞌa ña kàꞌin chiꞌin ndo, ña tu töve chàchi ndo kuñu ma ra Seꞌe ñivi tāchi Ndioo, ta töve chìꞌi ndo ma nií ra, na töve ni niꞌi ndo nuu koo ndito ndo chiꞌin ma Rachaꞌnu Ndioo.
Yakan va ma ndian chàchi ma kuñui, ta chìꞌi na ma nii̱, ndiakan endee ìyo ndito na, ta yuꞌu ni janatakui na ma kivi nuu ndiꞌi nia.
Vati ma kuñui kùu ma ndayu vaꞌa, kuenda ña kacho, ta ma nii̱ kùu raꞌ iin ña vaꞌa koꞌo yo ndia.
Vati tava ma Tatái, ra tāchi yuꞌu, ra takani ìyo kùu ra, yakan va juuni ra ndito kùi takua kùu ra, chaꞌaꞌ yakan kùu yi ña ìyo ndatui ña kùu jaꞌi ña na koo ndito tandiꞌi ndian chàchi ma kuñui ndia.
Va yuꞌu kàꞌin chaꞌaꞌ ma paan nūu itiꞌ andivi. Vati ma paan ikan töve indukuni kùu yi takua kùu ma ña nàni maná, ña chāchi ma ndian kūu ñivi ndo ndian chīyo tajiꞌna, ti ndiakan chīꞌí na vaji chāchi na yi. Va ma ndian chàchi ma paan ña kīchi itiꞌ andivi, ni koo na indeeni.
Takan kāꞌan Jesuu nuu ma ñivi ma ora jānaꞌa ra tichi veñuꞌu ñivi judíu, ña ndaa ma ñuu Capernaum.
Takan kūu ta ora chīni ma ndian chàkunuu chata Jesuu ma tuꞌun iꞌya, tajan teꞌen nākaꞌan na:
―Yaꞌa ga ndetiñu jàchiꞌo ma tuꞌun kàꞌan raꞌya. ¿Nda ndian kùu ma ndian ni jachiꞌin ma ña kàꞌan ra, ña kua kàꞌan ra takan?, kùuni ndo ―kàti na.
Ta ora chāꞌa ndio Jesuu kuenda ña chàtuꞌun na ra, tajan teꞌen nākaꞌan ra chiꞌin na:
―Ta, ¿naja töve chàtaꞌani ndo ma ña kàꞌin?
¿Nayi jaꞌa ndo, tuva ndeꞌe ndo yuꞌu ra Seꞌe ñivi tāchi Ndioo, ña ndàa ndiko ra kuꞌun ra ma nuu chīyo ra niku?
Ma Tati Ií Ndioo jàꞌa ña kùu koo ndito ndo endeeni, ta ndisaa ña kùu jaꞌa ndo chiꞌin ma kuñu ndo, töve nda kuenda yi. Vati ma tuꞌun kàtituꞌin nuu ndo jàꞌi yi chiꞌin ma Tati Ií Ndioo. Ta tuꞌun ikan chàꞌa yi, ña na koo ndito ndo endeeni chiꞌin ra.
Va ìyo uvi uni ndo ña töve chìnuni tuꞌin ―kàti Jesuu.
Takan kàꞌan Jesuu, ti takani cha chìto ra nda ndian kùu ma ndian töve chìnuni tuꞌun ra, ta nda ra kùu ma ra ni xikoñaꞌa chaꞌaꞌ ra ndia.
Tajan Jesuu teꞌen nākaꞌan ra:
―Chaꞌaꞌ yakan kùu yi ña, cha kāꞌin chiꞌin ndo, ña nïꞌiin na, na küu kichi na nui, tuva yöve ma Tatái kùu ma ra jiꞌna ña chāꞌa ra yi nuu na.
Takan kūu ta nda ma ora ikan, kuaꞌaꞌ ma ndian chàkunuu chiꞌin Jesuu niku, jāña na ña chàkunuu na chiꞌin ra.
Tajan teꞌen chīkatuꞌun ndio Jesuu nuu ma ndi uchi uvi ma ndra jàkuaꞌa chiꞌin ra:
―¿A nditaꞌan ndo kùuni ndo kuꞌun ndo, takua jāꞌa ndiakan? ―kàti Jesuu.
Tajan ma ra nàni Simón Petuꞌ teꞌen nākaꞌan ra chiꞌin Jesuu:
―Yoꞌo Rachaꞌnu, cha chìto vaꞌa ndi ña töve ìyo inga yo nuu kuꞌun ndi. Vati uvanuu maun kùu ra kàꞌan naja kua kùu niꞌo nuu koo ndito yo endeeni.
Ta ndyuꞌu kīchaꞌa ndi chìnuni ndi, ta nàkoto ndi, ña yoꞌo kùu ma ra kùu Cristu, ra Seꞌe Ndioo ndito.
Tajan Jesuu teꞌen nākaꞌan ra chiꞌin ma ndra jàkuaꞌa chiꞌin ra:
―¿A chàkuꞌuni ndo ña yuꞌu kùu ma ra kāchin ma ndi uchi uvi taꞌan ndo? Va vaji takan kùu yi, ìyo iin ra tañu ndo ña kùu kuiꞌna ―kàti Jesuu.
Ma ora kāꞌan Jesuu ma tuꞌun iꞌya, chànini ra chaꞌaꞌ ma Juda, ra kùu seꞌe Simón Iscariote, ti chìto Jesuu ña ni xikoñaꞌa ra chaꞌaꞌ ra nuu ñivi, vaji iin ra ìyo tañu ma ndi uchi uvi ndra jàkuaꞌa chiꞌin Jesuu kùu ra.
Takan kūu ta ora yāꞌa ña kūu takan, tajan kēe ndio Jesuu chàkunuu ra, ta ñuu, ta ñuu, ma itiꞌ ñuꞌuꞌ Galilea. Vati na küuni ga ra chìkoniꞌi ra ma ñuꞌuꞌ Judea, ti ndikun ma ndian judíu kaꞌni na ra.
Ta tava cha vàchi kuyatin ma kivi ña ni kuu ma viko lomara, ña jàkaꞌnu ma ndian judíu nani kuiya.
Tajan ma ndra yani Jesuu, teꞌen nākaꞌan ndra chiꞌin ra:
―Na keun ma ñuꞌuꞌ Galilea, ta kuꞌu̱n ma itiꞌ ñuꞌuꞌ Judea, ikan ma ndian jàkuaꞌa chiꞌun ña ìyo ndakan, na ndeꞌe na ma tiñu jàꞌun ndia.
Vati nïꞌiin yo kùuni yo ña nakoto ma ñivi yo, chaꞌaꞌ ma ña vaꞌa jàꞌa yo, tüvi ìyo yi ña jaꞌa xeꞌo yi. Yakan va tu ndicha ña ra jàꞌa tiñu vaꞌa kùu̱n, na jaꞌun yi nuu ndèꞌe tandiꞌi ma ñivi ìyo ñuñivi. ―Takan kàti ma ndra yani ra.
Takan kàti ndra, ti ni ma ndra yani Jesuu, na töve chìnuni ndra ma ña kàꞌan ra ndia.
Tajan Jesuu teꞌen nākaꞌan ra chiꞌin ndra:
Vati ma ndian ìyo kuenda ma ñuñivini, na töve nda chaꞌaꞌ kùxaani na ndeꞌe na ndo, va yuꞌu, ndicha ña ìyo nda chaꞌaꞌ kùxaani na ndeꞌe na yuꞌu, ti jànaꞌa kachi̱n nuu na, ña töve vaꞌa ma ña jàꞌa na.
Kuaꞌan ndyoꞌo ma viko, vati yuꞌu na töve kuꞌin, ti takäꞌan chaa ma ora ña jànaꞌi yuꞌu nuu ma ñivi ―kàti Jesuu.
Ta ora chīnu kāꞌan Jesuu takan, ta kīndoo ra ma ñuꞌuꞌ Galilea.
Ta ora cha kuàꞌan ndio ma ndra yani ra, tajan nda ma Jesuu kēe ndio ra kuàꞌan ra chata ndra nuu ìyo ma viko ndia. Ta chāa ndio ra ma ikan va xeꞌeni.
Va ma ndian judíu kīchaꞌa na nànduku na Jesuu ma nuu ìyo viko, ta teꞌen kīchaꞌa na chìkatuꞌun taꞌan na:
―¿Ndanu chàkunuu ma raꞌii ikan? ―kàti na.
Ta tañu ma ñivi kaꞌìin ikan, ìyo uvi uni ma ndian chàtuꞌun Jesuu, ta ìyo ndian kàꞌan teꞌen: “Iin ra vaꞌa kùu ra”, kàti na. Ta ìyo inga na ña kàꞌan teꞌen: “Na yöve ra vaꞌa kùu ra, ti ra jàndaꞌviñaꞌa kùu ra”, kàti na.
Ta vaji takan kàꞌan na, va nïꞌiin ñivi töve kàꞌan na tuꞌun iꞌya nuu kaꞌìin tiꞌvi kuaꞌaꞌ ñivi, koto ndeꞌe na tundoꞌo jàꞌa ma ndian kuxini nuu ma ndian judíu.
Ta ma viko ikan cha kua kùu java yi, ora kīꞌvi Jesuu ma tichi kora veñuꞌu kaꞌnu, ta ikan kīchaꞌa ra jànaꞌa ra nuu ma ñivi.
Ta ma ndian judíu ndava kuàꞌan anima na ña kīndoo na ndeꞌe na ra, ta teꞌen kīchaꞌa na chìkatuꞌun taꞌan na:
―¿Naja yaꞌa ga chìto raꞌya, ta töve nī jakuaꞌa ra? ―kàti na.
Tajan Jesuu teꞌen nākaꞌan ra:
―Ma ña jànaꞌi iꞌya, yöve iin tuꞌun ña jāndakuu maani̱ kùu yi, ti ma tuꞌun kàꞌan ma ra tāchi yuꞌu ña jàꞌi kùu yi.
Tu ìyo nda ndian kùuni jaꞌa ma tiñu kùuni ma Rachaꞌnu Ndioo, kùu kuꞌva na kuenda, tuva ma tuꞌun jànaꞌi, kùu yi ma tuꞌun Ndioo, a ma tuꞌun jàndakuu maani̱ kùu yi.
Vati ma ndian jànaꞌa nuu ma ñivi chiꞌin ma tuꞌun ña jàndakuu maani na, kùuni yi kaꞌan yi ña jàkaꞌnu na juuni maa na. Va ma ndian jànaꞌa nuu ma ñivi, ta nànduku na naja kua jàkaꞌnu na ma ndian tāchi na. Ndiakan kùu ma ndian kàꞌan ma ña ndaa, ta nïꞌiin ñivi küu niꞌi na naja kua tisokuati na chaꞌaꞌ ña jàꞌa na.
’¿A töve ndicha ña ma rachaꞌnu Moisés chāꞌa ra tutu ley Ndioo nuu ndo tajiꞌna? Va nïꞌiin ndo töve jàchiꞌin ndo ma ña kàꞌan yi. ¿A yöve chaꞌaꞌ yakan kùu yi ña kùuni ndo kaꞌni ndo yuꞌu? ―kàti Jesuu.
Tajan ma ñivi teꞌen nākaꞌan na chiꞌin ra:
―¿A tati xaan kīꞌvi xiniun ña kàꞌun takan? ¿Yo kùu ma ndian kùuni kaꞌni ñu̱n? ―kàti na.
Tajan Jesuu teꞌen nākaꞌan ra.
―Chaꞌaꞌ uvaa ma ña jāꞌi ma kivi nindeo, ndisaa ndo nī chataꞌani ndo yi.
Vati ndicha vaꞌa ña ma Moisés kùu ra ña tāchi ra ña na nakuaꞌa ndo kaꞌnda ndo ñii nuu ika ma ndrakuati seꞌe ndo, (vaji yöve chiꞌin Moisés kīchaꞌa yi, ti takani cha vàchi ma ñivi ndo ndian chīyo tatiempu jàꞌa na yi) vaji ma kivi nindeo kùu yi.
Ta vitin tu chaꞌaꞌ ña kùuni ndo jachiꞌin ndo ña kàꞌan ma ley Ndioo ña tāa ma Moisés kùu yi ña chàꞌnda ndo ñii nuu ika ma ndrakuati seꞌe ndo vaji kivi nindeo kùu yi, ¿ta naja kùxaan ndo yuꞌu chaꞌaꞌ ña jāndaꞌi ninii ma ra kuꞌvi ma kivi nindeo?
Ta koto tïsokuati ndo ma ñivi, tuva tüvi chìto ndaa ndo nda chaꞌaꞌ kùu yi. Na jaꞌa ndo yi, va tuva ma ña ndaa kùu yi.
Takan kūu tajan iin ma ndian ìyo ma ñuu Jerusalén teꞌen kīchaꞌa na chìkatuꞌun taꞌan na:
―¿A yüvi ra nànduku na kaꞌni na kùu raꞌya?
Na ndeꞌe vaꞌa yo, ti ikan ndaa ra kàꞌan ra nuu tuvi ñivi, ta nïꞌiin ma ndra kùxini töve kàꞌan ndra chata ra. ¿A töve chànini ndra, ña ndicha vaꞌa, ña raꞌya kùu ma Cristu, ra tāchi Ndioo?, kùuni ndra.
Va maa yo cha chìto yo ndanu kīchi raꞌya. Va taku ma Cristu, ti nïꞌiin ñivi töve chìto na nda itiꞌ ni kichi ra ma ora ni kichaa ra ―Takan nàtuꞌun taꞌan na.
Ta ora chīni Jesuu ña takan kàꞌan ma ñivi, ma ora jànaꞌa ra nuu na ma tichi kora veñuꞌu kaꞌnu, tajan teꞌen nākaꞌan niꞌi ra chiꞌin na:
―¿A ndicha ña nàkoto ndo nda ra kùi, ta juuni chìto ndo ndanu kīchi̱? Va yuꞌu kùuni̱ ña na koto vaꞌa ndo, ña yuꞌu töve vàchi̱ iꞌya chaꞌaꞌ ña kùuni mai. Vàchi̱ ti ìyo iin ra tāchi yuꞌu ña töve nàkoto ndo. Ta rakan ti iin ra ndaa kùu ra.
Takan kūu ta ora chīni ma ñivi tuꞌun ikan, ta kūuni na tiin na ra, ta tìꞌi na ra tichi vekaa niku, va nïꞌiin na nī tiꞌi na ndaꞌaꞌ na ña tìin na ra, ti takäꞌan chaa ma ora ra.
Ta ma ora ikan kuaꞌaꞌ na chīnuni ma ña kàꞌan Jesuu, ta teꞌen kīchaꞌa ndio na nàtuꞌun taꞌan na:
―Ma ora ni kichi ma ra kùu Cristu, ¿a ni jaꞌaga ra tiá ndatu kaꞌnu kua raꞌya?, kùuni ndo ―kàti na ña nàtuꞌun taꞌan na.
Takan kūu ta chīni ma ndra fariseu ña kàꞌan xeꞌe na chata Jesuu, tajan jāndikitaꞌan tuꞌun ndra chiꞌin ma ndra chàꞌnda tiñu nuu sutu, ta tāchi ndra ma ndra jandaru ña kùmi ma veñuꞌu, ña na kutiin ndra Jesuu.
Tajan Jesuu teꞌen nākaꞌan ra:
―Tia tiempuni, ni koi chiꞌin ndo ma ndeꞌve, ti ni chikoniꞌi ndikoi kuꞌin nuu ma ra tāchi yuꞌu.
Tajan ndyoꞌo, ni nanduku ndio ndo yuꞌu, va na töva ni nataꞌan ndo yuꞌu, vati na töve kùu kuꞌun ndo ma nuu ni chai.
Takan kūu tajan ma ndian judíu, teꞌen kīchaꞌa na chìkatuꞌun taꞌan na:
―¿Ta ndanu ni kuꞌun raꞌya, ña na küu nataꞌan yo ra? ¿A ni kuꞌun ra ñuu chika nuu ndoyo ma ndian kùu ñivi yo teꞌen tikan tañu ma ndian griegu, ta ni janaꞌa ra nuu ma ñivi ìyo ikan?, kùuni ndo.
¿Nayi kùuni ra kàꞌan ra, chaꞌaꞌ ña kāꞌan ra teꞌen chiꞌin yo ña: “Ni nanduku ndo yuꞌu, va na töve ni nataꞌan ndo yuꞌu, vati na töve nuu kùu kuꞌun ndo, kùu ma nuu ni chai”?, kàti ra ―Takan kàti na ña nàtuꞌun taꞌan na.
Ma kivi nuu ndiꞌi nia, ña ìyo ma viko kaꞌnu ikan, ma Jesuu chūndaa ndio ra, ta teꞌen nākaꞌan niꞌi ra chiꞌin ma ñivi:
―Tu ìyo nda ndyoꞌo nàtii ndo takuii, na kichi ndo nui, ta kuꞌvai raꞌ koꞌo ndo.
Vati nuu ma tutu Ndioo, kàꞌan yi ña tichi anima ma ndian chìnuni ña kàꞌin, ni kana iin ña kàa takua kàa iin yuta ña tüvi ni ndoko, ta yakan kùu yi ña ni jaꞌa yi ña koo ndito ndo.
Chiꞌin ma tuꞌun iꞌya, kùuni Jesuu kaꞌan ra ña ma ndian chìnuni ma tuꞌun ra, ni koo ma Tati Ií Ndioo chiꞌin na, vaji ma Tati Ií Ndioo takäꞌan kichaa yi, vati takäꞌan kuꞌun ndiko Jesuu nuu ni jakaꞌnu ma Ndioo Tatá ra ra.
Ta ìyo iin ma ndian kaꞌìin tañu ma ñivi, ña ora chīni na ma tuꞌun iꞌya, ta teꞌen nākaꞌan na:
―Ndicha vaꞌa ña raꞌya kùu ma ra kàꞌan chiꞌin tuꞌun yuꞌu Ndioo ―kàti na.
Ta inga tuku na kàꞌan teꞌen:
―Raꞌya kùu ma Cristu ―kàti na.
Va juuni ìyo inga ndian kàꞌan teꞌen:
―¿A itiꞌ ñuꞌuꞌ Galilea ìyo yi ña kichi ma ra kùu Cristu, kùuni ndo, ña kàꞌan ndo takan? ¡Jun!
Na yöve takan kùu yi ti nuu ma tutu Ndioo kàꞌan yi ña, ma ra kùu Cristu ìyo yi ña kuu ra ñivi ma rey David, ta juuni ìyo yi ña kuu ra ma ra ñuu Belén, juuni ma ñuu nuu kāku ma rey David niku ndia ―kàti na.
Ta takan kūu ña ma ñivi kēsiin na jāꞌa ma tuꞌun Jesuu.
Ta ìyo ma ñivi kūuni na tiin na ra, ta kuꞌun ra vekaa, va nïꞌiin na töve nī jaꞌa yi.
Takan kūu tajan ma ndra jandaru ña kùmi ma veñuꞌu, chīkoniꞌi ndiko ndra nuu kaꞌìin ma ndra fariseu, chiꞌin ma ndra sutu ña kùxini nuu sutu, ta ndrakan teꞌen chīkatuꞌun ndra nuu ma ndra jandaru:
―¿Ta naja töve ndàka ndo ra? ―kàti ndra.
Tajan ma ndra jandaru teꞌen nākaꞌan ndra:
―¡Nïꞌiin ndraꞌii töve kàꞌan ma takua kàꞌan rakan! ―kàti ndra.
Tajan ma ndra fariseu, teꞌen nākaꞌan ndiko ndra:
―¿A nditaꞌan ndo chāꞌa ndo ña kēñaꞌa ra ndo ndia?
Uvanuu ma ndian chìnuni ña kàꞌan ra, kùu ma ndian töve nàkoto ña kàꞌan ma tutu ley Ndioo. Ta ndiakan ti ndian kini kùu na ―kàti ndra chiꞌin ma jandaru.
Tajan ma ra nàni Nicodemo, ra juuni kùu fariseu, ra chāndeꞌe Jesuu ma ora chanikuaa, ndēta ndio ra, ta teꞌen nākaꞌan ra chiꞌin ndra kùxini kaꞌìin ikan:
―Ma ley Ndioo ña jàkaꞌnu yo kàꞌan yi ña, na küu kaꞌni yo nïꞌiin ñivi, tuva takäꞌan ndakatuꞌun yo nuu na nayi kùu ma ña jàꞌa na ―kàti ra.
Tajan ndrakan teꞌen nākaꞌan ndra chiꞌin ma Nicodemo:
―¿A juuni ra ñuꞌuꞌ Galilea kùu̱n ña kàꞌun takan? Na jakuaꞌa jiꞌnaun naja kua kàꞌan yi nuu ma tutu Ndioo, ta ndeꞌun ti nïꞌiin ma ra kàꞌan chiꞌin tuꞌun yuꞌu Ndioo na töve nī keta ra itiꞌ ñuꞌuꞌ Galilea ―kàti ndra chiꞌin ra.
Tajan ora yāꞌa ña kūu takan, ta taꞌiiꞌiin ndio na kēe na kuàꞌan na veꞌe na.
Takan kūu tajan Jesuu kēe ra kuàꞌan ra itiꞌ yuku nàni Olivu.
Ta ma inga kivi ora kūndichin, kēe ndiko ra kuàꞌan ra ma veñuꞌu kaꞌnu, ta ndisaa ma ñivi chājayatin na na nuu ra, ta rakan chūnandi ndio ra, ta kīchaꞌa ra jànaꞌa ra nuu na.
Tajan ma ndra matru ña jàkuaꞌa ma ley Ndioo, chiꞌin ma ndra fariseu nātaꞌan ndra iin ñaꞌa tondo ña kìꞌvi ña chiꞌin raꞌii, ta tīin ndra ña, ta ndàka ndra ña kuàꞌan ndra nuu Jesuu. Ta ikan kūtaa ndra ña maꞌñu ma nuu kaꞌìin tiꞌvi ma ñivi,
ta teꞌen nākaꞌan ndra chiꞌin Jesuu:
―Matru, ma ñaꞌa iꞌya nātiin ndi ña, juuni ma ora ña kìꞌvi ña chiꞌin iin raꞌii yüvi iian.
Ta ma nuu ley ña tāa Moisés, kàti yi ña na kaꞌni yo ma ñivi ñaꞌa ña jàꞌa takan chiꞌin yuu. Ta yoꞌo, ¿naja kua kàtiun? ―kàti ndra.
Takan chīkatuꞌun ndra nuu ra, ikan na kaꞌan ra iin ña tüvi vaꞌa, ta chiꞌin yakan kùu niꞌi ndra naja kua kùu tisokuati ndra ra. Tajan Jesuu chūnandi chiti ra, ta kīchaꞌa ra tàa ra ma nuu ñuꞌuꞌ chiꞌin xini ndaꞌaꞌ ra.
Va tava ma ndra fariseu na töve jàña ndra ña chìkatuꞌun ndra nuu Jesuu, yakan va ndēta ndio ra, ta teꞌen nākaꞌan ra chiꞌin ndra:
―Nda ndyoꞌo nikuuni, tuva töve ìyo nïꞌiin kuati ndo, jiꞌna ndo na kani ma yuu chata ña ―kàti ra chiꞌin ndra.
Tajan Jesuu chūnandi chiti ndiko ra ma nuu ñuꞌuꞌ, ta kīchaꞌa ndiko ra tàa ra.
Ta ora chīni ndra ña kāꞌan Jesuu takan, ta chāꞌa ndra kuenda ña maa ndra kùu ma ndra ìyo kuati, tajan iini iini ndra kīchaꞌa ndra kàchaꞌan ndra, va ma ndra jiꞌna kīchaꞌa jàꞌa yi kùu ma ndra chaꞌnuga, ta ikan jan, ma ndra yoko ndia. Tajan maꞌiin nia ndio Jesuu kīndoo chiꞌin ma ñaꞌa ikan maꞌñu ñivi.
Ta ikan jan, chūndaa ndio Jesuu, ta tava ndēꞌe ra ña nïꞌiin ga ndra tüva, ti uvaa nia ma ñaꞌa kīndoo, tajan teꞌen nākaꞌan ndio ra chiꞌin ña:
―Yoꞌo xiꞌi, ¿ndanu kaꞌìin ma ndra tīsokuati ñu̱n? Ta, ¿naja nïꞌiin ndra, töve nī kuuni ndra kaꞌni ndra ñu̱n? ―kàti Jesuu chiꞌan.
Tajan ma ñaꞌa ikan teꞌen nākaꞌan ña:
―Nïꞌiin ndra nī jaꞌa yi rachaꞌnu ―kàti ña.
Tajan Jesuu teꞌen nākaꞌan ndiko ra chiꞌin ña:
―Ni yuꞌu na küuni̱ kaꞌni̱ ñu̱n ndia. Ta vitin kuàꞌan yoꞌo, ta koto jäꞌa gaun ma kuati ―kàti ra chiꞌan.
Takan kūu tajan Jesuu teꞌen nākaꞌan tuku ra chiꞌin ma ñivi:
―Yuꞌu kùi tava kùu iin ñuꞌú ña jàndondichin nuu ndèꞌe ma ñivi ñuñivi, ta ma ndian tàndikun chatai, na töva ni kakunuu na nuu naa, vati ni niꞌi na ma ñuꞌú ña ni kuꞌva nuu koo na endeeni ―kàti Jesuu.
Tajan ma ndra fariseu teꞌen nākaꞌan ndra chiꞌin ra:
―Yoꞌo, kàꞌun ma tuꞌun chiña chaꞌaꞌ juuni maun, ta yakan töve nda kuenda yi ―kàti ndra chiꞌin ra.
Tajan Jesuu teꞌen nākaꞌan ra:
―Ndicha ña vaji kàꞌin chaꞌa juuni mai, va ndicha vaꞌa ti ña ndaa kùu yi. Vati yuꞌu chìtoi ndanu kīchi̱, ta chìtoi ndanu kuàꞌin. Va taku ndyoꞌo, na töve chìto ndo ndanu kīchi̱, ta töve chìto ndo ndanu kuàꞌin ndia.
Ta tu yuꞌu jàkutuni̱ iin nakuyi chiꞌin ma ñivi, va ndicha ti ma ña jàꞌi, iin ña ndaa kùu yi, vati na yöve maꞌiin ni kùu ma ra jàkutuni yi, ti jàkutuni̱ yi nda chiꞌin ma Tatái, ra tāchi yuꞌu ndia.
Vati nuu ma tutu ley Ndioo ña ìyo nuu ndo kàꞌan yi, ña tu uvi taꞌan ma testigu kàꞌan na iin nuu ni, ìyo yi ña chinuni yo yi, ti tuꞌun ndaa kùu yi.
Vaꞌani tuva takan, yuꞌu kàꞌin ma ña ndaa chaꞌaꞌ juuni mai, ta nda ma Tatái, ra tāchi yuꞌu, juuni kàꞌan ra chaꞌi ndia ―kàti Jesuu.
Tajan ndrakan teꞌen chīkatuꞌun ndra nuu Jesuu:
―Ta, ¿ndanu ìyo ma tatáun? ―kàti ndra.
Ta Jesuu teꞌen nākaꞌan ra:
―Ndyoꞌo, töve nàkoto ndo yuꞌu, ta töve nàkoto ndo ma Tatái ndia. Vati tuva ndicha ña nàkoto ndo yuꞌu, juuni takan ìyo yi ña nakoto ndo ma Tatái ndia ―kàti Jesuu.
Ta Jesuu kātituꞌun ra ma tuꞌun iꞌya, ma ora ndaa ra jànaꞌa ra ma tichi kora veñuꞌu kaꞌnu, nuu ndaa ma chatun, nuu sòkó na xuꞌunꞌ kuenda Ndioo. Va nïꞌiin na nī tiin na ra, ti takäꞌan chaa ma ora ra.
Takan kūu ta Jesuu teꞌen nākaꞌan tuku ra chiꞌin ma ñivi:
―Yuꞌu ni kuꞌin, ta ndyoꞌo ni kunanduku ndo yuꞌu, va ni kuvi ndo chaꞌaꞌ ma kuati jàꞌa ndo, vati ma nuu kuàꞌin, na küu chaa ndo.
Tajan ma ndian judíu teꞌen kīchaꞌa na nàtuꞌun taꞌan na:
―¿A chànini ra kaꞌni maa ra ra, yakan va kàꞌan ra, ña na küu chaa yo ma nuu kuàꞌan ra? ―kàti na.
Tajan Jesuu teꞌen nākaꞌan ra:
―Ndyoꞌo kùu ndo ndian ìyo ninuu ndeꞌve, va yuꞌu kùi, ra ìyo nuu sukun. Ta juuni ndyoꞌo kùu ndo ndian ìyo kuenda ma nuu ñuꞌuꞌ ñuñivi iꞌyani, va yuꞌu yöve ra ìyo kuenda nuu ñuꞌuꞌ ñuñivi iꞌya kùi.
Yakan va kātituꞌin ña ndyoꞌo ni kuvi ndo chaꞌaꞌ ma kuati ndo, ti tu töve chìnuni ndo ña yuꞌu kùu ra takani ìyo ―kàti Jesuu.
Tajan teꞌen chīkatuꞌun tuku ndra nuu ra:
―Ta yoꞌo, ¿nda ra kùu̱n? ―kàti ndra.
Ta Jesuu teꞌen nākaꞌan ra:
―Cha kātituꞌin nuu ndo nda ra kùi, nda ma kivi nunuu.
Ìyo kuaꞌaꞌ ña kàtituꞌin naja kua ìyo ndo, ta juuni ìyo kuaꞌaꞌ naja kua jàkutuni̱ ndo ndia, uvaa ña ma ra tāchi yuꞌu nuu ndo, kàꞌan ra ma ña ndaa, ta ma ña kàtituꞌin nuu ndyoꞌo ñivi ñuñivi, yakan kùu ma tuꞌun ndaa ña chīni̱ ña kāꞌan ra ―kàti Jesuu.
Va Jesuu kàꞌan ra nuu na chaꞌaꞌ ma Tatá Ndioo, uvaa ña na töve nī kutunini na yi.
Yakan va Jesuu teꞌen nākaꞌan ra chiꞌin ndra:
―Ta ora cha chāꞌni ndo yuꞌu, ra kùu Seꞌe ñivi tāchi Ndioo, tajan ni kuꞌva ndo kuenda, ña yuꞌu kùu Ndioo, ra takani ìyo, ti taku yuꞌu töve vàchi̱ kuenda ña jàꞌi ma ña kùuni mai, vati vàchi̱, kuenda ña kàtituꞌin nuu ndo ma ña jānaꞌa ma Tatáini nui.
Vati Tatái ra tāchi yuꞌu, ìyo ra chiꞌi̱n, ta töve ndàkoo maꞌiin ra yuꞌu, vati tandiꞌi ora jàꞌi ma ña chàtaꞌani ra ―kàti Jesuu.
Ta ora chīnu kāꞌan Jesuu takan, ta kuaꞌaꞌ ñivi kīchaꞌa chìnuni ma tuꞌun ra.
Takan kūu tajan Jesuu teꞌen nākaꞌan ra chiꞌin ma ndian judíu, ña chīnuni ma tuꞌun ra:
―Tu ndicha ña ndyoꞌo, ña endee chìnuni vaꞌa ndo ma ña kàꞌin chiꞌin ndo, ndicha vaꞌa ña kùu ndo ma ndian jàkuaꞌa chiꞌi̱n.
Ta takan koto ndo ma ña ndicha, ta chiꞌin ma ña ndicha ikan ni jaꞌa yi ña na koo nuna ndo.
Tajan ma ndian judíu teꞌen nākaꞌan na chiꞌin Jesuu:
Ta Jesuu teꞌen nākaꞌan ra:
―Ndicha vaꞌa ña kàꞌin chiꞌin ndo, ña tandiꞌi ma ndian jàꞌa kuati, ndiakan kùu na musu ma kuati.
Vati taku ma ra kùu musu, na yöve ndisaa ora ndoo ra veꞌe ma ra kùu chitoꞌo ra, va taku ma ra kùu seꞌe ma chitoꞌo ma veꞌe ikan, endee ìyo ra veꞌe ma tatá ra.
Yakan va tu yuꞌu ma ra kùu seꞌe Ndioo jàꞌi ña na kee ndo ndaꞌaꞌ ma ña kini, ndicha vaꞌa ña ndyoꞌo, ni ndoo nuna ndo.
Cha chìtoi ti ñivi tata Abraham kùu ndo, va ndyoꞌo kùuni ndo kaꞌni ndo yuꞌu, ti töve kùuni ndo jachiꞌin ndo ma ña kàꞌin.
Yuꞌu kàtituꞌin nuu ndo ma ña jànaꞌa ma Tatái nui, ta ndyoꞌo jàꞌa ndo ma ña jànaꞌa ma tatá ndo nuu ndo ―kàti Jesuu.
Tajan ma ndian judíu teꞌen nākaꞌan na chiꞌin Jesuu:
―Ma ra kùu tatá ndi, kùu ma rachaꞌnu Abraham ―kàti na.
Va Jesuu teꞌen nākaꞌan ra chiꞌin na:
―Tuva ndicha ña ndyoꞌo kùu ndo seꞌe Abraham, ìyo yi ña jaꞌa ndo ma takua jāꞌa ra ndia.
Va vitin kùuni ndo kaꞌni ndo yuꞌu chaꞌaꞌ ña kàꞌin ma ña ndaa ña jànaꞌa Ndioo nui. Ta Abraham ti töve nī jaꞌa ra takan.
Va ndyoꞌo indukuni jàꞌa ndo, ma tava jàꞌa ma tatá ndicha ndo ―kàti ra.
Tajan ndiakan teꞌen nākaꞌan na chiꞌin ra:
―Ndyuꞌu, na yüvi ndian seꞌe saká kùu ndi, ti uvanuu tatá ndi ìyo, ta rakan kùu Rachaꞌnu Ndioo ―kàti na.
Tajan Jesuu teꞌen nākaꞌan ra chiꞌin na:
―Tu ndicha ña Ndioo kùu Tatá ndo, ìyo yi ña kuuni ndo ndeꞌe ndo yuꞌu, ti itiꞌ nuu ìyo ra kīchi̱, ta iꞌya ìyoi chiꞌin ndo. Vati na yöve chaꞌaꞌ ña kùuni mai kùu yi ña vàchi̱, ti yuꞌu vàchi̱ ña Ndioo tāchi yuꞌu.
¿Ta naja töve kùu kutunini ndo ma tuꞌun kàꞌin? Takan jàꞌa ndo, ti töve kùuni ndo tasoꞌo ndo ña kàꞌin.
Kuiꞌna kùu ma tatá ndo, chaꞌaꞌ ña kùuni ndo jaꞌa ndo tava kùuniánꞌ. Ma kuiꞌna ikan, ti ñáꞌ chàꞌni ñivi kùánꞌ. Ta yakánꞌ ti, nïꞌiin chaꞌaꞌ töve kàꞌánꞌ ma ña ndaa, ti töve ìyo ma ña ndaa kuendánꞌ. Ta ma ora kàꞌánꞌ tuꞌun vata, takan jàꞌánꞌ yi, ti yakánꞌ kùánꞌ, vati vatánꞌ, ta ñáꞌ kuxini ma tuꞌun vata kùánꞌ.
Va tava yuꞌu, kàꞌin ma ña ndaa, yakan va ndyoꞌo töve chìnuni ndo ma ña kàꞌin.
¿Nda ndyoꞌo kùu kaꞌan ndo, ña yuꞌu ìyo iin kuati̱? Nïꞌiin ndo. Ta tu chìto ndo ña iin ra kàꞌan ña ndaa kùi, ¿ta naja töve chìnuni ndo ma ña kàꞌin?
Ma ndian kùu ñivi Ndioo, jàchiꞌin na ma tuꞌun kàꞌan ra. Va tava ndyoꞌo, na yöve ñivi Ndioo kùu ndo, yakan va töve jàchiꞌin ndo ma ña kàꞌan ra. ―Takan kàti Jesuu.
Tajan ma ndian judíu teꞌen nākaꞌan na chiꞌin Jesuu:
―Ndicha ndi ña kàꞌan ndi, ña ra ñuu Samaria kùu̱n, ta ndisoun tati xaan ―kàti na.
Tajan Jesuu teꞌen nākaꞌan ra:
―Töve ndisoi nïꞌiin tati xaan. Ma ña jàꞌi kùu yi ña tìñuꞌi ma Tatái, va ndyoꞌo töve tìñuꞌu ndo yuꞌu.
Yuꞌu, na töve nàndukui ña na jakaꞌnu ndo yuꞌu, vaji ndicha ña ìyo inga ma ra kùuni ña na jakaꞌnu ndo yuꞌu, ta rakan kùu ra ña ni jakutuni ra chiꞌin ndo.
Ndicha vaꞌa ña kàꞌin chiꞌin ndo, ña ma ndian jàchiꞌin ma tuꞌin, endee töve ni kuvi na ―kàti Jesuu.
Tajan ma ndian judíu teꞌen nākaꞌan na chiꞌin ra:
―Vitin va ndicha vaꞌa ndi, ña ndisoun tati xaan. Vati ma Abraham, chiꞌin ndisaa inga ma ndra kàꞌan chiꞌin tuꞌun yuꞌu Ndioo, kāchiꞌí ndra, ta yoꞌo kàꞌun ña, ma ndian jàchiꞌin ña kàꞌun, na töve ni kuvi na, kàtiun.
Tajan Jesuu teꞌen nākaꞌan ra:
―Tu yuꞌu jàkaꞌnui juuni mai, na töve nda kuenda yi. Ma ra kàꞌan ndo ña kùu Ndioo ndo, rakan kùu ma Tatái, ra jàkaꞌnu yuꞌu.
Ta rakan, ndyoꞌo töve nàkoto ndo ra. Ta yuꞌu, ndicha ña nàkotoi ra. Ta tu yuꞌu kàꞌin ña töve nàkotoi ra, indukuni yaꞌa vatai takua vata ndo ndia. Va yuꞌu, ndicha vaꞌa ña nàkotoi ra, ta jàchiꞌi̱n ma ña kàꞌan ra.
Ma tatá ndo Abraham, ra chīyo tajiꞌna, nduvaꞌa kuii chīsii ra, ña ni ndeꞌe ra ma kivi ni kichai ma nuñuꞌuꞌ ñuñivi, ta ndēꞌe ra yi. Yakan va nduvaꞌa kuii chīsii ra ―kàti Jesuu.
Tajan ma ndian judíu teꞌen nākaꞌan na chiꞌin ra:
―Ni takäꞌan ketaun, ni uvi xiko uchi kuiyaun, ta kàtiun ña ndēꞌegaun Abraham ―kàti na.
Ta Jesuu teꞌen nākaꞌan ra chiꞌin na:
―Ndicha vaꞌi ña kàꞌin chiꞌin ndo, ña takani cha ìyoi, antea ña koo Abraham.
Tajan ma ndian judíu ti, kīꞌin na yuu ña kūuni na kani na Jesuu niku. Va nī kuu yi, ti Jesuu chūndii xeꞌe ra, ta kēe ra ma tichi kora veñuꞌu, chāꞌnda java ra tañu na, ta kuàꞌan ra.
Takan kūu ta ma nuu chìka Jesuu kuàꞌan ra, ikan ndēꞌe ra iin ra kuaá ña takan kāku.
Tajan ma ndra jàkuaꞌa chiꞌin ra, teꞌen chīkatuꞌun ndra nuu ra:
―Matru, ¿ta naja kāku kuaá ma raꞌya? ¿A chaꞌaꞌ kuati ma ndian kùu tatá ra kùu yi, a chaꞌa kuati juuni maa ra kùu yi? ―kàti ndra.
Tajan Jesuu teꞌen nākaꞌan ra chiꞌin ndra:
―Na yöve chaꞌaꞌ kuati maa ra kùu yi, ta ni yöve chaꞌaꞌ kuati ma ndian kùu tatá ra kùu yi. Takan kāku ra, ti chiꞌin rakan kùuni ma Rachaꞌnu Ndioo janaꞌa ra ma ndatu ra, ikan na ndeꞌe ma ñivi, ña kùu jaꞌa ra yi.
Vitin ña juuni kùu yi ora ndichin, ìyo yi ña jaꞌi ma tiñu ña tāchi ma Tatái yuꞌu ña jàꞌi. Vati cha vàchi ma ora chanikuaa, ta ma ora ikan nïꞌiin ga ñivi, na küa jatiñu.
Ma ora juuni yanga ìyoi ma ñuñivi iꞌya, yuꞌu kùi takua kùu ma ñuꞌú, ña jàtuun ñuñivi ―kàti Jesuu.
Ta ora chīnu kāꞌan Jesuu takan, ta tīvisii ra nuu ñuꞌuꞌ, ta jāꞌa ra itaꞌvi ndaꞌyu chiꞌin raꞌ, ta kūꞌvi ndio ra yi chata tinuu ma ra kuaá.
Ta teꞌen nākaꞌan ndio ra chiꞌin ra:
―¡Kuaꞌan, kuànakata tinuu̱n, nuu ndaa ma soko ña nàni Siloé! ―kàti Jesuu. Ma tuꞌun Siloé, kùuni yi kaꞌan yi: Yuꞌu tàchi ñu̱n.
Tajan ma ra kuaá ikan cha nākata ra tinuu ra, ta ora chāa ra nuu ndaa Jesuu, ta cha ndèꞌe ndio ra.
Tajan ma ndian ìyo yatini ma veꞌe ra, chiꞌin ndian takani ndèꞌe ña kuaá ra niku, teꞌen kīchaꞌa na nàtuꞌun taꞌan na:
―¿A yöve raꞌya kùu ma ra chùnandi chìkan tundaꞌvi?, kùuni ndo ―kàti na.
Ta ìyo inga na ña kàꞌan teꞌen:
―Juu ra kùu ra ―kàti na.
Ta inga tuku na va kàꞌan teꞌen:
―Yöve ra kùu ra, va takani ndèꞌe ra ―kàti na.
Tajan juuni maa ndio ra, teꞌen nākaꞌan ra:
―Ndicha ña yuꞌu kùi ―kàti ra chiꞌin na.
Tajan teꞌen kīchaꞌa na chìkatuꞌun na nuu ra:
Ta rakan teꞌen nākaꞌan ra chiꞌin na:
―Ma ra nàni Jesuu, jāꞌa ra ndaꞌyu chiꞌin ma takuii yuꞌu ra, ta kūꞌvi ra yi chata tinui, ta teꞌen nākaꞌan ra chiꞌi̱n: “Kuaꞌan nuu ndaa ma soko ña nàni Siloé, ta nakataun ma tinuu̱n”, kāti ra chiꞌi̱n. Tajan chāꞌan ndioi cha nākatai yi. Ta takan kūu yi, ña kūu nandeꞌi ―Takan kàti ra.
Tajan ma ñivi ikan, teꞌen chīkatuꞌun na nuu ra:
―¿Ta ndanu chàkunuu ma raꞌii ikan? ―kàti na.
Ta ma ra kuaá niku, teꞌen nākaꞌan ra:
―Töve chìtoi ―kàti ra.
Tajan ma ra kuaá niku, tīin ndio na ra, ta chāndaka na ra nuu ma ndra fariseu.
Va tava ma kivi nindeo kùu yi ña jāꞌa Jesuu ma ndaꞌyu, ta kūꞌvi ra yi tinuu ma ra kuaá ikan, ta ndāꞌa ra.
Yakan va ma ndra fariseu kīchaꞌa ndiko ndra chìkatuꞌun ndra nuu ra ma naja kua jāꞌa ra ña kūu nandeꞌe ra. Ta ma ra kuaá ikan teꞌen nākaꞌan ra chiꞌin ndra:
―Kūꞌvi ra ma ndaꞌyu tinui, ta nākatai yi, ta vitin cha ndèꞌi ―kàti ra.
Ta ìyo iin ma ndra fariseu ña kàꞌan teꞌen:
―Ma ra jàꞌa takan, na yöve ra tāchi Ndioo kùu ra, vati töve tìñuꞌu ra ma kivi nìndee yo ―kàti ndra.
Ta ìyo inga na ña teꞌen kàꞌan:
―Ta tu ra jàꞌa kuatini kùu ra, ¿ta naja kùu jàꞌa ra ma ndatu kaꞌnu tuva takan? ―kàti na.
Ta chaꞌaꞌ yakan kùu yi ña kēsiin na ti, siin siin chànini na.
Tajan teꞌen kīchaꞌa ndiko ma ndra fariseu chìkatuꞌun ndra nuu ma ra kuaá niku:
―Ta yoꞌo, ¿naja kua kàtiun nuu ndi, chaꞌaꞌ ma ra jāndaꞌa ma tinuu̱n? ―kàti ndra.
Ta rakan teꞌen nākaꞌan ra:
―Yuꞌu kàꞌin, ña iin ra kàꞌan chiꞌin tuꞌun yuꞌu Ndioo kùu ra ―kàti ra.
Va tava ma ndra judíu, töve kùuni ndra chinuni ndra ña iin ra kuaá kūu ra niku, ta vitin cha kùu ndeꞌe ra, yakan va kāna ndio ndra ma ndian kùu tatá ma ra kuaá,
ta teꞌen chīkatuꞌun ndra nuu vi:
―¿A seꞌe ndo kùu raꞌya? ¿A ndicha ña kāku kuaá ra? ¿Ta naja kua kùu yi ña ndèꞌe ra vitin tuva takan? ―kàti ndra.
Tajan ma ndian kùu tatá ra, teꞌen nākaꞌan vi chiꞌin ma ndra fariseu:
―Cha chìto ndi, ña raꞌya kùu seꞌe ndi, ta kāku kuaá ra,
va töve chìto ndi nayi jāꞌa chiꞌin ra ña kūu nandeꞌe ra vitin, ta ni töve chìto ndi, nda ra kùu ma ra jāndaꞌa tinuu ra. Vaꞌaga, ña na ndakatuꞌun ndo nuu ra, vati ra cha chicha kùu ra, ta kàtituꞌun maa ra nuu ndo nayi jāꞌa chiꞌin ra ña ndāꞌa ra ―kàti vi.
Takan kāꞌan ma ndian kùu tatá ra, ti yuꞌvi vi ndèꞌe vi ma ndra judíu ikan, vati ma ndra judíu cha natuꞌun taꞌan ndra, ña tuva ìyo ma ndian kàꞌan ña Jesuu kùu ma Cristu, ni tavaniꞌi ndra na indeeni ma veñuꞌu, ta tüva kùu na kuenda yi.
Ta chaꞌaꞌ yakan kùu yi ña nākaꞌan vi: “Na ndakatuꞌun ndo nuu maa ra, vati iin ra cha chicha kùu ra”, kāti vi.
Tajan ma ndra judíu, teꞌen kīchaꞌa ndiko na chìkatuꞌun na nuu ma ra kuaá niku:
―Na kaꞌun ma ña ndaa nuu ndi, ndava nda nuu Ndioo, vati ndyuꞌu cha chìto ndi ña, ra jàꞌa kuati kùu ra ―kàti ndra.
―Töve chìtoi tuva ra jàꞌa kuati kùu ra, a töve. Uvanuu ma ña chìtoi kùu yi ña, ra kuaá kūi, ta vitin, cha kùu ndeꞌi ―kàti ra.
Ta ndrakan teꞌen chīkatuꞌun ndiko ndra nuu ra:
―¿Nayi jāꞌa ra chiꞌun? ¿Ta naja kua jāꞌa ra chiꞌun ña kūu nandeꞌun? ―kàti ndra.
Ta rakan teꞌen nākaꞌan ra chiꞌin ndra:
―Cha kātituꞌin yi nuu ndo, va töve kùuni ndo jachiꞌin ndo yi. ¿Ta naja kùuni ndo ña kàtituꞌun ndikoi yi nuu ndo inga chaꞌaꞌ? ¿A nditaꞌan ndo kùuni ndo tandikun ndo chata ra? ―kàti ra.
Tajan teꞌen kīchaꞌa ndio ndra chàtuꞌun ndra chata ma ra kuaá ikan:
―Maun kùu ma ra ìyo kuenda ra, va ndyuꞌu, ìyo kuenda ma rachaꞌnu Moisés.
Ta ndyuꞌu cha chìto ndi, ti Ndioo kāꞌan ra chiꞌin Moisés, va rakan, töve chìto ndi ndanu kīchi ra ―kàti ndra.
Tajan ma ra kuaá niku, teꞌen nākaꞌan ra:
―Na töve chìnuni̱ ña kàꞌan ndo ña töve chìto ndo ndanu kīchi ra, ta rakan kùu ra ña jāndaꞌa ra tinui.
Cha chìto vaꞌa yo ña Ndioo, tàsoꞌo ra ña kàꞌan ma ndian jàkaꞌnu ra, chiꞌin ma ndian jàꞌa ña kùuni ra, va ma ndian jàꞌa kuati, töve.
Nda kati tūvi ma ñuñivi nïꞌiin ñivi takäꞌan koto na ña ìyo iin ra kùu jandaꞌa tinuu ma iin ra kāku kuaá.
Tu yöve ra vàchi kuenda Ndioo kùu raꞌya, na küu jaꞌa ra nïꞌiin nakuyi chiꞌi̱n niku ―kàti ra.
Tajan teꞌen nākaꞌan ma ndra judíu chiꞌin ra:
―Yoꞌo, kùu̱n ra kāku chiꞌin kuati, ¿ta vitin kùuniun janaꞌun nuu ndi nayi ìyo yi ña jaꞌa ndi? ―kàti ndra.
Tajan jākunu ndra ra veñuꞌu ma ndian judíu.
Ta ora chīto Jesuu ña jākunu ndra ra ndaꞌvi ikan ma tichi ma veñuꞌu, ta ora chīkutaꞌan ra ra, ta teꞌen chīkatuꞌun ra nuu ra:
―¿A chìnuni yoꞌo ña kàꞌan ma ra Seꞌe Ndioo? ―kàti Jesuu.
Ta ma ra ndaꞌvi teꞌen nākaꞌan ra:
―Yoꞌo rachaꞌnu, na katituꞌu̱n nui nda ra kùu ra, ta chinuni̱ ma ña kàꞌan ra ―kàti ra.
Ta Jesuu teꞌen nākaꞌan ra:
―Cha ndēꞌun ra, ta juu ra kùu ma ra nàtuꞌun chiꞌun ―kàti ra.
Tajan chūnandi chiti ndio ma ra ndaꞌvi ikan nuu Jesuu, ta teꞌen nākaꞌan ra chiꞌin ra:
―Chìnuni̱ ña kàꞌun Rachaꞌnu ―kàti ma ra ndaꞌvi chiꞌin Jesuu.
Ta Jesuu teꞌen nākaꞌan ra:
―Ma tiñu vàchi jaꞌa yuꞌu ma ñuñivi iꞌya, kùu yi ña vàchi jakutuni̱ kuati ma ñivi. Ta vàchi jaꞌi ña nandeꞌe ma ndian kuaá. Ta vàchi jaꞌi ña na ndokuaá ma ndian chànini na ña ñivi ndichin ndeꞌe kùu na. Ndiakan ni ndakuu na takua ma ndian kuaá.
Tajan iin ma ndra fariseu, ña kaꞌìin chiꞌin ra, ora chīni ndra ña kāꞌan ra takan, tajan teꞌen kīchaꞌa ndra chìkatuꞌun ndra nuu ra:
―¿A nda ndyuꞌu kùu ndi ndian kuaá?, kùuniun ―kàti ndra.
Ta Jesuu teꞌen nākaꞌan ra:
Tajan Jesuu teꞌen nākaꞌan ra:
―Ndicha vaꞌa ña kàꞌin chiꞌin ndo, ña tu kèta iin raꞌii nuu kaꞌìin mvechala jàna ndo, ta töve kìꞌvi ra ma itiꞌ yuꞌu kora ma nuu kaꞌìin ndri, rasuꞌu kùu ra.
Va ma ra kìꞌvi itiꞌ yuꞌu kora ma nuu kaꞌìin ma mvechala, rakan kùu ma pato ndri.
Ta ma ra kùmi ma yuꞌu kora nuu kaꞌìin ndri, nùna ra yi nuu ra, ta ma ra kùu pato ma mvechala, kàna ra taꞌiiꞌiin ndri chiꞌin sivi ndri. Ta ndrikan nàkoto ndri ma tati ra, ta tàvaniꞌi ndio ra ndri tichi kora.
Ta ora cha kākee ndisaa ndri jàꞌa ra, tajan chākoso nuu ndio ra nuu ndri, ta ma mvechala tāndikun ndri chata ra, ti nàkoto ndri ma tati ra.
Va taku chata iin nda ra ni kuuni ña töve nàkoto ndri, na töve tàndikun ndri ra, ti java viꞌa chìnu ndri nuu ra, vati töve nàkoto ndri ma tati ra ―kàti Jesuu.
Takan kàꞌan Jesuu ma kuꞌva iꞌya nuu na, va na töve nī kutunini na ma ña kùuni ra kaꞌan ra.
Tajan Jesuu teꞌen kīchaꞌa ndiko ra kàꞌan ra chiꞌin ma ñivi:
―Ndicha vaꞌa ña kàꞌin chiꞌin ndo ña yuꞌu kùi takua kùu ma yuꞌu kora nuu yàꞌa ma mvechala.
Tandiꞌi ma ndra pato ma mvechala ña chīyo antea kua yuꞌu, ndrakan kùu ndra ndra suꞌu, va ndrikan töve nī jachiꞌin ndri ma ña jāꞌa ndra.
Yuꞌu kùi takua kùu ma yuꞌu kora, ta ma ndian kìꞌvi ma tichi yi chaꞌaꞌ yuꞌu, ni kakú na. Ta ndiakan ni kuu na takua kùu ma iin mvechala ña kìꞌvi, ta kèe ma tichi kora, ta nìꞌi ndri ma ita kachi ndri.
Vati taku ndra suꞌu, ma tiñu jàꞌa ndra kùu yi ña mamaa chàkunuu suꞌuni ndra, ta vàchi kaꞌni ndra, ta vàchi janaa ndra ñivi ndia, va yuꞌu vàchi̱ kuenda ña jàꞌi ña na koo ndito ñivi kuenda Ndioo, ta vaꞌani koo na takua kùuni̱ ña na koo vaꞌa na.
Yuꞌu kùi takua kùu iin ma pato ra yaꞌa vaꞌa, vati taku rakan, tu yaꞌa kùuni ra ndeꞌe ra ndri, kùu nda kuꞌva ra ra ña kuvi ra chaꞌaꞌ ndri.
Va ma ra jàtiñu chaꞌaꞌ ma yaꞌvini, ora vàchi ma lobo ña kùuni ri kachi ri ma mvechala, ndàkoo maꞌiin ra ndri, ta chìnu ra kuàꞌan ra, ti yöve pato vaꞌa kùu ra, ta ni yöve jàna ra kùu ndri ndia. Tajan ma lobo, chìnu ndio ri chata ma mvechala, ta tìin ri ndri, ta ndrikan chìtakuati ndri jàꞌa ri.
Ma raꞌii iꞌya chìnu ra, ti jàkuenda ra ndri, va chaꞌaꞌ ma yaꞌvini ra, ta yöve chaꞌaꞌ ña kùuni ra ndeꞌe ra ma mvechala kùu yi ña kùmi ra ndri.
’Yuꞌu kùu ma pato yaꞌa vaꞌa, ti tava nàkotoi ma mvechala jànai, ta takan nàkoto ndri yuꞌu ndia.
Ta indukuni kua ikan nàkoto ma Tatái yuꞌu, ta takan nàkotoi ra ndia. Ta takan kùu yi ña, ndava kùu kuꞌvai yuꞌu ña kùvi̱ chaꞌaꞌ ma mvechala jànai.
Ta juuni kùmi̱ inga mvechala ña töve kùu kuenda ma kora iꞌya, juuni ìyo yi ña kukiꞌi̱n ndri ta tàin ndri iꞌya ndia. Vati ndrikan kùu ndri ña ni jachiꞌin ndri ma ña kàꞌin. Ta ikan jan iin patonia ni kuu chitoꞌo ndri, ti iin korani ni kuiin ndisaa ndri ndia.
’Ta chaꞌaꞌ yakan kùu yi ña, yaꞌa ga kùuni ma Tatái ndeꞌe ra yuꞌu, vati chàꞌi ma kuñui chaꞌaꞌ ma ndian kùu ñivi̱, ta rakan chàꞌa ndiko ra yi nui.
Nïꞌiin na, na küu kaꞌni na yuꞌu chaꞌaꞌ ña kùuni maani na, vati juuni mai kùi ña chàꞌi ña na jaꞌa na yi. Vati ìyo ndatui ña kuꞌvai ma kuñui nuu na, ta juuni ìyo ndatui ña kùu nataku ndikoi ndia. Takan kāti ma ra kùu Tatái nui. ―Takan kàꞌan Jesuu.
Ta ora chīni ma ndian judíu ña kāꞌan Jesuu takan, ta viꞌa kīchaꞌa ndiko na kèsiin na.
Ta ìyo kuaꞌaꞌ ma ndian judíu ña kàꞌan teꞌen:
―¿Ta naja jàchiꞌin ndo ña kàꞌan ra, ta iin ra tivi xini kùu ra, ti ndiso ra tati xaan? ―kàti na.
Ta ìyo inga tuku na ña kàꞌan teꞌen:
―Nïꞌiin ma ndian ndiso tati xaan, na küu kaꞌan na takan. ¿A kùu jandaꞌa ma tati xaan tinuu iin ma ra kuaá?, kùuni ndo. Na küu yi ―kàti na.
Ma tiempu vichin kùu yi ña, ma ndian judíu ndian ñuu Jerusalén, jàꞌa na ma viko kuenda ña jàkaꞌnu na ma veñuꞌu kaꞌnu, ti chàkuꞌuni na ma kuiya ña jāchinu ma ndian kūu ñivi na yi.
Ta Jesuu ti ndaa ra ma veñuꞌu ma ora ikan, va uvaa ña chàkunuu ra ma nuu ìyo ma corredor ña nàni Salomón.
Tajan chīkonuu ndio ma ndian judíu ma Jesuu, ta teꞌen kīchaꞌa na chìkatuꞌun na nuu ra:
―¿Nda ora chàniniun kàtituꞌu̱n ma ña ndaa nuu ndi? Tu ndicha ña maun kùu ma Cristu, na katituꞌun yi nuu ndi takaꞌanio ―kàti na.
―Cha kātituꞌin yi nuu ndo, ta töve nī chinuni ndo yi. Vati ma tiñu tāchi ma Tatái yuꞌu ña jaꞌi, yakan jànaꞌa kachin yi nda ra kùi.
Va ndyoꞌo, töve chìnuni ndo ma ña kàꞌin, ti na yöve mvechala jànai kùu ndo, ma takua cha kāꞌin nuu ndo niku.
Vati ma mvechala jànai, cha nàkoto ndri ma tati̱, ta tàndikun ndri chatai.
Ti yuꞌu chàꞌi nuu koo ndri endeeni chiꞌi̱n, ta töva ni naa ndri. Ta nïꞌiin ga ma ñivi na küu namaa na ndri nui.
Vati ma ña chāꞌa ma Tatái nui, kaꞌnuga yi kua ndisaa nakuyi. Ta nïꞌiin ga na, na küu namaa na ndri ndaꞌaꞌ ma Tatái.
Vati ma Tatái, chiꞌin yuꞌu, iini ndra kùu ndi ―kàti Jesuu.
Tajan ma ndian judíu, kīchaꞌa ndiko na kàtiin na yuu ña ni kani na chata Jesuu.
Va rakan teꞌen nākaꞌan ra chiꞌin na:
―Nduvaꞌa kuaꞌaꞌ tiñu vaꞌa jāꞌi chiꞌin ndatu ma Tatái, kuenda na nandeꞌe ndo yi. Ta vitin, ¿nda chaꞌaꞌ ma tiñu vaꞌa ikan kùu yi, ña kùuni ndo kani ndo yuu yuꞌu? ―kàti Jesuu.
Ta ma ndian judíu teꞌen nākaꞌan na chiꞌin ra:
―Na yöve chaꞌaꞌ ma ña vaꞌa jāꞌun kùu yi ña ni kani ndi yuu ñu̱n, ti ni kani ndi ñu̱n, va chaꞌaꞌ ña kàꞌan tiꞌiniun chata Ndioo chiꞌin ma tuꞌun kàꞌun. Ta juuni kùu yi chaꞌaꞌ ña jàndaku̱n ñu̱n Ndioo, ta yoꞌo iin raꞌii ni kùu̱n ―kàti na.
Tajan Jesuu teꞌen nākaꞌan ra chiꞌin na:
―Nuu ma tutu ley Ndioo ña kùmi ndo, Ndioo teꞌen kàꞌan ra: “Ndyoꞌo kùu ndo ndioo”, kāti ra nuu yi.
Yakan va tu chìto yo ña ndioo jākunani ma Rachaꞌnu, ma ndian chìnuni ma tuꞌun ra, na küu kaꞌan yo ña tuꞌun vata kùu ña kàꞌan ma tutu Ndioo.
Ta tu Ndioo kāchin ra yuꞌu kuenda ma tiñu ra, ta tāchi ra yuꞌu ma ñuñivi iꞌya, töve chìtoi naja kàꞌan ndo ña kàꞌan tiꞌini̱ chata ra, chaꞌaꞌ ña kàꞌin ña Seꞌe Ndioo kùi, tuva takan.
Ta tu yuꞌu töve jàꞌi ma takua kùuni ma Tatái, na töve ìyo yi ña chinuni ndo ma ña kàꞌin.
Va tu yuꞌu jàꞌi takua kùuni ma Tatái, ta ndyoꞌo vaji töve chìnuni ndo ma ña kàꞌin, va na chinuni ndo chaꞌaꞌ ma tiñu jàꞌi, ikan na koto kachin ndio ndo ma ña ndaa, ña ma Tatái ìyo ra chiꞌi̱n, ta yuꞌu ìyoi chiꞌin ra ndia ―kàti Jesuu.
Takan kūu ta inga chaꞌaꞌ kūuni tuku ma ndian judíu tiin na Jesuu, va rakan kākú ra kuàꞌan ra.
Tajan chīkoniꞌi ndiko Jesuu kuàꞌan ra inga chiyo ma yuta Jordán, ta chāa ra ma nuu jākunduta Xuva tatiempu niku, ta ikan kīndoo ra.
Ta kuaꞌaꞌ ñivi, ña chāꞌan chāndeꞌe ra ma ikan, teꞌen kīchaꞌa na kàꞌan na:
―Ndicha vaꞌa ña vaji ma Xuva, töve nī jaꞌa ra nïꞌiin ndatu kaꞌnu, va tandiꞌi ma ña kāꞌan ra chaꞌaꞌ raꞌya, ña ndicha kùu yi.
Tajan kuaꞌaꞌ ñivi kaꞌìin ma ikan, kīchaꞌa chìnuni na ma tuꞌun Jesuu.
Ìyo iin ma ra kuꞌvi, ña nàni Lázaru. Ta rakan ti, ra ñuu Betania kùu ra, juuni ma ñuu nuu ìyo ma ñivi taꞌan ra Ndiya chiꞌin Mata.
Ndiya ña taꞌan Lázaru iꞌya, kùan ña chōsoan takuii xiko chaꞌa Jesuu, ta jānatian yi chiꞌin ma ixi xinia.
Yakan va ma Ndiya chiꞌin ma ña taꞌan ña Mata, teꞌen tāchi vi iin yo chākaꞌan chiꞌin Jesuu:
―Yoꞌo rachaꞌnu, ma ra yaꞌa kùuniun ndeꞌun, kùꞌvi ra, ri ―kàti na.
Tajan ora chīni Jesuu ma ña kāꞌan na, ta teꞌen nākaꞌan ra:
―Ma kueꞌe ña ndoꞌo ma Lázaru, na töve ni kuvi ra jaꞌa yi, vati yakan kùu yi kuenda ña chiꞌin ra kùu janaꞌa yi naja kua yaꞌa kaꞌnu kùu ma Rachaꞌnu Ndioo, ta juuni kuenda ña na janaꞌa yi naja kua kaꞌnu kùu ma ra Seꞌe ra ndia.
Ta vaji yaꞌa ga kùuni Jesuu ndeꞌe ra Lázaru, chiꞌin ma ninduvi ñivi taꞌan ra: Mata chiꞌin Ndiya,
Ta ora yāꞌa ndio ña kūu teꞌen, tajan Jesuu teꞌen nākaꞌan ra chiꞌin ma ndra jàkuaꞌa chiꞌin ra:
―Na kuꞌun ndiko yo ma itiꞌ ñuꞌuꞌ Judea ―kàti Jesuu.
Tajan ma ndra jàkuaꞌa chiꞌin Jesuu teꞌen nākaꞌan ndra chiꞌin ra:
―Matru, já kūuni kuii ma ndian judíu kaꞌni na ñu̱n chiꞌin yuu niku. ¿Ta chïto naja kùuni ndikoun kuꞌu̱n ma ndakan? ―kàti ndra.
Ta Jesuu teꞌen nākaꞌan ra chiꞌin ndra:
―¿A töve chìto ndo ña ma kivi, ìyo uchi uvi ora yi?, kùuni ndo. Taku ma yo chàkunuu ora nduvi, na töve kàtiꞌi yo, vati ndichin nuu yo jàꞌa ma ñuꞌú.
Va tu chàkunuu yo ora naa, kàtiꞌi yo ti kumani ma ñuꞌú nuu yo ―kàti Jesuu.
Takan kūu tajan Jesuu teꞌen nākaꞌan tuku ra:
―Ma ra yani yo Lázaru kìxi ra, va ni kuꞌin kujandakoi ra ―kàti Jesuu.
Tajan ma ndra jàkuaꞌa chiꞌin ra, teꞌen nākaꞌan ndra chiꞌin ra:
―Yoꞌo Rachaꞌnu, tu kìxi ra, kùuni yi kaꞌan yi ña ni ndovaꞌa ra tuva takan ―kàti ndra.
Va ma ña kūuni Jesuu kaꞌan ra chiꞌin ndra, kùu yi ña chīꞌí ndicha ma Lázaru, va ma ndra jàkuaꞌa chiꞌin ra chānini ndra ña kàꞌan ra ña kìxini ra niku.
Tajan Jesuu teꞌen kātituꞌun kachin ndio ra nuu ndra:
―Ma Lázaru cha chīꞌí ra.
Ta yaꞌa chisii̱ ña töve kaꞌìin yo ma ikan, vati vaꞌaga ña takan kūu yi kuenda ndo, ikan na chinuni ndo. Va na koꞌo kundeꞌo ra ―kàti Jesuu.
Tajan ma ra nàni Tomá, ra juuni kàꞌan chiꞌin sivi yuꞌu ña nàni Tilipan, teꞌen nākaꞌan ra chiꞌin inga ma ndra jàkuaꞌa chiꞌin Jesuu:
―Na kuꞌun yo chiꞌin Jesuu, ndeꞌo tu kuvi yo chiꞌin ra ndia ―kàti ra.
Takan kūu ta ora chāa Jesuu ma ñuu Betania ña kàndii ñuꞌuꞌ Judea, ta ikan chīto ra ña cha ìyo kumi kivi kùu yi ña cha kūchi ma Lázaru.
Ta ma ñuu Betania ti yatini kàndii yi chiꞌin ma ñuu Jerusalén, ìyo iin uni kilometru, ta chaa yo ma ikan.
Ta kuaꞌaꞌ ma ndian judíu chāndeꞌe na nuu ìyo ma Mata chiꞌin Ndiya, ña jàndomani na vi chaꞌaꞌ ña chīꞌí ma ra taꞌan vi Lázaru.
Ta ora chīto ma Mata ña Jesuu cha kuàkuyatin ra ma ñuu Betania, tajan kēe ndioan kuàtaꞌan ña nuu ra, va ma Ndiya kīndoan ma nuu ìyo veꞌe.
Tajan ma Mata teꞌen nākaꞌan ña chiꞌin Jesuu:
―Yoꞌo Rachaꞌnu, na töve kuvi ma ra taꞌin tu ndaun ma iꞌya niku.
Va yuꞌu chìtoi ña Ndioo ni kuꞌva ra tandiꞌi ma ña ni ndakaun nuu ra ―kàtian.
Ta Jesuu teꞌen nākaꞌan ra:
―Ma ra taꞌun, ni nataku ndiko ra ―kàti Jesuu.
Ta ma Mata teꞌen nākaꞌan ña chiꞌin Jesuu:
―Ndicha vaꞌa ña cha chìtoi ña ni nataku ndiko ra, ma ora ni nataku ma ndian ndií, ma kivi nuu ndiꞌi nia ―kàtian.
Tajan Jesuu teꞌen nākaꞌan ra chiꞌan:
Ta ndisaa ma ndian juuni ndito ta chìnuni na ma ña kàꞌin, na töve ni kuvi na, vati ni koo na endeeni.
Ta Jesuu kīchaꞌa ndiko ra chìkatuꞌun ra teꞌen nuu ma Mata: ―¿A chìnuniun ma ña kàꞌin iꞌya? ―kàti ra.
Ta yakan teꞌen nākaꞌan ña:
―Juu yoꞌo Rachaꞌnu, yuꞌu chìnuni ña yoꞌo kuu ma Cristu ra Seꞌe Ndioo, ra kīchaa ma ñuñivi iꞌya ―kàtian.
Ta ora yaꞌa ña kāꞌan ma ña nàni Mata takan, tajan chākaꞌan ma ña taꞌan ña ña nàni Ndiya, ta teꞌen kīchaꞌa kàꞌan xeꞌe ña chiꞌin ña:
―Ma matru cha kīchaa ra, ta kàna ra ñu̱n ―kàtian.
Ta ora chīni ma Ndiya ña kàꞌan ña takan, ta numini ndēta ña, ta chākaꞌan ña chiꞌin ma Jesuu.
Ma Jesuu takäꞌan chaa ra ma ñuu ikan, vati juuni kaꞌìin vi ma nuu chātaꞌan ma Mata nuu ra.
Yakan va ma ndian judíu ndian kaꞌìin chiꞌan ma veꞌan, ña jàndomani na ña, ta ora ndēꞌe na ña numi vaꞌa ndēta ma Ndiya, ta kēan ma tichi veꞌan, ta ma ñivi tāndikun na kuàꞌan na chata ña, ta kīchaꞌa na nàtuꞌun taꞌan na teꞌen:
―¡Kuàꞌan ña kuàkuakuan nuu kūchi ma ra taꞌan ña Lázaru! ―kàti na.
Ta ma Ndiya ora chāa ña ma nuu ndaa ma Jesuu, chūnandi chitian nuu ra, ta kīchaꞌa ña kàꞌan ña teꞌen chiꞌin ra:
―Yoꞌo Rachaꞌnu, tu ndaun ma iꞌya chiꞌin ndi niku, ma ra taꞌin na töve kuvi ra niku ―kàtian.
Ta ma Jesuu ora ndēꞌe ra ña chàku ma Ndiya, ta takani ma ndian judíu, ndian chāa chiꞌan ma ikan, yakan va ma Jesuu nduvaꞌa kuii kīchi ma ña sutini ra.
Yakan va kīchaꞌa ra chìkatuꞌun ra teꞌen nuu ma Ndiya:
―¿Ndanu kūchi ma Lázaru? ―kàti ra.
Ta teꞌen nākaꞌan vi chiꞌin Jesuu:
―Na kichiun ta kujanaꞌa ndi ma nuu kūchi ra ―kàti vi.
Ta ma Jesuu juuni chāku ra.
Yakan va ma ndian judíu kīchaꞌa na nàtuꞌun taꞌan na teꞌen:
―¡Na ndeꞌe ndo vati yaꞌa ga kùuni ma Jesuu ma Lázaru, yakan va chàku ra! ―kàti na.
Ta ìyo ma ndian judíu kàꞌan teꞌen:
―Ma ra jāꞌa ña ndāꞌa ma tinuu ma ra takani kuaá ora kāku, ¿naja na töve nī kuu jaꞌa ra nïꞌiin nakuyi, ikan na töve kuvi ma Lázaru niku? ―kàti na.
Jesuu inga ndiko, nduvaꞌa kuii kīchi ña sutini ra, tajan chājayatin ra ra ma nuu ìyo ma nuu ñaña ma Lázaru. Ta ma ikan kùu yi iin tichi yavi yuu, ta ma nuu kìꞌvi yo ndàsi yi chiꞌin yuu.
Ta Jesuu teꞌen nākaꞌan ra:
―Na tachiyo ndo ma yuu ma yuꞌu yavi ikan ―kàti ra.
Ta ma ña nàni Mata ña taꞌan ma Lázaru ra chīꞌí teꞌen nākaꞌan ña:
―Yoꞌo Rachaꞌnu, cha yaꞌa ga kini chaꞌan, vati cha ìyo kumi kivi ña chīꞌí ra ―kàti ña.
Yakan va ma Jesuu teꞌen nākaꞌan ra:
―¿A töve cha kāꞌin chiꞌun, tuva chìnuniun, ni ndeꞌun ti nduvaꞌa kuii kaꞌnu kùu ma Ndioo? ―kàti ra.
―Yoꞌo Tatá, taꞌvindioun chaꞌaꞌ ma ña tàsoꞌun ma ña kàꞌin.
Yuꞌu chìtoi ti nani ora kàꞌin chiꞌun, chìniun ma ña kàꞌin, ta tàsoꞌun yi, va kàꞌin yi ti ña vaꞌa ma ñivi kaꞌìin ma iꞌya kùu yi, ikan na chinuni na ti maun kùu ma ra tāchi yuꞌu ―kàti Jesuu.
Ta ora chīnu kāꞌan ma Jesuu takan, tajan teꞌen niꞌi vaꞌa nāndaꞌyu ra:
―Yoꞌo Lázaru, ¡na keun ma nuu ñañaun! ―kàti ra.
Tajan ora chīnu kāꞌan ra takan, tajan kēe ndio ma ra chīꞌí niku ma nuu ñaña, ta ma ndaꞌaꞌ ra chiꞌin chaꞌa ra ndikun yi chiꞌin jaꞌma kuichin, ta nuu ra ndasi yi chiꞌin jaꞌma ndia. Yakan va ma Jesuu teꞌen nākaꞌan ra chiꞌin ma ñivi:
―Na ndachi ndo ma jaꞌma ña kàva ra, ta na kuꞌun maa ra ―kàti Jesuu.
Yakan va kuaꞌaꞌ vaꞌa ma ndian judíu ndian chāꞌan chiꞌin ma Ndiya ma nuu jānataku ndiko ma Jesuu ma Lázaru, kīchaꞌa na chìnuni na, ma ora ndēꞌe na ma ña jāꞌa ra.
Ta ìyo ma ndian judíu kēe na chàkatituꞌun na nuu ma ndra fariseu ma ña jāꞌa ma Jesuu.
Yakan va ma ndra fariseu chiꞌin ma ndian kuxini nuu ma ndra kùu sutu, jāꞌa ndra iin junta kaꞌnu, ta ikan nākaꞌan ndra teꞌen chiꞌin ma ñivi:
―¿Niyi ìyo yi ña jaꞌa yo? Vati ma raꞌii iꞌya, yaꞌa ga kuaꞌaꞌ ndatu jàꞌa ra.
Tu ndakoo yo ra ña na jaꞌa maa ra ma ña kùuni ra, tandiꞌi ma ñivi ni chinuni na ma ña jàꞌa ra, ta ma ndra chàꞌnda tiñu ma ñuu Roma ni kichi ndra ta janaa ndra ma veñuꞌu yo chiꞌin ma ñuu yo ―kàti ndra.
Ta iin ma ndra fariseu, ra nàni Caifás, ra kuxini nuu ma ndra kuu sutu ma kuiya ikan, teꞌen nākaꞌan ra chiꞌin ndra:
―Ndyoꞌo, ni itaꞌvi nayi töve chìto ndo ―kàti ra―.
Ta ni töve chàꞌa ndo kuenda ña vaꞌaga kùu yi kuenda ndo ña na kuvi iin raꞌiini chaꞌaꞌ ma kuati ma ñuu, kua ña na kuvi ndisaa ma ñivi ìyo ma ñuu ―kàti ra.
Va ma Caifás na töve nī kaꞌan ra ma takan, vati kùuni maa ra jaꞌa ra yi, vati tava kùu ra ma ra kuxini nuu ma ndra kùu sutu ma tiempu ikan, yakan va tuꞌun yuꞌu Ndioo kāꞌan ra ña Jesuu ni kuvi ra chaꞌaꞌ ma ñuu judíu.
Va na töve uvaa chaꞌaꞌ ma ñuu iꞌyani ni kuvi ra, vati juuni chaꞌaꞌ ña na kutiꞌvi ta ndoꞌiin tandiꞌi ma ndian kùu seꞌe ma Ndioo, ma ndian ndòyo teꞌen, tikan.
Yakan va nda ma kivi ikan, kīchaꞌa ma ndian judíu kùuni na kaꞌni na ma Jesuu.
Yakan va ma Jesuu na tüva chàkunuu ra tañu ma ndian judíu, vati kēe ra ma ñuꞌuꞌ Judea, ta chàa ra yatini ma iin tichi kuꞌu nuu chiki itiꞌ ñuu ña nàni Efraín. Ma ñuu ikan kīndoo ra chiꞌin ma ndra jàkuaꞌa chiꞌin ra.
Ta ora ni kuyatin ma viko pakua ña jàkaꞌnu ma ndian judíu, ta kuaꞌaꞌ vaꞌa ma ñivi chàa ma ñuu Jerusalén antea ña kutaꞌan koo ma viko ikan, ña kuàjanandoo na takua takani jàꞌa na.
Ta ma ndian judíu kīchaꞌa na nànduku na ma Jesuu, ta kīchaꞌa na chìkatuꞌun na teꞌen nuu ma taꞌan na ma tichi ma veñuꞌu:
―¿Naja kua chànini ndo, a vàchi ra ma viko a töve? ―kàti na.
Ma ndra fariseu chiꞌin ma ndra kùxini nuu ma ndra kuu sutu kāꞌan ndra ña, tu ìyo ma ndian chìto ma nuu chàkunuu ma Jesuu, na katituꞌun na, ikan na kuu kutiin ma jandaru ra, kàti na.
Iñu kivi antea ña kutaꞌan ma viko Pakua, tajan kēe ndio Jesuu kuàꞌan ra ma ñuꞌuꞌ Betania, nuu ìyo ma Lázaru, ra chīꞌí, ña jānataku ma Jesuu, niku.
Ta ikan chāꞌa vi ña chāchi Jesuu. Ta ma ña nàni Mata kùu ma ña tīꞌi ña chāchi na, ta Lázaru kùu ma ra nàndi yuꞌu mesa tañu ma ñivi chiꞌin ma Jesuu.
Tajan ma Ndiya chākiꞌan uni cientu gramu ma takuii xiko ña nàni nardu, ña yaꞌa yaꞌvi ndaa. Ta tāan ña raꞌ chaꞌa Jesuu, ta ora chīnu, ta jānatii ña yi chiꞌin ixi xinian. Ta ndisaa kuii ma tichi veꞌe nuu kaꞌìin vi endee chìtakuati ma xiko raꞌ.
Takan kūu tajan ma Judá, ra nàni Iscariote, ra kùu iin ra jàkuaꞌa chiꞌin Jesuu ña ni xikoñaꞌa chaꞌa ra, teꞌen nākaꞌan ra:
―¿Ta naja töve nī kuyaꞌvi ma takuii xiko iꞌya chaꞌaꞌ uni cientu xuꞌunꞌ plata denariu, kuenda ña tìndee yo ma ndian ndaꞌvi niku? ―kàti ma Juda.
Va na töve kāꞌan ra takan chaꞌaꞌ ña ndicha ña kùuni ra ndeꞌe ra ma ndian ndaꞌvi, vati kāꞌan ra yi chaꞌaꞌ ña kùu ra iin rasuꞌu. Vati tava maa ra kùu ma ra ndiso tiñu chaꞌaꞌ chatun nuu tìꞌi ñivi xuꞌunꞌ tichi yi, ta sùꞌu ra itaꞌvi yi.
Takan kūu tajan Jesuu, teꞌen nākaꞌan ndio ra chiꞌin ra:
Vati taku ma ndian ndaꞌvi endee ìyo na chiꞌin ndo, va yuꞌu, na töve endeeni ni koi chiꞌin ndo ―kàti Jesuu.
Takan kūu tajan kuaꞌaꞌ vaꞌa ma ndian judíu chāꞌa na kuenda ña Jesuu ìyo ra ma ñuu Betania, yakan va chāꞌan ndio na, va na yöve ivaa chaꞌaꞌ Jesuuni kùu yi ña chāꞌan na, vati juuni kuàndeꞌe na ma Lázaru, ra jānataku ma Jesuu niku, ndia.
Tajan ma ndra kuxini nuu ma sutu, nātuꞌun taꞌan ndio ndra ña juuni kùuni ndra kaꞌni ndra ma Lázaru ndia.
Vati chaꞌaꞌ ra kùu yi ña kuaꞌaꞌ vaꞌa ma ndian judíu kīchaꞌa na kèsiin na, ta chìnuni ndio na ma tuꞌun Jesuu.
Takan kūu ta kuaꞌaꞌ vaꞌa ma ndian kēe kuàꞌan ma ñuu Jerusalén chaꞌaꞌ ma viko Pakua, ma inga kivi chīto ndio na ña ni chaa Jesuu ma ñuu ikan.
Tajan kīchaꞌa ndio ma ñivi chàꞌnda na ndaꞌaꞌ tikaꞌa, ta kēe ndio na kuàtaꞌan na nuu vàchi Jesuu, ta teꞌen kīchaꞌa ndio na kànachaa na:
―¡Yaꞌa ga kaꞌnu ma Rachaꞌnu Ndioo! ¡Ta yaꞌa ga ií kùu ma ra vàchi chiꞌin sivi Ndioo! ¡Ta yaꞌa ga ií kùu ma ra kuu rey ña chàꞌnda tiñu nuu ma ndian ìyo ñuu Israel! ―kàti na.
Takan kūu tajan Jesuu nātaꞌan ra iin burru vali, ta chākoso ra ri, ma takua kàꞌan yi nuu ma tutu Ndioo:
Na yüꞌvi ndo ndyoꞌo ndian ìyo ñuꞌuꞌ Sión,
ti cha vàchi ma ra kùu rey ndo ña chàꞌnda tiñu nuu ndo yòso ra iin burru,
kàti yi.
Ma chaꞌaꞌ nunuu, töve nī kutunini ma ndra jàkuaꞌa chiꞌin Jesuu ma ñaꞌa niku, nda ora cha nātaku ndiko ma Jesuu, tajan chākuꞌuni ndra ña ndisaa ma ña tāꞌan ra iꞌya, kūu yi tava kàꞌan yi nuu ma tutu Ndioo ña kàꞌan chaꞌaꞌ ma Jesuu.
Ta ma ñivi kaꞌìin chiꞌin Jesuu ma ora kāna ra ma Lázaru ma nuu indii ra nuu ñaña ra ta jānataku ra ra, ma ñivi ikan nātuꞌun taꞌan na ma ña ndēꞌe na.
Chaꞌaꞌ yakan kùu yi ña kēe ma ñivi chàtaꞌan na nuu Jesuu, vati chīto na ma ndatu kaꞌnu ña jāꞌa ra.
Takan kūu tajan ma ndra fariseu teꞌen kīchaꞌa ndra nàtuꞌun taꞌan ndra:
―Cha ndēꞌe ndo ña na küu jaꞌa yo nïꞌiin nakuyi, vati tandiꞌi ma ñivi tāndikun na ra ―kàti ma ndra fariseu.
Ta tañu ma ndian chāꞌan chājakaꞌnu Ndioo ma ñuu Jerusalén ma viko Pakua kùu na ndian griegu.
Ma ndian griegu iꞌya chājayatin na na ma nuu ndaa Lipe, ra kīchi ñuu Betsaida, ña ìyo kuenda ma ñuꞌuꞌ Galilea. Ndrakan teꞌen kīchaꞌa ndra jànini ndra ma Lipe chiꞌin tuꞌun iꞌya:
―Yoꞌo tatá, kùuni ndi kaꞌan ndi chiꞌin Jesuu ―kàti ndra.
Tajan ma Lipe kēe ra chākatituꞌun ra yi nuu ma ra nàni André. Ta ninduvi ndio ndra chākatituꞌun ndra yi nuu Jesuu.
Tajan Jesuu teꞌen nākaꞌan ra chiꞌin ndra:
―Cha kēta ma ora ña ni kuvi ma ra Seꞌe Ndioo nuu kruu, ikan na koto ma ñivi ña yaꞌa kaꞌnu ra kùi.
Ndicha vaꞌi ña kàꞌin chiꞌin ndo ña tu töve koyo jiꞌna ma chiti trigu nuu ñuꞌuꞌ, ta chìꞌí yi, ni kindoo maꞌiin yi; ta tu kuvi yi, nduvaꞌa kuaꞌaꞌ ma tata yi ni koo.
Ta ma ra yaꞌa ga kùuni ndokaꞌnu juuni maa ra ñuñivi iꞌya, ni naa anima ra nuu Ndioo endeeni, ta ma ra töve kùuni ra ndeꞌe ra ma ñuñivi iꞌya, ni niꞌi ra nuu koo ra endeeni chiꞌin Ndioo.
Ta tu ìyo ma ndian kùuni jaꞌa tiñu nui, na tandikun na chatai, vati ma nuu ni koi, ikan ni koo ma ra jàꞌa tiñu nui ndia. Ta tu ìyo nda yo jaꞌa tiñu nui, nda ma Tatái ni tiñuꞌu ra na ndia.
’¡Yaꞌa nduvaꞌa nàkanini̱! ¿Ta nayi ìyo yi ña kaꞌin?, kùuni ndo. ¿A ìyo yi ña kaꞌin chiꞌin Ndioo: “Tatá na jakaku̱n yuꞌu nuu ma tundoꞌo ni ndeꞌi”?, kùuni ndo. Na küu kaꞌin takan, ti kuenda ikan vàchi̱, ―kàti ra.
Takan kūu tajan ma Jesuu teꞌen nākaꞌan ra chiꞌin Ndioo:
―Yoꞌo Tatá, na tiñuꞌu̱n ta na jakaꞌnu̱n ma siviun ―kàti ra.
Tajan teꞌen nākaꞌan ma tati yuꞌu Ndioo ma itiꞌ andivi:
Ta ma ñivi kaꞌìin ma ikan ña chīni ma ña kūu, ta kaꞌan na ti, tacha kùu ma ña chīnu, ta ìyo inga na ña, teꞌen kàꞌan na:
―Iin tati ña jàꞌa tiñu nuu Ndioo kùu yi ña kāꞌan ra chiꞌin ra ―kàti na.
Tajan teꞌen nākaꞌan ra chiꞌin na:
―Na yöve chaꞌaꞌ yuꞌu kùu yi ña chīni ndo ma tati ikan kāꞌan ma Ndioo chiꞌi̱n, vati chaꞌaꞌ maa ndo kùu yi.
Vitin va cha kēta ma tiempu ña ni jakutuni Ndioo kuati ma ñivi, ta juuni ma vitin kùu yi ña ni tavaniꞌi Ndioo ma ñáꞌ chàꞌnda tiñu nuu ñuꞌuꞌ ñuñivi iꞌya.
Vati ora ni jandeta ma ñivi yuꞌu ma nuu ñuꞌuꞌ iꞌya, ni jaꞌi ña na kuaꞌaꞌ ñivi chaa na nuu koi.
Chiꞌin tuꞌun iꞌya kūuni Jesuu kaꞌan ra naja kua ni kuvi ra.
Tajan teꞌen nākaꞌan na chiꞌin ra:
―Ndyuꞌu chīni ndi ña kàꞌan yi nuu ma tutu Ndioo ña ma Cristu ni koo ra indeeni. ¿Ta chïto naja kāꞌun ña ma ra Seꞌe Ñivi tāchi Ndioo ìyo yi ña kuvi ra? ¿Nda ra kùu ma ra Seꞌe Ñivi tuva takan? ―kàti na.
Tajan Jesuu teꞌen nākaꞌan ra chiꞌin na:
―Ni koo ga ma ñuꞌú ña jàtuun nuu ndo ma ñuñivi iꞌya, va tia tiempunia. Yakan va na nanduku ndo naja kua koo vaꞌa ndo ora juuni ìyo ga ma ña jandondichin nuu ndo. Koto jänaꞌini ndo ma ora ni ndonaa. Vati taku ma ndian chàkunuu ma nuu naa, na töve chìto na nda itiꞌ kuàꞌan na.
Yakan va na chinuni ndo tuꞌun kàꞌan ma ra kùu tava kùu ma ñuꞌú ña jàndondichin nuu ndo, ta kuu ndo takua kùu ma ra seꞌe ra ―kàti Jesuu.
Ta ora chīnu kāꞌan ra ma tuꞌun iꞌya, tajan kēe ndio ra kuàꞌan ra, ta chūndii xeꞌe ra nuu na.
Ta vaji yaꞌaga kuaꞌaꞌ ma ndatu kaꞌnu jāꞌa ma Jesuu ña nàndeꞌe ma ndian judíu, va töve nī chinuni na yi.
Takan ìyo yi ña kuu, ikan na chinu ma tuꞌun kàꞌan ma ra kāꞌan chiꞌin tuꞌun yuꞌu Ndioo, ra chūnani Isaía, vati rakan teꞌen kāꞌan ra:
Yoꞌo Rachaꞌnu, ¿yo kùu ma ndian cha chìnuni ma tuꞌun kàꞌan yo?
Ta, ¿Yo nuu jāꞌa ma Ndioo ma ndatu ra?
kàti ra.
Takan kūu yi ña töve nī kuuni na chinuni na, va juuni tāa tuku ma Isaía ra kàꞌan chiꞌin tuꞌun yuꞌu Ndioo teꞌen ndia:
Jāndokuaá ra ma ñivi ta jāndava ra ma anima na,
ikan na küu kutunini na ma ña jàꞌa ra,
ta küu ndeꞌe na,
ti töve nī kuuni na chikoniꞌi na chiꞌin Ndioo
ta kiꞌvi na itiꞌ ra
kuenda ña na kuu jandaꞌa ra na ndia,
kāti tutu tāa Isaía.
Takan kāꞌan ma Isaía vati ndēꞌe ra ña yaꞌa kaꞌnu kùu ma Cristu, ta chaꞌaꞌ ña kāꞌan ra chaꞌaꞌ ra kùu yi ndia.
Ta ndicha vaꞌa ña kuaꞌaꞌ ma ndian judíu kīchaꞌa na chìnuni na ña kàꞌan Jesuu, ta nda uvi uni ma ndian kuxini nuu ma ndian judíu, kīchaꞌa chìnuni na ndia. Uvaa ña na töve kàꞌan na yi nuu tùvi ñivi, ti ndasii na ndeꞌe na ma ndra fariseu, koto tavaniꞌi ndra na endeeni tichi ma veñuꞌu na.
Takan jāꞌa na vati chàtaꞌani ga na ña tiñuꞌu ñivi na chiꞌin tuꞌun kàꞌan na, takua ma ña kàꞌan Ndioo.
―Taku ma ndian chìnuni ña kàꞌin, kùuni yi kaꞌan yi ña na töve uvaa ña kàꞌan yuꞌuni chinuni na vati juuni chinuni na ña kàꞌan ma Tatái, ra tāchi yuꞌu ndia.
Ta ma ndian ndèꞌe yuꞌu, juuni ndèꞌe na ma ra tāchi yuꞌu ndia.
Vati yuꞌu kùi tava kùu ma ñuꞌú ña jàtuun nuu ndo, ta yuꞌu kīchai ma ñuñivi iꞌya kuenda ma ndian chìnuni ña kàꞌin, ikan na töve kindoo na ma nuu naa.
Ta tu ìyo ma ndian chìni ma ña kàꞌin ta töve jàchiꞌin na yi, na yöve yuꞌu kùu ma ra ni tisokuati na, vati yuꞌu vàchi̱ kuenda ña jàkakúi ma ñivi, ta yöve kuenda ña tìsokuati̱ na.
Ta ma ndian töve kùuni ndeꞌe yuꞌu, ta töve jàchiꞌin na ma ña kàꞌin, cha ìyo ma ña ni tisokuati na, ta ma tuꞌun ikan teꞌen kàꞌan yi: juuni ma tuꞌun kàꞌin nuu na ña ni tisokuati yi na ma kivi nuu ndiꞌinia, yakan kùu yi.
Vati yuꞌu töve kàꞌin yi kuenda juuni mai, ti kàꞌin yi naja kua kùuni ma Tatái, ra tāchi yuꞌu ña jàꞌi. Ta naja kua kùuni ra ña janaꞌi ndia.
Vati yuꞌu chìtoi ti ma tiñu ña tāchi ma Tatái yuꞌu ña na kaꞌin, ni jaꞌa yi ña na koo ndo endeeni. Va ma ña kàꞌin, kàꞌin yi ma takua kātituꞌun ma Tatái ―kàti Jesuu.
Antea ña kutaꞌan ma viko Pakua, Jesuu cha chìto ra ña cha chāa ma ora ña ni ndakoo ra ma ñuñivi iꞌya, ta kuꞌun ndiko ra nuu ìyo ma Tatá ra. Vati ma Jesuu ndisaa tiempu yaꞌa kùuni ra ndeꞌe ra ma ndian chìnuni ma ña kàꞌan ra ña ìyo ma ñuñivi iꞌya. Ta takan kùuni ra ndeꞌe ra na, nda ma kivi nuu ndiꞌinia.
Ta ma kuiꞌna cha kīꞌviánꞌ ma tichi anima ma Judá Iscariote, ra seꞌe ra nàni Simón, ña ni xikoñaꞌa chaꞌaꞌ Jesuu ora kaꞌìin ndra kuxini ndra chiꞌin Jesuu.
Va ma Jesuu cha chìto ra ña cha chàꞌa ma Ndioo tiñu nuu ra ña na kaꞌnda ra tiñu nuu ma ñivi, vati ma Ndioo tāchi ra, ta nuu Ndioo ìyo yi ña chaa ndiko ra ndia.
Yakan va Jesuu ndēta ra ma nuu nàndi ra kuxini ra nuu mesa, ta tāva ra ma jaꞌma isukun ra, ta kīꞌin ra inga jaꞌma ta chūꞌni ra yi toko ra.
Tajan Jesuu tāan ra takuii tichi iin takoꞌo ta kīchaꞌa ndio ra nàkata ra chaꞌa ma ndra jàkuaꞌa chiꞌin ra. Ta ora chīnu, tajan kīchaꞌa ndio ra jànatii ra chaꞌa ndra chiꞌin ma jaꞌma ña ndìkun toko ra.
Ta ora chaa ra nuu nàndi ma Simón Petuꞌ, raꞌya teꞌen nākaꞌan ra chiꞌin ra:
―Yoꞌo Rachaꞌnu, ¿ta naja yoꞌo ni nakataun chaꞌi? ―kàti ra.
Tajan Jesuu teꞌen nākaꞌan ra:
―Ma ña jàꞌi takäꞌan kutuniniun yi, nda tiá itiꞌ nuu tajan ni kutuniniun yi ―kàti Jesuu.
Ta Petuꞌ teꞌen nākaꞌan ra:
―Nïꞌiin chaꞌaꞌ na töve kuꞌvai ña nakataun chaꞌi ―kàti ra.
Ta ma Jesuu teꞌen nākaꞌan ra:
―Tu töve kuꞌvaun ña na nakatai ñu̱n, na küu koun kakunuu̱n chiꞌi̱n ―kàti Jesuu.
Ta Simón Petuꞌ teꞌen nākaꞌan ra:
―Yoꞌo Rachaꞌnu, na töve kùuni̱ ña na nakataun uvaa ma chaꞌani, vati juuni kùuni̱ ña na nakataun ma ndaꞌi chiꞌin xini̱ ndia ―kàti ra.
Ta Jesuu teꞌen nākaꞌan ra:
―Taku ma ra já chīti, na tüva ìyo yi ña kuti ndiko ra inga chaꞌaꞌ, vati ìyo yi ña ndoo chaꞌa ni ra. Ta ndyoꞌo cha ndōo ndo vaji na yöve ndisaa ndo kàa takan ―kàti Jesuu.
Takan kāꞌan ra ti cha chìto ra nda ra kùu ma ra ni xikoñaꞌa chaꞌa ra, yakan va kàꞌan ra ña, na yöve ndisaa ndo cha ndōo ndo.
Ta ora chīnu nākata Jesuu chaꞌa ndra, ta chākuꞌun ndiko ra ma jaꞌma ña isukun ra, ta chūnandi ndiko ra yuꞌu mesa chiꞌin ndra, ta teꞌen nākaꞌan ra:
―¿A kùtunini ndo ma ña jàꞌi chiꞌin ndo? ―kàti Jesuu―.
Ndyoꞌo kàꞌan ndo ña kùi matru, ta Rachaꞌnu, ta ña ndicha kùu ma ña kàꞌan ndo, ti takan kùi.
Va tu yuꞌu ña kùi matru, ta Rachaꞌnu, ta nākatai chaꞌa ndo. Juuni takan ìyo yi ña jaꞌa ndo chiꞌin ma ndian kùu taꞌan ndo ndia.
Ndicha vaꞌa ña kàꞌin chiꞌin ndo, ña ma ra jàꞌa tiñu nuu ma ra kùu chitoꞌo ra, töve kaꞌnuga ra kua ma ra kùu chitoꞌo ra. Ta ma ra kēe kuàꞌan iin tiñu, töve kaꞌnuga ra kua ma ra tāchi ra ndia.
Tu kutuni ndo ma ña kàꞌin chiꞌin ndo, ta kichaꞌa ndo jaꞌa ndo yi, yaꞌaga siini ni kuuni ndo tuva takan.
’Na töve kàꞌin ma tuꞌun iꞌya chaꞌaꞌ ndisaa ndyoꞌo ndra kāchi̱n, vati cha chìto mai nda ra kùu ma ra kàꞌin chaꞌaꞌ. Takan kùu yi ikan na chinu ma ña kàꞌan yi nuu ma tutu Ndioo, ta teꞌen kàꞌan yi: “Ma ra nàndi chàchi chiꞌi̱n, ni xikoñaꞌa ra chaꞌi.”
Takan kàꞌin yi chiꞌin ndo vitini, ikan ma ora kutaꞌan ña ni kuu takan, chinuni ndo ti yuꞌu kùu ra takani ìyo.
Ndicha vaꞌa ña kàꞌin chiꞌin ndo, ña ma ndian kìꞌin kuenda ma ra tàchi̱, nda yuꞌu kìꞌin na kuenda ndia. Ta ma ndian kìꞌin kuenda yuꞌu, juuni kìꞌin na kuenda ma ra tāchi yuꞌu ndia ―kàti ra.
Ta ora chīnu kāꞌan Jesuu takan, ta nduvaꞌa ndaꞌvi kūuni ra, ta teꞌen nākaꞌan kachin ra chiꞌin ndra:
―Ndicha vaꞌa ña kàꞌin chiꞌin ndo, ti iin ndo ni xikoñaꞌa ndo chaꞌi ―kàti ra chiꞌin ma ndra jàkuaꞌa chiꞌin ra.
Tajan ma ndra jàkuaꞌa chiꞌin ra kīchaꞌa ndra kàndeꞌe nuu taꞌan ndra, ti töve chìto kachin ndra nda ra kùu ma ra kàꞌan Jesuu chaꞌaꞌ.
Tajan iin ra tañu ndra ña yaꞌaga kùuni ra ndeꞌe ra, nàndi ra chàchi ra xiin Jesuu ma nuu kaꞌìin ndra kuxini ndra.
Nuu rakan jāndaꞌa ndio ma Simón Petuꞌ ña na ndakatuꞌun ra nuu Jesuu, ña nda ra kùu ma ra kàꞌan ra chaꞌaꞌ.
Yakan va chājayatin ra ra tiá xiin Jesuu, ta kīchaꞌa ra chìkatuꞌun ra teꞌen nuu ra:
―Yoꞌo Rachaꞌnu, ¿nda ra kùu ma ra kàꞌun? ―kàti ra.
Tajan ma Jesuu teꞌen nākaꞌan ra:
―Ni jatii̱ itaꞌvi ma paan, ta nuu ma ra ni kuꞌvai yi, rakan kùu ra.
Ta ora chīnu kāꞌan ma Jesuu takan, tajan jātii ndio ra itaꞌvi ma paan, ta chāꞌa ra yi nuu ma Juda Iscariote, ra seꞌe Simón.
Ta juuni ma ora chāchi ma Juda ma paan ikan, ma ora ikani kīꞌvi ma kuiꞌna tichi anima ra. Tajan ma Jesuu teꞌen nākaꞌan ra chiꞌin ra:
―Ma ña ni jaꞌun, na jaꞌun yi numini ―kàti Jesuu.
Va nïꞌiin ma ndra nàndi chiꞌin Jesuu ña kaꞌìin kuxini chiꞌin ra ma yuꞌu mesa, nī kutunini ndra naja kàꞌan Jesuu takan chiꞌin ra.
Va tava ma Juda kùu ma ra ndiso tiñu chaꞌaꞌ ma xuꞌunꞌ, yakan va ìyo ma ndra chānini ña Jesuu kàꞌan ra ña na jata ma Juda iin nakuyi kuenda ma viko, ta inga ma ndra chānini ña kūuni ra kaꞌan ra ña na kuꞌva ra xuꞌunꞌ nuu ma ndian ndaꞌvi. Takan kūuni ndra.
Takan kūu ta ora cha yāꞌa chāchi ma Juda ma paan ikan, tajan kēe ndio ra kuàꞌan ra, va cha kuaa kùu yi.
Ta ora cha kēe ndio ma Juda kuàꞌan ra, tajan teꞌen nākaꞌan ma Jesuu:
―Vitin ndicha kuii va ndeꞌo ña yaꞌaga kaꞌnu kùu ma ra Seꞌe Ñivi tāchi Ndioo, ta nda ma Ndioo cha ndēꞌo ña iin ra kaꞌnu kùu ra, jàꞌa ña jànaꞌi ña na takani kùu ra.
Ta tu yuꞌu ma ra Seꞌe Ñivi tāchi Ndioo jànaꞌa ra naja kua kaꞌnu kùu ma Rachaꞌnu Ndioo, nda ma Ndioo juuni ni janaꞌa ra naja kua takani kaꞌnu kùu ma ra Seꞌe ra chiꞌin juuni maaꞌ, ta ni jaꞌa ra yi numini.
’Ndyoꞌo seꞌyu, na tüva ni koi kuaꞌaꞌ tiempu chiꞌin ndo, ti ma nuu kuàꞌin, ndyoꞌo na küu kuꞌun ndo, vati tava cha kāꞌin chiꞌin ma ndian judíu juuni kua ikan kàꞌin chiꞌin ndo ndia. Ta juuni na küu kuꞌun ndo ma nuu kuàꞌin ndia.
Yuꞌu ni kuꞌvai ma tuꞌun chaa iꞌya nuu ndo ma naja kua ìyo yi ña jaꞌa ndo, ta teꞌen kàꞌan yi: Na kuuni ndo ndeꞌe ndo taꞌan ndo. Ta takua kùuni yuꞌu ndeꞌi ndo ìyo yi ña kuuni ndo ndeꞌe ndo taꞌan ndo.
Ta tu ndicha ña kuuni ndo ndeꞌe ndo taꞌan ndo, tandiꞌi ma ñivi ìyo ñuñivi, ni kuꞌva na kuenda ña ndyoꞌo kùu ndo ma ndian jàkuaꞌa chiꞌi̱n.
Takan kūu tajan Simón Petuꞌ, teꞌen kīchaꞌa chìkatuꞌun ra nuu ma Jesuu:
―Yoꞌo Rachaꞌnu, ¿ndanu kuàꞌun? ―kàti ra.
Ta Jesuu teꞌen nākaꞌan ra:
Tajan ma Petuꞌ teꞌen nākaꞌan ra chiꞌin ra:
―Yoꞌo Rachaꞌnu, ¿ta naja küu kuꞌin chataun ma nuu kuàꞌun vitin? ¡Yuꞌu ìyoni kuꞌin chiꞌun, vaji na kuvi̱ chaꞌun! ―kàti ra.
Ta Jesuu teꞌen nākaꞌan ra chiꞌin ra:
―¿A ndichaun ña ìyoniun kuꞌu̱n chiꞌi̱n vaji na kuviun chaꞌi? Ndicha vaꞌa ña kàꞌin chiꞌun ña antea ña ndaꞌyu ma loꞌo, uni chaꞌaꞌ ni kaꞌun ña töve nàkotoun yuꞌu ―kàti Jesuu.
’Na töve nuva jàꞌa ndo ña ndaꞌvi kūuni ndo. Na chinuni ndo ma ña kàꞌan Ndioo, ta na chinuni ndo ma ña kàꞌin ndia.
Ma nuu ìyo veꞌe ma Tatái, ìyo kuaꞌaꞌ ma nuu koo yo, vati tu töve yi, cha kātituꞌin nuu ndo niku. Ta takan kùu yi ña ni kujandovaꞌi ma nuu koo ndo.
Ta ora cha kuàꞌan ndioi ña kuàjandovaꞌi ma nuu koo ndo, ni kichi ndikoi inga chaꞌaꞌ, ta ni kuꞌun ndo chiꞌi̱n, ikan indukuni koo ndo chiꞌi̱n ma nuu ni koi.
Ta ndyoꞌo cha chìto ndo ndanu kùu ma nuu kuàꞌin, ta chìto ndo ma itiꞌ kuàꞌin ndia ―kàti Jesuu.
Tajan ma ra nàni Tomá teꞌen chīkatuꞌun ra nuu Jesuu:
―Yoꞌo Rachaꞌnu, töve chìto ndi ma nuu kuàꞌun, ta, ¿chïto naja kàꞌun ña cha chìto ndi ma itiꞌ kuàꞌun?
Tajan Jesuu teꞌen nākaꞌan ra chiꞌin ra:
―Yuꞌu kùu ma itiꞌ ndaa, chiꞌin ma itiꞌ ndicha, ta ma ña chàꞌa nuu koo ndìto yo. Ta uvaa chiꞌin yuꞌuni, kùu chaa yo nuu ìyo ma Rachaꞌnu Tatái.
Tu ndyoꞌo cha nākoto ndo yuꞌu, kùuni yi kaꞌan yi ña juuni cha nàkoto ndo ma Tatái, ta vitin cha nàkoto ndo ra, vati cha ndèꞌe ndo ra.
Tajan ma Lipe teꞌen nākaꞌan ra chiꞌin Jesuu:
―Yoꞌo Rachaꞌnu, na kuꞌvaun ña na ndeꞌe ndi ma Rachaꞌnu, ra kùu Tatáun, ta chiꞌin yakan, cha kùu kìndoo vaꞌani ndi ―kàti ra.
Tajan ma Jesuu teꞌen nākaꞌan ra:
―Yoꞌo Lipe, cha kuaꞌaꞌ tiempu kùu yi ña ìyoi chiꞌin ndo, ¿a takäꞌan nakoto vaꞌun yuꞌu ña kàꞌun takan? Ma ndian ndèꞌe yuꞌu, juuni ndèꞌe na Tatái. Ta, ¿naja chìkaun ña na kuꞌvai ndeꞌe ndo ma Tatái tuva takan?
¿A töve chìnuniun ña yuꞌu ìyoi chiꞌin ma Tatái, ta rakan ìyo ra chiꞌi̱n? Ma tuꞌun ña kàtituꞌin nuu ndo, yöve tuꞌun ña jàndakuu maani̱ kùu yi, ti ma Tatái, ra ìyo chiꞌi̱n, kùu ra ña jàꞌa ra ma ña ndèꞌe ndo nui.
Na chinuni ndo ña yuꞌu ìyoi chiꞌin ma Tatái, ta ma Tatái ìyo ra chiꞌi̱n ndia. Ta tu töve chìnuni ndo ña takan kùu yi, na chinuni ndo ji tu ma tiñu kaꞌnu ña ndèꞌe ndo ña jàꞌi.
Ndicha vaꞌa ña kàꞌin chiꞌin ndo ti ma ndian chìnuni ma tuꞌin, indukuni ni jaꞌa na ma tiñu kaꞌnu, tava jàꞌi yi. Ta ni jaꞌa na inga tiñu kaꞌnuga chaꞌaꞌ ña ni kuꞌin nuu ìyo ma Tatái.
Ta ndisaa ma ña chìkan ndo chiꞌin sivi̱, ni kuꞌvai yi nuu ndo, ikan yuꞌu ra kùu Seꞌe ra, ni janaꞌi naja kua yaꞌa kaꞌnu kùu ma Tatái nuu ndo.
Yakan va tu chìkan ndo iin nakuyi chiꞌin sivi̱, ni jaꞌi yi.
’Tu ndyoꞌo kùuni ndo ndeꞌe ndo yuꞌu, na jachiꞌin ndo ndisaa ma tuꞌun ña kàtituꞌin nuu ndo.
Ta yuꞌu ni ndakain nuu ma Tatái ña na tachi ra inga ma ra tìndee ndo, ta rakan, na jamani ra ndo, ta ni koo ra chiꞌin ndo endeeni.
Ta raꞌya kùu ma Tati Ií Ndioo, ra jànaꞌa ma ña ndaa chaꞌaꞌ ma Ndioo. Ta ma ndian ìyo ma ñuñivi iꞌya, ña töve chàꞌa na ña kìꞌvi ra tichi anima na. Na küu jàꞌa na yi, ti töve ndèꞌe na ra, ta töve nàkoto na ra ndia. Va ndyoꞌo nàkoto ndo ra, ti ìyo ra chiꞌin ndo, ta ni koo ra chiꞌin ndo endeeni.
Ta na töve ni ndakoo maꞌii̱n ndo, ti ni chikoniꞌi ndikoi koi chiꞌin ndo.
Ta tichi tia kivinia, ma ndian töve chìnuni na tüva ni ndeꞌe na yuꞌu; va ndyoꞌo ni ndeꞌe ndo yuꞌu, ti chaꞌaꞌ ña ìyo nditoi kùu yi ña ni koo ndito ndo endeeni.
Ma kivi ikan, ndyoꞌo ni kuꞌva ndo kuenda, ña yuꞌu ìyoi chiꞌin ma Tatái, ta ndyoꞌo ìyo ndo chiꞌi̱n, ta yuꞌu chiꞌin ndo.
Ta ma ndian chìni ma ña kàꞌin, ta jàchiꞌin na yi, ndiakan jànaꞌa na ña ndicha vaꞌa ña kùuni na ndeꞌe na yuꞌu. Ta ma Tatái nduvaꞌa kuii ni kuuni ra ndeꞌe ra ma ndian kùuni ndeꞌe yuꞌu, ta yuꞌu nduvaꞌa kuii ni kuuni̱ ndeꞌi na, ta ni janaꞌi yuꞌu nuu na.
―¿Ta naja chani janaꞌun ñu̱n nuu ndyuꞌu, ta töve ni janaꞌun ñu̱n nuu ma ñivi ìyo ñuñivi? ―kàti ra.
Tajan Jesuu teꞌen nākaꞌan ra chiꞌin ra:
―Ma ndian kùuni ndeꞌe yuꞌu, jàchiꞌin na ma ña kàꞌin, ta ma Tatái ni kuuni ra ndeꞌe ra na ndia. Tajan yuꞌu chiꞌin Tatái ni kichi koo ndio ndi chiꞌin na.
Ta ma ndian töve kùuni ndeꞌe yuꞌu, töve jàchiꞌin na ma ña kàꞌin. Ta ma tuꞌun ña chìni ndo, yöve tuꞌun ña jàndakuu maani̱ kùu yi, ti tuꞌun ma Tatái, ra tāchi yuꞌu kùu yi.
’Tandiꞌi ma tuꞌun ña kàꞌin chiꞌin ndo, kàꞌin yi juuni yanga ìyoi chiꞌin ndo.
Va ma Tati Ií Ndioo, ña ni tachi ma Tatái chiꞌin sivi̱, kuenda ña tìndee ra ndo, ta jàndomani ra ndo, ni janaꞌa ra tandiꞌi nakuyi nuu ndo, ta tandiꞌi ma tuꞌun ña kāꞌin chiꞌin ndo niku, rakan ni jakukuꞌuni ra yi ndo.
’Ni kuꞌin, va ni ndakoi ndo ña na koo taxiin ndo. Ta ma ña chàꞌi nuu ndo ña na koo taxiin ndo, töve indukuni kùu yi, tava kùu ma ña chàꞌa ma ndian ìyo ñuñivi. Yakan va na näkanini ndo, ta na yüꞌvi ndo.
Cha chīni ndo ña kàꞌin, ña ni kuꞌin, ta ni kichi ndikoi koi chiꞌin ndo. Tu ndicha ña kùuni ndo ndeꞌe ndo yuꞌu, nduvaꞌa sii ni kuuni ndo ma ora chīto ndo niku, ña kàꞌin ña ni kuꞌin nuu ìyo ma ra kùu Tatái, vati rakan kaꞌnuga ra kua yuꞌu.
Antea ña kùu takan, cha kàtituꞌun kuei nuu ndo, ikan ma ora ni kutaꞌan ña ni kuu ma ña kàꞌin: na chinuni ndo.
Na küuga kaꞌan kuàꞌi chiꞌin ndo, ti cha vàchi ma ñáꞌ chàꞌnda tiñu nuu ñuꞌuꞌ ñuñivi iꞌya, vaji töve ìyo nïꞌiin ndatu ña kùu jaꞌánꞌ chiꞌi̱n.
Takan ìyo yi ña kùu yi, ikan na kuꞌva ma ñivi ñuñivi kuenda ña yuꞌu kùuni̱ ndeꞌi ma Tatái, ta jàꞌi ma tiñu ña tāchi ra yuꞌu ña jàꞌi. ¡Na koꞌo vitin! ―kàti Jesuu.
Takan kūu tajan Jesuu teꞌen nākaꞌan ndiko ra:
―Yuꞌu kùi takua kùu ma yokuꞌu uva ndicha, ta ma Tatái kùu ra takua kùu ma ra jàkuenda ma yokuꞌu ikan.
Ta tu ìyo iin soko ma yokuꞌu ña töve chàꞌa ma uva, chàꞌnda ra yi endeeni. Va tu chàꞌa yi ma uva, vii ga chàꞌnda ra soko yi, ikan na kuꞌva yi tiaga vu.
Ta ndyoꞌo, chaꞌaꞌ ña chìnuni ndo ma ña kàꞌin, cha ndākuu ndo ndian vii takua ma soko yokuꞌu chaa ikan.
Yakan va na induku koo ndo chiꞌi̱n, takua induku ìyoi chiꞌin ndo. Vati ma soko ma yokuꞌu uva, na küu kuꞌva maa yi ma uva, tuva töve tàtuu yi chata ma yokuꞌu. Ta indukuni, ndyoꞌo na küu jaꞌa ndo ma tiñu vaꞌa, tuva töve induku chàkunuu ndo chiꞌi̱n.
’Yuꞌu kùu ma yokuꞌu uva, ta ndyoꞌo kùu ndo takua kùu ma soko run. Ta ma ndian induku ìyo chiꞌi̱n, ta induku ìyoi chiꞌin na; kùu jaꞌa na kuaꞌaꞌ ma tiñu vaꞌa, vati tu töve ìyoi chiꞌin ndo, nïꞌiin nakuyi küu jaꞌa ndo.
Ma ndian töve induku ìyo chiꞌi̱n, ni jakuitai na ma nuu ni natii na, ta ikan ni kayu na takua tàꞌan ma soko yutun ití.
Ta tu ndyoꞌo induku ìyo ndo chiꞌi̱n, ta jàchiꞌin ndo ma ña jànaꞌi nuu ndo, ta töve nàani ndo, kùu ndakan ndo ma ña kùuni maa ndo, ta niꞌi ndo yi.
Kuenda ma Tatái, yaꞌaga kaꞌnu kùu yi, tuva chìto ra ña ndyoꞌo iin locho ndo takua kaꞌìin kuaꞌaꞌ chiti uva ma yokuꞌu vu. Tu jàꞌa ndo takan, ndicha kuii ña ni chaa ndo kùu ndo ndian jàkuaꞌa chiꞌi̱n.
Yuꞌu yaꞌaga kùuni̱ ndeꞌi ndo, indukuni takua kùuni ma Tatái ndeꞌe ra yuꞌu. Yakan va koto jäña ndo ña jàꞌa ndo yi, ti kùuni̱ ndeꞌi ndo.
Tu jàchiꞌin ndo ma tuꞌun ña kùuni̱ jaꞌa ndo, töve ni jañai ña kùuni̱ ndeꞌi ndo, ti yuꞌu takua jàchiꞌi̱n ma tuꞌun kàꞌan ma Tatái. Yakan va töve jàña ra ña kùuni ra ndeꞌe ra yuꞌu.
’Takan kàꞌin chiꞌin ndo, ikan na kuꞌvai ña sii ìyo nui ña na koo yi chiꞌin ndo. Ta takan na kindoo ndo ña nduvaꞌa kuii sii kuuni ndo.
Ma tuꞌun ña kùuni̱ jaꞌa ndo, teꞌen kàꞌan yi: na kuuni ndo ndeꞌe ndo ma taꞌan ndo, tava kùuni yuꞌu ndeꞌi ndo.
Ma ña kaꞌnuga ña jàꞌa yo kùu yi ña kuꞌva yo ma kuñu yo ña kuvi yo chaꞌaꞌ ma ndian meru yo.
Ndyoꞌo kùu ndo ndian merui, tuva jàꞌa ndo ma tiñu tāchi̱ nuu ndo.
Tüva ni kaꞌin ña kùu ndo musui, ti ma ndian kùu musu, na töve chìto na nda ña kùu ma ña jàꞌa ma chitoꞌo na. Kàꞌin chiꞌin ndo ña kùu ndo ma ndian amigui, vati chàꞌi ña koto kachin ndo tandiꞌi ma ña jānaꞌa ma Tatái nui.
Ta na yöve ndyoꞌo kùu ndo ña kāchin ndo yuꞌu, ti yuꞌu kùu ma ra kāchi̱n ndo, ta chāꞌi ma tiñu ndo ña na kùu ndo tatuin, ta jàꞌa ndo kuaꞌaꞌ ma tiñu vaꞌa. Ta endee ni koo yi, ikan ndisaa ma ña ni ndakan ndo nuu ma Tatái chiꞌin sivi̱, ni niꞌi ndo yi.
Ñaꞌa kùu ma tuꞌun ña tāchi̱ nuu ndo: na kuuni ndo ndeꞌe ndo ma taꞌan ndo.
Vati tu ndyoꞌo kùu ndo takua kùu ma ñivi ìyo ñuñivi, nduvaꞌa ni kuuni na ndeꞌe na ndo, takua kùuni na ndeꞌe na ma ñivi na. Va tava yuꞌu kāchi̱n ndo tañu ma ndian ìyo ñuñivi, chaꞌaꞌ yakan kùu yi ña yaꞌa ga xaani na ndèꞌe na ndo, ti tüva kuu ndo takua kùu ma ndian ìyo ñuñivi.
Na kukuꞌuni ndo ma ña kāꞌin teꞌen chiꞌin ndo niku: “Nïꞌiin ma ndian kùu musu, töve kaꞌnuga na kua ma ra kùu chitoꞌo na.” Tu yuꞌu chāndikun na ña kaꞌni na niku, juuni takan ni jaꞌa na chiꞌin ndo ndia. Ta tu jàchiꞌin na ma tuꞌun kàꞌin, juuni ni jachiꞌin na ma tuꞌun kàꞌan ndo ndia.
Ndisaa ma ña kàꞌin iꞌya ni jaꞌa na yi chiꞌin ndo chaꞌaꞌ ña nàkoto ndo yuꞌu, ti töve nàkoto na ma ra tāchi yuꞌu.
’Tu yuꞌu töve nī kichi kaꞌin chiꞌin na ma tuꞌun iꞌya, na töve kuati na niku. Va vitin na küa kaꞌan na ña tüva kuati na.
Vati taku ma ndian xaani ndèꞌe yuꞌu, juuni xaani na ndèꞌe na ma Tatái ndia.
Tu yuꞌu töve nī jaꞌi ma tiñu kaꞌnu tañu na, ña nïꞌiin ñivi na küu jaꞌa yi, nïꞌiin kuati na töve niku. Va cha ndēꞌe na ma ña vaꞌa jāꞌi, ta juuni xàani na ndeꞌe na yuꞌu, chiꞌin ma ra kùu Tatái ndia.
Takan kūu yi, ikan na chinu ma tuꞌun kàꞌan nuu ma tutu ley Ndioo ña kùmi na. Ta yakan teꞌen kàꞌan yi: “Xaani na ndèꞌe na yuꞌu chaꞌaꞌ nïꞌiin nakuyi.”
’Va ora ni kichi ma Tati Ií Ndioo ña ni jandomani ndo, ña vàchi nuu ìyo ma Tatái jàꞌi, rakan kùu ra ña jànaꞌa ra ma ña ndaa, ta ora ni kichi ra ni katituꞌun ra nuu ndo chaꞌi.
Ta nda ndyoꞌo, ni katituꞌun ndo chaꞌi nuu ma ñivi, ti ndyoꞌo kùu ma ndian chàkunuu chiꞌi̱n, nda ma ora kīchaꞌi jàꞌi ma tiñu iꞌya.
’Takan kàꞌin chiꞌin ndo, ikan na töve jaña ndo ña chìnuni ndo ma ña kàꞌin.
Tajan ma ndian judíu, ni jakunu na ndo taꞌiiꞌiin nuu ìyo ma veñuꞌu na. Ta ni chaa iin kivi ña nda ndian ni kuuni ña chàꞌni na ndo, ndiakan ni kuuni na ña iin tiñu vaꞌa kùu ma ña jàꞌa na kuenda Ndioo.
Takan ni jaꞌa na, ti takäꞌan nakoto na ma Tatái, ta ni yuꞌu ndia.
Takan kàꞌin chiꞌin ndo vitin, ikan ma ora ni kutaꞌan ña ni kuu takan, na kukuꞌuni ndo ña cha kātituꞌin nuu ndo chaꞌaꞌ yi niku.
’Töve nī katituꞌin ñaꞌa chiꞌin ndo ora kīchaꞌa koi chiꞌin ndo ti endee chīyoi chiꞌin ndo.
’Va vitin chani kuꞌin nuu ìyo ma ra tāchi yuꞌu, ta ndyoꞌo nïꞌiin ndo töve chìkatuꞌun ndo nui ndanu kuàꞌin.
Java tiaga kīchaꞌa ndaꞌvi kùuni ndo ña kàꞌin takan chiꞌin ndo.
Ndicha vaꞌa ña kàꞌin chiꞌin ndo, ti vaꞌa ga kùu yi kuenda ndo ña na kuꞌin, vati tu töve kuꞌin, na küu kichi ma Tati Ií ña ni jandomani ña kòo ra chiꞌin ndo. Ta tu kuꞌin nuu ìyo ma Tatái, tajan ni tachi ndioi ma Tati ni tindee ndo.
Ta ora cha kīchaa ra ìyo ra chiꞌin ndo, tajan ni katituꞌun kachin ra nuu ma ñivi ñuñivi nda yo kùu ndian jàꞌa kuati, ta nda yo kuàꞌan itiꞌ ndaa nuu Ndioo, ta nda yo ni jakutuni ma Ndioo nuu.
Takua ni kaꞌan ra nda yo jàꞌa kuati, chaꞌaꞌ ña töve chìnuni na ma ña kàꞌin.
Ta ni kaꞌan ra nda yo kuàꞌan itiꞌ ndaa, ti yuꞌu ni kuꞌin nuu ìyo ma Tatái, ta ndyoꞌo tüva ni ndeꞌe ndo yuꞌu.
Ta ni kaꞌan ra nda yo ni jakutuni Ndioo kuati jàꞌa na, ti cha tüva ndakutiñu ma kuiꞌna chàꞌnda tiñu ma ñuñivi iꞌya. Cha jāꞌa ra kua kuu kùtunini ra yi.
’Ìyo kuaꞌaꞌ ga ma ña kùuni̱ kaꞌin chiꞌin ndo, va ma vitin, ndyoꞌo na küu kundeeni anima ndo tu tasoꞌo ndo yi.
Ta ora ni kichaa ma Tati Ií ndicha, maa ra kùu ra ña ni janaꞌa ra ma ña ndaa nuu ndo, ti töve ni kaꞌan ra chiꞌin ma tuꞌun ña jàndakuu maani yi; vati ma Tati Ií ikan ni kaꞌan ra ma ña kāꞌan Ndioo chiꞌin ra, ta ni kuꞌva ra ña koto na ma ña ni kuu.
Ta juuni ni jakaꞌnu ma Tati Ií Ndioo yuꞌu, vati ni ndakiꞌin ra ma tuꞌun kàꞌin, ta ni kuꞌva ra koto ndo.
Tandiꞌi ña ìyo nuu ma ra kùu Tatái, ñaꞌi kùu yi ndia. Chaꞌaꞌ yakan kùu yi ña kāꞌin ña tandiꞌi ña ìyo nui, ma Tati Ií, ni ndakiꞌin ra yi, ta ni kuꞌva ra yi koto ndo.
’Tiania tiempu kùmani, ta tüva ni ndeꞌe ndo yuꞌu, va tiaga itiꞌ nuu ni ndeꞌe ndiko ndo yuꞌu, ti ni kuꞌin nuu ìyo ma Tatái ―kàti Jesuu.
Takan kūu, tajan ma ndra jàkuaꞌa chiꞌin Jesuu, teꞌen kīchaꞌa ndra chìkatuꞌun taꞌan ndra:
―¿Nayi kùuni ra kaꞌan ra ña kàꞌan ra takan? Kàꞌan ra chiꞌo ña tia tiempunia ni ndeꞌo ra, ta tiaga itiꞌ nuu, ni ndeꞌe ndiko yo ra. Ta juuni kàꞌan ra ña chaꞌaꞌ ña ni kuꞌun ra nuu ìyo ma Tatá ra kùu yi.
¿Chïto nayi kùuni ra kaꞌan ra ña, “tia tiempunia, ta tüva ni ndeꞌo ra”? Töve kùtuninio nayi kùuni ra kaꞌan ra ña kàꞌan ra takan ―kàti ma ndra jàkuaꞌa chiꞌin ra.
―Yuꞌu kāꞌin, ña tichi tia kivinia, tüva ni ndeꞌe ndo yuꞌu, ta tia itiꞌ nuu, ni ndeꞌe ndiko ndo yuꞌu. ¿A tuꞌun ikan kùu ma ña chìkatuꞌun taꞌan ndo?
Ndicha vaꞌa ña kàꞌin chiꞌin ndo ña, ndyoꞌo ni kuaku ndo, ta ndaꞌvi ni kuuni ndo, va ma ñivi ñuñivi, sii ni kuuni na. Va vaji ndyoꞌo ndaꞌvi ni kuuni ndo, ni sama ma kua kùuni ndo, ta ni kichi sii kuuni ndo.
Ma ora kàku seꞌe iin ñaꞌa, chàꞌnda yi tichian, ti cha keta ma ora ni kàku yi. Va ora cha yāꞌa kāku ndio yi, jàña ndioan ña ndaꞌvi kuunian, ti chisian, ña jākakuan seꞌan ma ñuñivi iꞌya.
Ndyoꞌo, juuni takan ndaꞌvi kùuni ndo vitin, va yuꞌu ni ndeꞌe ndikoi ndo, ta ma ora ikan nduvaꞌa ni kichi sii kuuni ndo chiꞌin anima ndo. Ta ma ña sii ikan, nïꞌiin na na küu namaa na yi nuu ndo.
Ma kivi ikan, nïꞌiin ndo na ndäkatuꞌun ga ndo nïꞌiin nakuyi nui. Ndicha vaꞌa ña kàꞌin chiꞌin ndo, ña tandiꞌi ma ña chìkan ndo chiꞌin sivi̱ nuu ma Tatái, ni kuꞌva ra yi nuu ndo.
Nda vitin nïꞌiin ndyoꞌo takäꞌan ndakan ndo nïꞌiin nakuyi chiꞌin sivi̱ nuu ma Tatái. Na ndakan ndo yi, ta niꞌi ndo yi, ikan na kichi sii kuuni ndo.
’Ma tuꞌun ña kāꞌin chiꞌin ndo iꞌya, kàꞌin yi chiꞌin kuꞌva. Va ni keta iin kivi ña tüva ni kaꞌin yi chiꞌin kuꞌva chiꞌin ndo. Vati ni kaꞌan kachin ndioi chaꞌaꞌ ma Tatái nuu ndo.
Ma kivi ikan ni ndakan ndo iin nakuyi nuu ma Tatái chiꞌin sivi̱. Va yuꞌu töve ni janini̱ ma Tatái ña na kuꞌva ra ma ña chìkan ndo nuu ra.
Vati ma Tatái kùuni ra ndeꞌe ra ndo, chaꞌaꞌ ña kùuni ndo ndeꞌe ndo yuꞌu, ta chaꞌaꞌ ña chìnuni ndo ña ra vàchi nuu ìyo Ndioo kùi ndia.
Kēi nuu ìyo ma Tatái, ta kīchai ma ñuñivi iꞌya. Va vitin ni ndakoo ndikoi ma ñuñivi iꞌya, ta ni kuꞌun ndikoi nuu ìyo ma Tatái ―kàti Jesuu.
Tajan ma ndra jàkuaꞌa chiꞌin Jesuu, teꞌen nākaꞌan ndra chiꞌin ra:
―Vitin ndicha, va tüva kàꞌun yi chiꞌin kuꞌva, ti kàꞌan kachiun yi.
Vitin va cha chàꞌa ndi kuenda ña cha chìtoun tandiꞌi nakuyi, ta töve chìniñuꞌu̱n yo ndakatuꞌun nuu̱n. Ta chaꞌaꞌ yakan kùu yi ña cha chìnuni ndi ña ra vàchi nuu ìyo Ndioo kùu̱n ―kàti ndra chiꞌin Jesuu.
Tajan Jesuu teꞌen nākaꞌan ra chiꞌin ndra:
―¿A cha chìnuni ndo vitin?
Vitin va cha kēta ma ora, ta ndyoꞌo ni kuita kuati ndo, ta ni ndakoo maꞌiin ndo yuꞌu. Va yöve maꞌiini̱, kìndoo, ti ìyo ma Rachaꞌnu Tatái chiꞌi̱n.
Takan kàꞌin chiꞌin ndo, ikan na niꞌi ndo naja kua koo vii ndo chaꞌaꞌ ña ndòꞌiin ndo chiꞌi̱n. Ma ñuñivi iꞌya, ndyoꞌo ni ndeꞌe ndo tundoꞌo jàꞌa ma ñivi, va yuꞌu kàꞌin chiꞌin ndo ña na jandotayi vaꞌa ndo ndo, vati yuꞌu cha jākanai ma ndian kànitaꞌan chiꞌi̱n ma ñuñivi iꞌya.
Takan kūu ta ora chīnu kāꞌan Jesuu takan, tajan kāniꞌi ra nuu ra itiꞌ andivi, ta kīchaꞌa ndio ra kàꞌan ra teꞌen:
―Yoꞌo Tatá, cha kēta ma kivi. Ta vitin na jakaꞌnu̱n yuꞌu ra kùu Seꞌun, ikan na jakaꞌnui ñu̱n ndia.
Vati nuu yuꞌu ra kùu Seꞌun, chāꞌun ña na kaꞌndai tiñu nuu tandiꞌi ma ñivi ìyo ñuñivi, ta juuni chāꞌun ña na kuu jaꞌi ña koo ndito ma tandiꞌi ma ñivi chāꞌun nui endeeni.
Ta ndisaa ma ndian nàkoto ñu̱n, yoꞌo ra uvanuu ña kùu Ndioo ndicha, chiꞌin yuꞌu ra kùu Jesucristu ra tāchiun, ni niꞌi na nuu koo na endeeni chiꞌo.
’Endee jàkaꞌnui ñu̱n nda ni kùuni chàkunui ma nuu ñuꞌuꞌ ñuñivi iꞌya, ti cha jāchinui tandiꞌi ma tiñu ña chāꞌun nui ña na jaꞌi.
Ta vitin yoꞌo Tatá, na jakaꞌnu̱n yuꞌu, ta na kuꞌvaun ña na koo ndikoi chiꞌun ma andivi, takua chīyoi chiꞌun antea ña tūvi ma ñuñivi niku.
’Ma ndian chāꞌun nui, tañu ma ñivi ñuñivi, cha jānaꞌi nda ra kùu̱n nuu na. Ta ndiakan, ti ndian ìyo kuendaun kùu na niku, va yoꞌo chāꞌun na nui, ta vitin jàchiꞌin na ma tuꞌu̱n.
Ta juuni ma vitin cha chìto vaꞌa na, ña tandiꞌi ma ña chāꞌun nui, maun kùu ma ra tāchi yi nui ña na jaꞌi yi.
Ta ma tuꞌun ña chāꞌun nui ña jànaꞌi nuu na, cha jāchiꞌin na yi. Ta juuni cha chāꞌa na kuenda ña maun kùu ma ra tāchi yuꞌu, ta vitin cha chìnuni na ña takan kùu yi.
’Yuꞌu chìkain ñamani nuu̱n ña na kumiun na, va töve chìkain ñamani nuu̱n chaꞌaꞌ ma ndian töve chìnuni ìyo ma ñuñivi, vati yuꞌu chìkain ñamani nuu̱n ña na kumiun ma ndian chāꞌun nui, ti ñivi maun kùu na.
Tandiꞌi ma ña kùu ñaꞌi, ñaꞌun kùu yi, ta ma ña kùu ñaꞌun, juuni ñaꞌi kùu yi ndia. Ta ndiakan, jànaꞌa na nuu inga ñivi ña iin ra yaꞌa kaꞌnu kùi.
’Vati yuꞌu, töva ni koi ma ñuñivi iꞌya, va ma ndra jàkuaꞌa chiꞌi̱n, ni kindoo ndra koo ndra tiá ma ñuñivi iꞌya, ta yuꞌu ni chai koi chiꞌun. Yoꞌo Tatá ra yaꞌa ií, na kumiun ndra chiꞌin ndatun, ikan na induku kuuni ndra chiꞌin taꞌan ndra, takua induku kùuni̱ chiꞌun.
’Vitin va cha kuàꞌan ndikoi ma nuu ìyoun. Kàꞌin ma tuꞌun iꞌya ora juuni yanga ìyoi ma ñuñivi iꞌya, ikan na kichi sii vaꞌa kuuni na, takua sii kùuni̱.
Yuꞌu jànaꞌi ma tuꞌu̱n nuu ndra, ta chaꞌaꞌ yakan kùu yi ña ma ñivi ñuñivi yaꞌaga xaani na ndèꞌe na ndra, ti töve kùu ndra takua kùu ma ñivi ñuñivi, indukuni takua kùu yuꞌu ndia.
Töve chìkain nuu̱n ña na tavaniꞌun ndra ma ñuñivi iꞌya, ti ma ña chìkain nuu̱n, kùu yi ña na kumiun ndra nuu ma kuiꞌna.
Vati takua yuꞌu, yöve ra ñuñivi kùi, ni ndrakan yöve ndra ñuñivi kùu ndra ndia.
Na jaꞌiíun ndra kuendaun chaꞌaꞌ ma ña ndaa. Ta ma ña ndaa kùu ma tuꞌun ña kàꞌun.
Ma takua jāꞌun ña tāchiun yuꞌu tañu ma ñivi ñuñivi, juuni takan tāchi̱ ndra tañu ma ñivi ñuñivi ndia.
Ta chaꞌaꞌ ndrakan kùu yi ña jāꞌíi̱ juuni mai, ikan ndrakan, na kuꞌií ndra jàꞌa ma tuꞌun ndaa.
’Va yöve uvaa chaꞌaꞌ ndrakan ni kùu yi ña chìkain ñamani nuu̱n, vati juuni chìkain ñamani nuu̱n chaꞌaꞌ ma ndian ni chinuni ma tuꞌin itiꞌ nuu jàꞌa ndra.
Ta juuni chìkain ñamani nuu̱n ña na ndoꞌiin na chiꞌin taꞌan na, yoꞌo Tatá, takua ndōꞌiun chiꞌi̱n, ta yuꞌu chiꞌun, ikan na koto kachin ma ndian ìyo ñuñivi iꞌya, ña maun kùu ma ra tāchi yuꞌu.
Yuꞌu chāꞌi tandiꞌi ma ña kaꞌnui, ña chāꞌun nui, nuu na, ikan na ndoꞌiin na, ta kùu na iin ñivini chiꞌin taꞌan na, indukuni ma takua kùu̱n chiꞌi̱n ña kùu na iin ñivini ndia.
Yuꞌu ìyoi chiꞌin na, ta yoꞌo chiꞌi̱n, ikan na kuu ndicha na iin ñivini, ta takan kuꞌva ma ñivi ñuñivi kuenda, ña maun kùu ma ra tāchi yuꞌu. Vati juuni yaꞌa kùuniun ndeꞌun na takua kùuniun ndeꞌun yuꞌu.
’Yoꞌo Tatá, maun kùu ma ra chāꞌa na nui, ta kùuni̱ ña na koo na chiꞌi̱n ma nuu ni kuꞌin koi, ikan na ndeꞌe na ña ra kaꞌnu kùi jāꞌun, vati takani kùuniun ndeꞌun yuꞌu ma antea ña jātuviun ma ñuñivi niku.
Yoꞌo Tatá, ra yaꞌa ndaa, ma inga ndian ìyo ñuñivi iꞌya, töve nàkoto na ñu̱n, va yuꞌu nàkotoi ñu̱n, ta juuni ñivi iꞌya cha chìto na ña maun kùu ma ra tāchi yuꞌu ndia.
Ta yuꞌu chàꞌi ña na nakoto na nda ra kùu̱n, ta takan ni jaꞌi yi itiꞌ nuu ndia, ikan indukuni tava kùuniun ndeꞌun yuꞌu, ta takan kuuni na ndeꞌe na taꞌan na. Takan jāꞌi, ikan na kuu koi chiꞌin na endeeni ―kàti Jesuu.
Takan kūu ta ora chinu kāꞌan Jesuu takan, tajan kēe ndio ra kuàꞌan ra chiꞌin ma ndra jàkuaꞌa chiꞌin ra inga chiyo ma yuvi ña nàni Cedrón. Ta ora chāa ndra nuu tāchi yutun tata, ta ikan kīꞌvi ndra kuàꞌan ndra chiꞌin ra.
Ta nda ma Juda, ra xìkoñaꞌa chaꞌaꞌ Jesuu, juuni nàkoto ra ma ikan ndia, ti kuaꞌaꞌ chaꞌaꞌ cha kūtiꞌvi Jesuu ikan chiꞌin ma ndra jàkuaꞌa chiꞌin ra.
Ta takan kūu yi ña chāa ma Juda chiꞌin kuaꞌaꞌ vaꞌa jandaru, ta uvi uni ma ndra jandaru ña kùmi ma veñuꞌu, ña tāchi ma ndra kuxini nuu sutu, chiꞌin ma ndra fariseu. Tandiꞌi ndrakan ndaꞌa ndra ñuꞌú ndaꞌaꞌ, chiꞌin machiti, ta nduva.
Va takua Jesuu cha chìto ra tandiꞌi ma ña ni taꞌan ra, yakan va kēta ra, ta teꞌen chīkatuꞌun ra nuu ndra:
―¿Yo nànduku ndo? ―kàti ra.
Ta ndrakan teꞌen nākaꞌan ndra chiꞌin ra:
―Nànduku ndi Jesuu ra ñuu Nazaret ―kàti ndra.
Ta Jesuu teꞌen nakaꞌan ra:
―Yuꞌu kùi ―kàti ra.
Ta ma Juda ra xìkoñaꞌa chaꞌaꞌ Jesuu juuni ndaa ra ma ikan chiꞌin ndra ndia.
Ta ora nākaꞌan Jesuu ña; “Yuꞌu kùi”, ta chīkachata ndra itiꞌ chata, ta ndūva ndra nuu ñuꞌuꞌ.
Tajan Jesuu teꞌen chīkatuꞌun tuku ra nuu ndra:
―¿Yo nànduku ndo? ―kàti ra.
Ta ndrakan teꞌen nākaꞌan ndra:
―Nànduku ndi Jesuu ra ñuu Nazaret ―kàti ndra.
―Cha kāꞌin chiꞌin ndo, ña yuꞌu kùi. Tu yuꞌu kùu ma ra nànduku ndo, na jaña ndo ma ndra jàkuaꞌa chiꞌi̱n, ta tìin ndo yuꞌu ―kàti Jesuu.
Takan kūu yi, ikan na chinu ma tuꞌun kāꞌan Jesuu ña teꞌen kàꞌan: “Ma ndian chāꞌa ma Tatái nui, töve nī kenaa nïꞌiin na.”
Tajan ma Simón Petuꞌ, ti ndàꞌa ra iin machiti, ta tāva ra yi ma tichi vena ra, ta chāꞌnda ra iin chiyo soꞌo ma ra nàni Malco, ma chiyo kuaꞌa ra. Ta raꞌya ti ra kùu musu ma ra kuxini nuu sutu kùu ra.
Tajan Jesuu teꞌen nākaꞌan ra chiꞌin ma Petuꞌ:
―Na tiꞌi vaꞌun ma machitiun ma tichi venaun. Vati tu Tatái chāꞌa ra ña na ndeꞌi tundoꞌo, ¿a töve ìyo tuꞌvai ña ndeꞌi tundoꞌo iꞌya?, kùuni ndo ―kàti Jesuu.
Tajan ma ndra jandaru, chiꞌin ma ra kuxini nuu ndra, ta chiꞌin ma ndra kùu jandaru ma ndian judíu, tīin ndra Jesuu, ta chūꞌni ndra ndaꞌaꞌ ra.
Ta chāndaka jiꞌna ndra ra nuu ma ra nàni Anás, rakaꞌnu ma ra nàni Caifás. Ma kuiya ikan, Caifás kùu ra ma ra kuxini nuu sutu.
Ta juuni ma Caifás iꞌya, kùu ra ña kātituꞌun nuu ma ndian judíu, ña vaꞌaga ña na kuvi iin raꞌiini chaꞌaꞌ ma ñuu na, kāti ra.
Ma ra nàni Simón Petuꞌ, tāndikun ra kuàꞌan ra chata Jesuu, chiꞌin inga, ra takani nàkoto ma ra kuxini nuu sutu ra, kīꞌvi ra chiꞌin Jesuu, ma nukeꞌe veꞌe ma ra kuxini nuu sutu,
va ma Petuꞌ, kīndoo ra ma chata kora. Chaꞌaꞌ yakan kùu yi ña kēe ma ra nàkoto ma ra kuxini nuu sutu. Ta chākaꞌan ra chiꞌin ma ña kùmi ma yuꞌu kora, ña na kuꞌva ña kìꞌvi ma Petuꞌ, kàti ra. Ta jāyaꞌa ña ra itiꞌ tichi.
Tajan ma ña kùmi ma yuꞌu kora, teꞌen kīchaꞌa chìkatuꞌan nuu Petuꞌ:
―¿A yöve iin ra chàkunuu chiꞌin ra tīin ndra ikan kùu̱n? ―kàtian chiꞌin ra.
Ta Petuꞌ teꞌen nākaꞌan ra:
―Yöve yuꞌu kùi ―kàti ra.
Va takua yaꞌa ga vichin jàꞌa yi, yakan va ma ndra kùu musu, chiꞌin ma ndra jandaru, jātaꞌan ndra ñuꞌú, ta tùmi ndra yi, ti yaꞌa vichin jàꞌa yi. Ta nda ma Petuꞌ, juuni ndaa ra tùmi ra yi chiꞌin ndra ndia.
Takan kūu tajan ma ra kuxini nuu sutu, chīkatuꞌun ra nuu Jesuu, nda ndra kùu ma ndra chàkunuu chiꞌin ra, ta nda va kùu ma ña jànaꞌa ra.
Tajan Jesuu teꞌen nākaꞌan ra chiꞌin ra:
―Yuꞌu chàkunui jànaꞌi ma nuu tuvi ñivi, ta juuni jànaꞌi nuu ma ndian judíu ma tichi veñuꞌu kuati na, ta ma tichi veñuꞌu kaꞌnu na nuu kùtiꞌvi ndisaa na ndia. Yakan va, yuꞌu töve chàtaꞌani̱ janaꞌa xeꞌi nuu ma ñivi.
¿Ta chïto naja chìkatuꞌu̱n nui? Na ndakatuꞌu̱n nuu ma ndian chīni ma ña jānaꞌi, ta ndiakan na katituꞌun na nuu̱n ma ña jānaꞌi nuu na ―kàti Jesuu.
Ta ora chīnu kāꞌan Jesuu takan, ta iin ma ndra jandaru ña kùmi ma veñuꞌu, kāni ra nuu ra, ta teꞌen nākaꞌan ra chiꞌin Jesuu:
―¿Ta naja kàꞌun takan chiꞌin ma ra kuxini nuu sutu? ―kàti ra.
Ta Jesuu teꞌen nākaꞌan ra chiꞌin ra:
―Tu yuꞌu kāꞌin iin tuꞌun ña töve vaꞌa, na kaꞌun nui nda chaꞌaꞌ kùu yi. Va tu ma ña kāꞌin, ña vaꞌa kùu yi, ¿nda chaꞌaꞌ kāniun yuꞌu tuva takan? ―kàti Jesuu.
Tajan ma ra nàni Anás tāchi ra, ña na kuꞌni ndra Jesuu, ta tāchi ndio ra ra kuàꞌan ra nuu ma ra kuxini nuu sutu ña nàni Caifás.
Takan kūu ta tava ma Petuꞌ juuni ndaa ra tùmi ra ñuꞌú ma ikan, yakan va teꞌen kīchaꞌa ndiko ndra chìkatuꞌun ndra nuu ra:
―¿A yöve yoꞌo, kùu ma ra chàkunuu chiꞌin Jesuu? ―kàti ra chiꞌin ra.
Ta ma Petuꞌ teꞌen nākaꞌan ra:
―Yöve yuꞌu kùi ―kàti ra.
Tajan iin ma ndra jàꞌa tiñu nuu ma ra kuxini nuu sutu, ra nàkoto ma ra chāꞌnda ma Petuꞌ soꞌo, teꞌen kīchaꞌa ra chìkatuꞌun ra nuu ra:
Ta ma Petuꞌ nākaꞌan ndiko ra ña töve nàkoto ra ra, ta ma ora ikani nāndaꞌyu ma loꞌo.
Takan kūu tajan kēe ndio ndra chiꞌin Jesuu ma veꞌe Caifás, ta chāndaka ndra ra ma vetiñu nuu tàꞌnda tiñu. Va takua ma ora cha kūndichin kùu yi, yakan va ma ndra judíu, nī kuuni ndra kìꞌvi ndra tichi ma vetiñu, koto ndokini ndra, ta na küa kuxini ndra ma ora ìyo ma viko Pakua, kùuni ndra.
Tajan Pilatu kēe ra ma tichi vetiñu, ta teꞌen nākaꞌan ra chiꞌin ndra:
―¿Nda chaꞌaꞌ kùu yi ña tìsokuati ndo raꞌya? ―kàti Pilatu.
Ta ndrakan teꞌen nākaꞌan ndra chiꞌin ra:
―Töve na jaꞌa ndi ña kichi ndaka ndi ra nuu̱n, tu yöve ra jàꞌa kuati kùu ra ―kàti ndra.
Tajan Pilatu teꞌen nākaꞌan ra chiꞌin ndra:
―Na kundaka ndo ra kuꞌun ndo, ta na jakutuni ndo ma kuati ra, takua kàꞌan ma tutu ley maa ndo ―kàti Pilatu.
Tajan ma ndra judíu teꞌen nākaꞌan ndra chiꞌin ra:
―Va taku ndyuꞌu ndian judíu, nïꞌiin ñivi na küu kaꞌni ndi na ―kàti ndra.
Takan kūu yi ña jāchinu Jesuu ma ña kāꞌan ra, chaꞌaꞌ ma naja kua ìyo yi ña kuvi ra.
Takan kūu tajan Pilatu kīꞌvi ndiko ra ma tichi vetiñu nuu chàꞌnda ra tiñu, ta kāna ndio ra ma Jesuu, ta teꞌen kīchaꞌa ra chìkatuꞌun ra nuu ra:
―¿A yoꞌo kùu ma rey ra chàꞌnda tiñu nuu ma ñivi judíu? ―kàti Pilatu.
Ta Jesuu teꞌen kīchaꞌa chìkatuꞌun ra nuu Pilatu:
―¿A ña chànini maun kùu ma ña chìkatuꞌu̱n nui, a kàꞌan na takan chaꞌi nuu̱n, yakan va chìkatuꞌu̱n yi nui? ―kàti Jesuu.
Ta ma Pilatu teꞌen nākaꞌan ra chiꞌin Jesuu:
―¿A chàniniun ña ra judíu kùi, yakan va kàꞌun takan? Ma ndian ñuu̱n, chiꞌin ma ndra kuxini nuu sutu, ndrakan kùu ma ndra kīchi ndaka ñu̱n nui. ¿Nayi jāꞌun? ―kàti Pilatu.
Ta Jesuu teꞌen nākaꞌan ra:
―Ma nuu ni koi, yöve ma ñuñivi iꞌya kùu yi. Ti tu ma nuu ni koi kùu yi ma ñuñivi iꞌya, ni kanitaꞌan ma ndra chàkunuu chiꞌi̱n chaꞌi, chiꞌin ma ndian judíu, ta na küꞌva ndra yuꞌu nuu na. Va ma nuu ni kaꞌndai tiñu yöve ma ñuñivi iꞌya kùu yi ―kàti Jesuu.
Tajan ma Pilatu teꞌen nākaꞌan ra chiꞌin Jesuu:
―¿A yoꞌo kùu ma rey tuva takan? ―kàti Pilatu. Tajan Jesuu teꞌen nākaꞌan ra chiꞌin ra:
―Ndicha ña kùi rey, ma takua kàꞌun. Vati yuꞌu kākui ma nuu ñuꞌuꞌ ñuñivi iꞌya kuenda ña katituꞌin ma tuꞌun ndaa. Ta tandiꞌi ma ndian jàchiꞌin ma tuꞌun ndaa iꞌya, juuni tàsoꞌo na ma ña kàꞌin ―kàti Jesuu.
Tajan Pilatu teꞌen chīkatuꞌun ra nuu ra:
―¿Ta nayi kùu ma ña ndaa? ―kàti Pilatu.
Ta ora cha yaꞌa ña chīkatuꞌun Pilatu nuu Jesuu, ta kēe ndiko ra ma nuu chàꞌnda ra tiñu, ta teꞌen chākaꞌan ndiko ra nuu ma ndian judíu:
―Yuꞌu töve nàtaꞌin nïꞌiin kuati raꞌya.
Va tava ndyoꞌo, cha iin chìkan ndo nàni kuiya ña na jañai iin ra indii vekaa, ma ora ìyo ma viko Pakua. Yakan va, ¿a kùuni ndo ña na jañai ma rey ma ndian judíu? ―kàti Pilatu chiꞌin na.
Tajan tandiꞌi ndio ma ndian judíu, teꞌen kīchaꞌa ndiko na kanachaa niꞌi na:
―¡Na küuni ndi ña jañaun rakan! ¡Na jañaun ma Barrabás! ―kàti na.
Takan kūu tajan tāchi ndio Pilatu ma ndra jandaru ra, ña na tiin ndra Jesuu, ta kani ndra ra.
Tajan ma ndra jandaru jāvaꞌa ndra iin korona iñu, ta jūndii ndra yi xini Jesuu, ta jākuꞌun ndra iin jaꞌma color ndaa ra.
Tajan chājayatin ndio ndra ndra nuu ndaa Jesuu, ta teꞌen nākaꞌan ndra chiꞌin ra:
―¡Na koo endeeni ma rey chàꞌnda tiñu nuu ma ndian judíu! ―kàti ndra.
Ta kāni ndra ma nuu ra.
Tajan ma Pilatu kēe ndiko ra ma nuu chàꞌnda ra tiñu, ta teꞌen nākaꞌan ra chiꞌin ndra:
―Na ndeꞌe ndo, ña töve nī nataꞌin nïꞌiin ma kuati ra, yakan va tāvai ra nuu ndo, ikan na kuꞌva ndo kuenda ―kàti Pilatu.
Tajan kēta ndio Jesuu, ña jùndii xini ra ma korona iñu, ta ñùꞌu ra iin jaꞌma color ndaa. Ta Pilatu teꞌen nākaꞌan ra chiꞌin ndra:
―¡Iꞌya ndaa ra! ―kàti Pilatu.
Ta ora ndēꞌe ma ndra kuxini nuu sutu ra, chiꞌin ma ndra jandaru ña kùmi ma veñuꞌu ra, ta teꞌen kīchaꞌa ndra kànachaa niꞌi ndra:
¡Na kuvi ra nuu kruu! ¡Na kuvi ra nuu kruu! ―kàti ndra.
Ta Pilatu teꞌen nākaꞌan ra chiꞌin ndra:
―Vaꞌani, na kundaka ndo ra, ta kaꞌni maa ndo ra nuu kruu, ti yuꞌu töve nī nataꞌin nïꞌiin kuati ra ―kàti Pilatu.
Va ma ndian judíu teꞌen nākaꞌan na chiꞌin ra:
―Ndyuꞌu, ìyo iin tutu ley nuu ndi, ña kàꞌan yi, ña ìyo yi ña kuvi ra chaꞌaꞌ ña jàndaku ra ra Seꞌe Ndioo.
Ta ora chīni Pilatu ña kāꞌan ma ndra judíu takan, ta tiaga yūꞌvi ra.
Tajan chāka ndiko ra ma Jesuu ma tichi vetiñu nuu chàꞌnda ra tiñu, ta teꞌen chīkatuꞌun ra nuu Jesuu:
―¿Ta yoꞌo ndanu kīchiun? ―kàti Pilatu.
Va Jesuu töve nī kaꞌan ra nïꞌiin yuꞌu ra chiꞌin Pilatu.
Tajan Pilatu teꞌen nākaꞌan ra chiꞌin Jesuu:
―¿Ta naja töve kàꞌun yuꞌi? ¿A töve chìtoun ña chaꞌaꞌ ma tiñu ndisoi, kùu tachi̱ ñu̱n ña na kaꞌni na ñu̱n nuu kruu, ta juuni kùu kaꞌin ña na jaña na ñu̱n ndia? ―kàti Pilatu.
Ta Jesuu teꞌen nākaꞌan ra chiꞌin ra:
―Na küu jakutuniun nïꞌiin nakuyi chiꞌi̱n chaꞌaꞌ ma tiñu ndisoun, tu yöve ma Ndioo ra ìyo nuu sukun, kùu ma ra chàꞌa yi nuu̱n. Ta chaꞌaꞌ yakan kùu yi ña kaꞌnuga kuati ma ndra chāndaka yuꞌu nuu̱n, kua maun ―kàti Jesuu.
Takan kūu ta nda ma ora ikan, kīchaꞌa Pilatu, nànduku ra naja kua jàꞌa ra, ta jàña ra Jesuu, va ma ndian judíu, teꞌen kānachaa niꞌi ndiko ndra nuu ra:
―¡Tu jàñaun ra, na yöve amigu̱n kùu ma rey chàꞌnda tiñu ñuu Roma tuva takan, ti nda ndra nikuuni ña jàndaku ndra ndra ña kùu ndra rey, nduvaꞌa xaani ma rey ikan ndèꞌe ra ndra! ―kàti ndra chiꞌin Pilatu.
Ta ora chīni ma Pilatu ña kāꞌan ndra takan, tajan tāchi ndio ra ma ndra jandaru ña na tava ndra Jesuu ma nukeꞌe, tajan chākunandi ndio ra ma tayu nuu jàndondaa ra kuati, ña chiꞌin tuꞌun hebreu nàni yi, Gabata, ta ma tuꞌun iꞌya kùuni yi kaꞌan yi, Nuu Tàꞌnda Tiñu.
Ta iin kivi antea ña kutaꞌan ma viko Pakua, ìyo yi a kachuvi ndaa najaka. Tajan Pilatu teꞌen nākaꞌan ra chiꞌin ma ndra judíu:
―¡Iꞌya ndaa ma ra kùu rey ndo! ―kàti Pilatu chiꞌin ndra.
Va ma ndra judíu teꞌen kānachaa niꞌi ndra:
Ta Pilatu teꞌen chīkatuꞌun ra nuu ndra:
―¿A ìyo yi ña kaꞌni̱ ma ra kùu rey ndo nuu kruu ña kàꞌan ndo takan? ―kàti Pilatu.
Va ma ndra kùxini nuu sutu, teꞌen nākaꞌan ndra chiꞌin ra:
―¡Uvanuu ni rey ndyuꞌu ìyo, ta rakan kùu ra ma ra chàꞌnda tiñu ma ñuu Roma! ―kàti ma ndra kùxini nuu sutu.
Ta takan kūu yi ña jāyaꞌa ndio Pilatu, ma Jesuu ndaꞌaꞌ ndra, ña na takaa ndra ra nuu kruu, ta ndàka ndio ndra ra kuàꞌan ra.
Tajan ndiso ndio Jesuu ma kruu, kēe ra kuàꞌan ra chiꞌin ndra, ma nuu kàꞌan na ña nàni Yuku Iki Xini Ndian Chīꞌí. Ta chiꞌin tuꞌun hebreu nàni yi, Gólgota.
Ikan tākaa ndra ma Jesuu nuu kruu, chiꞌin inga uvi ndra, iin ndra teꞌen tikan xiin ra, ta maa ra, va kìndoo maꞌñu.
Tajan Pilatu tāa ra iin tuꞌun ma nuu vitu, ta tāchi ra ña na kutatuu ma jandaru yi xini kruu ma Jesuu, ta ma tuꞌun ikan teꞌen kàꞌan yi: “Raꞌya kùu Jesuu ra ñuu Nazaret, ta rey, ra chàꞌnda tiñu nuu ma ndian judíu”, kàti yi.
Kuaꞌaꞌ ma ndian judíu jākuaꞌa na ma tuꞌun ikan, ti ma kruu nuu tākaa ma Jesuu kìndoo yi itiꞌ yuꞌu ñuu, ta ma tuꞌun ikan ndiso yi chiꞌin tuꞌun hebreu, latinu ta griegu.
Yakan va ma ndra kuxini nuu sutu, ña ìyo kuenda ma ndian judíu, teꞌen nākaꞌan ndra chiꞌin Pilatu:
―Töve vaꞌa jāꞌun ña taun: “Rey ra chàꞌnda tiñu nuu ndian judíu.” Vaꞌa ga ña na taun: “Raꞌya kùu ma ra kàꞌan ña kùu ra rey ra chàꞌnda tiñu nuu ma ndian judíu.” Takan taun ―kàti ndra chiꞌin ra.
Ta ma Pilatu teꞌen nākaꞌan ra chiꞌin ndra:
―Ma ña cha tāi, tüva ni samai yi ―kàti ra.
Ta ora cha yāꞌa ña tākaa ma ndra jandaru ma Jesuu nuu kruu, ta ndākiꞌin ndra ma jaꞌma ra, ta jāchaa ndra yi nuu kumi grupu, iin yi kuenda iiꞌiin ndra. Ta juuni ndākiꞌin ndra ma jaꞌma ìsukun Jesuu, va takua töve nuu ñùtaꞌan yi, ti iin kuuni yi yakan va nī kuu nakaa yi.
Tajan teꞌen kīchaꞌa ma ndra jandaru nàtuꞌun taꞌan ndra:
―Na jänakaa yo yi, vaꞌa ga ña na kusiki yo yuu kuati, ta nda yo jakanaa, ta rakan ndàkiꞌin yi ―kàti ndra.
Takan kūu yi, ikan na jachinu ma tutu Ndioo nuu kàꞌan yi teꞌen:
Juuni maa ni ndra kùu ndra ña nātaꞌvi ndra ma jaꞌmai,
ta chāsiki ndra yuu kuati ndeꞌo yo jakanaa ma jaꞌma isukuin.
Takan jāꞌa ma ndra jandaru.
Yatini xiin ma kruu nuu tàkaa Jesuu, ikan ndaa ma maꞌá ra, chiꞌin ña taꞌan ña, ta Ndiya ñasiꞌi ra nàni Cleofas, chiꞌin ma Ndiya Magdalena.
Ta ora ndēꞌe ndio Jesuu ma maꞌá ra, chiꞌin iin ra chàkunuu chiꞌin ra, ña yaꞌa kùuni ra ndeꞌe ra, ta Jesuu teꞌen nākaꞌan ra chiꞌin ma maꞌá ra:
―Yoꞌo maꞌá, chiña ndaa ma ra ni kuu seꞌun ―kàti ra chiꞌin ña.
Ta Jesuu teꞌen nākaꞌan ra chiꞌin ma ra chàkunuu chiꞌin ra:
―Chiña ndaa ma ña kuu maꞌun ―kàti ra chiꞌin ma ra ndaa chiꞌin maꞌá ra. Ta nda ma ora ikan, ndākiꞌin ra ña, ña kùu maꞌá ra ña. Ta kuàꞌan ña chiꞌin ra ma veꞌe ra.
Takan kūu va tava cha chìto Jesuu ña chīnu ma tiñu vàchi ra, yakan va ora yāꞌa ña kūu takan, ta teꞌen nākaꞌan ra, ikan na chinu ña kàꞌan ma tutu Ndioo:
―Yaꞌa natii̱ takuii ―kàti ra.
Ta takua ma ikan ndaa iin kasitu ña chitu yi chiꞌin ma vinu iya, tajan nānduku ndra iin ña xaꞌma, ta jākuti ndra yi chiꞌin ma vinu ikan, ta chūꞌni ndra yi punta ma iin yutun kani ña nàni hisopo, ta jāyatin ndra yi yuꞌu Jesuu.
Ta ora cha yāꞌa chīꞌi Jesuu ma vinu uva iya, ta teꞌen nākaꞌan ndio ra:
Ta ora chīnu kāꞌan ndio ra takan, tajan chūtakandee ndio ma xini ra, ta chīꞌí ra.
Iin kivi antea ña kūtaꞌan ma viko Pakua, kūu yi ma takan. Yakan va ma ndian judíu töve kùuni na ña kindoo ma kuñu ma ndian ndií nuu kruu ma kivi ña nindee na, ti ma kivi ikan, iin kivi yaꞌa kaꞌnu kùu yi kuenda na. Tajan ndiakan chīkan na ñamani nuu Pilatu ña na tachi ra iin ma ndra jandaru ra, ña kukaꞌnu ndra siꞌin ma ndra kaꞌìin nuu kruu, ta jànuu ndra ma ñundaꞌyu ndra.
Tajan ma jandaru, chāꞌan ndra, ta chāꞌnu ndra siꞌin ma ra nunuu, ta ikan jan chākaꞌnu ndra siꞌin inga ma ra tàkaa xiin Jesuu.
Va ora cha jāyatin ma ndra jandaru ndra nuu tàkaa Jesuu, ta ndēꞌe ndra ña cha chīꞌí ra. Yakan va tüva nī kuuni ndra kaꞌnu ndra ma siꞌin ra.
Va iin ma ra jandaru kūchi ra ma kaa xaan ndaꞌaꞌ ra iin chiyo xiin ma Jesuu, ta ma ora ikani kēe kuaꞌaꞌ nií ra chiꞌin takuii.
Ma ra nātuꞌun ma tuꞌun iꞌya, kùu ma ra ndēꞌe ma ña kūu, ta ña ndicha kùu ma ña kàꞌan ra. Ta tu ndicha ña takan kùu yi, na chinuni ndo yi ndia.
Takan kūu yi, ikan na chinu ma tuꞌun ña teꞌen kàꞌan nuu ma tutu Ndioo: “Töve ni taꞌnu nïꞌiin iki ra”, kàti yi.
Ta ìyo inga tuku nuu ma tutu Ndioo ña kàꞌan yi teꞌen: “Ni ndeꞌe na ma ra kūchi na kaa xiin”, kàti yi.
Takan kūu ta ora yāꞌa ndisaa ma ñaꞌa, tajan ma ra ñuu Arimatea ña nàni Kusé, ra chìnuni tuꞌun Jesuu, va chìto maani ra yi, jàꞌa ña ndasii ra ndeꞌe ra ma ndian judíu. Rakan chìkan ra ñamani nuu Pilatu ña na kuꞌva ra ñundaꞌyu ma Jesuu nuu ra. Ta ma Pilatu chāꞌa ra ña na kukiꞌin ra yi. Yakan va ma Kusé kēe ra kuàkiꞌin ra ma ñundaꞌyu Jesuu, ta ndiso ra yi kuàꞌan ra.
Ta juuni chāa ma ra nàni Nicodemo, ra chāꞌan chākaꞌan chiꞌin Jesuu ma chanikuaa niku, ña ndaꞌa ra iin oko uchi kilu ma yukú yaꞌa xiko chaꞌan ña cha jàkanuu ra. Ta yuku ikan nàni vu mirra chiꞌin áloes.
Takan kūu ña ma Kusé chiꞌin Nicodemo, kīꞌin ndio ndra ma ñundaꞌyu Jesuu, ta kāva ndra yi chiꞌin ma jaꞌma kuichin ña jākuti ndra ma yukú xiko ña cha jākanuu, ma takua ìyo ma costumbre ma ndian judíu, ma ora kùchi na ma ndian chīꞌí.
Ta yatini ma nuu chīꞌí ma Jesuu nuu kruu, ìyo iin kora nuu kàa kuaꞌaꞌ yutun chàꞌa chiti kacho, ta ma ikan ti ìyo iin nuu ñaña ña já kūvaꞌa, nuu takäꞌan kuchi na nïꞌiin ñivi.
Ikan kūchi ndra ma ñundaꞌyu Jesuu, vati ma nuu ñaña ikan, yatin tiaga kìndoo yi, ta cha ni keta ma kivi nindee ma ndian judíu ndia.
Ma kivi nunuu nuu kìchaꞌa ma jamana, ma Ndiya Magdalena, naꞌa vaꞌa kēe ña chāndeꞌan nuu ñaña ma Jesuu ma ora juuni naa ga. Ta ikan ndēꞌan ña tüva ndàsi ma yuu kaꞌnu yuꞌu ma yavi nuu ìyo ma nuu ñaña.
Tajan endee chīnu ña kuàꞌan ña nuu ndaa ma Simón Petuꞌ, chiꞌin inga ma ra jàkuaꞌa chiꞌin Jesuu, ra yaꞌa ga kùuni ra ndeꞌe ra, ta teꞌen nākaꞌan ña chiꞌin ndra:
―Cha ndākiꞌin na ma ñundaꞌyu ma Rachaꞌnu Jesuu ma nuu ñaña nuu kùchi ra, ta töve chìto ndi ndanu chāndaka na yi ―kàti ña chiꞌin ndra.
Tajan ma Petuꞌ chiꞌin inga ma ra jàkuaꞌa chiꞌin Jesuu, kēe ndra kuàndeꞌe ndra ma nuu ñaña ma Jesuu.
Ta ninduvi ndra induku vaꞌa kēe ndra kàchaꞌan ndra, uvaa ña ma inga ra niꞌi ga chīnu ra, yakan va jiꞌnaga ra chāa ma nuu ñaña kua ma Petuꞌ.
Tajan ndēꞌe nuu ra ma tichi yavi nuu kūchi ma Jesuu, ta ikan ndēꞌe ra ma jaꞌma kuichin ña kāva ma Jesuu, va töve nī kuuni ra kiꞌvi ra tichi yi.
Ta nunuuni tajan chāa ndio ma Simón Petuꞌ, ta kīꞌvi ra ma nuu kūchi ma Jesuu, ta juuni ndēꞌe ra ña kàndoyo ma jaꞌma kuichin ña kāva ma Jesuu ma ikan ndia.
Ta juuni ndēꞌe ra ña kàndoyo ma jaꞌma ña kāva xini ra, va töve iin kandoyoni yi chiꞌin ma jaꞌma ña kāva ma Jesuu, vati kàndoyo locho siin yi.
Tajan inga ma ra chàkunuu chiꞌin Jesuu, ra chāa ma nunuu, kīꞌvi ndio ra tichi yi, ta ikan ndēꞌe ra ma ña kūu, ta chīnuni ra.
Takan jāꞌa ndra ti takäꞌan kutunini ndra ña kàꞌan ma tutu Ndioo, ña Jesuu ìyo yi ña nataku ra tañu ma ndian ndií.
Takan kūu tajan ninduvi ma ndra chàkunuu chiꞌin Jesuu kuànuꞌu ndiko ndra ma nuu ìyo veꞌe.
Va ma Ndiya kīndoan itiꞌ chata ma nuu ñaña, ña chàkuan ma xiin yi. Ta ma ora chàkuan ndaa ña, ta chūtaka ndee ña, ta ndēꞌe niꞌniꞌ ña tichi ma yavi nuu ñaña.
Ta ikan ndēꞌan uvi taꞌan ma tati ña jàtiñu kuenda Ndioo, ña ñùꞌu yi jaꞌma kuichin, nàndi yi ma nuu chūndii ma ñundaꞌyu Jesuu: iin yi nàndi ma itiꞌ chiyo xini ra, ta inga yi nàndi ma itiꞌ chiyo chaꞌa ra.
Takan kūu, tajan ma tati ikan, teꞌen kīchaꞌa yi chìkatuꞌun yi nuu ma Ndiya:
―Yoꞌo ñachaꞌnu, ¿ta naja chàku̱n? ―kàti yi chiꞌan.
Ta ma Ndiya teꞌen nākaꞌan ña:
Ta ora chīnu kāꞌan ña takan, ta chīkokanian ndēꞌan inga itiꞌ, ta ikan ndēꞌan ma Jesuu, va töve nī chaꞌaꞌ ña kuenda ña Jesuu kùu ra.
Tajan ma Jesuu teꞌen kīchaꞌa ra chìkatuꞌun ra nuan:
―Yoꞌo maꞌá, ¿ta naja chàku̱n?, ¿Ta yo nànduku̱n? ―kàti ra chiꞌan.
Va takua yakan chānini ña, ña ra jàkuenda ma nuu kàa yutun ikan kùu ra, yakan va teꞌen nākaꞌan ña chiꞌin ra:
―Yoꞌo rachaꞌnu, tu yoꞌo ndākiꞌin ma kuñu Jesuu, na katituꞌu̱n nui ndanu chāndakaun yi, ta kukiꞌi̱n yi ―kàtian.
Tajan Jesuu teꞌen nākaꞌan ra chiꞌan:
―¡Ndiya! ―kàti ra chiꞌan.
Ta ora nākotoan ña tati Jesuu kùu yi, ta cha jāyatian ña nuu ra, ta teꞌen nākaꞌan ña chiꞌin ra:
―¡Raboni! ―ña kùuni yi kaꞌan yi Matru chiꞌin tuꞌun hebreu.
Tajan Jesuu teꞌen nākaꞌan ra chiꞌan:
―¡Na jañaun yuꞌu! Vati juuni takäꞌan kundai nuu ìyo ma Tatái. Va kùuni̱ ña na kukatituꞌu̱n nuu ma ndian chìnuni tuꞌin, ña yuꞌu, ni kundai nuu ìyo ma ra kùu Tatái, ta ma Ndioi, ra juuni kùu Tatá ndo, ta Ndioo ndo ndia ―kàti Jesuu.
Tajan ma Ndiya Magdalena kēe ndioan kuàkatituꞌan nuu ma ndian chìnuni tuꞌun ra, ña ndēꞌan ma Jesuu. Ta juuni kātituꞌan nuu na ma tuꞌun ña kāti ra nuan ndia.
Ta ora chanikuaa, ma kivi nunuu nuu kìchaꞌa ma jamana; juuni ma kivi ikan, ma ndra jàkuaꞌa chiꞌin Jesuu kūtiꞌvi ndra iin tichi veꞌe, ta chāsi kutu ndra yi chaꞌaꞌ ña ndasii ndra ma ndian judíu. Ma ora ikan chāa Jesuu ma nuu kaꞌìin ma ndra jàkuaꞌa chiꞌin ra, ta chākundaa ra maꞌñu ndra, ta teꞌen kāñaꞌa ra chiꞌin ndra:
―¡Na vii koo ndo! ―kàti ra.
Ta ora chīnu kāꞌan ra takan, tajan jānaꞌa ra ma ndaꞌaꞌ ra nuu ndra, chiꞌin ma xiin ra. Ta nduvaꞌa chīsii ndra ña ndēꞌe ndiko ndra ma Rachaꞌnu.
Tajan Jesuu teꞌen nākaꞌan ndiko ra chiꞌin ndra:
―¡Na vii koo ndo! Vati takua jāꞌa ma ra kùu Tatái ña tāva ra tiñu nui, juuni takani tàvai tiñu nuu ndo, ikan na janaꞌa ndo takua jānaꞌi nuu ndo.
Ta ora chīnu kāꞌan Jesuu takan, ta tīvi ndio ra tati chata ndra, ta teꞌen nākaꞌan ra chiꞌin ndra:
―Na koo ma Tati Ií Ndioo chiꞌin ndo.
Nda ndyoꞌo jàkaꞌnuni ndo kuati jàꞌa ma ñivi, ni jakaꞌnuni Ndioo ma kuati na ndia. Ta ma ndian töve ni jakaꞌnuni ndo ma kuati, nda ma Rachaꞌnu Ndioo, töve ni jakaꞌnuni ra ma kuati na ndia ―kàti Jesuu.
Ma ra nàni Tomá, kùu ra iin ma ra indii tañu ma ndi uchi uvi ma ndra jàkuaꞌa chiꞌin Jesuu, ra juuni kàꞌan na ña nàni Tiliꞌma. Rakan töve ìyo ra chiꞌin ndra ma ora kēta Jesuu nuu kaꞌìin ndra.
Takan kūu tajan inga ma ndra jàkuaꞌa chiꞌin Jesuu, teꞌen nākaꞌan ndra chiꞌin ra:
―¡Cha ndēꞌe ndi ma Rachaꞌnu! ―kàti ndra.
Va ma Tomá teꞌen nākaꞌan ra chiꞌin ndra:
―Tu töve jànaꞌa jiꞌna ra ma nuu tākueꞌe ndaꞌaꞌ ra jāꞌa ma nduyu kàa, ta töve kuꞌva ra ña tiꞌi̱ xini ndaꞌi yi, chiꞌin ma nuu tākueꞌe xiin ra, töve ni chinuni̱ ña cha nātaku ndiko ra ―kàti ma Tomá.
Ta ora yāꞌa una kivi, tajan kūtiꞌvi ndiko ma ndra jàkuaꞌa chiꞌin Jesuu iin tichi veꞌe. Ta ma ora ikan, va ndaa ndio ma Tomá, chiꞌin ndra. Ta vaji ndisaa ma yuveꞌe ndasi yi, va Jesuu kīꞌvi ra ma nuu kaꞌìin ndra, ta chūndaa ra maꞌñu ndra, ta teꞌen kāñaꞌa ra chiꞌin ndra:
―¡Na vii koo ndo! ―kàti Jesuu.
Ta ikan jan teꞌen nākaꞌan ndio ra chiꞌin ma Tomá:
―Na tiꞌun xini ndaꞌun ma nuu takueꞌe ndaꞌi iꞌya, ta ndeꞌun yi, ta juuni na tiꞌun ma xini ndaꞌun ma nuu tākueꞌe ma xii̱n niku ndia. Na töve nuva jaꞌun ña ndoꞌuviniun ti, na chinuniun ―kàti Jesuu.
―¡Yoꞌo kùu ma Rachaꞌnui, ta ma ra kùu Ndioi! ―kàti ma Tomá.
Ta Jesuu teꞌen nākaꞌan ra chiꞌin ra:
―Yoꞌo Tomá, vitin cha chìnuniun ti, cha ndēꞌun yuꞌu. Yaꞌaga kaꞌnu kùu ma ndian töve nī ndeꞌe yuꞌu, ta chīnuni na ―kàti Jesuu.
Takan kūu ta Jesuu jāꞌa ra kuaꞌaꞌ ga ndatu kaꞌnu nuu ma ndra jàkuaꞌa chiꞌin ra, ta yakan tüva yo ni taa yi nuu ma tutu iꞌya.
Takan tāi nuu ma tutu iꞌya, ikan na chinuni ndo ña Cristu kùu ma ra Seꞌe Ndioo. Ta tu chìnuni ndo ma ña kàꞌan ra, ni niꞌi ndo nuu koo ndito ndo endeeni chiꞌin ra.
Ora yaꞌa ña kūu takan, tajan kēta ndiko Jesuu nuu ma ndra jàkuaꞌa chiꞌin ra, yatini yuꞌu ma tañuꞌu ña kàndii ma ñuu nàni Tiberias. Ta teꞌen kūu yi ma ora ikan:
Nuu kaꞌìin tiꞌvi ma ra nani Simón Petuꞌ, chiꞌin Tomá, ra juuni kàꞌan na ña nàni Tiliꞌma, chiꞌin ra nàni Natanael, ra ñuu Caná, ña ìyo kuenda ma ñuꞌuꞌ Galilea, ta juuni kaꞌìin ma ndra seꞌe Zebedeu, chiꞌin inga uvi ma ndra jàkuaꞌa chiꞌin Jesuu ndia.
Tajan Simón Petuꞌ, teꞌen nākaꞌan ra chiꞌin ndra:
―Ni kukii̱n ―kàti ra.
Ta ndrakan teꞌen nākaꞌan ndra chiꞌin ra:
―Juuni kùuni ndyuꞌu kuꞌun ndi chiꞌun ―kàti ndra.
Tajan ndāa ndio ndra ma tichi varku, ta kēe ndra kàchaꞌan ndra, va tükuii nī niꞌi ndra ri ma chanikuaa ikan.
Ta ma ora cha kīchaꞌa kundichin, tajan kēta ndio Jesuu ma yuꞌu tañuꞌu, va ma ndra jàkuaꞌa chiꞌin ra, töve nī nakoto ndra ra.
Tajan Jesuu teꞌen chīkatuꞌun ra nuu ndra:
―Ndyoꞌo seꞌyu, ¿a takäꞌan kuii niꞌi ndo ndri? ―kàti ra chiꞌin ndra.
Ta ndrakan teꞌen nākaꞌan ndra chiꞌin ra:
―Takäꞌan ―kàti ndra.
Tajan Jesuu teꞌen nākaꞌan ra chiꞌin ndra:
―Na jakana ndo ma yuꞌva tiakaꞌ kaꞌnu ndo ma itiꞌ chiyo kuaꞌa ma varku, ta ni niꞌi ndo ndri ―kàti ra chiꞌin ndra.
Tajan takan kāni ndio ndra yi, ta nduvaꞌa kuaꞌaꞌ ndri tīin yi ña ndava kündeega ndra tava ndra yi chiꞌin ndri.
Tajan iin ma ra jàkuaꞌa chiꞌin Jesuu, ra yaꞌa kùuni ra ndeꞌe ra, teꞌen nākaꞌan ra chiꞌin Petuꞌ:
―¡Maa ma Rachaꞌnu kùu ra! ―kàti ra.
Ta ora chīni ndio ma Simón Petuꞌ, ña juu ma Rachaꞌnu Jesuu kùu ra, tajan numini chākuꞌun ra ma jaꞌma ra, ti tāva ra yi, ma ora kìin ra, ta ndāva ra ma tichi takuii, ta kīchaꞌa ra suta ra nda kati chaa ra ma nuu ndaa Jesuu.
Ta ma inga ma ndra jàkuaꞌa chiꞌin Jesuu chāa ndra ma yuꞌu tañuꞌu chiꞌin ma varku ndia, ña endee kèñuꞌu ndra ma yuꞌva tiakaꞌ ndra, ti nduvaꞌa kuii chitu yi. Ta ìyo a uvi cientu iki kùu yi, ña chika kēe ndra ma tichi tañuꞌu, ta chāa ndra ma ñuꞌuꞌ ití.
Ta ora kānuu ndra ma nuu ñuꞌuꞌ, ta nātaꞌan ndra iin vinuꞌu ña kaꞌìin nditiuꞌun, ña jùndii iin tiakaꞌ nuu yi, ta iin paan.
Tajan Jesuu teꞌen nākaꞌan ra chiꞌin ndra:
―Na kichi ndaka ndo uvi uni tiakaꞌ ña já tīin ndo nui ―kàti ra.
Tajan ma Simón Petuꞌ ndāa ndio ra tichi ma varku, ta endee kēñuꞌu ra ma yuꞌva tiakaꞌ jānuu ra yi ma yuꞌu tañuꞌu, ña endee chitu yi chiꞌin iin cientu uvi xiko uchi uni taꞌan tiakaꞌ naꞌnu. Ta vaji yaꞌaga kuaꞌaꞌ ndri, va töve nī nakaa ma yuꞌva tiakaꞌ.
Tajan Jesuu teꞌen nākaꞌan ra chiꞌin ndra:
Nïꞌiin ma ndra jàkuaꞌa chiꞌin ra, töve nī kanani ndra ndàkatuꞌun ndra nuu ra ña nda ra kùu ra, ti cha chìto ndra, ña Rachaꞌnu Jesuu kùu ra.
Ta ikan jan Jesuu chājayatin ra ra ma yuꞌu nuꞌu, ta kīꞌin ra ma paan ta chāꞌa ra yi nuu ndra, ta juuni takan jāꞌa ra chiꞌin ma tiakaꞌ ndia.
Ñaꞌa kùu ma chaꞌaꞌ uni, ña jānaꞌa Jesuu ra nuu ma ndra jàkuaꞌa chiꞌin ra, ma ora cha yāꞌa ña nātaku ndiko ra tañu ma ndian ndií.
Ta ora chinu chāchi ndra, ta teꞌen kīchaꞌa ma Jesuu chìkatuꞌun ra nuu ma Simón Petuꞌ:
―Yoꞌo Simón Petuꞌ, ra seꞌe Jonás, ¿a kùunigaun ndeꞌun yuꞌu, kua ma ndra kaꞌìin iꞌya? ―kàti Jesuu chiꞌin Petuꞌ.
Ta Petuꞌ teꞌen nākaꞌan ra:
―Ndicha yoꞌo Rachaꞌnu, cha chìtoun ña kùuni̱ ndeꞌi ñu̱n ―kàti Petuꞌ.
Ta Jesuu teꞌen nākaꞌan ra chiꞌin ra:
―Na jakuendaun ma ndian chìnuni ña kàꞌin, takua jàꞌa ma iin pato chiꞌin ma mvechala jàna ra ―kàti Jesuu.
Ta teꞌen chīkatuꞌun tuku ra nuu ra:
―Yoꞌo Simón, ra seꞌe Jonás, ¿a ndichaun ña kùuniun ndeꞌun yuꞌu? ―kàti Jesuu.
Ta Petuꞌ teꞌen nākaꞌan ra chiꞌin ra:
―Ndicha, yoꞌo Rachaꞌnu, cha chìtoun ña kùuni̱ ndeꞌi ñu̱n ―kàti ma Petuꞌ.
Tajan Jesuu teꞌen nākaꞌan ra chiꞌin ra:
―Na kumiun ma ndian chinuni ña kàꞌin, takua jàꞌa iin pato chiꞌin mvechala jàna ra kùu chitoꞌo ra ―kàti Jesuu chiꞌin ra.
Takan kūu tajan chaꞌaꞌ uni kùu yi ña, teꞌen kīchaꞌa ndiko Jesuu chìkatuꞌun ra nuu ra:
―Yoꞌo Simón, ra seꞌe Jonás, ¿a ndichaun ña kùuniun ndeꞌun yuꞌu? ―kàti Jesuu.
Tajan ma Petuꞌ ndaꞌvi kūuni ndio ra chaꞌaꞌ ña, chaꞌaꞌ uni chìkatuꞌun Jesuu nuu ra, ña tu kùuni ra ndeꞌe ra ra, tajan teꞌen nākaꞌan ra chiꞌin ra:
―Yoꞌo Rachaꞌnu, cha chìto vaꞌun ndisaa ma kua chànini̱, ta juuni cha chìtoun ña kùuni̱ ndeꞌi ñu̱n ndia ―kàti Simón.
Tajan Jesuu teꞌen nākaꞌan ra chiꞌin ra:
―Na jakuendaun ndisaa ma ndian chìnuni ña kàꞌin takua jàꞌa iin pato chiꞌin mvechala kùmi ra.
Ndicha vaꞌa ña kàꞌin chiꞌun, ti ora kùu̱n ma rayoko tiaga, ìyo ga ñandeun ña jàꞌun ma ña kùuni maun, va ora ni ndakuu chaꞌnu̱n, ma inga ñivi ni tiin na ñu̱n, ta ni kuꞌni na ndaꞌun, ta tüva kùu kuꞌu̱n ma nuu kùuni maun, ti inga ñivi kùu na ña ni kaꞌnda na tiñu nuu̱n, ta kuꞌun na chiꞌun ma nuu töve kùuniun kuꞌu̱n.
Chiꞌin ma tuꞌun iꞌya, chāꞌa Jesuu ña na kutunini ndra ma naja kua ni kuvi Petuꞌ, ta takan jànaꞌa yi ña ma Rachaꞌnu Ndioo, iin ra yaꞌaga kaꞌnu kùu ra. Ta ora yāꞌa ña kāꞌan Jesuu takan, tajan nākaꞌan ra teꞌen chiꞌin Petuꞌ:
―¡Na tandikun chatai! ―kàti Jesuu.
Takan kūu ta ora chīkoniꞌi ma Petuꞌ ndēꞌe ra itiꞌ chata ra, ta ndēꞌe ra ña vàchi iin ma ra jàkuaꞌa chiꞌin Jesuu. Ta rakan ti iin ra yaꞌa ga kùuni Jesuu ndeꞌe ra kùu ra, ti juuni ra kùu ma ra chūnandi xiin Jesuu ma nuu kūxini ndra, ma ra chīkatuꞌun teꞌen nuu ra: “Yoꞌo Rachaꞌnu, ¿nda ra kùu ma ra ni xikoñaꞌa chaꞌun?” kàti Jesuu.
Tajan ora ndēꞌe ma Petuꞌ ma ra vàchi chata ndra, ta teꞌen chīkatuꞌun ra nuu Jesuu:
―Yoꞌo Rachaꞌnu, ta rakan, ¿niyi ni taꞌan ra? ―kàti Petuꞌ.
Ta Jesuu teꞌen nākaꞌan ra:
―Tu yuꞌu kùuni̱ ña na koo ra ma ñuñivi iꞌya, nda ma ora ni kichaa ndikoi, yöve kuenda maun kùu yi. Ma ña ìyo yi ña jaꞌun kùu yi ña na tandiku̱n chatai ―kàti Jesuu.
Ta rakan kùu ma ra jàkuaꞌa chiꞌin Jesuu, ra kàtituꞌun chaꞌaꞌ ma tuꞌun iꞌya ta juuni ra tāa yi iꞌya. Ta chìto vaꞌa yo, ti tuꞌun ndaa kùu yi.
Ta juuni jāꞌa Jesuu kuaꞌaꞌ ga tiñu ma ora chākunuu ra ma ñuñivi iꞌya. Ta yuꞌu chànini̱, ña tu taa ndiꞌi yo taꞌiiꞌiin ma tiñu jāꞌa Jesuu nuu kuaꞌaꞌ tutu, töve ni kutaꞌan yi ma ñuñivi iꞌya niku. Ta takan na kuu yi. Amén.
Ma tutu nunuu ña tāi nuu̱n, yoꞌo Teófilo, tāi yi ikan na kutuꞌvaun ndisaa tiñu jāꞌa Jesuu chiꞌin ma tuꞌun jānaꞌa ra nda ora kīchaꞌa ra jàꞌa ra yi,
ta nda ora kēta ma kivi ña ndāa ndiko ra andivi. Ta ora takäaga kuꞌun Jesuu andivi, jiꞌnaga kātituꞌun ra nuu ndra kùu tatun ra, nda tiñu ìyo yi ña jaꞌa ndra, va jāꞌa ra yi chiꞌin Tati Ií Ndioo, ikan na koto kachin maa ndra yi, nda tiñu ìyo yi ña jaꞌa ndra.
Takan kūu ta ora cha yāꞌa ña chīꞌí ra, tajan kēta ndito ndiko ra nuu ma ndra kùu tatun ra, ta jānaꞌa ra kuaꞌaꞌ nakuyi nuu ndra. Ta ikan ndēꞌe ndra, ti ndicha ña nātaku ndiko ra. Ta uvi xiko kivi kùu yi ña chīyo Jesuu chiꞌin ndra ña jànaꞌa ra nuu ndra, naja kua kàa nuu chàꞌnda Ndioo tiñu.
Takan kūu ta ora juuni ìyo ga ra chiꞌin ma ndra tatun ra, tajan teꞌen nākaꞌan Jesuu chiꞌin ndra:
―¡Na këe ndo ma ñuu Jerusalén! ¡Na kindoo ndo ikan, nda kati chinu ma tuꞌun chāꞌa ma Tatái nuu ndo! Ta ma tuꞌun ikan, ti juuni cha kātituꞌin yi nuu ndo ndia.
Ndicha kuii ti chiꞌin takuini jākunduta ma Xuva ma ñivi, va tiá itiꞌ nuu, Ndioo ni jakunduta ndo chiꞌin ndatu ma Tati Ií Ra. ―Takan kàti Jesuu.
Tajan ma ndra kaꞌìin tiꞌvi chiꞌin Jesuu, teꞌen kīchaꞌa ndra chìkatuꞌun ndra nuu ra:
―Yoꞌo, Rachaꞌnu, ¿a vitin ni jakaku̱n ñuu Israel, ikan na kuu kaꞌnda yo tiñu juuni nuu maa yo? ―kàti ndra chiꞌin ra.
Tajan teꞌen nākaꞌan ndio Jesuu chiꞌin ndra:
―Tüvi ìyo yi ña koto ndo nda kivi, ta nda kuiya kùu yi ña ni jaꞌa Tatái yi, ti uvanuu rakan kùu ra ña chìto ra nda kivi ni jaꞌa ra yi, ti ìyo ndatu ra.
Ta ndyoꞌo ti ni niꞌi ndo ndatu ma Tati Ií Ndioo ora ni kichi yi koo yi chiꞌin ndo. Ta ikan jan kuꞌun ndo kujanaꞌa ndo tuꞌun chaꞌi ñuu Jerusalén, ta ninii ñuꞌuꞌ Judea, ta ñuꞌuꞌ Samaria chiꞌin ninii kaꞌnu ñuꞌuꞌ ñuñivi, ikan na koto ndisaa ma ñivi ìyo ñuñivi yi ―kàti Jesuu.
Ta ora chīnu kàꞌan ra teꞌen, tajan ndēꞌe ma ndra kùu tatun ra ña ndāa ra kuàꞌan ra itiꞌ andivi. Ta ikan chāsi iin viko ra, ta tüva nī ndeꞌe ndra ra.
Takan kūu, ta ora juuni kaꞌìin ndra ndèꞌe ndra naja kua kuàndaa Jesuu itiꞌ andivi, tajan kēta uvi ndra ñùꞌu jaꞌma kuichin yatin xiin ndra,
ta teꞌen kīchaꞌa ndio yi kàꞌan yi chiꞌin ma ndra kùu tatun Jesuu:
―Ndyoꞌo ndra kīchi ñuꞌuꞌ Galilea, ¡na ndëꞌega ndo itiꞌ andivi! Ti ma ra ndēꞌe ndo ña kuàꞌan, juuni ma ra chīyo chiꞌin ndo kùu ra, va vitin cha ndāa ra andivi. Ta ni kichi ndiko ra inga chaꞌaꞌ, takua ndēꞌe ndo ra ña kuàꞌan ra. ―Takan kàti ma tati jàꞌa tiñu nuu Ndioo nuu ndra.
Tajan kēe ndra tatun Jesuu nda yuku nàni Olivu. Ta kuàꞌan ndra itiꞌ ñuu Jerusalén vati iin ñuu kàndii yatini kùu yi, ti na küu kee chika na kakunuu na ma kivi nindeo, takan kàꞌan ma ley ma ndian judíu.
Ta ora chāa ndra ma ñuu Jerusalén, ta ndāa ndra iin veꞌe ìyo nda siki nuu takani ndòo ndra. Ta ndisaa ndrakan, nàni ndra teꞌen: Petuꞌ, Xuva, Jandiau, André, Lipe, Tomá, Tolo, Mate, chiꞌin Jandiau seꞌe ra nàni Alfeu, ta Juda seꞌe Jandiau, ta ra nàni Simón, iin ra kùuni kanitaꞌan chiꞌin ñuu Roma kùu ra.
Yakan va ndisaa ndrakan kùtiꞌvi ma ikan ta kàꞌan ndra chiꞌin Ndioo nani kivi ti inuuni ma ña chànini ndra. Ta chiꞌin ndra juuni kùtiꞌvi ndra yani Jesuu chiꞌin Ndiya ña kùu maꞌá ra, ta inga tuku ñivi ñaꞌa ndia.
Tañu ma kivi ikan, kūtiꞌvi kuaꞌaꞌ ma ndian chìnuni tuꞌun Jesuu. Ta ìyo iin iin cientu oko taꞌan na kūtiꞌvi ma ikan. Ta ikan chūndaa ndio ma Petuꞌ, ta teꞌen kīchaꞌa kàtituꞌun ra nuu na:
―Ndyoꞌo ndian yani, cha chīnu ma tuꞌun kāꞌan ma Tati Ií Ndioo nuu ma rachaꞌnu David tajiꞌna. Ti David, cha tāa ra yi nuu ma tutu Ndioo naja kua kūu yi chiꞌin Juda, ra xīkoñaꞌa chaꞌaꞌ Jesuu. Ti rakan jānaꞌa ra nuu ndra ma nuu ìyo yi ña kùu nataꞌan ndra Jesuu ta tiin ndra ra,
vaji juuni iin ra jàkuaꞌa chiꞌin Jesuu kùu ra niku. Vati jāꞌa ra ma tiñu takua jàꞌa yo ndia.
Va kēta iin kivi ña chāꞌan Juda, ta jāta ra iin ñuꞌuꞌ chiꞌin ma xuꞌunꞌ tīaꞌvi ndra ra chaꞌaꞌ ma tuꞌun vata ña tāva ra chaꞌaꞌ Jesuu. Ta ikan kōyo Juda itiꞌ xini ra, ta ndāta tichi ra. Ta kēe chiti ra, ta chīꞌí ra.
Takan kūu ta ora chīto ñivi ìyo ñuu Jerusalén ña tāꞌan Juda, ta jākunani na ma ñuꞌuꞌ ikan, Ñuꞌuꞌ Acéldama, vati ma tuꞌun ikan kùuni yi kaꞌan yi: Ñuꞌuꞌ Nií chiꞌin ma tuꞌun kàꞌan na.
Ti nuu tutu Salmu teꞌen kàꞌan yi chaꞌaꞌ Juda:
Ma nuu chīyo ra, na ndakuu yi iin tichi kuꞌu taxiin,
nuu nïꞌiin na na köo.
Ta juuni kàꞌan yi teꞌen ndia:
’Ìyo ndra takani chàkunuu chiꞌo ndisaa tiempu, nda ora chīyo Rachaꞌnu Jesuu tañu yo.
Vati ndrakan ìyo ndra chiꞌin yo, nda ora jākunduta Xuva ma Jesuu, ta nda ora ndāa ra kuàꞌan ndiko ra itiꞌ andivi. Ta vitin ìyo yi ña kachin yo iin ra ìyo tañu ma ndra chàkunuu chiꞌo, ta ndakiꞌin ra tiñu jàꞌa yo. Ta indukuni kakunuu ra chiꞌo ña kàtituꞌun ra naja kua nātaku Jesuu. ―Takan kàti Petuꞌ.
Yakan va kāchin ndra uvi taꞌan ma ndra chàkunuu chiꞌin ndra: Kusé Barsabás, ra juuni nàni Justo ndia, ta inga ra nàni Matías.
Ta ikan kīchaꞌa ndra kàꞌan ndra chiꞌin Ndioo teꞌen:
―Yoꞌo Rachaꞌnu ña nàkoto naja kua chànini ndisaa ndi. Na ndeꞌun ninduvi ndraꞌya, ta na janaꞌun nuu ndi nda ra kùu ra kàchíun,
ña ndakiꞌin tiñu chīyo Juda, ikan na ndoo ra kùu ra tatun chiꞌin ndi. Vati Juda jānaa ra ma tiñu chīyo ra jàꞌa ma kuati jāꞌa ra ora kuàꞌan ra ma nuu ìyo yi ña kuꞌun ra. ―Takan kàꞌan ndra chiꞌin Ndioo.
Tajan kīchaꞌa ndio ndra chàsiki ndra chiꞌin yuu kuati, ta jākanaa Matías, ti ma yuu ikan kōyo yi kuenda ra. Ta nda ma ora ikan kīchaꞌa ra kùu ra tatun chiꞌin ndi uchi iin tatun Jesuu.
Ora kēta iin viko ña jàkaꞌnu ñivi judíu ña nàni Pentecosté, ma kivi ikan kūtiꞌvi tandiꞌi ñivi chìnuni tuꞌun Jesuu ma ikan.
Ta ikan numini chīni na ña niꞌi jàꞌa yi itiꞌ andivi, takua jàꞌa iin tati ña yaꞌa niꞌi chàkin ninii ma tichi veꞌe nuu kaꞌìin na.
Ta kēta iin ña kàa takua kàa yaa ñuꞌú, ta chītakuati yi xini iiꞌiin na.
Ta ndisaa na kīꞌvi ma Tati Ií Ndioo tichi anima na. Ta ikan jan kīchaꞌa kàꞌan na siin siin tuꞌun ña tüvi chìto na kàꞌan na, ti ma Tati Ií Ndioo jāꞌa ña na kutuꞌva na kàꞌan na ma tuꞌun ikan.
Ta ma kivi ikan ìyo kuaꞌaꞌ ñivi judíu ñuu Jerusalén, ndian kīchi nuu chika, ninii kaꞌnu ñuñivi. Ta ndiakan ti ndian yaꞌa jàchiꞌin ma ña kàꞌan ma ley Ndioo kùu na.
Tajan kūtiꞌvi ndio ma ñivi ora chīni na ña niꞌi jàꞌa ndio ma tati ikan. Ta ikan ndēꞌe na ma ndian chìnuni tuꞌun Jesuu, ña ni tüva chìto na naja kua chànini na. Ti ma ndian chìnuni ikan kàꞌan na tuꞌun kàꞌan inga ñivi. Va kùtunini ma inga na yi, ti tuꞌun kàꞌan na kùu yi.
Ta ndava kuàꞌan tati na ndèꞌe na ma ña jàꞌa inga na. Tajan kīchaꞌa na chìkatuꞌun taꞌan na:
―¿Ta naja kùu jaꞌa na kàꞌan na tuꞌun kàꞌan yo tuva ñivi kīchi ñuꞌuꞌ Galilea kùu na?
¿Ta naja kua kùu yi ña iiꞌiin yo chìni yo ña kàꞌan na tuꞌun kàꞌan yo, ta siin siin ñuu yo?
Vati ma tañu yo ìyo ndian kīchi ñuꞌuꞌ Partia, ñuꞌuꞌ Media, ñuꞌuꞌ Elam, ñuꞌuꞌ Mesopotamia, ñuꞌuꞌ Judea, ñuꞌuꞌ Capadocia, ñuꞌuꞌ Ponto, ta nda ñuꞌuꞌ Asia ndia.
Ta juuni ìyo ndian kīchi ñuꞌuꞌ Frigia, ñuꞌuꞌ Panfilia, ñuꞌuꞌ Egiptu, ta ñuꞌuꞌ Libia, ña kàndii yatini ñuꞌuꞌ Cirene, ta ndian kīchi ñuu Roma ndia.
Ìyo ndian kùu ñivi judíu nda ora kāku na, ti tatá na kùu ñivi judíu. Ta inga na, jākuaꞌa na, ta ikan kīꞌvi na kuenda ñivi judíu. Ta juuni ìyo ndian kīchi ñuꞌuꞌ Creta chiꞌin ñuꞌuꞌ Arabia ndia. Yakan va vaji siin siin kàꞌan taꞌiiꞌiin yo, va chiꞌin ma tuꞌun kàꞌan taꞌiiꞌiin yo kùtunini yo tuꞌun kàꞌan ndian kùu ñivi Ndioo chaꞌaꞌ ma tiñu kaꞌnu ña jàꞌa ra ―kàti na.
Ta ikan ndisaa ndio na ndava kuàꞌan tati na, ti nī töve chìto na nayi chànini na. Ta ikan jan teꞌen kīchaꞌa na chìkatuꞌun taꞌan na:
―¿Ta nayi kùuni yi kaꞌan yi ña jàꞌa na teꞌen? ―kàti na.
Va ìyo inga ndian kàꞌan tiꞌini teꞌen:
―Jàꞌa na takan ti ndian chìní kùu na ―kàti na.
Yakan va, Petuꞌ chūndaa ra chiꞌin ma ndi uchi iin tatun Jesuu, ta teꞌen kīchaꞌa ra kàꞌan niꞌi ra chiꞌin na:
―Ndyoꞌo ñivi judíu, ta ndisaa ñivi ìyo ñuu Jerusalén, ¡na koto ndo tuꞌun iꞌya, ta na tasoꞌo vaꞌa ndo ña ni kaꞌin!
Ma ndian kaꞌìin chiꞌin ndi iꞌya, yüvi ndian chīní kùu na takua chànini ndo, vati já kaa iín naꞌani kùu yi.
Yakan va yüvi takan kùu yi, ti ñaꞌa kùu ña tàꞌan ndra takua kātituꞌun rachaꞌnu Joel, ra kàꞌan chiꞌin tuꞌun yuꞌu Ndioo tajiꞌna. Ti rakan teꞌen kāꞌan ra ma ña kātituꞌun Ndioo nuu ra:
Teꞌen ni kuu nuu ni kichaꞌa ndiꞌi ñuñivi, kàti Ndioo.
Ni tachi̱ Tati Ii̱ nuu ndisaa ñivi ñuñivi, ta ikan ni koo yi chiꞌin na.
Ta ma ndian yoko, ni ndeꞌe na ña yaꞌa kaꞌnu ña ni janaꞌi nuu na.
Ta ma ndian chaꞌnu, ni jaꞌi ña na koyo ma chani nuu na.
Ta juuni ni tachi̱ ma Tati Ii̱ nuu ma ndian kùu musui, raꞌii a ñaꞌaꞌ,
na koo yi chiꞌin na ma kivi ikan, ta na kaꞌan na tuꞌun yuꞌi jaꞌa yi.
Ta itiꞌ andivi ni janaꞌi nuu ndo kuaꞌaꞌ ndatu kaꞌnu.
Ta ñivi ñuñivi ni ndeꞌe na tundoꞌo.
Ni katiꞌ kuaꞌaꞌ nií na, ta ni kayu kuaꞌaꞌ nakuyi jàꞌa ma ñuꞌú.
Ta ni kutu kuaꞌaꞌ ñuꞌma ma ñuñivi ndia.
Ta ma tatá nikandii ni ndaꞌva ra.
Ta tatá yoo ni ndakuu kuaꞌá ri takua kàa nií,
antea ña keta kivi yaꞌa ga kaꞌnu ta ií, ña ni kichi Rachaꞌnu chitoꞌo yo.
Va ndisaa ndian chìkan nuu Rachaꞌnu Ndioo ña na jakaꞌnuni ra ma kuati na, ni kakú na nuu ma tundoꞌo ikan.
Takan kàti Ndioo, kāti ma tutu ña tāa ma rachaꞌnu Joel tajiꞌna.
’¡Tasoꞌo vaꞌa ndo ndyoꞌo ñivi ñuu Israel ña ni kaꞌin chiꞌin ndo! Ti takua ndyoꞌo cha chìto vaꞌa ndo, chaꞌaꞌ ma tiñu jāꞌa Rachaꞌnu Jesuu, ra kīchi ñuu Nazaret. Rakan kùu ra kāchin Ndioo ta jānaꞌa ra ra nuu ndisaa ndo. Ti Ndioo chāꞌa ra ña na jaꞌa Jesuu kuaꞌaꞌ ndatu kaꞌnu ra nuu ndo, ta juuni jāꞌa ra ña na janaꞌa ra kuaꞌaꞌ seña kuenda ma kuiya ni kichi. Ta juuni jāvaꞌa ra kuaꞌaꞌ nakuyi chiꞌin ndatu ra ndia.
Vati ora takäꞌan koo Jesuu chiꞌin ndo, cha chìto Ndioo nayi ni jaꞌa ndo chiꞌin ra. Yakan va takan kūu yi. Ta ora cha ìyo Jesuu chiꞌin ndo tajan chāꞌa ndo ra nuu ma ndra kini, ta tākaa ndra ra nuu kruu, ta ikan na kuvi maa ra.
Va Ndioo jānataku ndiko ra ra, ta tāva ra ra tañu ñivi ndií, ti na küu kindoo ra chiꞌin ndian ndií ndisaa tiempu jàꞌa ma ndatu Ndioo.
Ta ma rachaꞌnu Rey David, ra chīyo tatiempu, teꞌen kāꞌan ra chaꞌaꞌ Jesuu:
Chìtoi, ti ìyo ma Rachaꞌnu Ndioo chiꞌi̱n, ndisaa kivi ti jàkuenda ra yuꞌu.
Yakan va tüvi yuꞌvi̱ vaji ni ndeꞌi tundoꞌo.
Ta chaꞌaꞌ yakan kùu yi ña chìsii animai, ta chìtai, ti yaꞌa sii kùuni̱.
Vati chìtoi ti ndicha ña ni nataku ndikoi endeeni.
Ta töve ndàkoun yuꞌu tañu ñivi ndií.
Ta töve kuꞌvaun ña na taꞌyu ñundaꞌyui,
ti yuꞌu kùu ma ra ií ña kùu musu̱n.
Ti maun jànaꞌa nui ma itiꞌ nuu koi chiꞌun.
Ta juuni yaꞌa chìsii̱ ora ni koi chiꞌun nuu ìyoun.
Takan kāti David ―kàti Petuꞌ.
Tajan teꞌen nàkaꞌan tuku Petuꞌ chiꞌin na:
―Ndyoꞌo xaa, kùuni kaꞌin iin tuꞌun ndaa nuu ndo chaꞌaꞌ ma Rey David, ra kūu ñivi yo, ra chīyo tajiꞌna. Ta rakan, ti kēta iin kivi ña chīꞌí ra. Ta ikan kūchi ra. Ta ma nuu ñaña ra, juuni ìyoga yi nda vitin yatini nuu ìyo yo.
Ta kāꞌan ra yi ta iin ma ña chākuu yi, vaji takäꞌan kuu yi. Yakan va ma kivi kāꞌan David ma tuꞌun ikan, juuni kāꞌan ra kuenda ra Cristu naja kua ni nataku ndiko ra. Ta kāti ra ti ma ra kùu Cristu, töve ni ndoo ra nuu ñaña ra. Ta ma ñundaꞌyu ra na tüvi nī taꞌyu yi ndia.
Yakan va cha chìto yo ti Ndioo jānataku ndiko ra juuni ma Jesuu, ra chīꞌí nuu kruu. Ta kuenda ñaꞌa, ndisaa ndi kùu ndi testigu, ti ndēꞌe ndi ña ndicha ña ndìto Jesuu vitin.
Ta Jesuu ndāa ra kuàꞌan ra kuàkunandi ra chiyo kuaꞌa Ndioo nuu ìyo ndatu ra. Ta ikan chāꞌa Tatá Ndioo, Tati Ií ra nuu ra, vati kua ikan cha chāꞌa ra tuꞌun nuu ra. Ta ikan juuni Jesuu, tāchi Tati Ií Ndioo nuu yo ndeꞌve. Ta ñaꞌa kùu ña ndēꞌe ndo ta chīni ndo nda cheꞌe.
Ti yüvi David kùu ra ña ndāa ra andivi ta chūnandi ra chiyo kuaꞌa Ndioo, vati juuni maa ma David teꞌen nākaꞌan ra:
Ma Rachaꞌnu Ndioo teꞌen kāꞌan ra chiꞌin ma ra chitoꞌi:
“Na kunandiun chiyo kuaꞌi, ti iꞌya ni kuꞌvai ma ndatui nuu̱n,
nda kati kanindoyoi ma ndian kànitaꞌan chiꞌun itiꞌ chaꞌun.”
Takan kāti Ndioo chiꞌin Jesuu, kāti rachaꞌnu David tajiꞌna.
’Na koto tandiꞌi ndyoꞌo ñivi ñuu Israel, ma tuꞌun ndaa. Ti juuni ma Jesuu ra chāꞌni ndo nuu kruu, juuni kùu ra Cristu ta chitoꞌo yo, jàꞌa Rachaꞌnu Ndioo ―kàti Petuꞌ.
Ta ora chīni ma ñivi kaꞌìin ikan ma tuꞌun kàꞌan Petuꞌ, ndaꞌvi kùuni na, ta kīchaꞌa na chìkatuꞌun na nuu Petuꞌ chiꞌin nuu inga ndian kùu tatun Jesuu teꞌen:
―¡Ndyoꞌo xaa! ¿Nayi ìyo yi ña jàꞌa ndi? ―kàti na.
Tajan teꞌen nākaꞌan Petuꞌ chiꞌin na:
―¡Na chikoniꞌi anima ndo chiꞌin Ndioo! ¡Ta na kunduta ndo chiꞌin sivi Jesucristu, ikan na janaa Ndioo kuati ndo, ta takan na kuꞌva ra ña na koo ma Tati Ií Ndioo chiꞌin ndo!
Ma tuꞌun iꞌya Ndioo chāꞌa yi kuenda ndo ta juuni kuenda seꞌe ndo. Ta juuni chāꞌa ra tuꞌun ra kuenda ndian ìyo chika a ndian ìyo yatini, vati kùu yi kuenda tandiꞌi ndyoꞌo ndian kāchin Rachaꞌnu Ndioo ña kuu ndo ma ñivi ra. ―Takan kàti Petuꞌ.
Takan kūu ta juuni kàꞌan Petuꞌ tiá kuaꞌaꞌ tuꞌun kuenda Jesuu, ta teꞌen kātituꞌun ra nuu ñivi ikan ña chùndayuꞌu ra na chiꞌin tuꞌun iꞌya:
―¡Na kundachiyo ndo xiin ñivi jàꞌa ña kini ìyo ñuñivi iꞌya koto ndakuu kini ndo ndia! ―Takan kàti ra.
Yakan va ndian chīnuni ma ña kàꞌan ra, ndiakan kùu ndian kūnduta. Ta ma kivi ikan ti kīꞌvi iin uni mii ñivi, ndian chìnuni ma itiꞌ kuàꞌan Jesuu.
Ta ndisaa na jàchiꞌin na ma tuꞌun jànaꞌa ma ndra tatun Jesuu. Ta ikan indukuni jāchaa na ma ndatiñu na chiꞌin meru na, ti inuuni chànini na. Ta ikan endee kàꞌan na chiꞌin Ndioo ora kùtiꞌvi na nuu chàꞌnda kuati na paan chàchi na.
Takan kūu ta ndisaa na, ndava yùꞌvi na ta ndava kuàꞌan anima na ña ndèꞌe na kuaꞌaꞌ tiñu kaꞌnu jàꞌa ma ndra tatun Jesuu, ti jàndaꞌa ndra kuaꞌaꞌ ñivi ta jàꞌa ndra inga tiñu kaꞌnu chiꞌin ndatu ña chàꞌa Jesuu nuu ndra.
Ta ma ndian chìnuni ma tuꞌun Jesuu, endee ìyo tiꞌvi na chiꞌin ndisaa taꞌan na ndisaa kivi ti inuuni chànini na. Ta induku jàchaa na ndisaa ña ìyo nuu na chiꞌin taꞌan na.
Ta xìko na tiꞌyo na, ta tandiꞌi inga ndatiñu na. Ta ikan chàꞌa na xuꞌunꞌ nuu taꞌan na tuva ìyo nayi kùmani nuu na.
Ta ndisaa kivi kùtiꞌvi na ma veñuꞌu kaꞌnu ñivi judíu ña ndaa ñuu Jerusalén chiꞌin taveꞌe taveꞌe ndian meru na ña chìnuni, ña chàꞌnda java na paan. Ta ikan jan kīchaꞌa na kùsama na ma nuu ìyo tiꞌvi na, vati yaꞌa chìsii anima na ti yaꞌa vaꞌani na chiꞌin taꞌan na.
Ta jàkaꞌnu na Ndioo, ta tandiꞌi ma ñivi ìyo ma ñuu tìñuꞌu na na ndia. Ta tandiꞌi kivi ìyo tiá ga kuaꞌaꞌ ndian cha kīꞌvi itiꞌ Jesuu, ta ndiakan kùu ma ndian kāchin ra ña ni kakú jàꞌa ra.
Iin kivi kuàꞌan Petuꞌ chiꞌin Xuva veñuꞌu kaꞌnu ñuu Jerusalén kaa uni chaniꞌini, vati ma ora ikan kùu ora kàꞌan ñivi judíu chiꞌin Ndioo veñuꞌu ikan.
Ta ma yukora veñuꞌu ikan nàndi iin ra kùkueꞌe chaꞌa peꞌlu, ña takani kùkueꞌe ra nda ora kāku ra. Ta rakan ti nani kivi chàndaka na ra ma ikan, ta chàjakunandi na ra yatin ma yukora veñuꞌu ña nàni Yukora Vii. Ikan na ndakan ra xuꞌunꞌ nuu ma ndian yàꞌa ikan.
Ta ma kivi ikan ora ndēꞌe ma ra kùkueꞌe ma Petuꞌ chiꞌin Xuva ña chani kiꞌvi ndra ma yukora ikan, ta kīchaꞌa ra chìkan ra xuꞌunꞌ nuu ndra.
Yakan va ora ndēꞌe ndra ma ra kùkueꞌe ña nàndi ra ikan, tajan teꞌen kīchaꞌa kàꞌan Petuꞌ chiꞌin ra:
―¡Ndeꞌe nuu ndi! ―kàti ra.
Tajan ma ra kùkueꞌe, ndēꞌe ra nuu ndra, ti chànini ra ña ni kuꞌva ndra xuꞌunꞌ nuu ra, kùuni ra niku.
―Töve xuꞌunꞌ plata nuu ndi ta ni oro ndia, ña kuꞌva ndi nuu̱n, va ndava ni kùuni ìyo nuu ndi kùu kuꞌva ndi yi nuu̱n. ―Takan kàti Petuꞌ chiꞌin ra.
Ta ikan nākaꞌan ndiko Petuꞌ inga chaꞌaꞌ teꞌen:
―Chiꞌin ndatu Jesucristu, ra ñuu Nazaret, kàꞌin chiꞌun ña na ndetaun ta kakaun ―kàti ra.
Tajan ora chīnu kàꞌan Petuꞌ teꞌen, ta tīin ra chiyo ndaꞌaꞌ kuaꞌa ma ra kùkueꞌe, ta jāndeta ra ra. Ta ma ora ikani numini ndākuu niꞌi ma chaꞌa ra chiꞌin iki chaꞌa chondo ra.
Tajan ma ra kùkueꞌe ikan, iin ndāvani ra, ta kīchaꞌa ra chìka ra. Ta ikan kīꞌvi ra yukora veñuꞌu chiꞌin ndra, va juuni chiꞌin chaꞌa maa ndio ra chìka ra. Ta endee ndàva ra ña jàkaꞌnu ra Ndioo ti yaꞌa chìsii ra.
9-10 Takan kūu tajan ma ndian kaꞌìin tichi veñuꞌu ikan, ora ndēꞌe na ra ña jàkaꞌnu ra Ndioo, ta chìka ra, ta ndava kuàꞌan tati ndio na, ta yūꞌvi na ndèꞌe na ma ña jāꞌa chiꞌin ra ña ndāꞌa ra. Ta nākoto na ra ti juuni ma ra chùnandi yukora veñuꞌu vii chìkan xuꞌunꞌ kùu ra.
Takan kūu ta ma ra chaꞌa peꞌlu ña cha ndāꞌa, endee tüvi jaña ra ma Petuꞌ chiꞌin Xuva. Ta ndisaa ñivi ndava kuàꞌan tati na ndèꞌe na ma ra kùkueꞌe. Ta kāndakunu na kuàꞌan na itiꞌ Corredor Salomón nuu kaꞌìin ndra.
Ta ora ndēꞌe Petuꞌ ña chākoyo kuaꞌaꞌ ñivi nuu ra, ta kīchaꞌa ra kàꞌan ra teꞌen chiꞌin na:
―Ndyoꞌo ñivi israelita, ndèꞌi ndo ña ndava kuàꞌan tati ndo ndèꞌe ndo ña ndāꞌa ma ra kùkueꞌe iꞌya. ¿A chànini ndo ña jāndaꞌa ndi ra chiꞌin ndatu maa ndi?, kùuni ndo. ¿A chànini ndo ña chìka raꞌya vitin jàꞌa ndi ti ñivi ií kùu ndi?, kùuni ndo. ¡Va yüvi takan kùu yi!
Ti ndāꞌa raꞌya chiꞌin ndatu Ndioo jàꞌa Jesuu. Ti ñivio chaꞌnu chīyo tajiꞌna, ra nani Abraham, ta Isaac, ta Jacob, ndrakan kùu ndra jākaꞌnu Ndioo tajiꞌna ora chīyo ndra. Juuni Ndioo ikan kùu ra ña jākaꞌnu ra Seꞌe ra Jesuu, ra kùu musu ra. Va ndyoꞌo tīin ndo Jesuu ma iꞌya ta chāndaka ndo ra nuu Pilatu. Ta ora kūuni Pilatu jaña ra ra ta tüvi nī chaꞌa ndo ña na jaꞌa ra yi,
vaji ma Cristu kùu ra iin ra ií ta ndaa. Va ndyoꞌo java chīkan ndo ña na jaña ra iin ra chàꞌni ñivi.
Ta takan chāꞌni ndo ma ra chàꞌa kivi koo yo chiꞌin Ndioo. Va Ndioo jānataku ndiko ra ra. Ta chaꞌaꞌ ñaꞌa kùu yi ña ndyuꞌu kùu testigu, yakan va chàꞌa ndi kuenda nuu ndo.
Vati yakan va ma ra kùkueꞌe iꞌya ndisaa ndo nàkoto ndo ra, ta vitin ndèꞌe ndo ra ña cha ndāꞌa ra. Ta yüvi ndyuꞌu jāꞌa yi, vati ma ndatu Jesuu kùu yi ña jāꞌa yi takan chaꞌaꞌ ña chìnuni ndi ma ña kàꞌan ra. Ta ndicha kuii ti chìnuni ndi ña ìyo ndatu Jesuu, ti juu yi jāndaꞌa ndisaa ma kueꞌe ña ndoꞌo ma ra kùkueꞌe ikan. Ta yakan kùu ma ña ndèꞌe ndisaa ndo vitin.
’Yakan va ndyoꞌo xaa, cha chìtoi ti maa ndo chiꞌin ndra kuxini nuu ndo chāꞌni ndo Jesuu ma iꞌya. Va jāꞌa ndo yi ti töve chīto ndo ña ra jàꞌa tiñu Ndioo kùu ra.
Takan kūu va teꞌen jāchinu Ndioo ma ña kāꞌan ndisaa ma ndra kàꞌan chiꞌin tuꞌun yuꞌu Ndioo tajiꞌna: ti ma ra kùu Cristu ni ndeꞌe ra tundoꞌo, ta ni kuvi ra, kāti ndra.
Yakan va na ndakoo ndo itiꞌ kini kuàꞌan ndo, ta chikoniꞌi ndo itiꞌ kuàꞌan Ndioo, ikan na janaa ra ma kuati ndo. Ta takan kùu kuꞌva Ndioo iin tiempu vii ña koo ndo.
Vati ni keta ora ña ni tachi ndiko Ndioo ma Jesucristu nuu ñivi ñuñivi, ti rakan kùu ra kāchin ra ña na kuu ra Cristu, ora takäꞌan koo ñivi ñuñivi iꞌya.
Yakan va vitin ìyo yi ña kindoo ndio Jesucristu andivi, nda kati keta ora ña jàndovaꞌa jiꞌna Ndioo ndisaa nakuyi. Tajan ni kichi ndiko Jesucristu ma takua kāꞌan Ndioo chiꞌin ma ndra ií ña kāꞌan chiꞌin tuꞌun yuꞌu ra, ndra chīyo tajiꞌna, ña ni kuu yi.
Ti ma Moisés teꞌen kāꞌan ra chiꞌin ma ndra kūu ñivio chīyo tajiꞌna: “Ni jaketa ma Ndioo iin ra ñivio ña ni kaꞌan chiꞌin tuꞌun yuꞌu Ndioo indukuni takua kàꞌin chiꞌin tuꞌun yuꞌu ra nuu ndo ndia. ¡Yakan va na jachiꞌin ndo ndisaa ma ña ni kaꞌan ra!
Ta ndisaa ma ndian tüvi ni jachiꞌin ma ña kàꞌan ra, tüva ni kuu na ñivi Ndioo.” Takan kāti Moisés tajiꞌna.
Ta teꞌen nākaꞌan ndiko Petuꞌ:
―Ta ndisaa ma ndra kāꞌan chiꞌin tuꞌun yuꞌu Ndioo, nda tiempu chīyo Samuel ta itiꞌ nuu, juuni kāꞌan ndra kuenda ma kivi vitin.
Ma ndra kàꞌan chiꞌin tuꞌun Ndioo kàꞌan ndra ña ni kuꞌva Ndioo ma ña vaꞌa nuu ma ñivi ra. Ta ndyoꞌo kùu ndian ni niꞌi ndo yi. Ta juuni ni niꞌi ndo ma tuꞌun ña jāndoꞌiin ra chiꞌin ma ñivio chīyo tajiꞌna. Ti Ndioo teꞌen kāꞌan ra yi chiꞌin Abraham tajiꞌna: “Ndisaa ñivi ìyo ñuñivi ni jaꞌii̱ na chaꞌaꞌ ma ra kùu ñiviun ña ni koo tiá itiꞌ nuu.” Takan kāti Ndioo.
Ti ora jānataku Ndioo ma ra Seꞌe ra, jiꞌna tāchi ra ra nuu ndyoꞌo ndian ñivi judíu ña na jaꞌií ra ndo, ikan na ndakoo taꞌiiꞌiin ndo ma itiꞌ kini kuàꞌan ndo ta na tandikun ndo kuꞌun ndo ma itiꞌ ra. ―Takan kàꞌan Petuꞌ.
Petuꞌ chiꞌin Xuva juuni kàꞌanga ndra nuu ma ñivi, ora chāa ma ndra sutu chaꞌnu chiꞌin ma ra chàꞌnda tiñu nuu jandaru veñuꞌu, chiꞌin ndrachaꞌnu saduceu ña
yaꞌa kùxaan ndra, ti jànaꞌa Petuꞌ chiꞌin Xuva nuu ñivi ña nātaku ndiko Jesuu tañu ñivi ndií. Ta ñaꞌa jànaꞌa yi ti ndicha ña nàtaku ndiko ma ñivi ndia.
Ta chaꞌaꞌ yakan tīin ndra ndra. Ta tava cha ini kùu yi, yakan va, tīꞌi ndra ndra vekaa. Ta nda inga kivi ora kundichin tāva ndra ndra.
Va kuaꞌaꞌ ñivi tàsoꞌo na tuꞌun kàtituꞌun Petuꞌ chiꞌin Xuva. Ta ora ikani kīchaꞌa na chìnuni na tuꞌun Jesuu nda kati kīꞌvi iin uꞌun mii ndraꞌii, itiꞌ kuàꞌan Jesuu. Ta siin kùu ma ñivi ñaꞌaꞌ ndia.
Ta ora tuvi inga kivi, tajan kūtiꞌvi ma ndra chàꞌnda tiñu nuu ñivi judíu ñuu Jerusalén, ta juuni kūtiꞌvi ndrachaꞌnu chiꞌin ndra matru jàkuaꞌa tutu Ndioo.
Tajan tāchi ndra tiñu nuu ma jandaru veñuꞌu ña na kutava ndra Petuꞌ chiꞌin Xuva vekaa. Tajan chātava ndra ndra ta kūtaa ndra ndra maꞌñu ma ndra chaꞌnu ikan. Ta ikan jan teꞌen kīchaꞌa chìkatuꞌun ndra nuu Petuꞌ chiꞌin Xuva:
―Ndyoꞌo xaa, ¿yo tāva tiñu nuu ndo a yo sivi nàkaꞌan ndo ña jàꞌa ndo takan? ―kàti ndra.
Va taku ma Petuꞌ, ti ìyo ma Tati Ií Ndioo chiꞌin ra, ta teꞌen kīchaꞌa kàꞌan ra chiꞌin chinituni ra jāꞌa yi:
―Tandiꞌi ndyoꞌo ndrachaꞌnu chiꞌin ndra chàꞌnda tiñu ma ñuu.
¿A ndyoꞌo, chìkatuꞌun ndo nuu ndi naja kua kùu yi ña ndōvaꞌa ma ra kùkueꞌe iꞌya?
Vaꞌani. Na katituꞌun ndi nuu ndo, ikan na koto ndyoꞌo, ta tandiꞌi ñivi ñuu Israel, ti ra kùkueꞌe iꞌya, ra ndèꞌe ndisaa yo vitin, cha ndāꞌa ra jāꞌa juuni ma ndatu Jesucristu, ra kīchi ñuu Nazaret, ra tākaa ndo nuu kruu kùu ra. Va Ndioo jānataku ndiko ra ra.
Yakan va Jesuu kùu ma yuu ña jāchiyo ndyoꞌo ndra kùu labañi ña jàvaꞌa veꞌe. Ta vitin juuni yuu ikan kùu yi ña ndākuu kaꞌnuga yi kua tandiꞌi yuu ña jàꞌa ndo veꞌe vitin.
Yakan va nïꞌiin inga ñivi, küu jàkakú na yo, ti töve nī chaꞌa Ndioo ndatu ra nuu nïꞌiin ñivi ñuñivi, ti nuu Jesucristuni, chāꞌa ra yi, ikan na jakakú ra yo. ―Takan kàti Petuꞌ chiꞌin ndra.
Yakan va ndēꞌe ma ndrachaꞌnu kaꞌìin ikan ña tüvi yuꞌvi Petuꞌ chiꞌin Xuva ora kàꞌan ndra. Tajan ma ora ikani, numini nākuni ndra ña ndra tüvi nī chaꞌan jakuela kùu ndra, ti ndra ndaꞌvini kùu ndra. Ta ndava kuàꞌan tati ndra ora chīni ndra ma tuꞌun kàꞌan ndra. Ta juuni nākuni ndra, ti ndra jàkuaꞌa chiꞌin Jesuu kùu ndra ndia.
Yakan va ndēꞌe ma ndra kuxini ti, ndicha ña ndāꞌa ma ra kùkueꞌe. Ta ndaa ra chiꞌin ndra ndia, yakan va, na küu tisokuati ndra ma Petuꞌ chiꞌin Xuva.
Ta ikan jan, ma ndra matru jàkuaꞌa tutu Ndioo, teꞌen nākaꞌan ndra nuu ndra:
―¡Na kee ndo ma nukeꞌe nundani! ―kàti ndra.
Ta ikan jan, kēe ndio ndra ma nukeꞌe nundani.
Tajan teꞌen kīchaꞌa nàtuꞌun taꞌan ma ndra kuxini:
―¿Ta vitin, nayi ìyo yi ña jaꞌa yo chiꞌin ndraꞌya? Ti ndisaa ma ñivi ñuu Jerusalén cha chìto na, ti jāndaꞌa ndra ma ra kùkueꞌe. Ta küu kaꞌan yo nïꞌiin nakuyi chata ma ña vaꞌa jāꞌa ndra.
Yakan va na kaꞌan xaan yo nuu ndra, ikan na käꞌan ga ndra tiá tuꞌun Jesuu nuu ma ñivi, koto koto tiá ñivi ma tuꞌun Jesuu, ta kiꞌvi na itiꞌ kuàꞌan Jesuu ndia. ―Takan kàti ndra ña nàtuꞌun taꞌan ndra.
Ta takan kūu tajan chākiꞌin ndra Petuꞌ chiꞌin Xuva inga chaꞌaꞌ, tajan teꞌen kīchaꞌa kàꞌan ma ndra kuxini chiꞌin ndra:
―¡Tuva kùuni ndi ña janaꞌaga ndo, nïꞌiin ga tuꞌun kàꞌan chaꞌaꞌ Jesuu nuu nïꞌiin ñivi ma tiá itiꞌ nuu! ―Takan kàti ma ndra kuxini chiꞌin ndra.
Va Petuꞌ chiꞌin Xuva, teꞌen nākaꞌan ndra chiꞌin ndra:
―¿Naja kua chànini ndo, a tiá vaꞌa kuenda Ndioo tu jàꞌa ndi tiñu kàꞌan ndo a tiñu kàꞌan Ndioo?, kùuni ndo.
Va taku ndyuꞌu, ti küu ndakoo ndi ña kàtituꞌun ndi nuu ma ñivi ndisaa ma ña ndēꞌe ndi ta chīni ndi chaꞌaꞌ Rachaꞌnu Jesuu ―kàti ndra.
Yakan va ma ndra chàꞌnda tiñu veñuꞌu jāyuꞌvi ndiko ndra ndra, va jāña ndiko ndra ndra. Ti tüvi nī niꞌi ndra naja kua jandeꞌe ndra tundoꞌo ndra, ti ndisaa ma ñivi jàkaꞌnu na Ndioo chaꞌaꞌ ma ña vaꞌa ña jāꞌa ndra.
Ta ma ra ndāꞌa jāꞌa ma ndatu Jesuu, cha yāꞌa nduu ra uvi xiko kuiya ra.
Takan kūu ta ora jāña ndra ma Petuꞌ chiꞌin Xuva, ta kīchaa ndra nuu kaꞌìin inga ma ndian chìnuni. Ta kīchaꞌa ndra kàtituꞌun ndra nuu na ndisaa tuꞌun ña kāꞌan ma ndra sutu chaꞌnu chiꞌin ndrachaꞌnu ndia.
Ta ora chīni na ma tuꞌun kātituꞌun ndra, tajan iin nuuni teꞌen kīchaꞌa ndio na kàꞌan na chiꞌin Ndioo:
―Yoꞌo, Ndioo chitoꞌo yo, ña jāꞌa ña tūvi ma andivi ta ñuñivi ta tañuꞌu ta ndisaa ña ìyo nuu yi ndia.
Juuni maun, kāꞌan nuu ma Tati Iíun ña na kaꞌan yi nuu ma ra kūu ñivio, rachaꞌnu David, ra kūu musu̱n tajiꞌna chiꞌin tuꞌun iꞌya:
¡Na tüvi vaꞌa jàꞌa ma ñivi ña xaani na ndeꞌe na Ndioo,
ta juuni tüvi vaꞌa jàꞌa na, ña chànini na iin tiñu ña töve vaꞌa!
kūtiꞌvi taꞌan ndra ña kùuni ndra kanitaꞌan ndra chiꞌin Rachaꞌnu Ndioo, ta chiꞌin ra kùu Cristu, ra kāchiun.
Takan kàꞌan ma tutu̱n, yoꞌo Rachaꞌnu.
’Ta ndicha ña takan kūu ma kua kàꞌan yi, yoꞌo Rachaꞌnu. Vati kūtiꞌvi taꞌan ma Rey Herode chiꞌin Ponciu Pilatu ñuu iꞌya, chiꞌin ñivi judíu ta ñivi yüvi judíu, ña kūuni ndra kaꞌni ndra seꞌun Jesuu, ta rakan ti iin ra ií, ra kāchiun ña na kùu ra Cristu, kùu ra.
Yakan va takan jāchinu ndra ma tiñu ña kāchiun ña ni jaꞌa ndra niku, yoꞌo Rachaꞌnu Ndioo, ti maun, cha chìto vaꞌun, ti takan ni kuu yi, ora takäꞌan jaꞌa ndra yi.
Ta vitin, yoꞌo Rachaꞌnu Ndioo chitoꞌo yo, ¡na kiꞌin kuendaun ma tuꞌun xaan ña kāꞌan ndra sutu chaꞌnu chata ndi! ¡Ta na kuꞌvaun, ma tundeeniun nuu ndyuꞌu ndian kùu musu̱n, ikan na yüꞌvi ndi ora kàtituꞌun ndi ma tuꞌu̱n!
Ta na ndaꞌa ma ndian kuꞌvi jàꞌa ma ndatun, ikan na kuu ndeꞌe ma ñivi kuaꞌaꞌ tiñu kaꞌnu ta seña ña jàꞌun chiꞌin sivi ma seꞌun Jesuu, ra yaꞌa ga ií. ―Takan kàꞌan ndra chiꞌin Ndioo.
Tajan ora chīnu ña kāꞌan ndra chiꞌin Ndioo, tajan kīchaꞌa tàan ma nuu kaꞌìin tiꞌvi ndra. Ta juuni ma ora ikan, nīꞌi na ndatu, jāꞌa ma Tati Ií Ndioo. Ta ikan jan, kēe ndio ma ña ndasii na, ta na tüva yuꞌvi ndio na, ña kàtituꞌun na tuꞌun Ndioo nuu ñivi.
Takan kūu ta ndisaa ma ndian chìnuni inuuni chànini na, vaji yaꞌa kuaꞌaꞌ na. Ta juuni kàti na ti ma ndatiñu ñàꞌa na juuni ñàꞌa ndisaa na kùu yi ndia. Tüvi kàti na ña ñàꞌa maꞌiin na kùu yi.
Chiꞌin ndatu kaꞌnu Ndioo, jànaꞌa ma ndra tatun Jesuu, nuu ma ñivi ña ndicha kuii ña nātaku ndiko Rachaꞌnu Jesuu. Ta juuni chàꞌa Ndioo ma ñamani ra nuu ndisaa na.
Yakan va nïꞌiin ma ndian chàkunuu chiꞌin ndra, tüvi kùmani nïꞌiin nakuyi nuu na. Ti ndian ìyo ñuꞌuꞌ a veꞌe, xìko na yi, ta takan nìꞌi na xuꞌunꞌ,
tajan chàꞌa ndio na yi nuu ma ndra kùu tatun Jesuu, na nataꞌvi ndra yi nuu ma ndian chìniñuꞌu yi.
Takan kūu tajan ñaꞌa kùu yi takua jāꞌa iin ra nàni Kusé, ra kùu ñivi Leví, ra kīchi ñuu nàni Chipre. Raꞌya, jākunani ma ndra tatun Jesuu ra, Bernabé, ti ma sivi ikan kùuni yi kàꞌan yi: Ra yaꞌa jàndomani inga ñivi.
Tajan raꞌya kùu ra ña ìyo iin ñuꞌuꞌ ra, ta xīko ra yi, ta chāꞌa ra ma xuꞌunꞌ nuu ma ndra kùu tatun Jesuu.
Ìyo iin ra nàni Ananía chiꞌin ñasiꞌi ra Safira. Ta vikan, ti ni nduvi vi xīko vi iin ñuꞌuꞌ vi, ta nīꞌi vi xuꞌunꞌ.
Ta ma raꞌya, ti ndākiꞌin xeꞌe ra java ma xuꞌunꞌ xīko ra ñuꞌuꞌ ra chiꞌin ma ñasiꞌi ra, vati nda maa ña chìto vaꞌa ña ma ña jāꞌa ra ndia. Ta inga java yi, chāndaka ra yi nuu ndra tatun Jesuu, ta kàti ra ti ñaꞌa kùu tandiꞌi ma xuꞌunꞌ nīꞌi ra.
Ta nākaꞌan Petuꞌ chiꞌin ra:
―Yoꞌo Ananía, ¿ta naja chāꞌun ña kīꞌvi ma kuiꞌna tichi animaun? Ta vitin ti cha kīꞌviun itiꞌ kini, ta kùuniun tavaun iin tuꞌun vata nuu Tati Ií Ndioo, vati tīndixeꞌun java ma xuꞌunꞌ kuendaun chaꞌaꞌ ma ñuꞌuꞌ xīkoun.
Ndicha ti ñuꞌuꞌ maun kùu yi, ta ndicha kuii ti kùu xikoun yi ta niꞌun xuꞌunꞌ chaꞌaꞌ yi, tuva kùuniun. ¿Va naja chāniniun kaꞌun tuꞌun vata ora nīꞌun ma xuꞌunꞌ chaꞌaꞌ yi, tuva yöve takan kùu yi? Yakan va ma tuꞌun vata ña já kāꞌun, tüvi nī kaꞌun yi nuu ndyuꞌuni, vati juuni kàꞌun yi nuu Ndioo ndia. ―Takan kàti Petuꞌ chiꞌin ra.
Tajan ora chīni Ananía ma tuꞌun kāꞌan Petuꞌ nuu ra, tajan ma ora ikani ndūva ra ta chīꞌí ra. Ta ma ñivi kaꞌìin ikan, ora chīto na ña chīꞌí ra, ta kīchaꞌa na yùꞌvi ndio na.
Tajan ma ora ikani kīchaa iin ndra yoko tīsukun ndra jaꞌma ma ñundaꞌyu ra. Ta kuàꞌan yi chiꞌin ndra nuu ni kuchi yi.
Ta tichi iin uni ora, tajan chāa ma ñasiꞌi Ananía, ta kīꞌvian ma nuu kaꞌìin ndra. Va tüvi chìtoan ña cha chīꞌí ma iian.
Tajan teꞌen kīchaꞌa chìkatuꞌun Petuꞌ nuan:
―Kùuni̱ ña na kaꞌun ma tuꞌun ndaa nui. ¿A ndicha ña ma xuꞌunꞌ iꞌya kùu ndisaa ma xuꞌunꞌ nīꞌi ndo chaꞌaꞌ ma ñuꞌuꞌ xīko ndo? ―kàti ra.
Ta teꞌen nākaꞌan ña:
―¡Juu! Ndicha kuii ña takan xīko ndi yi.
Tajan teꞌen nākaꞌan ndiko Petuꞌ nuan:
―¿A kuu jandaꞌviñaꞌa ndo ma Tati Ií Ndioo, kùuni ndo ña kàꞌan ndo takan? ¡Na küu yi! Ti chiña cha vàchi ma ndra chākuchi ma iiun. ¡Ta nda maun, ni kukuchi ndra vitin ndia! ―kàti ra chiꞌan.
Ta ora nākaꞌan ra teꞌen, ta juuni ma ora ikani ndūva ma Safira yatin nuu ndaa ra, ta chīꞌan ndia. Ta ora kīꞌvi ndiko ma ndra yoko ma tichi veꞌe ikan, ta ndēꞌe ndra ña cha chīꞌan. Tajan ndākiꞌin ndio ndra ma ñundaꞌyuan ta kuàndaka ndra yi ña na kuchi yi itiꞌ xiin ma iian.
Ta ora chīto ndisaa ma ñivi veñuꞌu ña teꞌen kūu, tajan ndisaa na yūꞌvi na.
Ta ndisaa inga ñivi ñuu, töve kànani na ña tìtaꞌan na chiꞌin na ma nuu kaꞌìin tìꞌvi na, vaji yaꞌa ga tìñuꞌu na na.
Va endee kìꞌvi tiá kuaꞌaꞌ ñivi itiꞌ kuàꞌan Jesuu, ñivi ñaꞌa ta raꞌii ndia, vati chìnuni na tuꞌun ra.
Takan kūu tajan tāvaniꞌi ma ñivi ma ndian kuꞌvi ma yuꞌu kai kùtu chiꞌin chito na ta yuvi na. Ikan ora ni yaꞌa Petuꞌ, vaji tu vatini ra, na yaꞌa chata na, ikan na ndaꞌa na, kùuni na.
Ta juuni, kīchakoyo ñivi ìyo ñuu yatin xiin ñuu Jerusalén, kùtu ndiso na ndian kuꞌvi chàa na. Ta juuni kīchakoyo na chiꞌin ndian ndiso tati xaan ndia. Ta ndisaa na ndāꞌa na ma ora ikan.
Tajan kūtiꞌvi taꞌan tuku ma ra sutu chàꞌnda tiñu chiꞌin sutu meru ra ta ndra saduceu, ña nàtuꞌun taꞌan ndra, ti yaꞌa tixin ndra ndèꞌe ndra ña jàꞌa ma ndra tatun Jesuu.
Tajan ma ora ikan tāchi ndra ma jandaru, ta tīin ndra ma ndra tatun Jesuu, ta tīꞌi ndra ndra vekaa.
Va ora chanikuaa ora kaꞌìin ndra tichi vekaa, chāa iin tati vaꞌa ña jàꞌa tiñu nuu Ndioo. Ta nūna yi ma yuveꞌe nuu kaꞌìin ndra, ta tāva yi ndra. Tajan teꞌen nākaꞌan yi chiꞌin ndra:
―¡Kuaꞌan ndo tichi kora veñuꞌu kaꞌnu! ¡Ta na katituꞌun ndo nuu ñivi kaꞌìin ikan naja kua kuu kakú na, ikan na niꞌi na ña na koo vaꞌa na chiꞌin Ndioo! ―kàti yi chiꞌin ndra.
Ta ora kāꞌan yi teꞌen nuu ndra, ta inga kivi ora tuvi tajan kēe ndio ndra kuàꞌan ndra tichi kora veñuꞌu kaꞌnu. Ta ikan kīchaꞌa ndra jànaꞌa ndra nuu ma ñivi.
Tajan juuni ma ora ikan, kūtiꞌvi ndiko ma sutu chàꞌnda tiñu chiꞌin inga ndrachaꞌnu ìyo ñuu Israel ña jàꞌa ndra iin junta kaꞌnu chaꞌaꞌ ma ndra tatun Jesuu ña kaꞌìin tichi ma vekaa. Tajan tāchi ndra ma ndra jandaru ma vekaa ña na kukiꞌin ndra ndra.
Ta ora chāa ma ndra jandaru ma vekaa, ta nānduku ndra ndra. Ta töva nī nataꞌan ndra ndra. Ta yakan va chīkoniꞌi ndiko ndra nuu kaꞌìin ma ndrachaꞌnu jàꞌa junta.
Ta teꞌen nākaꞌan ndra chiꞌin ndra:
―Ora chāa ndi ma vekaa, ta ndēꞌe ndi ma yuveꞌe ña ndàsi vaꞌa yi. Ta juuni ndēꞌe ndi ña kaꞌìin ma ndra kùmi ma yuvekaa. Va ora nūna ndi ta kīꞌvi ndi tichi yi, ta ndēꞌe ndi ña töva ma ndra kaꞌìin tichi yi. ―Takan kàti ma ndra jandaru chiꞌin ma ndrachaꞌnu ikan.
Takan kūu ta ora chīni ma ndra sutu chaꞌnu kuxini chiꞌin ra capitán jandaru ma veñuꞌu ña kàꞌan ndra, tajan teꞌen kīchaꞌa ndra nàkanini ndra:
―¿Nayi ni kuu tiá itiꞌ nuu chaꞌaꞌ ña kūu takan? ―kùuni ndra.
Ta ora juuni kàꞌanga ndra teꞌen, ta juuni ma ora ikani chāa iin ra nuu kaꞌìin ndra ta teꞌen kàti ra chiꞌin ndra:
―Ma ndra, tīꞌi ndo tichi vekaa, ndakan kaꞌìin ndra tichi kora veñuꞌu kaꞌnu jànaꞌa ndra nuu kuaꞌaꞌ ñivi ―kàti ra.
Yakan va, kuàꞌan ma ra capitán chiꞌin jandaru ra, kuàtiin ndiko ndra ma ndra tatun Jesuu. Va tüva nī jatiꞌini ndra chiꞌin ndra, ti ndasii ndra ña jàtindikun ma ñivi ndra chiꞌin yuu.
Tajan ora chāa ndiko ma ndra jandaru ma nuu kùu junta jàꞌa ma ndrachaꞌnu, tajan chāndaka ndra ndra nuu kaꞌìin ma ndrachaꞌnu chàꞌnda tiñu. Ta teꞌen kīchaꞌa chìkatuꞌun ma sutu chàꞌnda tiñu nuu ma ndra tatun Jesuu:
―¿Ta naja tüvi jàꞌa ndo ma ña kātituꞌun ndi nuu ndo? ¿A tüvi chàkuꞌuni ndo ora kāꞌan xaan ndi ña na tüva ìyo yi ña jaꞌa ndo ña jànaꞌa ndo tuꞌun Jesuu nuu ma ñivi? Va ndyoꞌo ti tüvi nī jachiꞌin ndo ma ña kāꞌan ndi nuu ndo. Ta vitin tandiꞌi ñivi ñuu Jerusalén iꞌya, cha chìto na ndisaa ma ña jànaꞌa ndo. Ta juuni kàꞌan ndo ña maa ndi kùu ma ndra chāꞌni Jesuu. ―Takan kàti ma ndra sutu chaꞌnu nuu ndra.
Tajan nākaꞌan Petuꞌ chiꞌin inga ma ndra tatun Jesuu teꞌen nuu ma ndra sutu chaꞌnu:
―Ìyo ga yi ña jàꞌa ndi ma tiñu kàꞌan Ndioo, kua ma tiñu kàꞌan ndyoꞌo ndian kùu ñivini.
Vati Ndioo, ra kùmi ñivio ndian chīyo tajiꞌna, juuni rakan kùu ra ña jānataku ndiko ra Jesuu. Ta Jesuu ikan kùu ra ña chāꞌni ndo nuu kruu ndia.
Ta vitin Ndioo kāniꞌi ra ra ta jākunandi ra ra chiyo kuaꞌa ra nuu ìyo ndatu ra. Ta juuni Ndioo ikan, kùu ra ña chāꞌa ra ndatu ra nuu Jesuu ña na jakakú ra yo, ta kaꞌnda ra tiñu nuu yo ndia, ikan na ndikoniꞌi yo itiꞌ Ndioo, ta ndakuu yo ndian cha jānaa Ndioo kuati.
Ta chaꞌaꞌ ñaꞌa ndyuꞌu chìto ndi ti ña ndicha kùu yi. Ta nda ma Tati Ií Ndioo, chāꞌa yi kuenda naja kua kūu yi ndia, vati induku ìyo yi chiꞌin ndi, ti chàꞌa Ndioo yi ña na koo yi chiꞌin ndisaa ndian jàchiꞌin ña kàꞌan ra. ―Takan kàti Petuꞌ chiꞌin ma ndra sutu chaꞌnu.
Ta ora chīni ma ndrachaꞌnu kaꞌìin tiꞌvi, ma tuꞌun kàꞌan ma ndra tatun Jesuu, tajan nduvaꞌa kuii kāyuni ndra, ta kūuni ndra kaꞌni ndra ndra.
Va tañu ma ndrachaꞌnu ikan ndaa iin ra fariseu, ra nàni Gamaliel. Ta rakan ti kùu ra iin matru jàkuaꞌa tutu Ndioo. Ta tìñuꞌu ma ñivi ra ti matru vaꞌa kùu ra. Ta ma ora ikani, ndēta ra ta kīchaꞌa ra kàꞌan ra nuu ma ndra jandaru, ña na tava ndra ma ndra tatun Jesuu itiꞌ nukeꞌe nundani ma ora ikan, vati kùuni ra natuꞌun xeꞌe ra chiꞌin ma meru ra.
Tajan teꞌen kīchaꞌa ra kàꞌan ra nuu tandiꞌi ma ndrachaꞌnu kaꞌìin ikan:
―Ndyoꞌo ndrachaꞌnu ñuu Israel, ¡na jaꞌa ndo kuenda nuu ndo chaꞌaꞌ ña ni jaꞌa ndo chiꞌin ndraꞌya!
Ta itiꞌ nuuga chīyo inga ra chūnani Juda, ra ñuu Galilea. Ta ma tiempu ikan kùu ma kivi nākuiso na sivi ñivi. Ta rakan ti juuni nīꞌi ra kuaꞌaꞌ ñivi ña kàkunuu chiꞌin ra. Va indukuni tāꞌan ra vati juuni chāꞌni ma ñivi ra. Ta juuni chīnu ma ndian chàkunuu chiꞌin ra kuàꞌan na ndia.
Yakan va yuꞌu, kùuni katituꞌin iin ma ña ndaa nuu ndo. ¡Na jaña ndo ña kànitaꞌan ndo chiꞌin ma ndra tatun Jesuu iꞌya! Ti tu tuꞌun ñivini kùu ma ña kàtituꞌun ndra, kùu yaꞌa yi numini.
Va tu tiñu Ndioo kùu ma ña jàꞌa ndra, na küu jakutaxin ndo ndra. ¡Yakan va na jaꞌa ndo kuenda nuu ndo, ta koto känitaꞌan ndo chiꞌin Ndioo! ―Takan kàti rachaꞌnu Gamaliel chiꞌin ma ndra jàꞌa junta.
Ta ikan jan, jāchiꞌin ndio ndra ma ña kàꞌan ra. Yakan va chākiꞌin ndiko ndra ma ndra tatun Jesuu, ta kāni ma ndra jandaru ndra chiꞌin yoꞌo. Tajan teꞌen nākaꞌan ma ndrachaꞌnu nuu ndra:
―¡Na jaña ndo ña kàtituꞌun ndo tuꞌun Jesuu nuu ñivi! ―kàti ndra.
Tajan ma ora ikani jāña ndra ma ndra tatun Jesuu na kuꞌun ndra.
Takan kūu ta ora kēe ndio ndra kuàꞌan ndra, tajan nduvaꞌa kuii chìsii ndio ndra, ti Ndioo chāꞌa ña na ndeꞌe ndra tundoꞌo chaꞌaꞌ ma tuꞌun Jesuu ña kàtituꞌun ndra.
Ta ndisaa kivi kàtituꞌun ndra, ta jànaꞌa ndra tuꞌun vaꞌa Jesuu, ra kùu Cristu, nda nikuuni veꞌe ñivi a veñuꞌu kaꞌnu ñuu Jerusalén.
Takan kūu yakan va ma tiempu ikan, tiá ndōkuaꞌaꞌ ma ñivi chìnuni tuꞌun Jesuu. Ta tañu na, juuni ìyo ndian kàꞌan tuꞌun griegu, ta juuni ìyo ndian kàꞌan tuꞌun hebreu. Ta kīchaꞌa ma ñivi ñaꞌa, ndian kàꞌan tuꞌun griegu kànitaꞌan yuꞌu vi chiꞌin ma ñivi kàꞌan hebreu, ti kàti vi ti ñivi ñaꞌa griegu ña ndōo ndaꞌvi, töve nìꞌi induku vi ma ndatiñu ña chìniñuꞌu vi kua inga vi ña kīndoo ndaꞌvi. Vati ma ndian chìnuni jàchaa na ña kachi vi nani kivi.
Yakan va ndi uchi uvi ma ndra tatun Jesuu, jākutiꞌvi taꞌan ndra chiꞌin ndisaa ma ndian chìnuni tuꞌun Jesuu, tajan teꞌen nākaꞌan ndio ndra chiꞌin na:
―Töve vaꞌa ña jàña ndi ña kàtituꞌun ndi tuꞌun Ndioo, kua ña jacha ndi ña kachi ñivi ti na küyati ndi jaꞌa ndi nduvi tiñu.
Yakan va ndyoꞌo yani, ¡vaꞌaga ña kuꞌun ndo kachin ndo ucha taꞌan ma ndra iñuꞌu ña ìyo tañu ndo! Va nanduku ndo ma ndra ìyo chinituni, ta ìyo Tati Ií Ndioo chiꞌin ndia. Ta nuu ndrakan ìyo yi ña kuꞌva yo ma tiñu iꞌya, ikan na jacha ndra ña kachi ma ñivi ñaꞌa ndaꞌvi.
Yakan va ndyuꞌu, endeeni kàꞌan ndi chiꞌin Ndioo, ta juuni endeeni kàtituꞌun ndi ma tuꞌun Jesuu chiꞌin inga ñivi ndia.
Yakan va iin tuꞌuni ndōo ndisaa na. Ta kāchin na iin ra nàni Esteban. Ta rakan ti iin ra yaꞌa ga chìnuni ma tuꞌun Jesuu ta jàchiꞌin vaꞌa ra ña kàꞌan ma Tati Ií Ndioo. Takan kūu ta juuni kāchin ndra ra nàni Lipe, Prócoro, Nicanor, Timón, Parmenas chiꞌin iin ra nàni Kula ndia. Ta rakan ti iin ra judíu ña kīchi ñuu Antioquía kùu ra. Vati yüvi ra judíu kùu ra niku.
Ta ora cha kāchin ndra ndra, tajan chājanaꞌa ndra ndra nuu kaꞌìin ma ndra tatun Jesuu. Ta ikan ndra tatun Jesuu jūndii ndra ndaꞌaꞌ ndra xini ndra, ta kīchaꞌa kàꞌan ndra chiꞌin Ndioo kuenda ndra chaꞌaꞌ ma tiñu ni kiꞌvi ndra.
Yakan va kuàndokuaꞌaga ma ndian chìnuni ñuu Jerusalén jàꞌa ma tuꞌun Ndioo ña kàtituꞌun ma ndra tatun Jesuu. Ta juuni ìyo iin ndra sutu veñuꞌu judíu ña cha kīchaꞌa jàchiꞌin ndra tuꞌun Jesuu ndia.
Va tava ìyo ñamani, ta ndatu Ndioo chiꞌin Esteban, yakan va chiꞌin ma ndatu ikan, jànaꞌa ra kuaꞌaꞌ seña ta tiñu kaꞌnu nuu ñivi ñuu ikan.
Va chāa iin kivi ña chīkutaꞌan ndra judíu chiꞌin Esteban. Ta ndrakan ti ndra kīchi itiꞌ veñuꞌu ndian judíu ña nàni: Veñuꞌu Ñivi Cha Kākú Nuu Tundoꞌo. Ta tañu ndra ìyo ndra kīchi ñuꞌuꞌ Cirene, ta ñuꞌuꞌ Alejandría. Juuni ìyo ndra kīchi ñuꞌuꞌ Cilicia ta ñuꞌuꞌ Asia. Ta ikan jan kīchaꞌa ndra kànitaꞌan yuꞌu ndra chiꞌin Esteban.
Va nïꞌiin ma tuꞌun kàꞌan ndra, tüvi nī tandaa yi ma tuꞌun kàꞌan ra. Ti ma tuꞌun ikan chiꞌin chinituni ma Tati Ií Ndioo kàꞌan ra yi.
Yakan va ma ndrakan, tīaꞌvi ndra inga ndra ña na tisokuati ndra Esteban. Tajan ndrakan teꞌen nākaꞌan ndio ndra chata ra:
―Raꞌya kùu ra ña chīni ndi ña endee kàꞌan tiꞌini chata Moisés ta chata Rachaꞌnu Ndioo ndia ―kàti ndra.
Takan kūu yakan va, teꞌen jāꞌa ndra ña jākayuni ndra ma ñivi ñuu ikan, chiꞌin ndrachaꞌnu, ta ndra matru jàkuaꞌa tutu Ndioo ndia. Tajan tīin ndio ndra Esteban, ta chāndaka ndra ra nuu kùtiꞌvi sutu chaꞌnu chiꞌin ndrachaꞌnu judíu.
Ta juuni nānduku ndra ma ndra tìsokuati ndra chata chiꞌin tuꞌun vata. Tajan teꞌen nākaꞌan ndio ndra chata ra:
―Raꞌya kùu iin ra endee küuni jaña ra ña kàꞌan tiꞌini chata veñuꞌu kaꞌnu yo ta chata tuꞌun Ndioo tāa Moisés tajiꞌna ndia.
Ta juuni chīni ndi ña kàꞌan ra ti Jesuu, ra ñuu Nazaret, ni janduva ra veñuꞌu kaꞌnu iꞌya, ta ni sama ra ndisaa ma costumbre ña kāꞌan ma rachaꞌnu Moisés, ña ìyo yi ña jaꞌa yo. ―Takan kàꞌan ndra.
Yakan va ma ndra sutu chaꞌnu, ta ndisaa ma ndian kaꞌìin ikan, ora ndēꞌe ndra nuu Esteban ña kàa yi takua kàa nuu iin tati vaꞌa jàꞌa tiñu nuu Ndioo.
Yakan va teꞌen kīchaꞌa ndio ma sutu chaꞌnu chìkatuꞌun ra nuu Esteban:
―¿A ndicha ma tuꞌun kàꞌan ndra chataun? ―kàti ra.
Tajan Esteban teꞌen nākaꞌan ndio ra chiꞌin ra:
Ta ora kēta Ndioo nuu ra ta teꞌen nākaꞌan ra chiꞌin ra: “Na ndakoun ñuꞌu̱n ta ñiviun, ta na kuꞌu̱n itiꞌ ni janaꞌi nuu̱n”, kàti Ndioo chiꞌin ra.
’Yakan va kēe ndio Abraham ñuꞌuꞌ Caldea, ta kuàꞌan ndio ra kuàkoo ra ñuu Harán. Ta ora cha chīꞌí tatá ra, tajan Ndioo tāchi ra Abraham na kichi ra koo ra ñuꞌuꞌ nuu ìyo ndo vitin.
Va ma kivi ikan tüvi nī chaꞌa Ndioo ni itaꞌvi ñuꞌuꞌ nuu Abraham ni nuu kundaa, vaji iin chiyo chaꞌa ra. Va Ndioo chāꞌa ra tuꞌun nuu Abraham ña tiá itiꞌ nuu ni kuꞌva ra ñuꞌuꞌ iꞌya nuu ra. Ta ora kuvi ra ni kindoo yi kuenda ma ñivi tata ra ña ni koo itaan a isaa. Yakan va ma tiempu ikan chāꞌa Ndioo tuꞌun nuu ra, vaji nïꞌiin seꞌe ra takäꞌan koo.
Tajan teꞌen nākaꞌan tuku Ndioo nuu ma Abraham: “Ma ndian kùu ñiviun ña ni koo tiá itiꞌ nuu, ni koo na iin kumicientu kuiya iin ñuu nuu chika nuu yüvi ñuꞌuꞌ na. Ta ikan juuni ni kuu na musu jàtiñu saani kuenda ma ñivi ñuu ikan ndia. Ta ndian ìyo ñuu ikan, ni jandeꞌe na tundoꞌo na.” Takan kāꞌan Ndioo nuu Abraham.
Takan kūu tajan teꞌen nākaꞌan tuku Ndioo nuu ra: “Yuꞌu ni jandeꞌi tundoꞌo ma ndian ni jandeꞌe tundoꞌo ma ñiviun. Ta ikan jan ma ñiviun ni kee ndiko na ma ikan, ta ni kichi ndiko na inga chaꞌaꞌ ñuꞌuꞌ iꞌya. Ta iꞌya juuni ni jakaꞌnu na yuꞌu.” Takan kàti Ndioo chiꞌin Abraham.
Tajan Ndioo jāndoꞌiin ra tuꞌun chiꞌin Abraham, ta nākaꞌan tuku ra chiꞌin ra ña na kaꞌnda ra ñii nuu ika ma ndra seꞌe ra, ikan na janaꞌa yi ti ndicha ña ñivi Ndioo kùu yo. Yakan va ora kēta una kivi ña kāku ma ra seꞌe ra Isaac, ta chāꞌnda ndio Abraham ñii nuu ika ra, tava kàti Ndioo chiꞌin ra. Ta juuni takan jāꞌa Isaac chiꞌin ra seꞌe ra Jacob. Ta Jacob juuni takan jāꞌa ra chiꞌin ndi uchi uvi ndra seꞌe ra. Yakan va ndisaa ndrakan kūu ma ndra nunuu ña kūu ñivi ndisaa yo, ndian ñuu Israel niku.
’Takan kūu ta juuni ma ndra seꞌe Jacob, ndra kūu ñivio ikan, kùu ndra ña xīko ndra ra yani ndra Kusé, ti tixin ndra ndēꞌe ndra ra. Yakan va xīko ndra ra nuu ma ñivi, ikan na kundaꞌa na ra kuꞌun na itiꞌ ñuꞌuꞌ Egiptu. Va Ndioo ra kùmi Kusé,
jākakú ra ra nuu ndisaa tundoꞌo ña ndēꞌe ra. Ta juuni chāꞌa ra kuaꞌaꞌ chinituni ra nuu ra, ikan na niꞌi ra ma ñamani ma rey faraón, ra chàꞌnda tiñu ñuꞌuꞌ Egiptu. Yakan va chāꞌa ma ra faraón tiñu kuvienu nuu ra ña na kaꞌnda ra tiñu nuu tandiꞌi ñuꞌuꞌ Egiptu ta nda ma veꞌe ra ndia.
’Ta ikan kēta iin kivi ña chīyo kuaꞌaꞌ tama ta tundoꞌo ndisaa ñuꞌuꞌ Egiptu ta ñuꞌuꞌ Canaán, ti töve nìꞌi ma ñivio, ndian chīyo tajiꞌna, ma ña kachi na.
Tajan ora chīto Jacob ña ìyo trigu ñuꞌuꞌ Egiptu, tajan tāchi ra ma ndra seꞌe ra, ndra kūu ñivio, ña na kujata ndra trigu itiꞌ tikan. Ñaꞌa kūu ma chaꞌaꞌ nunuu ña chāꞌan ndra ñuꞌuꞌ Egiptu.
Takan kūu ta ora chāa ndra chaꞌaꞌ uvi, tajan nākoto ndio Kusé ndra, ña yani ra kùu ndra. Ta takan chīto ma ra faraón yo kùu ñivi Kusé.
Ta ikan Kusé tāchi ra tiñu chiꞌin ndra yani ra, ña na kuꞌun ndra kukaꞌan ndra chiꞌin tatá ndra, ra kīndoo ñuꞌuꞌ Canaán, ña na kichi ra ñuꞌuꞌ Egiptu chiꞌin ma ndi uni xiko chaꞌun taꞌan ma ndian kùu ñivi ra. Tajan ndisaa na kuàꞌan ndio na ñuꞌuꞌ Egiptu nuu ìyo Kusé.
Ta takan kūu ña Jacob chāꞌan ra chākoo ra ñuꞌuꞌ Egiptu. Ta ikan chīꞌí ra. Ta juuni ikan chīꞌí kuaꞌaꞌ ndian kūu ñivio tajiꞌna ndia.
Va kēta iin kivi ña tāvaniꞌi ndiko ñivio ma iki Jacob chiꞌin iki seꞌe ra ñuꞌuꞌ Egiptu. Ta chākuchi ndra yi iin nuu ñaña ña jāta ma Abraham nuu ndra seꞌe Hamor ma ñuꞌuꞌ Siquem tajiꞌna.
’Takan kūu ta ma ñivi ñuu Israel cha kuàndakuu kuaꞌaga na ma ñuꞌuꞌ Egiptu nuu chīyo na tatiempu ma ora chani kuyatin tiempu ña ni jachinu Ndioo tuꞌun chāꞌa ra nuu Abraham, ña ni kuꞌva ra ñuꞌuꞌ nuu ra ta nuu tandiꞌi ñivi ra.
Ta ma ora ikan kēta inga rey, ra chàꞌnda tiñu ñuꞌuꞌ Egiptu. Ta rakan ti tüvi nī nakoto ra Kusé, vati cha ìyo kuaꞌaꞌ kuiya ña chīꞌí ra.
Ta rey ikan kùu ra ña jāndaꞌviñaꞌa ra ñuu yo. Ta jāndeꞌe ra tundoꞌo ma ndian kūu ñivio ndia. Ta jāꞌa ra ña na ndakoo na ma ndiakuati seꞌe na, ikan na kuvi na ta tüva ga kuinaa kuaꞌaꞌ na.
Takan kūu ta juuni ma kuiya ikan kùu yi ña kāku Moisés. Ta rakan ti iin paꞌa ña nduvaꞌa kuii kùuni Ndioo ndeꞌe ra kùu ra. Ta kūmi tatá ra chiꞌin maꞌá ra ra tichi veꞌe vi. Va ora chīnu Moisés uni yoo ra,
tajan ndākoo ndio vi ra na kuvi ra. Va nātaꞌan iin ña seꞌe ma rey faraón ra, ta ndākiꞌan ra, ta jākuaꞌnuan ra takua kùu iin ra seꞌe maa ña.
Ta ikan jākuaꞌa ra tandiꞌi ña ìyo chinituni ma ñivi egipciu ora kūmi ma ña seꞌe ra faraón ra. Yakan va ndākuu ra iin ra yaꞌa ìyo chinituni chiꞌin ma tuꞌun kàꞌan ra, ta chiꞌin tiñu jàꞌa ra ndia.
’Ta ora chani chinu ra uvi xiko kuiya, tajan kīchaꞌa ra nàkanini ra, ti kùuni ra kundeꞌe ndiko ra ndian Israel ndian kùu ñivi ra ma nuu ìyo na.
Ta ora chāndeꞌe ra nuu ìyo na, ta ikan ndēꞌe ra ña nduvaꞌa kāni iin ra ñuu Egiptu iin ra ñuu Israel, ra kùu ñivi ra. Ta ma ora ikani kīꞌvi ra tīndee ra ma ra ñuu Israel. Ta takan chāꞌni Moisés ma ra ñuu Egiptu chaꞌaꞌ ma kuati ña jāꞌa ra.
Jāꞌa Moisés takan, ti chànini ra ña ma ñivi maani ra ni kaꞌan na ña kùu ra iin ra jàkakú ñivi ra ìyo ñuu Egiptu chiꞌin ndatu Ndioo, kùuni ra. Takan chànini ra, va yöve takan kūu yi ti java siin chānini na.
Tajan inga kivi Moisés nātaꞌan ra uvi taꞌan ma ndra ñuu Israel ña kànitaꞌan ndra. Ta ora kīꞌvi ra ña kūuni ra jakutaxin ra ndra, tajan teꞌen nākaꞌan ra nuu ndra: “Ndyoꞌo xaa, ta, ¿naja kànitaꞌan ndo, ta juuni yani ndo kùu ndo?” Takan kāti ra chiꞌin ndra.
Tajan ma ra jàtiꞌini chiꞌin meru ra, tīndaniꞌni ra Moisés ta teꞌen nākaꞌan ra nuu ra: “¿Yo tāchi ñu̱n ña na jañataꞌun ta na kaꞌndaun tiñu nuu ndi? ¿Ta yo jāndaku ñu̱n iin ra vesi, ra jàndondaa kuati kuenda Ndioo?
¿A kùuniun kaꞌniun yuꞌu takua jāꞌun chiꞌin ma ra ñuu Egiptu iku?, kùuniun.” Takan kāti ra chiꞌin Moisés.
Tajan ora chīto Moisés ña kuaꞌaꞌ ñivi chīto ña chāꞌni ra iin ra ñuu Egiptu, tajan ma ora ikani chīnu ra kuàꞌan ra inga ñuꞌuꞌ ña nàni Madián. Ta ñuꞌuꞌ ikan ti, vaji yüvi ñuꞌuꞌ ra kùu yi, va ikan nīꞌi ra ñasiꞌi ra. Ta chākoo uvi taꞌan seꞌe ra chiꞌan.
’Takan kūu ta ora yāꞌa uvi xiko kuiya ña ìyo ra ma ikan, tajan chāa iin kivi ña kuàꞌan ra kuàkakunuu ra iin tichi kuꞌu ña kàndii yatini iin yuku nàni Sinaí. Ta ikan ndēꞌe ra ña kàyu iñu nduꞌva. Ta java ma iñu ikan ndēꞌe ra iin tati vaꞌa jàꞌa tiñu nuu Ndioo.
Ta ora ndēꞌe Moisés yi, ndava kuàꞌan tati ra. Ta ora jākuyatin ra ra tiá, ikan na kuu ndeꞌe vaꞌaga ra yi, kùuni ra. Ta ikan jan teꞌen kīchaꞌa nàkaꞌan ndio ma Rachaꞌnu Ndioo chiꞌin ra:
Tajan teꞌen nākaꞌan tuku Ndioo nuu ra: “Na tavaun ndichan indii chaꞌun, ti ma nuu ndaun yaꞌaga ií yi.
Ta cha chìto vaꞌi, ti vitin ndèꞌe ñivi̱ tundoꞌo nuu ìyo na ñuu Egiptu, ti cha chīni̱ ña ndàꞌyu na. Ta yakan va vàchi̱ jàkakúi na. ¡Na kichiun ti ni tachi̱ ñu̱n ñuꞌuꞌ Egiptu!” Takan kàti Ndioo chiꞌin Moisés.
’Ta ma ndian kūu ñivio chīyo tatiempu yaꞌaga kūsooni na ndeꞌe na nuu Moisés, ta kāꞌan na chiꞌin ra ña na küuni na ña na kuu ra iin vesi, ra kaꞌnda tiñu nuu na. Va vaji takan chānini na, va Ndioo kùu ra ña kāchin ra Moisés ña na kaꞌnda ra tiñu nuu na, ta jakakú ra na ndaꞌaꞌ ma ñivi ìyo ñuu Egiptu chaꞌaꞌ ña tīndee ma tati jàꞌa tiñu nuu Ndioo ra ora kēta yi nuu ra ma nuu kàyu ma iñu nduꞌva tichi kuꞌu.
Yakan va Moisés kùu ra ña tāvaniꞌi ra ma ñivio, ndian chīyo tajiꞌna ma ñuu Egiptu. Ta jāꞌa ra ndatu ta seña, ikan na ndeꞌe ma ñivi yi ma ora jākakú ra na ñuꞌuꞌ Egiptu, ta ora jāchiyo ra Tañuꞌu Kuaꞌá chiꞌin na ndia. Ta juuni jāꞌa ra ndatu ta seña kuenda na ma ndi uvi xiko kuiya ña chākunuu ra chiꞌin na tichi kuꞌu.
Takan kūu ta juuni ma Moisés kùu ra ña kātituꞌun ra teꞌen nuu ma ndian israelita: “Ndioo ni jaꞌa ra ña na keta iin ra kàtituꞌun tuꞌun yuꞌu Ndioo tañu yo, indukuni kua mai”, kàti ra.
Takan kūu ta juuni chāꞌan ma Moisés ma junta chīyo ma tichi kuꞌu nuu kàchaꞌan ma ndian israelita. Ta ma siki iin yuku nàni Sinaí nīꞌi ra tuꞌun Ndioo jāꞌa iin tati jàꞌa tiñu nuu Ndioo, tajan jānaꞌa ndiko ra yi nuu ma ndian ñivio chīyo tajiꞌna ndia. Ta ma Moisés ikan nīꞌi ra ma tuꞌun Ndioo ña jànaꞌa nuu yo naja kua nìꞌo na koo yo endeeni ndia.
’Va ma ndian kùu ñivio chīyo tajiꞌna, tüvi nī kuuni na jachiꞌin na ma ña kāꞌan Moisés. Ti java kūxaan na ra, va ma ña chānini na kùu yi ña na chikoniꞌi ndiko na ñuu Egiptu.
Takan kūu tajan teꞌen kàꞌan ndio na chiꞌin Aarón, ra yani Moisés: “¡Na jaꞌun uvi uni ndioo ña na kaꞌnda tiñu nuu ndi, ti töve chìto ndi nayi jàꞌa chiꞌin Moisés, ra tāvaniꞌi yo ñuu Egiptu!”, kàti na.
Ta ikan jāꞌa na iin yutun ií ña oro ña kàa takua kàa iin vecerru. Tajan chàꞌni ndio na kiti ña sòkó na nuu run, ta jàꞌa na iin viko kuenda ma ndioo ña jāꞌa na chiꞌin juuni ndaꞌaꞌ na.
Yakan va Ndioo chūndachiyo ra xiin na, ta ndākoo ra na, ta chāꞌa ra ña na jakaꞌnu na chele ña ìyo andivi. Yakan va chaꞌaꞌ yakan kùu yi ña teꞌen kàꞌan ma tutu tāa ma ndra kàꞌan chiꞌin tuꞌun yuꞌu Ndioo:
Ndyoꞌo ndian israelita, ndicha kuii ti Ndioo kùi,
va yöve nuu yuꞌu, sōkó ndo kiti ña chàꞌni ndo ora chàkunuu ndo tichi kuꞌu ma uvi xiko kuiya.
Vati tiá kùuni ndo ndeꞌe ndo ma yutun ií ña nàni Moloc nuu indii yi tichi veñuꞌu jaꞌma.
Ta tiá kuaꞌaꞌ kùuni ndo ndeꞌe ndo chele ma ndioo ña nàni Refán kua yuꞌu ndia.
Ndisaa yakan kùu ma ndioo ña jātuvi maa ndo chiꞌin ndaꞌaꞌ ndo.
Ta juuni yakan kùu ma ña jàkaꞌnu ndo ndia.
Yakan va ni namai ma ñuꞌuꞌ ndo.
Ta ni jakuꞌin ndo itiꞌ nuu chika ga ma itiꞌ ñuꞌuꞌ Babilonia, kàti Ndioo.
’Ta ma ndian ñivio chīyo tajiꞌna, tichi kuꞌu ikan ìyo iin veñuꞌu kùvaꞌa chiꞌin jaꞌma. Ta juuni tichi yi kàndii yuu ña ndiso tuꞌun ley Ndioo nuu. Vati takan kāꞌan Ndioo chiꞌin Moisés ña na jandovaꞌa ra yi takua kàa ma veꞌe ña jànaꞌa ra nuu ra.
Yakan va ma veñuꞌu ikan, jāyaꞌa ndra yi nuu ndra seꞌe ndra. Ta ndrakan ndiso ndra yi, kīchaa ndra ñuꞌuꞌ iꞌya ora jākanaa ndra kuaꞌaꞌ kuati chiꞌin ñivi yüvi judíu jāꞌa Josué. Vati Ndioo tīndee ra Josué, ña jākunu ra ñivi yüvi judíu ñuꞌuꞌ iꞌya. Takan kūu ña jàkaꞌnu ndian kūu ñivio Ndioo tichi veñuꞌu jaꞌma ndaa ikan, nda kati kēta tiempu ña ndākiꞌin Rey David tiñu.
Ta ma Rey David, nīꞌi ra ñamani nuu Ndioo. Tajan chīkatuꞌun ra nuu Ndioo tu kuu jandovaꞌa ra inga veñuꞌu chiꞌin yuu ña kùu koo Ndioo ra jākaꞌnu tatá yo Jacob ora chīyo ra tatiempu. Ta ikan kùu jakaꞌnu ñivio ra tichi yi, kàti David chiꞌin Ndioo. Va nī kuu yi.
Vati Salomón, ra seꞌe David, kùu ma ra jāꞌa ma veñuꞌu kaꞌnu kuenda Ndioo.
Vaji ma Ndioo ìyo andivi, tüvi ìyo ra ma tichi veꞌe jàndovaꞌa ñivi, yakan va teꞌen nākaꞌan ma ra kàꞌan chiꞌin tuꞌun yuꞌu Ndioo tajiꞌna chaꞌaꞌ yi:
49-50 Andivi kùu ma nuu nandi̱ chàꞌndai tiñu, kàti Ndioo.
Ta ñuñivi kùu nuu nìndee chaꞌi.
Yakan va tu takan kùu yi, ¿ta naja kua kuu jaꞌa ndo iin veꞌe kuendai?, kùuni ndo. ¡Na küu yi!
Ti yuꞌu kùu ma ra jātuvi tandiꞌi ma ña ìyo ñuñivi iꞌya,
yakan va na küu jaꞌa ndo iin veꞌe nuu koi ña nìndei, kàti ma Rachaꞌnu Ndioo.
Takan kàꞌan ndra kàꞌan chiꞌin tuꞌun yuꞌu Ndioo.
Ti ma ndian kūu ñivio chīyo tajiꞌna, jātiꞌini na chiꞌin ndra kàꞌan chiꞌin tuꞌun yuꞌu Ndioo, nda kati chāꞌni ndra ndra. Ti juuni maa ndrakan kātituꞌun ndra ti ni kichi ma Cristu, ra kùu iin ra ndaa. Ta vitin ma ra ndaa ikan, cha kīchi ra, va ndyoꞌo, ti xīkoñaꞌa ndo chaꞌaꞌ ra, ta juuni maa ndo chāꞌni ndo ra.
Vaji ndyoꞌo cha nīꞌi ndo ma ley Ndioo jāꞌa ma tati jàꞌa tiñu nuu ra, va nda vitin juuni takäꞌan jachiꞌin ndo ma ña kàꞌan yi.
Takan kūu ta ora chīni ndra ña teꞌen kāꞌan Esteban, ta ndava kāriꞌu nuꞌu ndra ña kūxaan ndra ndeꞌe ndra nuu ra.
Va tava Esteban yaꞌa ìyo Tati Ií Ndioo chiꞌin ra. Ta ora kāniꞌi ra nuu ra ndèꞌe ra itiꞌ andivi, ta ikan ndēꞌe ra nuu ìyo Ndioo ña chàꞌnda ra tiñu, ta Jesuu ndaa ra chiyo kuaꞌa ra ndia.
Ta ora ndēꞌe Esteban ma itiꞌ andivi, tajan teꞌen nākaꞌan ra nuu ndra kaꞌìin chiꞌin ra:
―¡Ndeꞌe ndo! Ti vitin ndèꞌi ña endee nùna tichi andivi. Ta Jesuu ra Seꞌe ñivi tāchi Ndioo, ndaa ra chiyo kuaꞌa Ndioo. ―Takan kāti Esteban chiꞌin ndra.
Va ndrakan chāsi ndra soꞌo ndra, ikan na töve kuni ndra ña kàꞌan ra. Tajan endee kùvaa ndra kuàꞌan ndra nuu ndaa Esteban.
Ta tāvaniꞌi ndra ra itiꞌ yuꞌu ñuu, ta ikan kīchaꞌa kàni ndra ra chiꞌin yuu. Ta ma ndra testigu ndra nunuu ndra jiꞌna ga kāni yuu chata Esteban, tāva ndra jaꞌma ìsukun ndra, ta chāꞌa ndra yi nuu iin ra tivaa, ra nàni Saulu, na kumi ra yi.
Juuni yanga kāni ndra yuu chata Esteban, ta teꞌen nākaꞌan ra chiꞌin Ndioo:
―¡Yoꞌo Rachaꞌnu Jesuu, na ndakiꞌun animai vitin! ―kàti Esteban.
Ta ikan jan chūnandi chiti ra ta nākaꞌan niꞌi ra:
―¡Yoꞌo Rachaꞌnu na tïsokuatiun ndra chaꞌaꞌ ma kuati jàꞌa ndra! ―kàti ra.
Tajan ora chinu kàꞌan ndio Esteban teꞌen, ta chīꞌí ra.
Tajan ma rayoko nàni Saulu, ndaa ra nuu chīꞌí ma Esteban ña kàtituꞌun ra ti vaꞌani jāꞌa ndra ña chāꞌni ndra ra.
Takan kūu ta juuni ma kivi ikan ndisaa ma ñivi chìnuni tuꞌun Jesuu ña ìyo ñuu Jerusalén, kīchaꞌa na ndèꞌe na kuaꞌaꞌ tundoꞌo jàꞌa ma ndian chàꞌnda tiñu nuu ñivi judíu. Yakan va chīnu na kuàꞌan na kuàkuita kuati na taꞌiiꞌiin ñuu ña kàndii itiꞌ ñuꞌuꞌ Judea ta ñuꞌuꞌ Samaria ña kùuni na kakú na. Va ma ndra kùu tatun Jesuu, töve kuàꞌan ndra, vati kīndoo ndra ñuu Jerusalén.
Takan kūu tajan uvi uni ma ndra jàkaꞌnu Ndioo nduvaꞌa kuii vaꞌa, kīchaꞌa ndra kàchaku ndra chaꞌaꞌ Esteban, tajan chākuchi ndio ndra ra.
Ta ma tiempu ikan Saulu jàndeꞌe ra tundoꞌo ma ndian chìnuni tuꞌun Jesuu. Ta kìꞌvi ndio ra taveꞌe taveꞌe na, ma ñivi ñaꞌaꞌ a raꞌii, tàvaniꞌi ra na veꞌe na, ta tìꞌi ra na vekaa chaꞌaꞌ ña chìnuni na.
Takan kūu va ma ñivi kēe ma ñuu Jerusalén chītakuati na ta ñuu ta ñuu, kīchaꞌa na kàtituꞌun na tuꞌun Jesuu ma nuu chāa na.
Yakan va iin ma ra chàkunuu chiꞌin na, ra nàni Lipe kēe ra kuàꞌan ra itiꞌ ñuu kaꞌnu kàndii ñuꞌuꞌ Samaria. Ta ikan kīchaꞌa jànaꞌa ra nuu na tuꞌun Cristu.
Kuaꞌaꞌ ma ñivi ñuu ikan, kūtiꞌvi na ta jāchiꞌin na ma tuꞌun ña kàtituꞌun Lipe, chaꞌaꞌ ña ndēꞌe na ndisaa ma ndatu Ndioo ña jàꞌa ra.
Tajan kuaꞌaꞌ ñivi ìyo tati xaan chiꞌin, ora chīni na tuꞌun Cristu ña kàꞌan Lipe, tajan kīchaꞌa ma tati xaan kànachaa yi, tajan kēe ndio yi na. Ta juuni ndāꞌa kuaꞌaꞌ ndian chaꞌa peꞌlu jàꞌa ra ndia.
Ta chaꞌaꞌ ñaꞌa kùu yi ña ma ñivi ñuu ikan yaꞌa ga chìsii na.
Takan kūu ta ma ñuu ikan ìyo iin ra nàni Simón. Ta rakan ti tatiempu jāndaꞌviñaꞌa ra kuaꞌaꞌ ñivi ñuu Samaria chiꞌin tuꞌun kuiꞌna ña chìto ra. Ta ndava kuàꞌan tati na jàꞌa ra chiꞌin ma tiñu ña yaꞌa chìto ra. Ta chiꞌin yakan jàꞌani ra ti iin ra kaꞌnu kùu ra ndia.
Yakan va ndisaa ma ñivi chaꞌnu, ta nda ndiakuati jàchiꞌin na ndisaa ma ña jàꞌa ra. Tajan teꞌen nākaꞌan ndio na ora ndēꞌe na ña jàꞌa ra:
―Raꞌya kùu iin ra kaꞌnu ña ìyo ndatu Ndioo chiꞌin ―kàti na.
Ta ma ñivi ikan endee tüvi jàña na ña jàchiꞌin na ndisaa ma ña kàꞌan ra, ti cha jāndaꞌviñaꞌa ra na kuaꞌaꞌ tiempu chiꞌin ma tuꞌun kuiꞌna ña chìto ra.
Vati ora chīnuni na iin tuꞌun Ndioo ña kàtituꞌun Lipe kuenda ña naja kuu kiꞌvi na nuu chàꞌnda Ndioo tiñu ta naja jàkakú Jesucristu yo chiꞌin ndatu ra, ndisaa ñivi, ñaꞌaꞌ a raꞌii, kūnduta na ma ora ikani, ti chīnuni na ma ña kàꞌan ra.
Takan kūu tajan ma ra nàni Simón juuni chīnuni ra ña kàꞌan ma Lipe, ta kūnduta ra ndia. Tajan tāndikun ndio ra chàkunuu ra chata Lipe, nuu kuàꞌan ra. Ta ora ndèꞌe ndio ra ma ndatu ta seña ña jàꞌa ma Lipe tajan ndava kuàꞌan anima ra.
Va ora chīto ma ndra tatun Jesuu, ndra ìyo ñuu Jerusalén, ña ñivi ìyo ñuꞌuꞌ Samaria cha chìnuni na tuꞌun Jesuu, tajan tāchi ndio ndra ra nàni Petuꞌ chiꞌin Xuva na kuꞌun ndra ma ndakan.
ti juuni takäꞌan koyo ma Tati Ií Ndioo chata nïꞌiin na, ti tava kūndutani na chiꞌin sivi Rachaꞌnu Jesuuni.
Yakan va Petuꞌ chiꞌin Xuva, jūndii ndra ndaꞌaꞌ ndra xini ma ndian chìnuni ikan, na kiꞌvi ma Tati Ií Ndioo tichi anima na.
Takan kūu ta ora ndēꞌe ma Simón ña kīchakoyo ma Tati Ií Ndioo ora jūndii ndra ma ndaꞌaꞌ ndra xini ma ndian chìnuni, tajan kīchaꞌa ra chàꞌa ra xuꞌunꞌ nuu ndra chaꞌaꞌ ña kùuni ra niꞌi ra ma ndatu indukuni kua maa ndra.
Tajan teꞌen nākaꞌan ndio ra chiꞌin ndra:
―Xiko ndo ma ndatu iꞌya nui ikan kùu kuꞌvai Tati Ií Ndioo nuu ndisaa ñivi jùndii̱ ndaꞌi xini ―kàti ra.
Tajan teꞌen nākaꞌan ma Petuꞌ chiꞌin ra:
―¡Na naa ma xuꞌu̱nꞌ chiꞌun!, vati chìniniun ti chiꞌin xuꞌunꞌ kùu jataun ma ndatu Ndioo ña chàꞌa saani ra nuu yo.
Yakan va yoꞌo, na tüvi ìyo yi ña jaꞌun ma tiñu iꞌya. ¡Vati kuenda Ndioo ma ña chàniniun chiꞌin animaun na tüvi vaꞌa yi!
¡Na ndakoun ma ña kini ña chàniniun! Ta na kaꞌan ndaꞌviun chiꞌin Ndioo, ndeꞌo tu jakaꞌnuni ra ñu̱n chaꞌaꞌ ma ña kini ña chàniniun chiꞌin animaun.
Vati cha chìtoi ti iin ra yaꞌa tixin kùu̱n, ta juuni kùu̱n iin ra küu ndakoo ña jàꞌa ma kuati ndia. ―Takan kàti Petuꞌ chiꞌin ra.
Tajan teꞌen nākaꞌan ndio ma Simón:
―Na kaꞌan ndo chiꞌin Ndioo chaꞌi, ikan na tüvi taꞌin takua kàꞌan ndo ña ni taꞌin ―kàti ra.
Tajan ora cha chīnu ña kàtituꞌun Petuꞌ, Xuva ta chiꞌin Lipe tuꞌun Jesuu nuu ma ñivi, ta jànaꞌa ndra ndatu Ndioo nuu na. Tajan chīkoniꞌi ndiko ndra kuàꞌan ndra itiꞌ ñuu Jerusalén. Ta ninii itiꞌ kuàꞌan ndra jànaꞌa ndra tuꞌun vaꞌa chaꞌaꞌ Rachaꞌnu Jesuu nuu ma ñivi ìyo ma ñuu kuati kàndii ñuꞌuꞌ Samaria.
Takan kūu tajan iin tati jàꞌa tiñu nuu Ndioo, teꞌen nākaꞌan yi chiꞌin Lipe ma ñuu Jerusalén:
―¡Ndeta! Ta keun ta kuꞌu̱n itiꞌ ninuu ta ikan ndakiꞌun itiꞌ kuàꞌan ñuu nàni Gaza. Ta ma itiꞌ kuàꞌan ñuu ikan, ti yaꞌa yi iin tichi kuꞌu ―kàti yi.
Tajan ndēta ndio ma Lipe ta kēe ra kuàꞌan ra. Ta ma tichi itiꞌ kuàꞌan ra, chīkutaꞌan ra iin ra indii tichi carreta ña kīchi ñuꞌuꞌ Etiopía. Ta rakan ti ndiso ra tiñu ña kùmi ra ndisaa ña vaꞌa ìyo nuu ma reina ña chàꞌnda tiñu nuu tandiꞌi ñivi ñuꞌuꞌ Etiopía. Ta rakan ti chāꞌan ra chājakaꞌnu ra Ndioo ñuu Jerusalén.
Ta itiꞌ chīkoniꞌi ra kuàꞌan ra ñuu chiꞌin run, tajan nàndi ra jàkuaꞌa ra tutu tāa ra Isaía, ra kàꞌan chiꞌin tuꞌun yuꞌu Ndioo tajiꞌna.
Tajan ma Tati Ií Ndioo, teꞌen nàkaꞌan ndio yi chiꞌin Lipe:
―Kuaꞌan kuàjayatiun ñu̱n nuu kuàꞌan carreta ikan ―kàti yi chiꞌin ra.
Tajan ora kūyatin ndio ma Lipe yatin xiin run, tajan chīni ra ña ma ra Etiopía jàkuaꞌa ra tutu Ndioo tāa Isaía. Ta ikan jan chīkatuꞌun Lipe nuu ra:
―¿A kùtuniniun ma ña jàkuaꞌun? ―kàti ra chiꞌin ra.
Tajan teꞌen nākaꞌan ma ra Etiopía chiꞌin ra:
―¿Na jaꞌun kùu kutunini̱ ña kàꞌan yi, tuva töve yo jànaꞌa nui? ―kàti ra.
Ta ikan jan kàꞌan ra chiꞌin ma Lipe, na ndaa ra ta kunandi ra yatin xiin ra.
Takan kūu ta ma nuu kuàꞌan ma ra Etiopía jàkuaꞌa ra teꞌen kàꞌan yi:
Ni taꞌan ra takua tàꞌan iin mvechala ora kuàndaka na ri nuu ni kuvi ri.
Ta juuni takua tàꞌan ma mvechala ña tüvi ndàꞌyu ri ora sòkon na ixi ri,
takan ni tàꞌan ra ndia,
ti taxiini ni kindoo ra ora ni ndeꞌe ra tundoꞌo.
Vati rakan chīꞌí ra, ta töve nī chiyo nïꞌiin seꞌe ra,
ti ma ñivi kīndaa na ma kivi ña ni koo ra ma ñuñivi.
Tajan teꞌen nākaꞌan ndio ma ra Etiopía chiꞌin ma Lipe:
―Chìkain ñamani nuu̱n na katituꞌu̱n nui, ¿yo chata kāꞌan ma ra kàꞌan chiꞌin tuꞌun yuꞌu Ndioo tajiꞌna? ¿A juuni chata maa ra, a chata inga tuku ra kàꞌan ra? ―kàti ra.
Ta juuni ma tuꞌun ña já jākuaꞌa ma ra Etiopía ikan, Lipe nākaꞌan ra ti juu chaꞌaꞌ Jesuu kàꞌan yi, tajan kīchaꞌa kàtituꞌun kachin ra tuꞌun chaꞌaꞌ Jesuu naja kua jàkakú ra ma ñivi ndia.
Tajan ma tichi itiꞌ nuu kuàꞌan ndra, kēta ndra iin nuu ìyo takuii, ta teꞌen nākaꞌan ra chiꞌin ma Lipe:
―¡Ndeꞌe! Ti ikan ìyo takuii. ¿A kùu kundutai ma ikan?, kùuniun. ―Takan kàti ma ra Etiopía.
Tajan ma Lipe teꞌen nākaꞌan ra chiꞌin ra:
―Tu chìnuniun chiꞌin ndisaa animaun, kùu kundutaun ―kàti ra.
Tajan teꞌen nākaꞌan ndio ma ra Etiopía chiꞌin ma Lipe:
―Juu chìnuni̱ ña ma Rachaꞌnu Jesucristu kùu ra, ra Seꞌe Ndioo ―kàti ra.
Ta ikan jan nākaꞌan ra chiꞌin ra kùu musu ra, ña na kutaa ra ma carreta. Tajan ora chūndaa ndio run, ta nūu ndio ma ra Etiopía chiꞌin ma Lipe nuu ìyo takuii. Ta ikan jan Lipe kīchaꞌa ndio ra jàkunduta ra ra.
Tajan ora kēe ndio ndra tichi takuii, tajan ma Tati Ií Ndioo ndākiꞌin yi Lipe. Ta töva nī ndeꞌe ndio ma ra Etiopía ra inga chaꞌaꞌ. Va yaꞌa chìsii ra kēe ndiko ra kuàꞌan ra chiꞌin carreta ra.
Takan kūu ta ma Lipe kēta ra ñuu nàni Azoto. Ta ma itiꞌ yàꞌa ra kuàꞌan ra kuàkatituꞌun ra tuꞌun Jesuu nuu ma ñivi ndisaa ñuu nda kati chāa ra ñuu nàni Cesarea.
Ta Saulu endee töve ndàkoo ra ña kàꞌan ra, ti yaꞌa chàtaꞌani ra ña na kaꞌni na tandiꞌi ma ndian chìnuni tuꞌun kàꞌan Rachaꞌnu Jesuu, yakan va chāꞌan ra chāndeꞌe ra nuu ìyo sutu chaꞌnu chàꞌnda tiñu nuu ndra kùu sutu.
Ta chīkan ra ña jaꞌa ra iin tutu kuenda ndra chàꞌnda tiñu veñuꞌu judíu ìyo ñuu Damascu. Ta tutu iꞌya kàꞌan yi ña tu nataꞌan ra ñaꞌaꞌ a raꞌii ña kuàꞌan itiꞌ Jesuu, ìyo yi ña na tindee ndra ra tiin ra na ta kuꞌun na vekaa ñuu Jerusalén.
Yakan va kēe ndio Saulu kuàꞌan ra itiꞌ ñuu Damascu ndàꞌa ra ma tutu ikan. Va ora cha kuàkuyatin ra ñuu Damascu, ta janaꞌini ra ndēꞌe ra iin ñuꞌú tacha ña kīchi itiꞌ andivi. Ta iin chīkonuuni yi ra.
Ta ndūva ra nuu ñuꞌuꞌ jāꞌa yi, ta chīni ra iin tati ña teꞌen kàꞌan:
―Saulu, Saulu, ¿ta naja jàndeꞌun tundoꞌo yuꞌu? ―kàti yi.
Tajan teꞌen kīchaꞌa chìkatuꞌun ma Saulu nuu yi:
―¿Yo kùu̱n, yoꞌo Rachaꞌnu? ―kàti ra.
Tajan ma tati teꞌen nākaꞌan yi chiꞌin ra:
―Yuꞌu kùu Jesuu, ra jàndeꞌun tundoꞌo chata. Ta yaꞌa jàtakueꞌun ñu̱n chiꞌin juuni maun, takua jàꞌa iin jundiki ora chàñu ri yutun xaan nuu ña ndàꞌa ma chitoꞌo ri.
¡Ndeta, ta kiꞌviun ñuu Damascu kuꞌu̱n! Ta ikan ìyo iin yo ni katituꞌun nuu̱n nda ña ìyo yi ña jaꞌun ―kàti yi.
Tajan ma ndra kuàꞌan chiꞌin Saulu, nduvaꞌa kuii yūꞌvi ndra ti chīni ndra ma tatini ña kāꞌan yi, va tüvi nī ndeꞌe ndra ma ña kāꞌan.
Tajan ikan ndēta ndio ma Saulu, ta nūna ra tinuu ra, va nī kuu nandeꞌe ra. Tajan tīin ndra ma ndaꞌaꞌ ra, ta kuàꞌan ndra chiꞌin ra itiꞌ ñuu Damascu.
Ta ikan chīyo ra ñuu Damascu uni kivi ña nī kuu ndeꞌe ra ta tüvi chāchi ra ta töve nī chiꞌi ra takuii ndia.
Ñuu Damascu, ìyo iin ra chìnuni tuꞌun Jesuu ra nàni Ananía. Ta kēta tati Rachaꞌnu Jesuu nuu ra, ta teꞌen nākaꞌan yi chiꞌin ra:
―¡Yoꞌo Ananía! ―kàti yi.
―Iꞌya ìyoi, yoꞌo Rachaꞌnu ―kàti ra.
Tajan teꞌen nākaꞌan tuku ma Rachaꞌnu chiꞌin ra:
―Ndeta ta kuꞌun itiꞌ kai ña nàni Itiꞌ Ndoo, ta veꞌe ra nàni Juda, nanduku̱n iin ra ñuu Tarsu, ña nàni Saulu, ti ikan ìyo ra kàꞌan chiꞌin Ndioo.
Ta cha kētai ña kàtituꞌin nuu ra ña ni kuꞌu̱n nuu ìyo ra, yoꞌo Ananía, ta ikan ni jundiun ndaꞌun xini ra, ikan na kuu nandeꞌe ndiko ra inga chaꞌaꞌ. ―Takan kàti ma tati ma Rachaꞌnu Jesuu chiꞌin ma Ananía.
Tajan ora chīni ma Ananía ña kàꞌan ma Rachaꞌnu teꞌen, tajan teꞌen nākaꞌan ndio ra:
―Yoꞌo Rachaꞌnu, yaꞌa kuaꞌaꞌ ñivi kàꞌan chata ma ra nàni Saulu, ña maa ra jàꞌa ña yaꞌa ndèꞌe ma ñiviun ma tundoꞌo ma ndian chìnuni ma tuꞌin ma ñuu Jerusalén.
Ta vitin vàchi ra iꞌya ndàꞌa ra iin tutu ña jāꞌa ma ra chàꞌnda tiñu nuu sutu. Ta ma tutu ikan kàꞌan yi ti ndisaa ñivi chìnuni tuꞌun kàꞌun kuꞌun na kundii na vekaa jàꞌa ra ―kàti yi.
Va teꞌen nākaꞌan tuku ma Rachaꞌnu chiꞌin ma Ananía:
―¡Kuaꞌan!, ti mai kāchin ra ña na kaꞌan ra tuꞌin nuu ndisaa ñivi yüvi judíu, ta nda nuu ma ndra rey, chàꞌnda tiñu nuu na ndia. Ta juuni ni kaꞌan ra tuꞌin nuu ndian judíu ndia.
Vati ni janaꞌi nuu ra ña ìyo yi ña ndeꞌe ra tundoꞌo chaꞌaꞌ ma tiñu mai ña ni jaꞌa ra. ―Takan kàti tati Jesuu nuu Ananía.
Takan kūu ta ikan jan chāꞌan ndio ma Ananía ma veꞌe ikan. Tajan teꞌen nākaꞌan ndio ra ora jūndii ra ndaꞌaꞌ ra xini Saulu:
―Yoꞌo ra yani̱ Saulu, ma Rachaꞌnu Jesuu, ra ndēꞌun tichi itiꞌ nuu kīchiun, rakan tāchi yuꞌu ña na kichi̱ jundii ndaꞌi xiniun, ikan na kuu nandeꞌun inga chaꞌaꞌ ta koo Tati Ií Ndioo chiꞌun ―kàti Ananía chiꞌin Saulu.
Ta ma ora ikani kēkoyo ña kàa takua kàa soo tiakaꞌ tinuu ra, ta nàndeꞌe ndiko ra. Tajan ndēta ndio ra, ta kūnduta ra.
Ta ora yāꞌa, tajan chāchi ra, ikan na koo ndiko ñàndee ra. Ta ikan chīyo ra kuaꞌaꞌ kivi chiꞌin ñivi chìnuni tuꞌun Jesuu ìyo ñuu Damascu.
Takan kūu ikan kīchaꞌa Saulu jànaꞌa ra tuꞌun Jesuu ma tichi veñuꞌu nuu kùtiꞌvi ñivi judíu. Ta ikan kàtituꞌun ra nuu na, ti Jesuu kùu ra seꞌe Ndioo.
Ta ndisaa ma ndian chìni ma ña kàꞌan ra ndava kuàꞌan tati na ña kàꞌan ma Saulu takan. Tajan teꞌen nākaꞌan ndio na:
―Ndicha, ña juu rakan kùu ma ra chàkunuu jàndeꞌe tundoꞌo ma ñivi chìnuni tuꞌun Jesucristu ndian ìyo ñuu Jerusalén. Ta vitin vàchi tiin ra ndian chìnuni tuꞌun ra iꞌya, ta kùndaka ra na kuꞌun na chiꞌin ra nuu ndra sutu chaꞌnu, chàꞌnda tiñu ma ñuu Jerusalén. ―Takan kàꞌan na.
Takan kūu va ma Saulu, tiaga kuaꞌaꞌ kàꞌan ra nuu ma ñivi ñuu Damascu ña ndicha ña Jesuu kùu ma ra Cristu. Tajan nduvaꞌa kuii jākanuu xini ma ndian judíu ìyo ikan ña nī tüva ga chìto na nayi kaꞌan na ña kànitaꞌan yuꞌu na chiꞌin ra, ti yaꞌa kachin kàꞌan Saulu chaꞌaꞌ Jesuu.
Takan kūu ta ora cha kēta kuaꞌaꞌ kivi ña ìyo ra ma ikan, tajan ma ndra judíu kūtiꞌvi taꞌan ndra. Ta ikan jāndoꞌiin tuꞌun ndra, ña kùuni ndra kaꞌni ndra ma Saulu.
Va ma Saulu cha chāꞌa ra kuenda ma ña chànini ndra jaꞌa ndra chiꞌin ra. Vati nduvi ta niñuu ìyo tuꞌva ndra ma yuveꞌe ña ìyo ma yuꞌu ñuu ikan ña ni kaꞌni ndra ra.
Takan kūu va juuni, ma ndra chìnuni tuꞌun Jesuu tīndee ndra ra. Ta tīndixeꞌe ndra ra tichi iin tuka, ta jānuu ndra ra itiꞌ chata ma muru ña chìkonuu ma yuꞌu ñuu. Ta takan kākú ra ora chanikuaa ma kivi ikan.
Ora chāa Saulu ñuu Jerusalén, ikan kūuni ra ndoꞌiin ra chiꞌin ma ndra chìnuni tuꞌun Jesuu. Va ndisaa na yūꞌvi na ti tüvi chìto na tu ndicha ña juuni ra chìnuni kùu ra.
Yakan va iin ra nàni Bernabé chākiꞌin ra ra, ta jānaꞌa ra ra nuu ma ndra tatun Jesuu. Tajan ma Bernabé kātituꞌun ra nuu ndra, ti Saulu ndēꞌe ra ma Rachaꞌnu Jesuu ta chīni ra tuꞌun kàꞌan ra ma tichi itiꞌ nuu kīchi ra ndia. Ta ora chāa ra ñuu Damascu töve nī yuꞌvi ra ma ora kātituꞌun ra tuꞌun Jesuu nuu ma ñivi.
Ta takan kūu ña kīndoo Saulu ñuu Jerusalén, ta chākunuu ra chiꞌin ndra. Ta tüvi yùꞌvi ra jànaꞌa ra chiꞌin ndatu Rachaꞌnu nuu kuaꞌaꞌ ñivi.
Ta tüvi jàña ra ña kàtituꞌun ra tuꞌun ma Rachaꞌnu. Ta kānitaꞌan yuꞌu ra chiꞌin ñivi judíu ndian kàꞌan tuꞌun griegu. Va ma ndiakan chànini na kaꞌni na ra chaꞌaꞌ tuꞌun Jesuu ña kàtituꞌun ra.
Ta ora chīto ma ndra chìnuni tuꞌun Jesuu, ña takan kùuni na jaꞌa na chiꞌin ra, ta chāndaka ndra ra ñuu Cesarea. Ta ikan kēe ndiko ra kuàꞌan ra ñuu Tarsu.
Ta ikan ma veñuꞌu ñivi chìnuni tuꞌun Jesuu kaꞌìin ikan, ta ndisaa ñuu ñuꞌuꞌ Judea, ta ñuꞌuꞌ Galilea, ta ñuꞌuꞌ Samaria, töva nī chiyo kuati chiꞌin yi. Ta endee tìñuꞌu na Rachaꞌnu Jesuu, ta kuàkuaꞌnu ñivi chìnuni tuꞌun ra tiaga, jàꞌa ña tìndee ma Tati Ií Ndioo na. Ta tiaga kuaꞌaꞌ na kīchaꞌa chìnuni tuꞌun Jesuu taꞌiiꞌiin kivi jàꞌa yi ndia.
Ta ñuu ta ñuu chàkunuu Petuꞌ chàndeꞌe ra ñivi chìnuni tuꞌun Jesuu. Ta ikan juuni chàꞌan ra chàndeꞌe ra ñivi Jesuu ìyo ñuu nàni Lida.
Ta ikan nātaꞌan ra iin ra nàni Enea. Ta rakan ti cha ìyo una kuiya ña kàndii ra nuu chito jàꞌa ña kūyutun ra.
―Yoꞌo Enea, Jesucristu kùu ra ña jàndaꞌa ra ñu̱n. ¡Ndeta, ta jandovaꞌun nuu chitoun!
Tajan Enea ma ora ikani, ndēta ra ma nuu chito ti cha ndāꞌa ra.
Tajan ndisaa ma ñivi ìyo ñuu Lida chiꞌin ñuu Sarón ndēꞌe na ña ndāꞌa ra. Ta ma ora ikani, kīchaꞌa na chìnuni na tuꞌun Rachaꞌnu Jesucristu.
Ma tiempu ikan ìyo iin ña chìnuni tuꞌun Jesuu ña nàni Tabita ma ñuu Jope ña chiꞌin tuꞌun griegu nànian Dorca. Ñaꞌa iꞌya jàꞌa ña kuaꞌaꞌ ña vaꞌa, ti tìndean ñivi ndaꞌvi.
Tajan ma kivi ikan, kīꞌin tundoꞌo ma ña nàni Dorca. Tajan chīꞌan. Ta jākuti na ma kuñuan. Ta ora cha yāꞌa jàꞌa na yi, tajan chāndaka na ma ñundaꞌyuan iin tichi veꞌe ìyo nda siki.
Ta ma ñuu nàni Jope ti ìyo yi yatin xiin nuu ìyo ñuu nàni Lida, ikan ìyo Petuꞌ. Ta tava chìto ma ndra chìnuni tuꞌun Jesuu ña ìyo Petuꞌ ñuu ikan, yakan va tāchi ndra uvi taꞌan ma ndra kuàkaꞌan chiꞌin ra na kichi ra numini.
Ta ora chāa ndra ña kuàkiꞌin ndra ra, ta numini vàchi ra. Ta ora chāa ndio ra chiꞌin ndra, ta chāndaka ndio ndra ra tichi veꞌe nuu kàndii ma ñundaꞌyu. Ta ma tichi veꞌe ikan, endee chàku ma ñivi kīndoo ndaꞌvi chaꞌaꞌ ña. Ta kāva nuu ndio vi ma Petuꞌ ta kīchaꞌa ndio vi jānaꞌa vi nuu ra kuaꞌaꞌ vaꞌa jaꞌma ña jāvaꞌa ma Dorca ora chīyo ña niku.
Ta ikan Petuꞌ kīchaꞌa ra kàꞌan ra chiꞌin ndisaa ma ñivi na kee na ma tichi veꞌe. Ta chūnandi chiti ndio ra kàꞌan ra chiꞌin Ndioo, ta kīchaꞌa ndio ra ndèꞌe ra ma nuu kàndii ma ñundaꞌyuan, tajan nākaꞌan ndio ra teꞌen:
―¡Yoꞌo Tabita! ¡Ndeta! ―kàti ra chiꞌan.
Ta ora kāꞌan ma Petuꞌ takan chiꞌan, ta nāndeꞌe ndioan. Ta ora ndēꞌan ma Petuꞌ, ta chūnandi ndioan.
Tajan chāa ra tìin ra ndaꞌaꞌ ña. Ta jākutaa ndio ra ña. Tajan kāna ra ma ndra chìnuni tuꞌun Jesuu chiꞌin ma ñivi ñaꞌa kīndoo ndaꞌvi. Ta jānaꞌa ra ña nuu tandiꞌi na. Va cha ndīto ña jàꞌa ra.
Ndisaa ñaꞌa, chīto ninii kaꞌnu ma ñuu Jope yi. Ta ma ora ikani kuaꞌaꞌ vaꞌa ñivi, kīchaꞌa na chìnuni na tuꞌun Jesuu.
Ta Petuꞌ, ndōo ra kuaꞌaꞌ kivi ma ñuu ikan veꞌe iin ra nàni Simón, ra jànatii ñii kiti.
Ñuu Cesarea, ìyo iin ra nàni Corneliu. Ta rakan ti ra capitán kùu ra. Ta chàꞌnda ra tiñu nuu kuaꞌaꞌ jandaru kuenda ñuu Roma ndra kīchi ñuꞌuꞌ Italia.
Ta rakan juuni jàkaꞌnu ra Ndioo chiꞌin ndisaa ñivi ra ña ìyo veꞌe ra. Ta juuni tìndee ra ñivi judíu chiꞌin kuaꞌaꞌ xuꞌunꞌ. Ta kàꞌan ra chiꞌin Ndioo nani kivi.
Takan kūu ta kēta iin kivi ìyo yi kaa uni chaniꞌini, tajan jāꞌa Ndioo iin ndatu ña jāketa ra iin tati jàꞌa tiñu nuu ra nuu ndaa ma Corneliu ña nāndeꞌe kachin vaꞌa ra yi. Tajan teꞌen kīchaꞌa kàꞌan yi chiꞌin ra:
―Yoꞌo Corneliu, xaa ―kàti yi.
Tajan ora kāꞌan ma tati vaꞌa jàꞌa tiñu nuu Ndioo takan, ta ndēꞌe ma Corneliu yi, ta ndava yūꞌvi ra. Tajan teꞌen nākaꞌan ndio ra ña kīchaꞌa ndio ra chìkatuꞌun ra nuu ma tati ikan:
―¿Nayi kùuniun yoꞌo Rachaꞌnu? ―kàti ra chiꞌin yi.
Tajan teꞌen nākaꞌan ndio yi chiꞌin ra:
―Ndisaa ña jàꞌun ña kàꞌun chiꞌin Ndioo, ta tìndeun ñivi ndaꞌvi, ndisaa yakan chàtaꞌani Ndioo yi ta tìꞌi ra kuenda yi.
Yakan va na tachiun iin ndra na kuꞌun ndra ñuu Jope kukiꞌin ndra ra nàni Simón, ra nàkoto ñivi ña juuni nàni Petuꞌ ndia.
Rakan ìyo ra veꞌe inga ra nàni Simón. Ta rakan ti iin ra jànatii ñii kùu ra, ña ìyo ra yuꞌu tañuꞌu. ―Takan kàti ma tati jàꞌa tiñu nuu Ndioo chiꞌin Corneliu.
Ta ora kuàꞌan ma tati jàꞌa tiñu nuu Ndioo ña kāꞌan chiꞌin Corneliu, tajan kāna ndio ma Corneliu uvi taꞌan ndra jàꞌa tiñu nuu ra. Ta juuni kāna ra iin jandaru ña jàtiñu kuenda ra, ra ìyo tundeeni ra chiꞌin, ta juuni chìnuni ra tuꞌun Ndioo.
Yakan va ora cha yāꞌa ña kàtituꞌun ma Corneliu ndisaa ña kūu nuu ndra, tajan tāchi ndio ra ndra itiꞌ ñuu Jope.
Takan kūu ta ora sama ndaa ma inga kivi, chani kuyatin ma ndra kuàꞌan chata Petuꞌ ñuu Jope. Tajan Petuꞌ ma ora ikan ndāa ndio ra nda veꞌe ìyo nda siki, ti ikan kàꞌan ra chiꞌin Ndioo.
Ta ma ora ikan ti Petuꞌ chìsoko ra va já jàꞌa na ma ña kùsama ra. Tajan ma veꞌe siki nuu ìyo ra, ndēꞌe ra iin nakuyi takua ndèꞌo yi ora chànio.
Ndēꞌe ma Petuꞌ ña nùna ma andivi ta vàchi nuu iin ña kàa takua kàa iin jaꞌma kaꞌnu, ña ndìkun ndi kumi chiyo tutun yi.
Ta tichi ma jaꞌma ikan kaꞌìin kuaꞌaꞌ kiti ìyo kumi chaꞌaꞌ, ta kuaꞌaꞌ nuu saa chiꞌin koo ndia.
―¡Ndeta yoꞌo Petuꞌ, na kaꞌniun ndri ta kachiun! ―Takan kàti yi chiꞌin ra.
Tajan teꞌen nākaꞌan ndio ma Petuꞌ:
―Na küu yi, yoꞌo Rachaꞌnu, ti yuꞌu takäꞌan kuii kachi̱ nïꞌiin chaꞌaꞌ ma kiti ña kàꞌan ma ley Ndioo ti töve nàndoo ndri a vaꞌa ña kacho ndri ―kàti ra.
Tajan teꞌen kīchaꞌa ndiko ma tati ikan kàꞌan yi chiꞌin ra inga chaꞌaꞌ:
―Ma ña jànandoo Ndioo, na küu kaꞌun ña na väꞌa yi.
Yakan va uni chaꞌaꞌ kàꞌan ma tati ikan teꞌen chiꞌin ra. Ta ikan jan ndāa ndiko ma jaꞌma ikan itiꞌ andivi, kuàꞌan yi.
Ta ma Petuꞌ yaꞌa nàkanini ra ta chìtuꞌun ra ña nayi kùuni ma ña ndēꞌe ra kaꞌan yi. Ta ma ora ikan chāa ma ndra musu tāchi Corneliu ma yuveꞌe ra, ta ndrakan ti ndra cha nānduku tuꞌun ndanu ìyo veꞌe ra nàni Simón kùu ndra.
Ta ora chāa ndra ma veꞌe ra, tajan kīchaꞌa ndra chìkatuꞌun ndra nuu ndian ìyo veꞌe ikan:
―¿A iꞌya ìyo ra nàni Simón Petuꞌ? ―kàti ndra.
Ta Petuꞌ ti juuni nàkanini ga ra chaꞌaꞌ ma ña ndēꞌe ra ora kāꞌan ma tati chiꞌin ra, tajan ma nuu nàndi ra ikan teꞌen kīchaꞌa nàkaꞌan Tati Ií Ndioo nuu ra:
―Yoꞌo Petuꞌ, uni taꞌan ndra nànduku ñu̱n yuveꞌe nda ninuu.
Yakan va ndeta ta kuaꞌan nda ninuu ta kaꞌun chiꞌin ndra, va na kükanuu̱n kuꞌu̱n chiꞌin ndra, ti mai, tāchi ndra ―kàti yi.
Ta ora kāꞌan ma Tati Ií Ndioo takan chiꞌin ma Petuꞌ, ta ma ora ikani nūu ndio ra ta chāa ra nuu kaꞌìin ndra. Ta teꞌen kàꞌan ra chiꞌin ndra:
―Yuꞌu kùu ma ra nànduku ndo. ¿Nda tiñu vàchi ndo? ―kàti ma Petuꞌ chiꞌin ndra.
Ta ndrakan teꞌen nākaꞌan ndra:
―Vàchi ndi kuenda ra nàni Corneliu, capitán chàꞌnda tiñu nuu jandaru. Ta rakan ti iin ra vaꞌa kùu ra, ta yaꞌa jàkaꞌnu ra Ndioo ndia. Yakan va ndisaa ñivi judíu tìñuꞌu na ra. Ta juuni kēta iin tati jàꞌa tiñu nuu Ndioo nuu ra. Ta kāti yi chiꞌin ra ti na kichi kiꞌin ndi ñu̱n, ta kuꞌu̱n kukatituꞌu̱n chiꞌin ra ndisaa ma ña kùuni Ndioo ña kàꞌun. Ta rakan tasoꞌo ra ña kàtituꞌu̱n ―kàti ndra.
Takan kūu ta ma ora ikan, kāꞌan ma Petuꞌ chiꞌin ndra, na yaꞌa ndra tichi veꞌe. Ta na kindoo ndra kusu ndra ma veꞌe ra ikan ma chanikuaa ikan. Takan kūu ta ma inga kivi, ora kūndichin, kēe ndio ma Petuꞌ ta kuàꞌan ndio ra chiꞌin ndra. Ta juuni kuàꞌan iin ndra chìnuni tuꞌun Jesuu ìyo ma ñuu Jope chiꞌin ma Petuꞌ ndia.
Tajan ma inga kivi chāa ndra ma ñuu Cesarea, nuu ìyo ma Corneliu ndàtu ra ndra. Ta ma Corneliu ti cha kūtiꞌvi ra chiꞌin ndisaa ñivi ra, ta ndisaa ndian nàkoto ra ìyo yatin xiin veꞌe ra ndia.
Takan kūu ta ora cha yāꞌa Petuꞌ tichi veꞌe ra, tajan ma Corneliu chūnandi chiti ra nuu ra ña kūuni ra jakaꞌnu ra ra.
Va ma Petuꞌ ndōniꞌi ra ra ta teꞌen nākaꞌan ra chiꞌin ra:
―¡Ndeta, ta kundaun vati yuꞌu juuni raꞌii kàa takua kàun, kùi ndia! ―kàti ra.
Takan kūu ta ora juuni kàꞌan ga ra chiꞌin ma Corneliu, tajan kīꞌvi ndio ra tiá tichi veꞌe ra. Ta ikan ndēꞌe ra ña kaꞌìin tiꞌvi kuaꞌaꞌ ñivi.
Tajan teꞌen nākaꞌan ma Petuꞌ chiꞌin na:
―Cha chìto vaꞌa ndo ti iin ra judíu na küu kuꞌun ra natuꞌun ra chiꞌin ñivi yüvi judíu. Ta na küu kiꞌvi ra veꞌe na, ti töve chàꞌa ma Ley ñivi judíu ña jàꞌa ra yi. Va vitin Ndioo jànaꞌa nui ña na tüvi ìyo yi ña kaꞌin ña nïꞌiin ñivi kùu ndian tüvi nàndoo nuu ra a ndian töve vaꞌa nuu ra.
Yakan va ora chākaꞌan ndo chiꞌi̱n, ta tüvi nī kaꞌin ña na kïchi̱ ti numini kēi vàchi̱. Yakan va kùuni̱ kotoi nda kuenda kùu yi ña kāna ndo yuꞌu ña na kichi̱ ―kàti ma Petuꞌ chiꞌin ma ñivi ikan.
Tajan teꞌen nākaꞌan ndio ma Corneliu:
―Cha ìyo kumi kivi ña ndīta yuꞌi juuni ma ora iꞌya, ta ma kaa uni chaniꞌini ña nandi tichi veꞌi kāꞌin chiꞌin Ndioo, ta kēta iin ra ñùꞌu jaꞌma tacha nui,
ña teꞌen nākaꞌan yi chiꞌi̱n: “Yoꞌo Corneliu, Ndioo cha chīni ra tuꞌun chìkaun nuu ra. Ta juuni chàkuꞌuni ra ndisaa ña jàꞌun ña tìndeun ñivi ndaꞌvi.
Na tachiun iin ndra kuꞌun ñuu Jope na kukiꞌin ndra ra Simón ña juuni nàni ra Petuꞌ. Ta rakan ti ìyo ra veꞌe ra jànatii ñii. Ta juuni nàni ra Simón ndia. Ìyo ra yatin yuꞌu tañuꞌu”, kàti yi chiꞌi̱n.
Takan kūu tajan teꞌen nākaꞌan ndio Petuꞌ:
―Vitin cha kùtunini̱ ti ndicha ña Ndioo inuu ndèꞌe ra ndisaa ñivi.
Ta nda ñivi ìyo nda ñuu nikuuni kìꞌin ra kuenda na tuva tìñuꞌu na ra, ta jàꞌa na ma ña vaꞌa.
Vati Ndioo tāchi ra tuꞌun nuu tandiꞌi ñivi judíu ña na janaꞌa na yi nuu na naja ìyo yi na koo vii na chiꞌin ra jāꞌa Rachaꞌnu Jesucristu. Ta rakan ti kùu ra chitoꞌo ndisaa yo.
Vati ndyoꞌo cha chìto vaꞌa ndo naja kua kūu tandiꞌi ñuꞌuꞌ Judea niku. Ta ikan kīchaꞌa yi chiꞌin ñuꞌuꞌ Galilea ora cha yāꞌa kātituꞌun Xuva ña ìyo yi ña kunduta na.
Ti juuni ma tiempu ikan, chāꞌa Ndioo ndatu ra chiꞌin Tati Ií ra nuu ma Rachaꞌnu Jesucristu ra ñuu Nazaret. Yakan va chàkunuu ra jàꞌa ra ña vaꞌa. Ña ndisaa ndian kuꞌvi jàꞌa ma ndatu kuiꞌna, jàndaꞌa ra na. Ta ndisaa ñaꞌa jāꞌa Jesuu yi ti Ndioo ìyo ra chiꞌin ra.
Ta chaꞌaꞌ yakan ndyuꞌu kùu ndian ndēꞌe ndi ndisaa ña jāꞌa ra ñuꞌuꞌ Judea chiꞌin ñuu Jerusalén. Ta ikan tātuu na ra nuu kruu, ta ikan chīꞌí ra.
Va Ndioo, jānataku ndiko ra ra tichi uni kivi. Ta ora cha yāꞌa nàtaku ndiko ra, ta jāꞌa Ndioo ña na keta ra nuu ndi.
Va tüvi nī keta ra nuu tandiꞌi ñivi, ti kēta ra nuu ndyuꞌuni. Vati ndyuꞌu kāchin ra tatiempu ora takäꞌan kuvi ra, vati ndyuꞌu chàchi ndi ta chìꞌi ndi chiꞌin ra ora cha nātaku ra.
Ta maa ra tāchi ndi ña na katituꞌun ndi nuu tandiꞌi ñuu, ti Ndioo chāꞌa ra tiñu nuu ra ña kùu ra, ra vesi, ra tìkuꞌva tiñu chaꞌaꞌ ndian ndito, ta juuni chaꞌaꞌ ndian cha chīꞌí ndia.
Yakan va ndisaa ma ndra kàꞌan chiꞌin tuꞌun yuꞌu Ndioo, ndra chīyo tajiꞌna, kāꞌan ndra chaꞌaꞌ Rachaꞌnu Jesuu ndia. Ta juuni kāꞌan ndra ti ndian chìnuni tuꞌun ra, cha kùu niꞌi na ña na naa kuati na jàꞌa ma ndatu ra. ―Takan kàti Petuꞌ chiꞌin ma ñivi ikan.
Takan kūu ta juuni kàꞌanga Petuꞌ ndaa ra, ora kōyo ma Tati Ií Ndioo chata ndisaa ma ñivi chìni ña kàꞌan ra.
Ta ma ndra judíu ña chìnuni tuꞌun Jesuu kuàꞌan chiꞌin ma Petuꞌ, ndava kuàꞌan tati ndra, ti juuni kōyo ma Tati Ií Ndioo chata ma ñivi yüvi judíu ndia.
Vati chīni ndra ña kīchaꞌa na kàꞌan na iin tuꞌun siin siin, ta takan jàkaꞌnu na Ndioo.
Yakan va teꞌen nākaꞌan Petuꞌ chiꞌin ndra kaꞌìin chiꞌin ra:
―Cha kōyo Tati Ií Ndioo nuu ñivi iꞌya takua kōyo yi nuu yo. Ta vitin nda yo, na küu ga kaꞌan ga yo ña küu kunduta ñivi iꞌya. ―Takan kàti Petuꞌ chiꞌin ndra kuàꞌan chiꞌin ra.
Ta ikan tāchi ra na, na kunduta na chiꞌin ndatu Rachaꞌnu Jesucristu. Ta ora cha yāꞌa kūnduta ma ñivi ikan, tajan jānini na ma Petuꞌ na kindoo ra chiꞌin na, vaji najani kùu kàa kivi.
Ndra kùu tatun Jesuu chiꞌin inga ndian chìnuni tuꞌun ra ìyo ñuꞌuꞌ Judea, nīꞌi na tuꞌun ña ñivi yüvi judíu juuni chìnuni na tuꞌun Ndioo ndia.
Va ora chāa tuku ma Petuꞌ ñuu Jerusalén nuu ìyo ma ñivi judíu ndian chìnuni ma tuꞌun Jesuu, ta ma ñivi ikan ti tīso na kuati nuu ra ta kīchaꞌa na kànitaꞌan yuꞌu na chiꞌin ra.
Ta teꞌen chìkatuꞌun ndio na nuu ra:
―Yoꞌo Petuꞌ, ¿ta naja chāꞌun chāndeꞌun nuu ìyo ñivi yüvi judíu ta chāchiun chiꞌin na ndia? ―Takan kàti na chiꞌin Petuꞌ.
Tajan ma Petuꞌ teꞌen kātituꞌun ra nuu na naja kua kūu yi nda ora kīchaꞌa yi:
―Yuꞌu ìyoi ñuu Jope, ta ikan kàꞌin chiꞌin Ndioo. Tajan ndēꞌi iin ña takua ndèꞌo ora chànio. Ta kàa yi takua kàa iin jaꞌma kaꞌnu ña ndìkun ndi kumi chiyo tutun yi, ña nūu yi nda yatin nda nuu nāndi̱.
Ta ikan ndēꞌe vaꞌi tichi ma jaꞌma ña kaꞌìin kuaꞌaꞌ kiti kumi chaꞌa, ta inga kiti kuꞌu, ta kuaꞌaꞌ nuu saa chiꞌin kuaꞌaꞌ nuu koo ndia.
Ta ikan chīni̱ iin tati ña kàꞌan yi teꞌen chiꞌi̱n: “¡Ndeta yoꞌo Petuꞌ, na kaꞌniun ta kachiun!”, kàti yi.
Ta yuꞌu teꞌen nākaꞌin: “Na väꞌa yoꞌo Rachaꞌnu, ti nïꞌiin chaꞌaꞌ takäꞌan kachi̱ kuñu kiti ña kàꞌan ley Ndioo ña töve nàndoo a vaꞌa ña kacho”, kāti̱.
Ta ikan jan teꞌen nākaꞌan ndiko ma tati kīchi itiꞌ andivi chiꞌi̱n inga chaꞌaꞌ: “Na väꞌa kàꞌun takan chaꞌaꞌ ña cha jānandoo Ndioo”, kàti yi.
Takan kūu tajan uni chaꞌaꞌ kūu ñaꞌa teꞌen, ta ikan ndāa ndiko ma jaꞌma ikan itiꞌ andivi chiꞌin ndisaa kiti vàchi chiꞌin yi niku.
Ta ora juuni ndāa ga yi ma ikan, ta chāa uni taꞌan ndra ñuu Cesarea, ña nànduku ndra yuꞌu ma veꞌe nuu ìyo ndi ikan.
Yakan va ma rakan ti kātituꞌun ra nuu ndi ña kēta iin tati jàꞌa tiñu nuu Ndioo nuu ra ma veꞌe ra. Ta ma tati ikan chūndaa yi nuu ra ta teꞌen nākaꞌan yi chiꞌin ra: “Na tachiun iin ndra ñiviun ñuu Jope, na kukiꞌin ndra iin ra Simón ra juuni nàni Petuꞌ ndia.
Ta rakan ti kùu katituꞌun ra naja kua kùu yi ña ni jakakú Jesuu ñu̱n chiꞌin ndisaa ñiviun ña ìyo veꞌun.”
Yakan va ora kīchaꞌi kàꞌin chiꞌin ma ñivi ikan, ta ma ora ikani kōyo ma Tati Ií Ndioo chata na indukuni takua kōyo yi chata yo tajiꞌna.
Yakan va ora ikan chākuꞌuni̱ tuꞌun kāꞌan ma Rachaꞌnu Jesuu ti ndicha ña Xuva, jākunduta ra chiꞌin takuini, va ndyoꞌo vitin ni kunduta ndo chiꞌin Tati Ií Ndioo.
Yakan va vaꞌani, tuva cha chāꞌa Ndioo juuni ña chāꞌa ra nuu yo, nuu ma ñivi ikan, chaꞌaꞌ ña chìnunio tuꞌun Rachaꞌnu Jesucristu. Yakan va yuꞌu, ¿nda ra kùi ña kùu kasi̱ ña jàꞌa Rachaꞌnu Ndioo chiꞌin ñivi ikan?, kùuni ndo. ¡Na töve ìyo yi ña jaꞌi takani! ―Takan kàti Petuꞌ.
Takan kūu yakan va ma ndian chìnuni ìyo ñuu Jerusalén ora chīni na ña kāꞌan Petuꞌ, ta ma ora ikani taxiin kīndoo na. Ta ikan jan chiꞌin ma tuꞌun teꞌen kīchaꞌa na jàkaꞌnu na Ndioo:
―Nduvaꞌa kuii vaꞌani ti Ndioo juuni cha chāꞌa ra nuu ma ndian yüvi judíu takua chāꞌa ra nuu yo ndia. Vati juuni ndiakan cha jāña na ma kuati jàꞌa na ta kīꞌvi na itiꞌ kuàꞌan Jesuu, ti ikan ni koo na endeeni chiꞌin Rachaꞌnu Ndioo ―kàti na.
Takan kūu yakan va ora cha yāꞌa ña chīꞌí ma Esteban, tajan kīchaꞌa na jàndeꞌe na tundoꞌo ta jàkunu na ma ñivi chìnuni tuꞌun Rachaꞌnu Jesuu. Ta ìyo ndian chīnu kuàꞌan itiꞌ ñuꞌuꞌ Fenicia, ñuꞌuꞌ Chipre, ta ñuu Antioquía. Ta tandiꞌi ma ñuꞌuꞌ ikan kàtituꞌun na ma tuꞌun Rachaꞌnu Jesuu, va nuu ñivi judíuni, kàtituꞌun na yi.
Va ìyo ndra chìnuni ìyo ñuꞌuꞌ Chipre ta ñuu Cirene, ña chāa ndra ma ñuu Antioquía. Ta ikan kīchaꞌa ndra kàtituꞌun ndra tuꞌun Rachaꞌnu Jesuu nuu tandiꞌi ma ñivi yüvi judíu ndia.
Yakan va tìndee Rachaꞌnu Ndioo ndra chiꞌin ndatu ra. Ta takan kūu ora chīnu kàtituꞌun ndra tuꞌun Jesuu nuu na, kuaꞌaꞌ na ndākoo ndio na ma ña kini jàꞌa na niku. Tajan kīchaꞌa ndio na chìnuni na tuꞌun ma Rachaꞌnu Jesuu ta kìꞌvi na itiꞌ kuàꞌan ra.
Yakan va ma ñivi chìnuni ìyo ñuu Jerusalén, ora chìto na tandiꞌi ña kūu itiꞌ ñuu Antioquía, tajan tāchi ndio na Bernabé na kuꞌun ra ma ñuu ikan.
Tajan ora chāa Bernabé ma ñuu ikan, ta ndēꞌe ra naja kua nīꞌi ma ñivi ikan ma ñamani Ndioo, ta nduvaꞌa kuii chìsii ra ora ndēꞌe ra yi. Tajan kīchaꞌa ra chùndayuꞌu ra na, ta ikan jan nākaꞌan ra chiꞌin na ña na chinuni na chiꞌin ndisaa anima na ma tuꞌun Jesuu, ta koto ndäkoo na yi.
Vati Bernabé kùu ra iin ra vaꞌa, ta yaꞌa ìyo Tati Ií Ndioo chiꞌin ra, ta chìnuni vaꞌa ra tuꞌun Jesuu. Takan kūu ta ma ora ikan kuaꞌaꞌ vaꞌa ma ñivi kīchaꞌa na chìnuni na tuꞌun ma Rachaꞌnu Jesuu.
Ta ora cha yāꞌa ña kūu takan, tajan Bernabé kēe ra kuàꞌan ra kuànanduku ra Saulu ñuu Tarsu.
Ta ora nātaꞌan ra ra, tajan ndāka ndiko ra ra kīchaa ra itiꞌ ñuu Antioquía. Ta ikan chīyo ndra iin kuiya nii ma veñuꞌu ndian chìnuni ikan, ña jànaꞌa ndra nuu kuaꞌaꞌ ñivi. Yakan va ñuu Antioquía kùu ma ñuu nunuu ña nīꞌi ndra kùu tatun Jesuu ma sivi: cristianos.
Takan kūu ta ma tiempu ikan iin ndra kàꞌan tuꞌun yuꞌu Ndioo, kēe ndra ñuu Jerusalén ta kuàꞌan ndra ñuu Antioquía ndia.
Ta iin ra kuàꞌan chiꞌin ndra, ra nàni Agabo. Rakan chūndaa ra ti ma Tati Ií Ndioo kāꞌan chiꞌin ra ña na kundaa ra, ta kīchaꞌa ra kàtituꞌun ra nuu ma ñivi ña ni koo kuaꞌaꞌ tamaꞌ ndisaa ñuu ñuñivi. Takan kūu yi takua kāꞌan ra ora chīyo rey nàni Claudiu tiñu ñuu Roma.
Yakan va ma ñivi chìnuni ìyo ñuu Antioquía, jāndoꞌiin tuꞌun na ña ni tindee na ma ndian chìnuni ìyo ñuꞌuꞌ Judea chiꞌin itaꞌvi xuꞌunꞌ, ma naja kua kùuni maa na, tajan tāchi ndio na yi nuu na.
Ta ma xuꞌunꞌ ña kūtiꞌvi jāꞌa na, tāchi na yi chiꞌin Bernabé ta Saulu na kundaka ndra yi nuu ma ndrachaꞌnu chàꞌnda tiñu nuu ndian chìnuni ñuꞌuꞌ Judea.
Takan kūu ta ma tiempu ikan ma ra Rey Herode kīchaꞌa ra tìin ra ta jàtiꞌini ra chiꞌin ma ndian chìnuni tuꞌun Jesuu.
Ta ikan tāchi ra na kukaꞌni na ma Jandiau, ra yani Xuva chiꞌin machiti.
Va tava ndēꞌe ndio ra ña chìsii ma ñivi judíu ña jàꞌa ra takan, yakan va juuni tīin ndio ra Petuꞌ ndia. Ñaꞌa kūu ora kùu yi kivi viko pakua, kivi chàchi na paan ña tüvi kìꞌvi yuchan iya.
Yakan va ora cha yāꞌa tìin ra ma Petuꞌ, tajan tīꞌi ndio Herode ra vekaa. Ta ma vekaa ikan, ti ìyo kumi taꞌan grupu ma jandaru ña kùmi ndra ra. Ta ma ndi kumi grupu ma jandaru ìyo kumi taꞌan ndra taꞌiiꞌiin yi. Ta ma Herode ti chànini ra janaꞌa ra ra nuu ma ñivi ñuu nda kati yaꞌa jiꞌna viko Pakua, tajan kaꞌni ra ra.
Yakan va Petuꞌ indii ra vekaa, ta ma ndra jandaru kūmi vaꞌa ndra ra. Ta ma ndian chìnuni tuꞌun Jesuu, töve jàña na kàꞌan na chiꞌin Ndioo chaꞌaꞌ ra.
Takan kūu ta juuni ma chanikuaa ña ni tuvi inga kivi, ni tavaniꞌi Herode ma Petuꞌ vekaa ti ni janaꞌa ra ra nuu ma ñivi ñuu ora ikan. Takan kūu ta ma Petuꞌ kìxi ra kàndii ra tañu uvi taꞌan jandaru ña ndikun ra chiꞌin karena, ta tiá ndra kaꞌìin kùmi yuvekaa.
Ta nunuuni kēta iin tati jàꞌa tiñu nuu Ndioo yatin xiin ra nuu kàndii ra kìxi ra. Tajan ikan kēta iin ñuꞌú tichi ma vekaa, ta iin tachani jāꞌa yi. Ta ikan jan kāni ndaꞌaꞌ yi ma chata Petuꞌ nuu kàndii ra. Ta kīchaꞌa yi kàꞌan yi teꞌen chiꞌin ra:
―¡Ndakoo yoꞌo, Petuꞌ! ―kàti yi.
Tajan juuni ma ora kàꞌan ma tati takan chiꞌin ra, ta ndāchi ni ma karena ña ndikun ndaꞌaꞌ ra.
Ta ikan jan teꞌen nākaꞌan ma tati chiꞌin ra:
Tajan takan jāꞌa ma Petuꞌ yi.
Ta ikan kēe ndio ra kuàꞌan ra chata ma tati. Ta ma Petuꞌ, ti tüvi chìto ra tu ma tiñu jàꞌa ma tati ikan kùu yi iin ña ndicha, a töve. Chïto ra a ña chàni ndoso ra kùu ña ndèꞌe ra ma tati ikan.
Takan kūu ta ikan jan yāꞌa ndra ninduvi nuu kaꞌìin ma ndra jandaru kùmi ndra. Ta ora chāa ndra iin nuu ìyo yuvekaa ña ìyo nduku itiꞌ yuꞌu kai. Tajan ikan nūna maa yi, ta ikan jan yāꞌa ndio Petuꞌ chiꞌin ma tati. Yakan va ora cha chīka ma tati iin kai chiꞌin ma Petuꞌ, tajan ndākoo maꞌiin ndio yi ra.
Takan kūu ta ora kīchaꞌa ma Petuꞌ chàkuꞌuni ra, tajan teꞌen kīchaꞌa ra chànini ra:
―Vitin va cha chìto kachin yo, ti ndicha kuii ña ma Rachaꞌnu, tāchi ra tati ra ña na jakakú yi yo ndaꞌaꞌ Herode ta nuu ndisaa ña kùuni ma ñivi judíu jaꞌa na chiꞌo. ―Takan chànini Petuꞌ chiꞌin juuni maa ra.
Yakan va ora cha yāꞌa ña chāꞌa ndio ma Petuꞌ kuenda chaꞌaꞌ yi. Ta ikan jan kēe ndio ra kuàꞌan ra veꞌe ña nàni Ndiya, maꞌá ra nàni Xuva ña juuni nàni Marku ndia. Ta ikan ti kaꞌìin tiꞌvi kuaꞌaꞌ ndian chìnuni ña kàꞌan na chiꞌin Ndioo.
Yakan va ora chāa Petuꞌ ma yuveꞌe veꞌan ña ìyo nduku itiꞌ kai, ta kīchaꞌa ra jàkateꞌe ra yi. Ta ikan kēta iin ñayoko ña nàni Rode kuàndeꞌan yo kùu ma ra jàkateꞌe ma yuveꞌe.
Tajan ora chāa ña ma yuveꞌe, ta nākotoan ña tati Petuꞌ kùu yi. Tajan nduvaꞌa kuii chìsian ña ni yuveꞌe nī chakuꞌunia nuna ña nuu ra. Ta ikan jan kāndakunu ndioan kuàkatituꞌan nuu ma ñivi kaꞌìin ma tichi veꞌe. Ta kàtian ti Petuꞌ kùu ma ra ndaa ma yuveꞌe.
Tajan teꞌen nākaꞌan ma ñivi ikan chiꞌan:
―¿A tìvi xiniun ña kàꞌun takan? ―kàti na.
Ta yakan kàꞌan tukuan ti ña ndicha kùu ma ña kàꞌan ña. Va ma ñivi ikan teꞌen nākaꞌan tuku na chiꞌan:
―Na yüvi ra kùu ra ti animani ra kùu ma ña chàkunuu ―kàti na.
Takan kūu ta ma Petuꞌ ti juuni kàꞌan ga ra tiaga ndaa ra ma yuveꞌe. Tajan ora nūna ndio na ma yuveꞌe, ta ora ndēꞌe na ra ndava yūꞌvi na.
Tajan ma Petuꞌ kīchaꞌa jàndaꞌa ra nuu na, ikan na kutaxin na. Ta ikan jan kāꞌan ra chiꞌin na naja kūu yi ña jākakú Rachaꞌnu ra nuu indii ra tichi vekaa. Tajan teꞌen kīchaꞌa ndio ra kàtituꞌun ra:
―Na kuꞌun ndo kukatituꞌun ndo ñaꞌa nuu Jandiau chiꞌin nuu ndisaa ndian chìnuni tuꞌun Jesuu ―kàti ra.
Takan kūu ta ora chinu kàꞌan Petuꞌ takan, tajan kēe ra kuàꞌan ra inga ñuu.
Ta ora kundichin tajan yaꞌa yūꞌvi ndra jandaru ta kīchaꞌa ndio ndra kànitaꞌan yuꞌu ndra, ti töve nī chito ndra nayi jāꞌa ña tüva ma Petuꞌ.
Yakan va ma ora ikan tāchi ma Herode na kunanduku inga ndra ma Petuꞌ. Va töve nī kuu nataꞌan ndra ra. Yakan va tāchi ra ña na kukaꞌni ndra ma ndra jandaru jàkuenda ma vekaa niku. Ti naja ndëꞌeni ndra ña kākú ma Petuꞌ ma vekaa. Ta ora yāꞌa yi tajan kēe Rey Herode ma ñuꞌuꞌ Judea, ta kuàꞌan ra itiꞌ ñuu Cesarea iin tiempu.
Takan kūu ta yaꞌa kūxaan Rey Herode chiꞌin ñivi ìyo ñuu Tiro ta ñuu Sidón. Ta ikan jan jāndoꞌiin tuꞌun ñivi ñuu ikan, tajan chāa ndio na vetiñu ti kùuni na natuꞌun na chiꞌin ra. Va kāꞌan na jiꞌna chiꞌin iin ra nàni Blastu, ra jàꞌa tiñu nuu ma Herode. Ta chīka na nuu Blastu ña na ndakan ra iin tiempu nuu ma rey ña kùu kutiꞌvi na chiꞌin ra, ikan na kuu jandomani ra ma kuati na, ti ndaꞌaꞌ ma rey ikan nìꞌi na tandiꞌi ma ndayu chìniñuꞌu na kachi na ma ñuu na. Ta Blastu jānuna ra ra ma kivi ikan.
Ta ora kēta ma kivi ña jānuna ra ra, tajan kēta ndio ma Herode, ña ñùꞌu ra iin jaꞌma nduvaꞌa kuii vii ña chàkuꞌun ma ndra kùu rey. Ta ikan chūnandi ra ma nuu chàꞌnda ra tiñu. Tajan kīchaꞌa ra kàꞌan ra ma junta chiꞌin ma ñivi kaꞌìin tiꞌvi ma nuu ra.
Takan kūu va ma ñivi ikan, teꞌen kīchaꞌa na kànachaa na:
―Ma ra kàꞌan iꞌya yüvi iin raꞌii kùu ra, ti iin ndioo kùu ra ―kàti na.
Tajan juuni ma ora ikani iin tati jàꞌa tiñu nuu Ndioo, jātakueꞌe yi ra, vati töve nī jakaꞌnu ra Ndioo ti töve kàꞌan ra ña töve ndicha ña kàꞌan ñivi chaꞌaꞌ ra takan. Ta ikan chīꞌí ra jāꞌa ña chàchi tindaku ra.
Takan kūu ta ma tuꞌun chaꞌaꞌ Rachaꞌnu Jesuu ña kàtituꞌun ma ñivi chìnuni, viꞌa chìtakuati yi nda nikuuni.
Yakan va ora jāchinu Bernabé chiꞌin Saulu ma tiñu jàꞌa ndra, tajan kēe ndiko ndra ñuu Jerusalén, tajan kuàꞌan ndio ndra ñuu Antioquía chiꞌin iin ra nàni Xuva ña juuni nàni Marku ndia.
Ma tañu ndian chìnuni tuꞌun Jesuu ìyo ñuu Antioquía, ikan kaꞌìin ndra kàꞌan chiꞌin tuꞌun yuꞌu Ndioo chiꞌin ndra kùu matru. Ta ndrakan teꞌen nàni ndra: Bernabé, chiꞌin ra tuun nàni Simón, chiꞌin Luciu ra ñuꞌuꞌ Cirene, chiꞌin Manaén ma ra indukuni chāꞌnu chiꞌin Herode ra kùu kalechaꞌnu ñuꞌuꞌ Galilea. Ta juuni ikan, ndaa Saulu ndia.
Ta ikan kēta iin kivi kūtiꞌvi ma ñivi ña ndìta yuꞌu na ña jàkaꞌnu na Ndioo. Ta ikan teꞌen nākaꞌan ma Tati Ií Ndioo chiꞌin ma ñivi ikan:
―Na tavaniꞌi siin ndo Bernabé chiꞌin Saulu kuenda ma tiñu kāchi̱n ndra ña ìyo yi ña jaꞌa ndra ―kàti yi.
Yakan va ora cha yāꞌa ña kāꞌan ma ndian kaꞌìin tiꞌvi ikan chiꞌin Ndioo ta ndīta yuꞌu na, ta ikan jan jūndii na ndaꞌa na xini Bernabé chiꞌin Saulu. Ta kēe ndio ndra kàchaꞌan ndra.
Yakan va ora chāa ndra ma yuꞌu tañuꞌu ñuu Salamina chiꞌin varku, ta ikan kīchaꞌa ndra kàtituꞌun ndra tuꞌun vaꞌa Rachaꞌnu Ndioo tichi taꞌiiꞌiin veñuꞌu ñivi judíu ñuꞌuꞌ ikan. Ta juuni kuàꞌan Xuva chiꞌin ndra ña tìndee ra ndra ndia.
Ta ikan chākunuu ndra tandiꞌi ñuꞌuꞌ ikan, nda kati chāa ndra iin ñuu nàni Pafos. Ta ikan nātaꞌan ndra iin randuvi. Ta rakan ti iin ra judíu kùu ra, ta nàni ra Barjesuu. Ta kàti ra ti tuꞌun Ndioo kàtituꞌun ra ndia, va tüvi ndicha.
Ta ma randuvi ikan nàndi ra chiꞌin ra kùu kalechaꞌnu nàni Sergiu Paulu. Ta ma ra kalechaꞌnu ikan, ti yaꞌa ìyo chinituni ra, yakan va tāchi ra iin tatun ra na kukiꞌin ra Bernabé ta Saulu, vati kùuni ra tasoꞌo ra tuꞌun Ndioo ña kàtituꞌun ndra ndia.
Ta ora chāa ndra nuu ndaa ra, ta ma randuvi Barjesuu, ra juuni nàni Elimas chiꞌin tuꞌun griegu, kīchaꞌa ra kànitaꞌan yuꞌu ra chiꞌin ndra ti küuni ra na tasoꞌo ma kalechaꞌnu ma tuꞌun Jesuu ña kàtituꞌun ndra, ti koto indukuni chinuni ra tuꞌun Jesuu ndia.
Takan kūu ta ikan ma Saulu ti juuni nàni ra Paulu, ta yaꞌa ìyo Tati Ií Ndioo chiꞌin ra, tajan ndēꞌe kachin vaꞌa ra nuu ma randuvi nàndi ikan.
Ta teꞌen nākaꞌan ma Paulu chiꞌin ra:
―Ra vata, ra kini, ta ra seꞌe kuiꞌna kùu̱n, ti küuniun ndeꞌun ma ña vaꞌa. ¿Ta naja chàtaꞌaniun keñaꞌun ma ñivi chiꞌin ma tuꞌun vata kàtituꞌu̱n, ta tüvi chàꞌun ña na kiꞌvi na itiꞌ Ndioo?
Yakan va vitin ni jandeꞌe Ndioo tundoꞌo ñu̱n iin tiempu. Ta na tüva kuu ndeꞌun ti ni kukuaun nda ma ñuꞌú nikandii küu ga ndeꞌun ndia ―kàti Paulu chiꞌin ra.
Ta ma ora ikani ndōkuaá ra. Ta ikan kīchaꞌa ra nànduku ndaꞌaꞌ ra yo kundaka ra veꞌe ra ti kuaá ra.
Ta ora ndēꞌe ma kalechaꞌnu ña kūu chiꞌin ma randuvi, ta ma ora ikani kīchaꞌa ra chìnuni ra tuꞌun Rachaꞌnu Jesuu, ti ndava kuàꞌan tati ra ora chīto ra ña chiꞌin kuaꞌaꞌ ndatu jànaꞌa ndra tuꞌun Jesuu.
Paulu chiꞌin ndra meru ra kīꞌvi ndra tichi varku ma ñuu nàni Pafos. Ta ikan kēe ndio ndra kuàꞌan ndra ñuu Perge, ti ma ñuu ikan kàndii yi ñuꞌuꞌ Panfilia. Va Xuva Marku ndākoo ra ndra, ta chīkoniꞌi ndiko ra kuàꞌan ra ñuu Jerusalén.
Ta ora chāa ndra ma ñuu Perge, tajan nūu ndio ndra ma varku ikan. Ta ikan kuàꞌan ndra nda ñuu Antioquía, ñuu kàndii yatin ñuꞌuꞌ Pisidia. Ta ma kivi nìndee ñivi judíu, kīꞌvi ndra ma veñuꞌu na, ta chūnandi ndra ma ikan.
Yakan va ora cha yāꞌa jàkuaꞌa ma ndra vika ma tichi ma veñuꞌu ikan ma tuꞌun Ley Ndioo chiꞌin tuꞌun tāa ma ndra kàꞌan chiꞌin tuꞌun yuꞌu ra tajiꞌna, ta ikan kīchaꞌa chìkatuꞌun ndra vika ikan nuu Paulu chiꞌin meru ra tuva kuu katituꞌun ndra iin tuꞌun. Tajan teꞌen nākaꞌan ndra chiꞌin ndra:
―Ndyoꞌo ndra yani, ¡naꞌa ndo tuva ìyo iin ña kùuni ndo kaꞌan ndo tuva kùuni ndo ña jàkuninaa ndo ma ñivi, kùu kaꞌan ndo yi vitin! ―kàti ndra.
Tajan ma ora ikani chūndaa Paulu ta jāndaꞌa ra nuu ma ñivi, ikan na taxiin koo yuꞌu na. Tajan teꞌen nākaꞌan ndio ra:
―Ndyoꞌo ndra judíu kuni vaꞌa ndo ña ni kaꞌin. Ta juuni ndra yüvi judíu, ndra tìñuꞌu Ndioo.
Ma Ndioo ñuu Israel, kāchin ma ndian judíu kùu ñivio chīyo tajiꞌna. Ta jāꞌa ra iin ñuu kaꞌnu chiꞌin ma ñivi ikan, ora juuni ìyo ga na ma ñuꞌuꞌ Egiptu. Vati ma ñuꞌuꞌ ikan ti yüvi ñuꞌuꞌ na kùu yi. Ta ikan tāva ndio ra na ñuꞌuꞌ Egiptu chiꞌin ndatu ra.
’Yakan va uvi xiko kuiya kūmi Ndioo na ta jāndeeni ra ma ña jāꞌa ñivio ña chīyo na tatiempu tichi kuꞌu nuu chàkunuu na.
Ta ikan Ndioo kūtaꞌan ra chiꞌin ma ndian kùu ñivio tajiꞌna, na kiꞌvi na ñuꞌuꞌ Canaán. Ta ikan na kaꞌni na tandiꞌi ñivi ìyo ndi ucha ñuu ikan. Yakan va, takan jāꞌa na, ikan na kuu niꞌi na ma ñuꞌuꞌ chāꞌa Ndioo nuu na, ta ikan na kuu yi ñuꞌuꞌ maa na.
Ta ndisaa ñaꞌa kūu yi tichi iin kumi cientu uvi xiko uchi kuiya.
’Ta tichi ma tiempu ikan, juuni chāꞌa Ndioo iin ndra vesi, ndra jàkutuni tiñu nuu na. Takan kūu nda kati kēta kuiya chīyo Samuel, ra kàꞌan chiꞌin tuꞌun yuꞌu Ndioo tajiꞌna.
Ta ikan chīkan na iin ra kùu rey ña kaꞌnda tiñu nuu na. Ta Ndioo chāꞌa ra tiñu ikan, nuu ra nàni Saulu ra seꞌe Cis. Ta Saulu ti iin ra kichi tata Benjamín kùu ra, ta chāꞌnda ra tiñu uvi xiko kuiya.
Ta tiá itiꞌ nuu, nāmaa Ndioo ma tiñu jàꞌa Saulu ña kùu ra rey. Ta ikan chāꞌa ndio ra ma tiñu rey nuu inga ra nàni David. Takan kūu ta teꞌen nākaꞌan Ndioo kuenda ma rachaꞌnu David: “Yaꞌa kùuni̱ ndeꞌi David ra seꞌe Isaí, ti jàꞌa ra ma ndisaa ña kùuni̱ ña na jaꞌa ra.” Takan kàti Ndioo.
’Ta Jesuu kīchi ra tata David ña na kuu ra ra tāchi Ndioo ña na jakakú ra ñivi ñuu Israel tava chāꞌa Ndioo tuꞌun nuu ma ñivi ti takan ni kuu.
Yakan va ora takäaga kichi Jesuu, kātituꞌun Xuva tuꞌun ra nuu ndisaa ñuu Israel. Ta kāti ra chiꞌin na ti ìyo yi ña kunduta na ta juuni ìyo yi ña ndakoo na itiꞌ kini kuàꞌan na ta kiꞌvi na itiꞌ Ndioo.
Yakan va ora chani kūu Xuva tiñu ña chāꞌa Ndioo nuu ra, ta kāti ra nuu ma ñivi ña yüvi ra Cristu kùu ra takua chànini na. Ta juuni kāꞌan ra: “Ti ma ra kùu Cristu, ni kichi ra tiá itiꞌ nuu. Ta kuenda ra, ti iin ra tüvi iñuꞌu kùi, vaji na ndachi̱ ma ndichan indii chaꞌa ra, ti nduvaꞌa kuii kaꞌnu ga ra ta ìyo ga ndatu ra kua yuꞌu”, kāti Xuva.
’Yakan va ndyoꞌo yani̱, ndian kùu ñivi judíu, tata Abraham, ta juuni ndyoꞌo ndian yüvi judíu ña tìñuꞌu Rachaꞌnu Ndioo, Ndioo kùu ma ra tāchi yuꞌu ña na katituꞌin ma tuꞌun iꞌya nuu ndo, ikan na kuu kakú yo jàꞌa ra.
Vati ma ndian ìyo ñuu Jerusalén, chiꞌin ndra chàꞌnda tiñu nuu na, nī tuvi nakoto na ña Jesuu kùu ra ña jàkakú ra yo. Ta ni töve nī kutunini vaꞌa na ma tuꞌun Ndioo tāa ndra kàꞌan chiꞌin tuꞌun yuꞌu Ndioo tajiꞌna ndia, vaji nani kivi ora nindeo jàkuaꞌa na yi tichi veñuꞌu na. Yakan va tīsokuati na chata Jesuu, ta ndōꞌiin tuꞌun na ña kàti na ña na kuvi ra. Ta takan chīnu ma tuꞌun ña kāꞌan ma ndra kàꞌan chiꞌin tuꞌun yuꞌu Ndioo ña ni kuu.
Tajan chākaꞌan na nuu Ponciu Pilatu na kaꞌni ra Jesuu chiꞌin ndra kùu jandaru ra, vaji tüvi nī naniꞌi na nïꞌiin kuati ña jāꞌa Jesuu ña ìyo yi na kuvi ra.
Va Ndioo jānataku ndiko ra ra tañu ndian ndií.
Ta kuaꞌaꞌ vaꞌa kivi kēta Jesuu nuu ma ndra chāꞌan chiꞌin ra ñuꞌuꞌ Galilea, ta nda ñuu Jerusalén. Ta vitin juuni ndrakan kùu ma ndra kàꞌan chaꞌaꞌ Jesuu nuu ma ñivi vitin.
’Ta vitin ndyuꞌu kùu ndi ña kàtituꞌun ndi tuꞌun vaꞌa iꞌya nuu ndo. Ti ñaꞌa kùu ma tuꞌun ña chāꞌa Ndioo nuu ma ndian kùu ñivio chīyo tajiꞌna.
Ta vitin cha jāchinu Ndioo ma tuꞌun iꞌya nuu maa yo, ti tata ma ñivi chīyo tajiꞌna kīchi yo. Ñaꞌa jāchinu Ndioo ora cha nātaku ra Seꞌe ra Jesuu, vati nuu ma tutu Salmu uvi, teꞌen kàꞌan Ndioo: “Yoꞌo kùu seꞌi, ta vitin kùu ma kivi ña kùu tatáun yuꞌu”, kàti yi.
Vati Ndioo cha kātituꞌun ra ña ni janataku ndiko ra ma Jesuu, ikan na küꞌini ma kuñu ra, vati teꞌen kàꞌan ma tutu Ndioo chaꞌaꞌ yi: “Nuu ndyoꞌo, ni jachinui ma tuꞌun ña chāꞌi nuu ma rachaꞌnu David. Ta ma tuꞌun ikan yaꞌa ga ií yi ta ndaa yi”, kàti Ndioo.
Ta juuni kàꞌan ma tuꞌun Ndioo ña: “Na küꞌvaun ña kuꞌini kuñu ma ra seꞌun ra yaꞌa ga ií.” Takan kāꞌan iin Salmu ña tāa ma rachaꞌnu David.
Yakan va ndicha kuii ña ma rachaꞌnu David, jāꞌa ra tiñu takua kùuni Ndioo nuu ma ñivio ora chīyo ra ma ñuñivi iꞌya niku. Tajan chīꞌí ndio ra, ta kūchi ndio na ñundaꞌyu ra xiin nuu ñaña ma tatá ra. Ta ma kuñu ra kūꞌini yi.
Va ma kuñu ma ra jānataku Ndioo, tüvi nī kuꞌini yi.
Yakan va ndyoꞌo ndra yani̱, ìyo yi ña koto ndo ti chaꞌaꞌ Jesuu ikan, Ndioo jànaa ra ndisaa ma kuatio.
Ta juuni chaꞌaꞌ Jesuu kùu yi ña jàndondaa Ndioo anima ndisaa ndian chìnuni tuꞌun ra. Va töve kùu ndondaa anima yo chaꞌaꞌ ña jàkaꞌnu yo ma tutu Ley Ndioo tāa Moisés.
Yakan va na jaꞌa ndo kuenda nuu ndo, ti koto taꞌan ndo takua kàꞌan ma tutu tāa ma ndra kàꞌan chiꞌin tuꞌun yuꞌu Ndioo chīyo tajiꞌna. Vati ma tutu tāa ndra teꞌen kàꞌan yi:
Na tasoꞌo vaꞌa ndyoꞌo ndian kàꞌan tiꞌini chata tuꞌun kàꞌin.
Ta na yuꞌvi ndo, ti chani kuvi ndo.
Vati yuꞌu chani jaꞌi iin tiñu nduvaꞌa kuii kaꞌnu ma kivi vitin ña juuni ìyo ga ndo.
Ta ma tiñu ni jaꞌi yaꞌa ndetiñu ña chìnuni ndo yi, vaji ìyo ndian katituꞌun kàchin yi nuu ndo, kàti Ndioo.
―Yakan va ikan chīnu ma tuꞌun nātuꞌun Paulu tichi ma veñuꞌu ndian judíu ikan.
Ta ora kīchaꞌa Paulu chiꞌin meru ra, kèe ndra ma tichi veñuꞌu ikan, ta ikan iin ndra chīkan ndra nuu Paulu na kichi ra tichi una kivi ma kivi nindeo, ta kàꞌan ndiko ra ma tuꞌun iꞌya nuu na.
Ta ikan ora cha chīnu ma junta jāꞌa na ma veñuꞌu ikan, ta ikan jan kuaꞌaꞌ ndian judíu chiꞌin ndian yüvi judíu ndian tìñuꞌu Ndioo, kīchaꞌa na tàndikun ndio na kuàꞌan na chata Paulu chiꞌin Bernabé. Ta ikan Paulu chiꞌin Bernabé chūndayuꞌu ndra ma ñivi ikan, na kuꞌun na itiꞌ kuàꞌan Ndioo ta na kumi vaꞌa na ma ñamani ra, ña chàꞌa ra nuu na.
Takan kūu ta ma una kivi sabadu ma kivi nindee na cha yati ndisaa ma ñivi ñuu Antioquía kūtiꞌvi na ña kùuni na tasoꞌo na ma tuꞌun Ndioo.
Va ora ndēꞌe ma ñivi judíu ña yaꞌa kuaꞌaꞌ ñivi kaꞌìin ma ikan, yakan va kīchaꞌa na tixin na ndèꞌe na ndra. Tajan kīchaꞌa na kàꞌan ndaa na ta kànduvaꞌa na Paulu chiꞌin Bernabé.
Yakan va töve kànuu Paulu chiꞌin Bernabé, ta teꞌen kīchaꞌa ndra kàꞌan ndra nuu na:
―Jiꞌna kuii ìyo yi ña kaꞌan ndi tuꞌun Ndioo niku nuu ndyoꞌo ñivi judíu, vati takan kùu yi kuenda ndo. Va vitin ndèꞌi ña töve chìnuni ndo tuꞌun chaꞌaꞌ Rachaꞌnu Jesuu ña kàtituꞌun ndi nuu ndo, yakan va küu koo ndo chiꞌin Ndioo endeeni, tuva takan. Ta vitin itiꞌ nuu, vaꞌaga ña kukatituꞌun ndi ma tuꞌun iꞌya nuu ñivi yüvi judíu.
Vati ma Rachaꞌnu teꞌen kāꞌan ra chiꞌin ndi ña jàꞌa ndi:
Tàchi̱ ndo ña na janaꞌa ndo nuu ñivi yüvi judíu,
ikan na chinuni na tuꞌin.
Vati indukuni kùu ña jànaꞌa ndo takua kùu ma ñuꞌú ña jàndondichin itiꞌ chìka yo.
Ta juuni na janaꞌa ndo nuu na ndava nda nuu ndiꞌi ñuꞌuꞌ ñuñivi naja kua jàꞌi ña jàkakúi na.
Takan kàti Rachaꞌnu ―kàti Paulu.
Ta ora chīni ma ñivi yüvi judíu ma tuꞌun kāꞌan Paulu, ta nduvaꞌa kuii chīsii na. Ta ikan kīchaꞌa na jàkaꞌnu na Ndioo ta kàꞌan na ña ma tuꞌun Ndioo yaꞌa ga vaꞌa yi. Tajan juuni ma ora ikani, ma ndisaa ma ndian kāchin Ndioo ña koo ndito chiꞌin ra indeeni kīchaꞌa na chìnuni na tuꞌun ra.
Va ma ndian judíu chākaꞌan na chiꞌin iin ndrachaꞌnu ñuu ikan ta chiꞌin iin ñivi ñaꞌa iñuꞌu ña jàkaꞌnu vi Ndioo, na kichaꞌa vi ña jàndeꞌe vi tundoꞌo Paulu chiꞌin Bernabé. Ta takan jāꞌa vi ña kūtiꞌvi ñivi ñuu ikan, ña na jakunu na ndra ma ñuu ikan.
Yakan va ora tāvaniꞌi na Paulu chiꞌin Bernabé itiꞌ yuꞌu ñuu ikan, ta kīchaꞌa ndra jàkisi ndra yuyaka kaꞌìin chaꞌa ndra. Ta chiꞌin ña jāꞌa ndra ikan jànaꞌa yi nuu na ña yaꞌa xaan ndèꞌe Ndioo chaꞌaꞌ kuati ña jàꞌa na. Ta ikan jan kēe ndio ndra kuàꞌan ndra itiꞌ ñuu nàni Iconiu.
Va ndisaa ma ndian chìnuni tuꞌun Jesucristu nduvaꞌa kuii chìsii na, ti yaꞌa ga ìyo Tati Ií Ndioo chiꞌin na.
Takan kūu ta Paulu chiꞌin Bernabé kīꞌvi ndra tichi veñuꞌu ñivi judíu ña ndaa ñuu Iconiu. Ta ikan kīchaꞌa kàtituꞌun ndra tuꞌun Jesuu nuu ma ñivi kūtuꞌvi ikan. Ta ikan kuaꞌaꞌ ñivi kīchaꞌa chìnuni tuꞌun ra, ndian judíu ta ndian yüvi judíu ndia.
Va ma ndian judíu ña töve nī chinuni ma tuꞌun kàꞌan ndra, jākanuu ndra xini kuaꞌaꞌ ndian yüvi judíu, ikan na kuxaan na chiꞌin ndian chìnuni.
Vaji takan kūu, Paulu chiꞌin Bernabé kuaꞌaꞌ tiempu chīyo ndra ma ñuu Iconiu, ta töve yùꞌvi ndra kàtituꞌun ndra tuꞌun vaꞌa chaꞌaꞌ Jesuu. Ta juuni ma Ndioo chàꞌa ra nuu ndra ña jànaꞌa ndra nuu ma ñivi kuaꞌaꞌ ndatu ta seña ra ora kàtituꞌun ndra, ikan na koto kachin na ti tuꞌun ndicha kùu ma ña chàꞌa ra chiꞌin ma ñamani ra.
Va ma ñivi ñuu ikan siin siin chànini na. Ti ìyo ndian kuàꞌan chiyo ndian judíu, ta inga na kuàꞌan chiyo ndra tatun Jesuu.
Yakan va iin ndian judíu chiꞌin iin ndian yüvi judíu jāndoꞌiin tuꞌun na chiꞌin ndra tiñu, ikan na jandeꞌe ndra tundoꞌo ndra tatun Jesuu, ta kani ndra yuu chata ndra.
Yakan va ora chīto Paulu chiꞌin Bernabé ña takan ni jaꞌa na chiꞌin ndra, ta ikan chīnu ndra kuàꞌan ndra itiꞌ ñuu Listra ta ñuu Derbe ña kàndii tichi ñuꞌuꞌ Licaonia ta tandiꞌi ñuu ìyo yatini.
Ta ikan kuàkatituꞌun ndra tuꞌun vaꞌa chaꞌaꞌ Rachaꞌnu Jesuu ikan.
Ta ma ñuu Listra ikan ìyo ra chaꞌa peꞌlu ña küu kaka nda ora kāku ra. Ta raꞌya nàndi ra ikan
tàsoꞌo ra ma ña kàꞌan Paulu. Ta ora ndēꞌe Paulu ma ra chaꞌa peꞌlu ikan, tajan nākuni ra ña yaꞌa ga chìnuni ra ña Ndioo kùu jandaꞌa ra ra.
Yakan va teꞌen niꞌi vaꞌa nākaꞌan Paulu chiꞌin ma ra chaꞌa peꞌlu, ikan na kuni tandiꞌi ma ñivi:
―¡Na ndetaun ta kundaa ndoun!
Ta ora kāꞌan Paulu teꞌen ta iin ndāvani ra ta chūndaa ra, juuni kīchaꞌa chàkunuu ra.
Yakan va ora ndēꞌe ma ñivi ña jāꞌa Paulu chiꞌin ma ra chaꞌa peꞌlu, ta ikan kīchaꞌa na kànachaa na ña jàkaꞌnu na Paulu chiꞌin Bernabé chiꞌin tuꞌun kàꞌan ndian ñuu Licaonia, ta teꞌen kàꞌan na:
―Ndioo ndra ìyo andivi, kīchaa ndra nuu ìyo yo. Ta kàa ndra takua kàa iin ndraꞌii ìyo ñuñivi.
Yakan va kàti na ti Bernabé kùu ndioo nàni Zeus, ta Paulu kùu ndioo Hermes, vati kàꞌan ga ra tia kua Bernabé.
Yakan va ma ra sutu ña jàkaꞌnu ndioo Zeus ìyo veñuꞌu ra itiꞌ yuꞌu ñuu. Sutu ikan chākiꞌin ra kuaꞌaꞌ toro chiꞌin siki ña kùvaꞌa chiꞌin ita vii ta chāa ra chiꞌin yi yatini yuveꞌe kora ikan. Vati ma sutu chiꞌin ma ñivi ikan kùuni na jakaꞌnu na ma ndra tatun Jesuu. Yakan va ni kaꞌni na ma toro ta sokó na yi nuu ndra.
Va ora chīto Bernabé chiꞌin Paulu ma ña ni jaꞌa na kuenda ndra, ta ma ora ikani jānakaa ndra jaꞌma ndra, ta yakan jànaꞌa yi ti na chätaꞌani ndra ña jàkaꞌnu ñivi ndra. Ta kāndakunu ndra kiꞌvi ndra tañu ma ñivi ikan, ta teꞌen kàꞌan ndra nuu na:
―¡Na jäꞌa ndo teꞌen! Ti yüvi Ndioo kùu ndi, va juuni ñivi kùu ndi takua kùu maa ndo ndia. Vati ndyuꞌu, vàchi ndi vàchi katituꞌun ndi nuu ndo tuꞌun vaꞌa chaꞌaꞌ Jesuu. Yakan va ìyo yi ña na jaña ndo ña jàkaꞌnu yutun ií ti yüvi Ndioo ndicha kùu yi. Ta na kichaꞌa ndo jakaꞌnu ndo ma Ndioo, ra ndìto ndisaa tiempu, ra jātuvi andivi, chiꞌin ma ñuꞌuꞌ ñuñivi, ta tañuꞌu ta ndisaa nakuyi ña ìyo tichi yi.
Vaji tajiꞌna Ndioo chāꞌa ra ña na chinuni ma ñivi ma ndava kùuni maa na,
vati tükuii nī jaña ra ña jànaꞌa ra nuu ñuñivi chaꞌaꞌ tandiꞌi ña vaꞌa ña jàꞌa ra, ti Ndioo ndicha kùu ra. Ti juuni Ndioo kùu ra ña jàkuun ra savi, ta chàꞌa ra ña na koo vaꞌa ma itu. Ta juuni ra chàꞌa ña na koo kuaꞌaꞌ ma ña kacho ikan na sii kùunio, ti tüvi kumani nïꞌiin nakuyi nuu yo ―kàti ndra.
Va vaji kātituꞌun ndra ma tuꞌun ikan, ta ma ñivi ikan, ti endee küuni na jaña na ña kaꞌni na ma toro ña ni sokó na nuu ndra. Va ma nuu ndiꞌi nia kūndee ndra jàndomani ndra ma ñivi, ña na jaña na ña sòkó na ri nuu ndra.
Ta ma ora ikan chāa iin ndra judíu ìyo ñuu Antioquía, chiꞌin ndra judíu ìyo ñuu Iconiu ndia. Ta ma ndrakan kīchaꞌa jàkanuu ndra xini ma ndian ìyo ñuu ikan, ta jānini ndra na ña na kani na yuu chata Paulu. Ta ora chīnu tajan kēñuꞌu na Paulu itiꞌ yuꞌu ñuu vati chànini na ña cha chīꞌí ra.
Va ora kūtiꞌvitaꞌan ma ndian chìnuni tuꞌun Jesuu yatin nuu kàndii Paulu, ta ndēta ra ta kīꞌvi ndiko ra ma ñuu ikan. Ta inga kivi kēe ra kuàꞌan ra itiꞌ ñuu Derbe chiꞌin Bernabé.
Yakan va ñuu Derbe, kàtituꞌun ndra tuꞌun vaꞌa chaꞌaꞌ Jesuu nuu ma ndian ìyo ikan, tajan kīꞌvi kuaꞌaꞌ na kuàꞌan na itiꞌ Jesuu. Ta ora yāꞌa ñaꞌa kūu takan, tajan chīkoniꞌi ndiko ndra kuàꞌan ndra ñuu Listra, ñuu Iconiu, ta ñuu Antioquía.
Ta ndisaa ma ñuu iꞌya, jāndomani ndra kuaꞌaꞌ ma ndian chìnuni tuꞌun Jesuu, ña na endee chinuni na ma tuꞌun ra, vaji ndèꞌe na tundoꞌo. Ta juuni kāti ndra nuu na ti ma kua ìyo yi ña kuu chaa yo nuu chàꞌnda Ndioo tiñu, jiꞌna ìyo yi ña ndeꞌo kuaꞌaꞌ tundoꞌo.
Ta juuni chāꞌa ndra tiñu nuu iin ndrachaꞌnu, na kumi ndra ma ndian chìnuni tuꞌun Jesuu ña kùtiꞌvi veñuꞌu taꞌiiꞌiin ñuu. Ta ora cha yāꞌa kàꞌan ndra chiꞌin Ndioo ña ndìta yuꞌu ndra, tajan chāꞌa ndra ndra ndaꞌaꞌ Rachaꞌnu Ndioo, ra jàkaꞌnu ndra, na jaꞌa ra kuenda tiñu jàꞌa ndra.
Yakan va ora chāa ndra ma ñuꞌuꞌ ikan, tajan kīchaꞌa ndra kàꞌan ndra tuꞌun vaꞌa chaꞌaꞌ Jesuu ñuu Perge. Ta ikan kēe ndra ta kuàꞌan ndra itiꞌ ñuu Atalia.
Ta ñuu Atalia, kīꞌvi ndra iin varku ta kuànuꞌu ndiko ndra endeeni nda ñuu Antioquía. Ta ma itiꞌ ñuu ikan kùu ma ñuu nuu tāchi ndra chìnuni tuꞌun Jesuu ndra tatiempu. Ta ma antea ña tāchi ndra ndra jiꞌna ga chīkan ndra ñamani nuu Ndioo chaꞌaꞌ ma tiñu ni jaꞌa ndra niku. Ta vitin já chinu jāꞌa ndra ma tiñu ikan.
Yakan va ora chāa ndra ma ñuu Antioquía, ta ikan jan kūtiꞌvitaꞌan ndra chiꞌin ndian chìnuni tuꞌun Jesuu. Ta ikan nùna kīchaꞌa ndra kàtituꞌun ndra ndisaa ña jāꞌa ndra chiꞌin ndatu Ndioo, ta naja kua kīchaꞌa ra jàkakú ra ñivi yüvi judíu, ti tava Ndioo, juuni kùuni ra ña ma ndian yüvi judíu na chinuni na ma tuꞌun ra ndia.
Yakan va kuaꞌaꞌ tiempu kīndoo Paulu chiꞌin Bernabé ma ñuu Antioquía chiꞌin ma ndian chìnuni tuꞌun Jesuu ìyo ñuu ikan.
Takan kūu ta juuni ma tiempu ikan chāa iin ndra judíu chìnuni tuꞌun Jesuu ñuu Antioquía, ndra kīchi ñuꞌuꞌ Judea. Ta ndrakan teꞌen nākaꞌan ndra chiꞌin ndian chìnuni tuꞌun Jesuu ndian ìyo ñuu Antioquía: “Na küu jakakú Ndioo ndo nuu kuati ndo, tu tüvi jiꞌna tàꞌnda ñii nuu ika ndo takua jānaꞌa Moisés nuu ndian judíu chīyo tajiꞌna”, kàti ndra chiꞌin na.
Tajan ora chīni Paulu chiꞌin Bernabé ma ña kāꞌan ndra tajan niꞌi kīchaꞌa ndra kànitaꞌan yuꞌu ndra chiꞌin ndra, va nī kuu jandondaa ndra yi ikan. Yakan va kāchin ma ndian chìnuni ìyo ma ñuu ikan, Paulu chiꞌin Bernabé chiꞌin inga ndra chìnuni, na kuꞌun ndra ñuu Jerusalén kunatuꞌun ndra tiñu ikan chiꞌin ndra tatun Jesuu, ta chiꞌin ndrachaꞌnu chàꞌnda tiñu nuu ndian chìnuni tuꞌun Jesuu ìyo ñuu ikan.
Tajan tāchi ndio ma ndian chìnuni ìyo ñuu Antioquía ndra. Yakan va ora kuàꞌan ndra itiꞌ ñuu Jerusalén, jiꞌna yāꞌa ndra ñuꞌuꞌ Fenicia ta ñuꞌuꞌ Samaria. Yakan va tandiꞌi ma ñuu yàꞌa ndra kàtituꞌun ndra naja kua ndàkoo ma ñivi yüvi judíu ma ña jākaꞌnu na niku, ta ndākiꞌin na itiꞌ Jesuu. Ta yaꞌa ga chìsii ma ndian chìnuni ñuu ikan ora chīni na ma tiñu kaꞌnu Ndioo ña kàtituꞌun ndra.
Ta ora chāa ndra ma ñuu Jerusalén ta ikan kūtiꞌvitaꞌan kuaꞌaꞌ ma ndian chìnuni chiꞌin ndra tatun Jesuu ta ndrachaꞌnu chàꞌnda tiñu ma veñuꞌu. Vati kùuni na tasoꞌo na ma ña ni kaꞌan ndra. Ta ikan kātituꞌun ndra nuu ma ñivi ikan ndisaa ña kūu jaꞌa Ndioo tandiꞌi ma ñuu nuu chākunuu ndra kàtituꞌun ndra tuꞌun Jesuu.
Va nuu kaꞌìin tiꞌvi ndra, ndēta iin ndra fariseu ña chìnuni tuꞌun Jesuu, ta teꞌen kīchaꞌa ndra kàꞌan ndra:
―Ndyoꞌo yani, ma ndra yüvi judíu ña chìnuni tuꞌun Jesuu, ìyo yi ña taꞌnda ñii nuu ika ndra. Tajan juuni ìyo yi ña kaꞌnda yo tiñu nuu ndisaa na, na jachiꞌin na ndisaa ña kàꞌan ma ley tāa Moisés tajiꞌna ―kàti ndra.
Ta ikan jan, kūtiꞌvi taꞌan ndio ma ndra tatun Jesuu chiꞌin ma ndrachaꞌnu ikan ña ni jakuaꞌa ndio ndra ma tuꞌun ikan, ikan na naniꞌi vaꞌa ndra naja kua kuu kaꞌan kachin ndra yi nuu ndra chaꞌaꞌ yi.
Ta ora cha yaꞌa kuaꞌaꞌ tiempu ña nàtuꞌun taꞌan ndra chaꞌaꞌ yi, tajan ndēta Petuꞌ ta teꞌen nākaꞌan ra chiꞌin ndra:
―Ndyoꞌo yani̱, cha chìto vaꞌa ndo, ti Ndioo kāchin ra yuꞌu tañu ndo, ikan na katituꞌin nuu ndian yüvi judíu naja kua jakakú Jesuu na, ikan na chinuvaꞌani na tuꞌun ra ndia.
Ta Ndioo vati nàkoto vaꞌa ra naja kua chànini ndisaa ñivi, yakan va jànaꞌa ra nuu na ña juuni kùu kiꞌvi na itiꞌ ra ndia. Ta chāꞌa ra Tati Ií ra ña na koo yi chiꞌin na takua chāꞌa ra yi nuu yo ndia.
Yakan va inuu ndèꞌe Ndioo ndisaa yo, ti juuni jānaa ra kuati na chaꞌaꞌ ma ña chìnuni na tuꞌun ra, ta takan jàꞌa ra chiꞌin yo ndia.
Ta naja kùuni ndo jaꞌa ndo ña jànaꞌa Ndioo nuu yo ña tüvi vaꞌa yi, ndeꞌo tu kuxaan ra chiꞌo. Na väꞌa kàꞌan yo ña na jaꞌa na tandiꞌi ma ña kàꞌan Ley Ndioo tāa Moisés. Vati ni maa yo küu jaꞌa yo tandiꞌi ma ña kàꞌan yi. Ta ni ndian kūu ñivio chiyo tajiꞌna küu jaꞌa na yi ndia.
Yakan va chìto yo, ti küu kakú yo jàꞌa ma ley ikan, va kàkú yo jàꞌa ma ñamani Rachaꞌnu Jesuuni. Yakan va ndiakan juuni kùu kakú na jàꞌa ma ñamani ra ndia ―kàti Petuꞌ.
Takan kūu ta ndisaa ma ndian kaꞌìin tiꞌvi ma ikan, kīndoo taxiin na ora kīchaꞌa Bernabé chiꞌin Paulu kàꞌan ndra naja kua chāꞌa Rachaꞌnu Ndioo ndatu ra nuu ndra ña jànaꞌa ndra seña ta ndatu kaꞌnu nuu ndian yüvi judíu.
Yakan va ora chīnu kàꞌan ndra, tajan ndēta Jandiau ta kīchaꞌa ndio ra kàꞌan ra teꞌen chiꞌin na:
―Ndyoꞌo yani̱, na kuni vaꞌa ndo ña ni kaꞌin chiꞌin ndo:
Já kātituꞌun Simón Petuꞌ nuu yo naja kua jāꞌa Rachaꞌnu Ndioo ña kīꞌin kuenda ra ma ñivi yüvi judíu ma chaꞌaꞌ nunuu, ta kāchin ra ma tañu na kuaꞌaꞌ ñivi kuenda ra ña na kuu na ñivi ra, ikan na jakaꞌnu na ra.
Yakan va ndisaa ma ña kùu iꞌya, indukuni kàꞌan yi chiꞌin ndisaa ma ña tāa ma ndra kàꞌan chiꞌin tuꞌun yuꞌu Ndioo chīyo tajiꞌna, vati ma tutu Ndioo ikan teꞌen kàꞌan yi:
Ora cha yāꞌa ndisaa ñaꞌa, ni kichi̱ inga chaꞌaꞌ.
Ta ni kutaa ndikoi veꞌe nuu chàꞌnda Rey David tiñu vati cha ndōtani yi.
Ta vaji ndòtani yi vitin, ta ni jandovaꞌa ndikoi yi ta ni jandochai yi inga chaꞌaꞌ.
Takan kāti Ndioo chiꞌin na,
ikan na nanduku tandiꞌi ma ñivi ma Rachaꞌnu chitoꞌo yo, nda ma ndian yüvi judíu ndia.
Vati ma ñivi ikan, kāchin Ndioo na ña na chinuni na tuꞌun ra,
ikan na kuu na ñivi ra ndia.
ikan na nakoto kachin kuaꞌaꞌ ñivi yi nda ndian chīyo tajiꞌna, ta nda ndian ìyo ma tiempu vitin ndia.
Takan kàꞌan ma tutu Ndioo.
’Yakan va yuꞌu, kàti̱ ti ma ñivi yüvi judíu ña chìnuni tuꞌun Ndioo na küu kaꞌnda yo tiñu nuu na ña na jaꞌa na ndisaa ma ña kàꞌan tutu ley Ndioo ña tāa Moisés. Vati cha ndākoo na ndisaa ma ña jàkaꞌnu na niku, ta vitin kuàꞌan na itiꞌ Jesuu.
Yakan va ìyo yi ña taa yo iin tutu, ta tachio yi nuu na, na jachika na na nuu ndioo yutun ií ña jàkaꞌnu na niku, ta na jaña na ña kìꞌvi na chiꞌin ñaꞌaꞌ yüvi ñasiꞌi na ndia, ta takani ma ñaꞌa ndia. Ta juuni na jaña na ña chàchi na nií ta saꞌan kiti kāꞌa.
Vati nda tajiꞌna ta nda vitin, ti taꞌiiꞌiin ñuu ìyo ndian kàtituꞌun tuꞌun Ndioo tāa Moisés. Ta jàkuaꞌa na yi nuu ma ñivi tichi veñuꞌu ndian judíu taꞌiiꞌiin kivi nindeo ―kàti ra.
Takan kūu tajan ndra tatun Jesuu chiꞌin ndrachaꞌnu chiꞌin ndisaa ndian chìnuni, nātuꞌun na chaꞌaꞌ yi ta ikan kāchin na uvi taꞌan ndrachaꞌnu, chàꞌnda tiñu nuu ndian chìnuni tuꞌun Jesuu ikan, na kuꞌun ndra chiꞌin Paulu ta Bernabé ñuu Antioquía. Ta ma ndra kāchin na, nàni ndra Sila chiꞌin Juda, ra juuni nàni ra Barsabás.
Ta chiꞌin ndrakan tāchi ndrachaꞌnu iin tutu ña na jakuaꞌa ndra yi nuu ñivi ìyo nuu kuàꞌan ndra. Ta ma tutu ikan, teꞌen kàꞌan yi:
“Ndyuꞌu ndra kùu tatun Jesuu, chiꞌin ndrachaꞌnu ndian chìnuni tuꞌun Jesuu, tāchi ndi iin saludu nuu ndyoꞌo yani, ndian kùu ñivi yüvi judíu ìyo ñuu Antioquía, ñuꞌuꞌ Siria, ta ñuꞌuꞌ Cilicia.
Vati chìto ndi ti ìyo ndra kēe ma ñuu Jerusalén ña tüvi nī chaꞌa ndi ña kujanaꞌa ndra nuu ndo. Ta ma tuꞌun kuàjanaꞌa ndra nuu ndo yaꞌa ga jàkanuu yi xini ndo, ta tüva chìto ndo niyi jaꞌa ndo chaꞌaꞌ ma tuꞌun kàꞌan ndra.
Yakan va ndyuꞌu jāndoꞌiin tuꞌun ndi ta kùuni ndi ña tiá vaꞌa, tu kachin ndi iin ndra ìyo tañu ndi, ikan na kundeꞌe ndra ndo chiꞌin ndra yanio Bernabé ta Paulu, ndra yaꞌa kùunio ndeꞌo.
Ta juuni Bernabé chiꞌin Paulu, cha chāꞌa ndra maa ndra na ndeꞌe ndra kuaꞌaꞌ tundoꞌo chaꞌaꞌ Rachaꞌnu chitoꞌo yo Jesucristu.
Yakan va chiꞌin ndraꞌya tāchi ndi Juda chiꞌin Sila ta ndaꞌa ndra tutu iꞌya, ikan na katituꞌun kachin ndra nuu ndo ma tava kùuni yi kaꞌan yi.
Ti takua chànini Tati Ií Ndioo, ta chànini maa ndi ña na käꞌnda ga ndi tiá tiñu nuu ndo kua ma tiñu kaꞌnu ña teꞌen kàtituꞌun ndi vitin:
Ta na kächi ga ndo saꞌan kiti chàꞌni na ña sòkó na nuu ndioo yutun ií. Ta na kächi ndo nií, ni saꞌan kiti kāꞌa. Ta na kïꞌvi ndo chiꞌin ñaꞌaꞌ töve kùu ñasiꞌi ndo. Tatu jàña ndo jàꞌa ndo ndisaa ñaꞌa, iin ña vaꞌa kùu yi kuenda ndo tuva jaꞌa ndo takan. Ta Ndioo na jaꞌií ra ndo”, kàti ndra nuu carta ña tàchi ndra.
Takan kūu ta ora chīnu ma junta ma ñuu Jerusalén, tajan kēe ndio ndra kuàꞌan ndra ma ñuu Antioquía. Ta ora cha kūtiꞌvi ma ñivi chìnuni tuꞌun Jesuu ìyo ñuu ikan, tajan chāꞌa ndra ma tutu carta ña ndàꞌa ndra nuu na.
Takan kūu ta nduvaꞌa kuii chìsii na, ora jākuaꞌa ndra ma carta ikan. Vati chàꞌa yi tundeeni na.
Vati Juda chiꞌin Sila juuni ndra kàꞌan chiꞌin tuꞌun yuꞌu Ndioo kùu ndra, yakan va chìto ndra naja kua kàꞌan ndra chiꞌin ma ñivi. Ta jàmani ndra na chiꞌin kuaꞌaꞌ tuꞌun, vati chāꞌa ndra tundeeni nuu na.
Ta ora chīnu kàtituꞌun Sila chiꞌin Juda ma ña kàꞌan ma carta, tajan kīndoo ndra ikan tiá kuaꞌaꞌ tiempu. Ta ikan jan tāchi ndiko ndian chìnuni ndra, na kuꞌun ndiko ndra nuu ma ndrachaꞌnu tāchi ndra ìyo ñuu Jerusalén. Va jiꞌna kàꞌan na nuu ndra teꞌen:
―Ndioo na jàꞌií ra ndo ta na kumi vaꞌa ra ndo ma itiꞌ kuàꞌan ndo.
Va chànini Sila ti vaꞌa ga ña kìndoo ndra ñuu Antioquía tiá ga tiempu.
Yakan va juuni kīndoo Paulu chiꞌin Bernabé chiꞌin inga tiá ndra ndia. Ta endee jànaꞌa ndra tuꞌun vaꞌa kàꞌan chaꞌaꞌ Jesuu ta kàtituꞌun ndra yi nuu ma ñivi ìyo ikan.
Takan kūu ta ora yāꞌa kuaꞌaꞌ kivi tajan teꞌen nākaꞌan Paulu chiꞌin Bernabé:
―Na kundeꞌe ndiko yo ñivi chìnuni ìyo ndisaa ñuu nuu kātituꞌun yo tuꞌun Rachaꞌnu Jesuu niku. Ndeꞌo naja kua ìyo na ―kàti ra.
Ta Bernabé, vati kùuni ra ña na kuꞌun Xuva Marku chiꞌin ndra,
va Paulu nī chaꞌa ra ña kuꞌun ra chiꞌin ndra, vati Xuva ndākoo ra ndra ñuu Panfilia, ta töva nī chakunuu ra jàꞌa ra ma tiñu Ndioo chiꞌin ndra.
Yakan va kānitaꞌan yuꞌu ndra, ta kēsiin ndio ndra. Tajan Bernabé kāchin ra Xuva. Ta ikan kēe ndio ndra kuàꞌan ndra itiꞌ ñuꞌuꞌ Chipre chiꞌin varku.
Ta Paulu kāchin ra ra nàni Sila. Tajan ma ndian chìnuni ìyo ñuu Antioquía, kīchaꞌa na kàꞌan na chiꞌin Ndioo na kumi ra itiꞌ kuàꞌan ndra. Tajan kēe ndio ndra kuàꞌan ndra kuàkatituꞌun ndra tuꞌun Jesuu.
Ta ora chàkunuu Paulu chiꞌin Sila, tajan yāꞌa ndra jàmani ndra ma ndian chìnuni tuꞌun Jesuu ìyo ñuꞌuꞌ Siria ta ñuꞌuꞌ Cilicia ndia, ña na jandeeni ma ña chìnuni na.
Takan kūu ta Paulu chiꞌin Sila chāa ndra ñuu Derbe ta Listra. Ta ikan nātaꞌan ndra iin ra chìnuni tuꞌun Jesuu, ra nàni Timoteu. Ta rakan ti maꞌá ra kùu iin ña judía, ña chìnuni tuꞌun Jesuu ndia. Ta tatá ra kùu iin ra griegu.
Yakan va Paulu kùuni ra ña na kuꞌun ra chiꞌin ra. Va juuni maa ra chānini ti jiꞌna ìyo yi ña taꞌnda ñii nuu ika ra, ikan na küxaan ndian judíu ìyo nuu kuàꞌan ndra. Vati ndisaa na cha chìto ti tatá Timoteu kùu iin ra yüvi judíu.
Ta tandiꞌi ma ñuu nuu yàꞌa ndra, kàtituꞌun ndra nuu ma ndian chìnuni chaꞌaꞌ ma tuꞌun kàꞌan ma carta ña tāa ma ndra tatun Jesuu chiꞌin ndrachaꞌnu chìnuni ñuu Jerusalén, na jachiꞌin na yi.
Yakan va ma ñivi ìyo ma veñuꞌu ta ñuu ta ñuu ikan, jàndeeni na chìnuni na tuꞌun Jesuu. Ta taꞌiiꞌiin kivi tiaga kuaꞌaꞌ na kīchaꞌa chìnuni.
Takan kūu ta tava ma Tati Ií Ndioo nī chaꞌa yi kàtituꞌun ndra tuꞌun Ndioo ñuꞌuꞌ Asia, yakan va yāꞌa ndra kuàꞌan ndra itiꞌ ñuꞌuꞌ Frigia ta ñuꞌuꞌ Galacia.
Ta ikan chāa ndra raya nuu yàꞌa ñivi ora kuàꞌan na itiꞌ ñuꞌuꞌ Misia. Ta ikan kùuni ndra kuꞌun ndra itiꞌ ñuꞌuꞌ Bitinia, va ma Tati Ií Jesuu, tüvi nī chaꞌa yi ña na kuꞌun ndra itiꞌ ñuꞌuꞌ ikan.
Yakan va yāꞌa ndra raya ñuꞌuꞌ Misia tajan kuàꞌan ndra itiꞌ ñuꞌuꞌ ikan. Ta ikan chāa ndra yuꞌu tañuꞌu, yatin ñuu Troa.
Ta chanikuaa jāndeꞌe Ndioo nuu Paulu iin ra ña ndaa ta ìyo ra ñuꞌuꞌ Macedonia. Tajan rakan jānini ra Paulu ta teꞌen nākaꞌan ra chiꞌin ra: “¡Na kichiun ñuꞌuꞌ Macedonia, nuu ìyo ndi ta tindeun ndi!”, kàti yi chiꞌin ra.
Ta ora yāꞌa ña ndēꞌe ra ma xindaꞌvi yakan, ta numini kīchaꞌa ndio ndi jàndovaꞌa ndi ndatiñu ndi ña ni kuꞌun ndi itiꞌ ñuꞌuꞌ Macedonia, vati cha chìto vaꞌa ndi ti Ndioo kāchin ra ndyuꞌu na kuꞌun ndi kukatituꞌun ndi tuꞌun vaꞌa kàꞌan chaꞌaꞌ Jesuu itiꞌ tikan.
Takan kūu ta ñuu Troa kīꞌvi ndi iin varku indeeni nda kati chaa ndi iin ñuꞌuꞌ vali ña ìyo tichi tañuꞌu ña nàni Samotracia. Ta ora tuvi inga kivi tajan kīꞌvi ndiko ndi varku indeeni nda kati chāa ndi ñuu Neápolis.
Tajan kēe ndi ñuu iꞌya, ta kāchaꞌan ndi ñuu Filipu. Ta ma ñuu Filipu ti iin ñuu kaꞌnuga kùu yi kuenda ndian Romanu. Ta juuni iin ñuu kaꞌnu kùu yi kuenda ñuꞌuꞌ Macedonia. Ta ñuu ikan kīndoo ndi uvi uni kivi.
Ta ma kivi nindeo kēe ndi kuàꞌan ndi itiꞌ yuꞌu ñuu nuu kàndii iin yuta. Vati ndyuꞌu kùuni ndi ti ikan kùu nuu kùtiꞌvi ñivi judíu ña kàꞌan na chiꞌin Ndioo. Yakan va ora chāa ndi ma ikan ta chūnandi ndi ta ikan jan kīchaꞌa ndio ndi kàꞌan ndi tuꞌun vaꞌa chaꞌaꞌ Jesuu chiꞌin ma ñivi ñaꞌa kūtiꞌvi kaꞌìin ikan.
Ta iin ñaꞌa ndaa tañu ma ñivi ñaꞌaꞌ ikan, kùu ña nàni Lidia. Ta yakan ti ña ñuu Tiatira kùan ta iin ña jàkaꞌnu Ndioo kùan ndia. Ta xìkoan jaꞌma color ndaa, ña yaꞌa vii. Ta yakan ti nàndian tàsoꞌan ndisaa ma ña kàꞌan Paulu. Yakan va ora chīnian ndisaa ma ña kāꞌan ra, tajan Ndioo chāꞌa ra chinituni ra nuan, ta ikan kīchaꞌa ndioan chìnunian tuꞌun Jesuu.
Ta ikan kūnduta ndioan chiꞌin ndisaa ñivian ña ìyo veꞌan. Ta ora cha yāꞌa kūnduta vi, tajan teꞌen kīchaꞌa kàꞌan ña ña jàninian ndi:
―Tu chànini ndo ña chìnuvaꞌani̱ tuꞌun Jesuu, na koꞌo veꞌi ta kindoo ndo nindee ndo ma ikan ―kàtian.
Takan kūu ña kēe ndio ndi kuàꞌan ndi veꞌan.
Iin kivi kēe ndi kàchaꞌan ndi iin nuu kùtiꞌvi ñivi judíu ña kàꞌan na chiꞌin Ndioo. Ta tichi itiꞌ kuàꞌan ndi nātaꞌan ndi iin ñayoko ña ndoꞌo tati xaan. Vati ma yakan chìtoan ndanu vàchi ma ña ni taꞌan yo itiꞌ nuu jàꞌa yi. Ta jākanaa ña kuaꞌaꞌ xuꞌunꞌ kuenda ma ndra chitoꞌan jàꞌa ma ña chìtoan.
Ta ma ora ikani tāndikuan chata Paulu ta juuni chiꞌin ndi ndia. Tajan kīchaꞌa kàꞌan ña, ta kānachaa ña niꞌi vaꞌa teꞌen:
―Ndraꞌya kùu ndra jàꞌa tiñu kuenda Ndioo kaꞌnu ga, ra ìyo andivi. Ta kàtituꞌun ndra nuu ndo naja kua kùu jàꞌa ndo ta kakú ndo ―kàtian.
Ta ñayoko iꞌya ti kuaꞌaꞌ kivi chākunuan kàꞌan ña teꞌen, yakan va chāa ndio iin kivi ña kūxaan ndio ma Paulu. Ta teꞌen nākaꞌan ndio ra chiꞌin ma tati xaan ña indii ña:
―Chiꞌin ndatu Jesucristu kàꞌin ña na keun tichi kuñuan ―kàti ra.
Tajan ora kāꞌan ma Paulu teꞌen, ta ma ora ikani kēe ndio yi ña.
Tajan ora chāꞌa ndio ma ndra chitoꞌan kuenda ña na küu ga jakanaa ndra xuꞌunꞌ chiꞌan, tajan tīin ndio ndra Paulu chiꞌin Sila, ta kēñuꞌu ndra ndra ta chāndaka ndra ndra nuu kaꞌìin ndra vetiñu.
Tajan teꞌen kīchaꞌa ndio ndra kàꞌan ndra chiꞌin ndra:
―Ma ndra judíu iꞌya yaꞌa jàkanuu ndra xini ñivi ìyo ñuu yo.
Ta jàndaꞌviñaꞌa ndra ma ñivi ñuu yo chiꞌin ma tuꞌun chaa ña jànaꞌa ndra. Ta ndyuꞌu ti küu jaꞌa ndi ma ña jànaꞌa ndra ti töve chàꞌa ma Ley Romanu ña jàꞌa ndi yi ―kàti ndra.
Ta ikan jan ndisaa ma ñivi ndēta na ta kīchaꞌa na kàꞌan tiꞌini na chata ndra. Yakan va teꞌen nākaꞌan ma ndratiñu chiꞌin ma jandaru:
―Na tavaniꞌi ndo jaꞌma ndra ta na kani ndo ndra chiꞌin yutun kuiin ―kàti ndra.
Ta ikan ora cha yāꞌa kāni nduvaꞌa kuii ndra ndra, tajan tīꞌi ndra ndra tichi vekaa. Ta teꞌen nākaꞌan tuku ma ndratiñu chiꞌin ma ra jandaru kùmi vekaa:
―¡Na kumi vaꞌun ndra! ―kàti ndra.
Va juuni ma chanikuaa kivi ikan, ìyo yi a java ñuu, ta ma ora ikan kàꞌan Paulu ta Sila chiꞌin Ndioo. Ta chīta ndra iin yaa ña jàkaꞌnu ndra Ndioo. Ta ikan ndisaa ma ndra kaꞌìin tichi vekaa, chīni ndra ma ña jàꞌa ndra.
Ta ma ora ikani kīchi iin ña nduvaꞌa kuii niꞌi tàan, ña ndava ndāta ma chaveꞌe chiꞌin pisu tichi vekaa. Yakan va ma ora ikani nūna ndisaa ma yuvekaa. Ta ndisaa ma ndian kaꞌìin tichi vekaa ndāchi ma karena ndìkun ma vitu nuu kaꞌìin ma chaꞌa na.
Ta ikan ora ndākoo ma ra kùmi vekaa, ta ndēꞌe ra ña tandiꞌi yi nùna. Tajan tāva ra ma machiti ra ña ni kaꞌni ra juuni maa ra, vati chànini ra ti ndisaa ma ndian kaꞌìin vekaa kākú na niku.
Va ora ndēꞌe Paulu ña takan ni jaꞌa ma jandaru, tajan teꞌen nākaꞌan ra chiꞌin ra:
―Na käꞌniun juuni maun vati ndisaa ndi juuni kaꞌìin ndi iꞌya ―kàti Paulu chiꞌin ra.
Ta ikan chīkan ma ra jandaru kùmi vekaa iin ñuꞌú nuu ra meru ra. Ta ikan chīnu ra kīꞌvi ra tichi vekaa nuu indii Paulu ta Sila. Ta endee ndàyu ra chaꞌaꞌ ña yuꞌvi ra, yakan va chūnandi chiti ra itiꞌ chaꞌa ndra.
Tajan tāvaniꞌi ndio ra ndra ma tichi vekaa, ta teꞌen chīkatuꞌun ra nuu ndra:
―Ndyoꞌo xaa, ¿nayi ìyo yi ña jaꞌi ta kùu jakakú Ndioo yuꞌu nuu ma kuati jàꞌi? ―kàti ra chiꞌin ndra.
Tajan teꞌen nākaꞌan ndra chiꞌin ma jandaru ikan:
―¡Na chinuniun tuꞌun Rachaꞌnu Jesuu, ta kuu kaku̱n chiꞌin ndisaa ñiviun ña ìyo veꞌun jàꞌa ra! ―kàti ndra.
Takan kūu ta kāꞌan ndra tuꞌun ma Rachaꞌnu Jesuu nuu jandaru ikan ta nuu ndisaa ma ñivi kaꞌìin veꞌe ra ndia.
Ta juuni ma ora chanikuaa ikan, chāka ma ra jandaru Paulu chiꞌin Sila kuàꞌan ndra iin nuu kàndii iin yuta. Ta ikan nākata ra ma nuu tàkueꞌe ndra. Tajan Paulu chiꞌin Sila jākunduta ndio ndra ma jandaru ikan chiꞌin ndisaa ñivi ìyo veꞌe ra.
Yakan va ora cha yāꞌa kùnduta ra chiꞌin ñivi ra, tajan chāka ndio ra ndra kuàꞌan ndra veꞌe ra. Ta ikan chāꞌa ra ña chàchi ndra. Yakan va maa ra chiꞌin ndisaa ñivi ra, nduvaꞌa kuii chìsii vi ña kīchaꞌa vi chìnuni vi tuꞌun Rachaꞌnu Ndioo.
Ta ora kūndichin inga kivi ma ndra kùu vesi tāchi ndra tatun kàꞌan nuu ma ra jandaru kùmi vekaa, ña na jaña ra Paulu chiꞌin Sila, ndra kaꞌìin tichi vekaa.
Ta ikan jan teꞌen nākaꞌan ndio ma ra kùmi vekaa chiꞌin ma Paulu:
―Ma ndra kùu vesi, tāchi yuꞌu ña na jañai ndo. Yakan va cha kùu kuꞌun vii ndo veꞌe ndo vitin ―kàti ra.
Tajan teꞌen nākaꞌan ndio ma Paulu chiꞌin ma ndra kùmi vekaa:
―Ndyuꞌu ndra kùu kuenda ñuu kaꞌnu Roma. Kāni ndra ndi nuu kaꞌìin kuaꞌaꞌ ñivi, ta tīꞌi ndra ndi tichi vekaa iꞌya. Ta tüvi nī jaꞌa jiꞌna ndra kuenda tuva kuati ndi kùu yi. ¡Ta vitin kùuni ndra tavaniꞌi xeꞌe ndra ndi ikan nïꞌiin ñivi näkoto na yi! ¡Va na küu jaꞌa ndra yi takan! ¡Yakan va na kichi juuni maa ndra ta tava ndra ndi! ―kàti ra.
Ta ikan jan kēe ma ndra jandaru chākatituꞌun ndra nuu ma ndra kùu vesi ña chàꞌnda tiñu nuu ndra. Ta ora chìto ndra ña ndra tatun Jesuu, kùu kuenda ñuu kaꞌnu Roma kùu ndra, ndava yūꞌvi ndra.
Ta ikan kēe ndra kuàndakan ndra ñamani nuu Paulu ta Sila na jakaꞌnuni ndra ndra chaꞌaꞌ ma ña jāꞌa ndra chiꞌin ndra. Tajan tāvaniꞌi ndio ma ndra vesi ndra tichi vekaa. Ta jānini ndra ndra ña na kee ndra ma ñuu ikan.
Yakan va ora kēe ndra ma vekaa, tajan kuàꞌan ndra nuu ndian chìnuni kaꞌìin veꞌe Lidia. Ta ora chāa ndra ikan tajan chāꞌa ndra tundeeni nuu na. Ta ikan kēe ndio ndra kuàꞌan ndra inga ñuu.
Ma itiꞌ kuàꞌan Paulu chiꞌin Sila yāꞌa ndra ñuu nàni Anfípolis, ta juuni yāꞌa ndra ñuu nàni Apolonia. Tajan chāa ndio ndra ñuu nàni Tesalónica, vati ikan ìyo iin veñuꞌu ñivi judíu.
Ta ikan kīꞌvi Paulu ma tichi veñuꞌu ikan, kua takani jàꞌa ra ndisaa kivi nindee na. Uni sabadu jānaꞌa ra kua kàꞌan tutu Ndioo nuu na.
Ta chiꞌin tutu ikan kātituꞌun ra nuu na ti ra kùu Cristu ìyo yi ña ndeꞌe ra tundoꞌo niku. Ta ora na yaꞌa ña kuvi ra ni nataku ndiko ra. Ora chīnu kāꞌan Paulu takan chiꞌin na, tajan teꞌen nākaꞌan ndiko ra:
―Juuni ma ra Jesuu ña kàꞌin nuu ndo, juuni rakan kùu ma Cristu, ra tāchi Ndioo ña jàkakú ra yo ndia.
Yakan va tiani ma ndian judíu kīchaꞌa na chìnuni na tuꞌun Jesuu ña kàꞌan Paulu ta Sila, tajan ndōꞌiin ndio na chiꞌin ndra. Ta juuni ìyo kuaꞌaꞌ ma ndian yüvi judíu ña jàkaꞌnu Ndioo, ta nda ñivi ñaꞌaꞌ chaꞌnu yaꞌa ga iñuꞌu ndia, juuni kīchaꞌa vi chìnuni vi tuꞌun Jesuu.
Va ma ndian judíu ndian tüvi nī chinuni tuꞌun Jesuu nduvaꞌa kuii kūxaan na ta tīxin na ña kìꞌvi iin ñivi na itiꞌ Jesuu. Yakan va chākaꞌan na chiꞌin iin ndra kini kàchika kai na kīchaꞌa ndra kùvaa yuꞌu ndra ta na jakanuu ndra xini ma ñivi ñuu ikan, kàti ndra. Ta takan jāꞌa ndra, tajan ikan kēe ndio ndra chiꞌin inga ndian ñuu kuànanduku na Paulu chiꞌin Sila veꞌe Jasón, ti kùuni na tava na ndra ma tichi veꞌe ra ta janaꞌa ndio na ndra nuu tùvi ñivi kaꞌìin ñuu ikan.
Va tava nī nataꞌan na ma Paulu ta Sila veꞌe ma Jasón, yakan va maa ra tīin na. Ta juuni tīin na inga ndra chìnuni ña ìyo veꞌe ra. Ta kēñuꞌu ndio na ndra kuàꞌan na nuu ndra kùvetiñu. Ta ora chāa na ma vetiñu, tajan ma ndra judíu niꞌi vaꞌa kīchaꞌa kàꞌan ndra chiꞌin ndra kùvetiñu teꞌen:
―Ndraꞌya kùu ndra jàkanuu xini ñivi ìyo ñuñivi, ta vitin vàchi ndra iꞌya, ti juuni kùuni ndra jakanuu ndra xinio ndia.
Yakan va ora chīni ma ndra vetiñu chiꞌin ma ñivi kaꞌìin ikan ña kàꞌan ndra, yakan va tiaga kīchaꞌa na kùxaan na.
Ta jāꞌa na na tiaꞌvi Jasón chiꞌin inga ñivi iin multa. Tajan ora tīaꞌvi ndio ndra yi ta jāña ndio ndra ndra.
Ora cha kīꞌvi ma chanikuaa, numini tāchi ma ndian chìnuni tuꞌun Jesuu ma Paulu chiꞌin Sila, na kuꞌun ndra itiꞌ ñuu Berea. Ta ora chāa ndra ma ñuu ikan, ta kuàkiꞌvi ndio ndra veñuꞌu ñivi judíu ñuu ikan.
Ta ma ndian judíu ìyo ñuu iꞌya tiá yati na kua ndian judíu ìyo ñuu Tesalónica, ti yaꞌa chìsii na ora kàtituꞌun ndra tuꞌun chaꞌaꞌ Jesuu nuu na. Ta jàkuaꞌa na ma tutu Ndioo ndisaa kivi, ndeꞌo tu ña ndicha kùu ma ña jànaꞌa ma Paulu nuu na.
Yakan va kuaꞌaꞌ na kīchaꞌa chìnuni tuꞌun Jesuu, ta juuni kuaꞌaꞌ ndian yüvi judíu kīchaꞌa chìnuni na ndia, nda ma ndraꞌii chiꞌin ñivi ñaꞌa yaꞌa ga iñuꞌu ndia.
Va ora chīto ma ndian judíu ìyo ñuu Tesalónica ña juuni chàkunuu Paulu jànaꞌa ra tuꞌun Ndioo ñuu Berea, tajan kēe ndio ndra kuàꞌan ndra kuàjakanuu ndra xini ñivi ìyo ñuu ikan, ikan na kuxaan na ndeꞌe na Paulu.
Va ma ndian chìnuni tāchi na Paulu na kee ra numini ma ñuu ikan ta kuꞌun ra itiꞌ yuꞌu tañuꞌu. Ta Sila ta Timoteunia ndōo ndra ma ñuu Berea.
Tajan ndisaa ma ndra chìnuni ña ndakataꞌan chiꞌin Paulu kuàꞌan ndra chiꞌin ra nda ñuu Atenas. Ora chāa ndra ñuu Atenas, tajan Paulu tāchi ra ndra na kuꞌun ndiko ndra ñuu Berea kukaꞌan ndra nuu Sila ta Timoteu, na kichi numini ndra ma ñuu Atenas nuu ndaa ra. Yakan va kēe ndio ndra kuàkatituꞌun ndra nuu Timoteu ta Sila.
Takan kūu ta ikan Paulu ndàtu ra Sila ta Timoteu ñuu Atenas. Yakan va ndanikuni ma nuu chàkunuu ra ñuu ikan, ndèꞌe ra ma ndioo yutun ií ña jàꞌa ñivini. Ta ndaꞌvi kūuni ra ora ndēꞌe ra yi.
Yakan va tichi veñuꞌu ndian judíu nàtuꞌun taꞌan ra chiꞌin ñivi judíu, ta chiꞌin ñivi yüvi judíu ña jàkaꞌnu Ndioo. Ta juuni nani kivi kànitaꞌan yuꞌu ra chaꞌaꞌ ña ndaa chiꞌin ñivi kùtiꞌvi nuyaꞌvi ndia.
Ta juuni kaꞌìin ndian jàkuaꞌa jakuela epicúreos, chiꞌin ndian jàkuaꞌa jakuela estoicos, teꞌen kīchaꞌa na kànitaꞌan yuꞌu na chiꞌin Paulu:
―¿Nda tuꞌun kùu ña kàꞌan raꞌya ña yaꞌa kuaꞌaꞌ yuꞌu ra? ―kàti na.
Ta inga na kàꞌan teꞌen:
―Ma raꞌya jàꞌa ra, ña kuàkatituꞌun ra tuꞌun chaꞌaꞌ ndioo kaꞌìin nuu chika, va kùu ndra ndioo töve nàkoto ndi. Takan jàꞌa ra najaka ―kàti na.
Tuꞌun iꞌya kāꞌan na, ti Paulu kàtituꞌun ra tuꞌun chaꞌaꞌ Jesucristu, naja nātaku ra tañu ndian ndií.
Ta ikan tīin na ra, ta kuàꞌan na chiꞌin ra nuu ndaa veꞌe nàni Areópago. Vati ikan kùtiꞌvi na ora chìni na iin tuꞌun chaa. Ta ora chāa na ma ikan, ta teꞌen chīkatuꞌun ndio na nuu Paulu:
―Kùuni ndi koto kachin ga ndi chaꞌaꞌ ma tuꞌun chaa ña já chinu kātituꞌu̱n.
Vati kàtituꞌu̱n nuu ndi iin tuꞌun ña töve chìto ndi. Yakan va kùuni ndi koto ndi niyi kùuni yi kàꞌan yi ―kàꞌan na.
Takan kūu tajan ndisaa ma ndian ñuu Atenas chiꞌin ndian kìchi nuu chika ña ìyo ma ikan, jàkenaa na tiempuni chiꞌin ma ña nàtuꞌun na ta tàsoꞌo na nda tuꞌun nikuuni ña kùu iin ña chaa kuenda na.
Ta ikan jan ndēta Paulu tañu ma ñivi kaꞌìin veꞌe Areópago ikan, ta teꞌen nākaꞌan ra chiꞌin na:
―Ndyoꞌo ndian ñuu Atenas, vitin va cha chìtoi ti ndyoꞌo kùu ndian yaꞌa jàkaꞌnu ndo ndioo ña yaꞌa chìnuni ndo,
ti ora chākunui tichi ñuu ndo, ikan ndēꞌi ndisaa ma yutun ií ña jàkaꞌnu ndo. Ta tañu ma ña jàkaꞌnu ndo, ndēꞌi iin letra ma nuu naa ña teꞌen kàꞌan: “Kuenda iin Ndioo ña töve nàkoto yo.” Ta yuꞌu kàtituꞌin nuu ndo vitin chaꞌaꞌ Ndioo ña jàkaꞌnu ndo vaji töve nàkoto ndo ra. Juuni chaꞌaꞌ yakan kùuni kàtituꞌin nuu ndo, ikan na chaa ndo koto kachin ga ndo naja kua kàa ra.
’Vati Ndioo ikan kùu ma ra jātuvi ñuñivi, ta tandiꞌi ña ìyo nuu yi. Ta juuni rakan kùu ra ña chàꞌnda tiñu nuu andivi ta nuu ñuꞌuꞌ ñuñivi ndia. Ta töve ìyo ra tichi nïꞌiin veñuꞌu ña jàꞌa ñivini vati ìyo ra ndanikuni.
Ta töve chìniñuꞌu ra nïꞌiin ñivi jàꞌa tiñu nuu ra. Vati tüvi kùmani nïꞌiin nakuyi nuu ra. Ta maa ra kùu ra ña chàꞌa ra kivi koo yo, chiꞌin tati xìta yo, ta tandiꞌi ñaꞌa yo ña ìyo.
’Vati chiꞌin iin raꞌii ni, jāꞌa ra ña tùvi tandiꞌi ñivi ìyo ninii kuii ñuꞌuꞌ ñuñivi, ikan na koo na ndisaa ma ñuꞌuꞌ iꞌya. Ta antea ña jātuvi Ndioo ñivi ìyo ñuñivi cha kāchin ra naja kivi ni koo na nuu yi, ta juuni kāchin ra ndanu ìyo yi ña koo na ndia.
Takan jāꞌa Ndioo, ikan na nanduku ndicha yo ra nda kati nataꞌan yo ra, vati Ndioo tüvi chika ìyo ra nuu taꞌiiꞌiin yo.
Vati Ndioo jàꞌa ña ìyo yo, ta jàꞌa ra ña kanda yo, ta juuni chàꞌa ra ña ìyo ñandeo ndia, ikan na kuu koo ndito yo. Vati teꞌen tāa iin ra ñuu ndo iin tutu vii tajiꞌna: “Seꞌe Ndioo kùu ndisaa yo.”
Ndicha kuii ña takua kùu yo seꞌe Ndioo, yakan va tüvi ìyo yi ña kaꞌan yo ña Ndioo kùu ra takua kàa iin yutun ií ña oro, a iin ña plata, a iin ña kàa takua kàa iin yuu. Vati ndisaa yakan kùu ma ña vàchi ma chinitunini na, ta jàꞌa na yi chiꞌin ndaꞌaꞌ na takua kùuni maa na ndia.
Vati Ndioo antea tüvi nī tiꞌi ra kuenda na ora tüvi chìto na ma tuꞌun ra niku. Va vitin Ndioo chàꞌnda ra tiñu nuu ndo, ta nuu ndisaa ñivi ìyo ñuñivi na ndakoo yo jàꞌa yo kuati ta na chikoniꞌo kuꞌun yo itiꞌ kuàꞌan ra.
Takan kūu ta ora chīni na ña kāꞌan Paulu ña nātaku ndiko ñivi tañu ñivi ndií, ìyo ndian kàꞌan tiꞌini chata ra, ta ìyo ndian kàꞌan teꞌen ndia:
―Ni tasoꞌo ndiko ndi ma ña kàꞌun va nda inga tuku ora ―kàti na chiꞌin ra.
Yakan va kēe ndio ra ta kuàꞌan ra.
Ta ìyo ndian kīchaꞌa chìnuni tuꞌun Jesuu ña kàꞌan Paulu. Ta tañu ndian chìnuni ndaa iin ra ndiso tiñu vetiñu Areópago, ra nàni Dionisio. Ta juuni ndaa iin ñaꞌa chìnuni ña nàni Dámaris chiꞌin inga tuku tiaga na ma ikan ndia.
Takan kūu ta Paulu, kēe ra ñuu Atenas, ta kuàꞌan ra itiꞌ ñuu Corintu.
Ta ora chāa ra ñuu Corintu ta ikan nātaꞌan taꞌan ra chiꞌin iin ra judíu, ra nàni Aquila. Ta rakan ti ra ñuꞌuꞌ Ponto kùu ra. Ta Aquila chiꞌin ñasiꞌi ra Priscila, takani cha ìyo vi ma ñuꞌuꞌ Italia niku. Ta kēe vi ma ñuꞌuꞌ ikan vati ma ra kalechaꞌnu Claudiu, jākunu ra ndisaa ndian judíu ndian ìyo ma ñuꞌuꞌ ikan. Ta ikan já chāa ndio vi ñuu Corintu. Ta ikan Paulu kuàꞌan ra kuàndeꞌe ra vi ma nuu ìyo veꞌe vi.
Ta ora chāa Paulu veꞌe vi, ta kīchaꞌa ra jàvaꞌa ra veꞌe jaꞌma chiꞌin vi ña ni xiko vi. Vati juuni chìto ra jàꞌa ra ma tiñu ikan ndia. Ta ikan kīndoo ra jàtiñu ra chiꞌin vi.
Ta taꞌiiꞌiin kivi nindeo Paulu chàꞌan ra ma veñuꞌu ndian judíu chàkatituꞌun ra nuu na chiꞌin ndian yüvi judíu ndia, vati kùuni ra ña na chinuni na tuꞌun Jesucristu.
Takan kūu ta kēe Timoteu chiꞌin Sila ñuꞌuꞌ Macedonia, ta chāa ndra ñuu nuu ìyo Paulu. Ta ikan chāa ndra veꞌe nuu ìyo ra. Yakan va ora ndēꞌe Paulu ña chāa ndra, tajan kīchaꞌa ndio ra kàtituꞌun ra nani kivi ma tuꞌun Jesuu nuu ma ñivi judíu, va jànaꞌa kachin ra nuu na ña Jesuu juuni kùu ra ma Cristu ra tāchi Ndioo ña na jakakú ra yo ndia.
Va ora kīchaꞌa ra kàꞌan ra teꞌen nuu na, tajan iin ndian judíu kīchaꞌa na kàyuni na chiꞌin ra ta kīchaꞌa na kàꞌan tiꞌini na chata ra. Yakan va Paulu kīchaꞌa ra jàkisi ra jaꞌma ra, ta kīchaꞌa ndio ra kàꞌan ra teꞌen chiꞌin na:
―Ora jàndeꞌe Ndioo tundoꞌo nuu ndo na tüva chìtoi ti yüva kuati yuꞌu kùu yi, vati cha kātituꞌin tuꞌun chaꞌaꞌ Jesuu nuu ndo vaji töve jàchiꞌin ndo yi. Yakan va vitin ta itiꞌ nuu ni kuꞌun ndioi kukatituꞌin tuꞌun iꞌya nuu ñivi yüvi judíu ―kàti Paulu.
Ta ora kēe ndio ra ma veñuꞌu ndian judíu ikan, ta kuàꞌan ndio ra veꞌe iin ra nàni Ticio Justo, ta rakan ti iin ra jàkaꞌnu Ndioo kùu ra ndia. Ta ìyo veꞌe ra yatini xiin ma veñuꞌu ikan.
Ta iin ra nàni Crispo, ra chàꞌnda tiñu ma veñuꞌu ikan juuni kīchaꞌa ra chìnuni ra tuꞌun ma Rachaꞌnu Jesucristu chiꞌin ndisaa ñivi ña ìyo veꞌe ra. Ta kuaꞌaꞌ ñivi ñuu Corintu kīchaꞌa chìnuni ta kùnduta na ora chīni na ma tuꞌun vaꞌa chaꞌaꞌ Jesuu ndia.
Iin chanikuaa Paulu ndēꞌe ra Jesucristu takua ndēꞌo nakuyi tañu ñumaꞌna yo. Tajan teꞌen nākaꞌan Jesucristu chiꞌin ra:
―¡Na yüꞌviun! ¡Na katituꞌu̱n tiá tuꞌin nuu tiaga ñivi! ¡Ta na jäñaun ña jànaꞌun yi nuu na!
Vati ìyoi chiꞌun, ta nïꞌiin na küu jatiꞌini na chiꞌun a takueꞌun jàꞌa na, vati ìyo kuaꞌaꞌ ñivi mai ñuu iꞌya ña kāchi̱n ―kàti ra.
Takan kūu yakan va Paulu chīyo ra iin kuiya java ma ñuu Corintu ña jànaꞌa ra tuꞌun Ndioo nuu ma ñivi ikan.
Ta chāa iin kivi ña kīꞌvi ra nàni Galión chàꞌnda ra tiñu ñuꞌuꞌ Acaya. Ta ma ñuu Corintu ti ìyo yi tichi ñuꞌuꞌ Acaya ndia, tajan kūtiꞌvi taꞌan ndio ma ndian judíu, ta tīin ndio na Paulu. Ta chāndaka na ra nuu jàkutuni Galión tiñu, na jàndeꞌe ra tundoꞌo ra.
Tajan teꞌen tīso ma ñivi kuati chata Paulu nuu ma Galión:
―Raꞌya, kùu ra jàndaꞌviñaꞌa ñivio. Ti kàti ra ti tüvi vaꞌa ña jàkaꞌnu ndi Ndioo takua kàꞌan ma tutu ley ña kàꞌan chaꞌaꞌ ma niyi ìyo yi ña jaꞌa ndi ―kàti na.
Takan kūu ta chani kaꞌan Paulu iin tuꞌun nuu ra niku ora nākaꞌan Galión iin tuꞌun iꞌya nuu na:
―Ndyoꞌo ndian judíu, na kuni vaꞌa ndo ña ni kaꞌin chiꞌin ndo. Tu ìyo iin ña kini a kuati kaꞌnu ña jāꞌa ra, tajan ìyo yi ña jakutuni̱ yi,
va tava chāꞌi kuenda ña tìsokuati ndo ra chaꞌaꞌ ma tuꞌun kāꞌani ra chata tutu Ley chìnuni ndyoꞌo ñivi judíu, yakan va na jandondaa maani ndo yi ti na küuni jaꞌi yi ―kàti ra.
Takan kūu tajan jākunu Galión na tichi ma veꞌe nuu tàꞌnda tiñu ikan.
Ta ikan tīin ndio ma ndian judíu ra nàni Sóstenes, ra chàꞌnda tiñu veñuꞌu judíu. Ta ikan jan nduvaꞌa kuii kāni na ma Sóstenes nuu ndeꞌe ma nuu nda vetiñu nuu chàꞌnda Galión ma tiñu ma ora ikani. Va ma Galión, vaji ndēꞌe ra ma ña ndoꞌo ma Sóstenes, tüvi nī jachiꞌin ra ma ña jàꞌa na chiꞌin ra.
Takan kūu ta Paulu kīndooga ra kuaꞌaꞌ kivi ma ñuu Corintu. Ta ikan jan kīchaꞌa ndio ra kàꞌan ndio ra chiꞌin ma ndian chìnuni tuꞌun Jesuu ña ni kuꞌun ra. Ta ikan jan tīin ndio Paulu iin varku. Ta kēe ndio ra kuàꞌan ra chiꞌin Aquila ta chiꞌin ñasiꞌi ra ña nàni Priscila itiꞌ ñuꞌuꞌ Siria. Va ora takäaga kiꞌvi vi tichi varku, jiꞌna Paulu sōkon ra ndisaa ixi xini ra ñuu nàni Cencrea. Vati rakan jāchinu ra ña chāꞌa ra tuꞌun nuu Ndioo ña ni jaꞌa ra tiñu kuenda ra.
Ta ora chāa na ñuu nàni Efesu, tajan ndākoo ra Priscila chiꞌin Aquila ma ikan. Ta kēe ndio ra kuàꞌan ra nuu ndaa iin veñuꞌu ndian judíu. Ta ikan kīchaꞌa ndio ra jànaꞌa ra chiꞌin ma ndian judíu ña kùtiꞌvi ma ikan.
Ta ikan jan kīchaꞌa ña nàkaꞌan na chiꞌin ra ña na kindoo ra koo ra tiá kivi chiꞌin na, va nī kuuni ra.
Yakan va teꞌen kīchaꞌa ra kàꞌan ra chiꞌin na:
Ta ora chīnu kàꞌan ra takan tajan kīꞌvi ndio ra tichi ma varku ta kēe ndio ra ñuu Efesu ta kuàꞌan ra itiꞌ nuu.
Ta ora chāa ra ñuu Cesarea, ta kēe ndiko ra kuàꞌan ra ñuu Jerusalén, kuàkaꞌan ra chiꞌin ndian chìnuni tuꞌun Jesuu ìyo veñuꞌu ikan. Ta ikan jan kēe ndio ra kuàꞌan ra itiꞌ ñuu Antioquía.
Tajan kuaꞌaꞌ vaꞌa kivi chīyo ra ma ñuu Antioquía, ta ikan jan kēe ndiko ra kuàꞌan ra kuàjamani ra ndisaa ndian chìnuni tuꞌun Ndioo ìyo taꞌiiꞌiin ñuu nuu yāꞌa ra, taku ñuꞌuꞌ Galacia chiꞌin ñuꞌuꞌ Frigia.
Ma tiempu ikan chāa iin ra judíu, ra nàni Apolo ma ñuu Efesu. Ta ma rakan ti ra kìchi ñuu Alejandría kùu ra. Ta yaꞌa ga vii jànaꞌa ra ma tutu Ndioo nuu ma ñivi, ta chìto vaꞌa ga ra naja kua kàꞌan yi.
Ti cha jākuaꞌa ra naja kua kùu itiꞌ Ndioo, ta ikan kīchaꞌa ra jànaꞌa ra yi chiꞌin ndisaa kuii anima ra nuu ma ñivi ikan. Ta kàtituꞌun kachin ra ndisaa naja kua chìto ra kuenda Rachaꞌnu Jesuu, vaji chìto ra uvanuu naja kua jānaꞌa Xuva ora jākunduta ra ñivini niku.
Yakan va Apolo tüvi ndasii ra ora kàtituꞌun ra tuꞌun Ndioo nuu ñivi kaꞌìin tichi veñuꞌu ñivi judíu. Va ora chīni Priscila chiꞌin iian Aquila ma ña kàꞌan ra, tajan kāna siin vi ra, ta jānaꞌa vi tiaga kachin naja kua kùu ma itiꞌ Ndioo nuu ra.
Ta ora kūuni Apolo yaꞌa ra itiꞌ ñuꞌuꞌ Acaya, tajan ndisaa ma ndian chìnuni tuꞌun Jesuu ìyo ñuu Efesu, chāꞌa na tundeeni ra. Vati tāa na iin carta ta chāꞌa na yi nuu Apolo, na kundaꞌa ra yi ta janaꞌa ra yi nuu ndian chìnuni ìyo ñuꞌuꞌ Acaya, ikan na kuꞌva na ña na ndoo ra chiꞌin na, vati töve nàkoto na ra. Takan kūu ta ora chāa ra ñuꞌuꞌ Acaya, tajan kīchaꞌa ña yaꞌa ga tìndee ra ma ndian kuàꞌan itiꞌ Jesuu, ti chāꞌa Ndioo ñamani ra nuu na, yakan va kīchaꞌa na chìnuni na ma tuꞌun ra.
Ta Apolo, nuu tùvi ñivi jākanaa ra ndian judíu ora kànitaꞌan yuꞌu ra chiꞌin na, ti jànaꞌa ra nuu na ña kàꞌan kachin ma tutu Ndioo, ti Jesuu ndicha kuii kùu ma ra Cristu, ra tāchi Ndioo ña na jakakú ra yo.
Takan kūu ta juuni ìyoga Apolo ñuu Corintu, ora kēta chiyo Paulu iin yuku kini ña ìyo itiꞌ ñuꞌuꞌ Asia. Ta ora chāa ra ñuu nàni Efesu ikan nātaꞌan ra uvi uni ndian chìnuni.
Ta teꞌen chīkatuꞌun ra nuu na:
―¿A nīꞌi ndo Tati Ií Ndioo ora kīchaꞌa ndo chìnuni ndo? ―kàti Paulu chiꞌin na.
Tajan teꞌen nākaꞌan na:
―Nïꞌiin chaꞌaꞌ takäꞌan tasoꞌo ndi tuva ndicha ìyo iin Tati Ií Ndioo ―kàti na.
Tajan teꞌen kīchaꞌa chìkatuꞌun tuku Paulu nuu na:
―¿Ta nayi chīnuni ndo ora ña kūnduta ndo, tuva takan? ―kàti Paulu.
Tajan teꞌen nākaꞌan tuku na:
―Chīnuni ndi tuꞌun kātituꞌun Xuva ora jākunduta ra ñivi ―kàti na.
Tajan teꞌen nākaꞌan tuku Paulu chiꞌin na:
―Va Xuva jākunduta ra ndisaa ndian jāña ña jàꞌa kuati, ta chīkoniꞌi ndiko na kuàꞌan na itiꞌ Ndiooni. Va juuni kātituꞌun Xuva nuu ndo ña na chinuni ndo tuꞌun ma Rachaꞌnu ña vàchi itiꞌ chata ra, vati rakan kùu Jesuu. ―Takan kàti Paulu chiꞌin na.
Ta ora chīni na ña kāꞌan Paulu teꞌen, tajan ndisaa na kūnduta ma ora ikani chiꞌin sivi ta ndatu Rachaꞌnu Jesuu.
Tajan ora jūndii Paulu ndaꞌaꞌ ra xini na, ta ma ora ikani kōyo Tati Ií Ndioo chata na. Ta kīchaꞌa na kàꞌan na iin tuꞌun siin ña tüvi chìto na kàꞌan na. Ta juuni kīchaꞌa na kàtituꞌun na nuu ma ñivi chiꞌin tuꞌun yuꞌu Ndioo.
Takan kūu ta ndisaa ma ndian kaꞌìin ikan, ìyo uchi uvi taꞌan na kùu na kua ndisaa na.
Takan kūu ta ndi uni yoo ña chīyo Paulu ma ñuu Efesu, tüvi nī yuꞌvi ra ña jànaꞌa ra tuꞌun Jesuu nuu ma ñivi tichi veñuꞌu ñivi judíu. Ta juuni kàꞌan ra ta jànini ra ma ñivi naja kua jàꞌa na ta kùu chaa na nuu chàꞌnda Ndioo tiñu.
Va ìyo ndian yaꞌa ndava xini, ña nī kuuni na chinuni na ma ña kàꞌan ra. Tajan juuni ma ora ikani, kīchaꞌa na kàꞌan tiꞌini na chata ma itiꞌ Jesuu. Ta ikan Paulu kēsiin ra ma veñuꞌu ikan ta juuni tava ni siin ra ma ndian chinuni tuꞌun Jesuu. Tajan kēe ndio na kuàꞌan na chiꞌin ra iin jakuela ra nàni Tirano. Ikan jànaꞌa Paulu tandiꞌi kivi nuu ma ñivi ma jakuela ikan.
Uvi kuiya kūu yi ña jāꞌa ra takan. Takan kūu ta tandiꞌi ñivi ñuꞌuꞌ Asia chīni tuꞌun chaꞌaꞌ Rachaꞌnu Jesuu, ta nda ndian judíu ta nda ndian yüvi judíu ndia.
Ta Ndioo chāꞌa ra kuaꞌaꞌ vaꞌa ndatu ra nuu Paulu na janaꞌa ra yi nuu ñivi chiꞌin ndaꞌaꞌ ra.
Takan kūu vaji pañitu a nda jaꞌma ni kùuni ña jànani na ra, ta chùndaꞌa na yi chàꞌan na nuu ndian kuꞌvi, ta ndàꞌa na. Ta juuni tàva ra ma tati xaan ña ndiso na ndia.
Va ìyo ndra judíu ña chàkunuu kai ña tàvaniꞌi ndra tati xaan ndiso ñivi. Ta ndrakan ti kùuni ndra jaꞌa ndra yi chiꞌin ndatu Rachaꞌnu Jesuu niku. Ta yakan va teꞌen kàꞌan xaan ndra chiꞌin ma tati xaan ndiso ma ndian kuꞌvi:
―¡Chiꞌin ndatu Jesuu ña kàtituꞌun Paulu, yuꞌu, kàꞌin ña na kee ndo tichi anima ma ndian kùꞌvi! ―kàti ndra.
Takan kūu tajan teꞌen nākaꞌan ndio ma tati xaan ikan chiꞌin ndra:
―Nàkotoi Jesuu, ta juuni chìtoi nda ra kùu Paulu, ¿va ndyoꞌo nda ndian kùu ndo ña chàꞌnda ndo tiñu nui? ―kàti ma tati xaan chiꞌin ndra.
Tajan ora chīnu kāꞌan ma ra ndiso tati xaan nuu ndra, tajan ma ora ikani, ndāva ma ra ndiso tati xaan chata ndra chiꞌin kuaꞌaꞌ ñandee ra ta jātiꞌini yi chiꞌin ndra, ta ikan chïto naja kua jāꞌa ndra ña kūndee ndio ndra kakú ndra ña janda kuàꞌan kaviti ndra ma itiꞌ veꞌe ndra, ta juuni tākueꞌe ndra ndia. Vati ndiꞌi jaꞌma ndra jānakaa ma ra ndiso tati xaan ikan.
Ta ora kūu teꞌen, ndian judíu ta ndian yüvi judíu ìyo ñuu Efesu chīto na yi. Yakan va ora chīto na ña takan kūu, ta ndava yūꞌvi na. Ta ikan kīchaꞌa kuaꞌaꞌ ñivi jàkaꞌnu na Rachaꞌnu Jesuu.
Ta juuni kuaꞌaꞌ ndian já chīnuni chàꞌan na chàkatituꞌun na nuu ndisaa ñivi kaꞌìin ma ikan tandiꞌi ma kuati kini ña jàꞌa na.
Ta kuaꞌaꞌ ndian nduvi chàndaka na ma tutu jàꞌa na. Ta ikan kīchaꞌa na chàꞌmi na yi nuu tùvi ñivi. Ta ikan tāvaniꞌi na kuenda naja kua ndaa ma tutu ikan. Ta ikan kēta yi ña ndaa yi uvi xiko uchi mii xuꞌunꞌ plata kua tandiꞌi yi.
Ta takan kūu ta chìta kuati tuꞌun Rachaꞌnu Jesuu nda nikuuni, ta jànaꞌa Ndioo ndatu ra nuu ñivi ndia. Ta ikan kīꞌvi kuaꞌaꞌ ñivi itiꞌ kuàꞌan ra, chaꞌa ña chìnuni na tuꞌun Jesuu.
Ta takan kūu ta chànini Paulu, ña kùuni ra kuꞌun ra itiꞌ ñuꞌuꞌ Macedonia chiꞌin itiꞌ ñuꞌuꞌ Acaya, nda kati chāa ra nda ñuu Jerusalén. Ta juuni kàti ra, ti ora chinu ma tiñu jàꞌa ra ñuu Jerusalén, juuni ìyo yi ña kuꞌun ra ñuu Roma ndia.
Ta ikan tāchi Paulu uvi taꞌan ma ndra tìndee ra na kuꞌun ndra ñuꞌuꞌ Macedonia. Yakan va ma ndra tāchi ra teꞌen nàni ndra: Timoteu chiꞌin Latu. Vati ma Paulu, kīndoo ra uvi uniga kivi ma ñuꞌuꞌ Asia.
Tiempu ikan chīyo kuaꞌaꞌ tundoꞌo ndēꞌe ndian chìnuni tuꞌun Jesuu,
ti kēta iin ra nàni Demetriu ña yaꞌa jàkanuu ra xini ma ñivi ñuu Efesu. Vati ma tiñu jàꞌa ra, kùu ña jàvaꞌa ra mamaa kaa plata. Ta juuni jàꞌa ra kuaꞌaꞌ vaꞌa veñuꞌu kuati ña kàa takua kàa veñuꞌu ña jàkaꞌnu ñivi nuu ìyo ndioo Artemisa chiꞌin yi. Ta jàkanaa ra kuaꞌaꞌ xuꞌunꞌ chiꞌin ma ña jàꞌa ra ndia. Ta juuni kuaꞌaꞌ xuꞌunꞌ tìaꞌvi ra ma ndian jàtiñu chiꞌin ra.
Tajan jāꞌa ra ña na kutiꞌvi taꞌan ndisaa ndra jàtiñu chiꞌin plata. Tajan teꞌen nākaꞌan ndio ra nuu na:
―Ndyoꞌo xaa, cha chìto vaꞌa ndo, ti ma tiñu jàꞌa yo kùu yi iin ña vaꞌa maa yo ti ndòkuika yo jàꞌa yi.
Ta juuni cha chìto ndo ma tuꞌun kàꞌan ra nàni Paulu nuu ñivi ta ndèꞌe ndo naja yaꞌa kìꞌvi na itiꞌ jànaꞌa ra. Kàti ra ti ma ndioo jàvaꞌa yo chiꞌin kaa yüvi ndioo ndicha kùu yi kàti ra. Takan jànaꞌa ra nuu ma ñivi. Yakan va kuaꞌaꞌ na cha chìnuni ma tuꞌun kàꞌan ra. Ta yüvi ñuu Efesu iꞌyani kùu yi ña jāꞌa ra takan, vati juuni jāꞌa ra takan chiꞌin ñivi ìyo ndisaa ñuu nuu yāꞌa ra ndia, nda kati ndiꞌi ñuꞌuꞌ Asia chàkunuu ra.
Yakan va ndisaa ma ña jànaꞌa ra, iin kuati kaꞌnu kùu yi kuenda yo, koto kenaa ndisaa ma tiñu jàꞌa yo. Ta juuni ni kenaa ma ña jàkaꞌnu yo ndioo Artemisa tichi veñuꞌan ndia. Ta töva ni kaꞌan ma ñivi ti yaꞌa kaꞌnu kùu ndioo yo, ta tüva ni kuꞌva na ña na kaꞌnda ña tiñu nuu na. Vati yakan jàkaꞌnu ñivi ìyo nda itiꞌ ñuꞌuꞌ Asia, ta nda tandiꞌi ñuu ñuñivi ndia. ―Takan kàti Demetriu nuu ndra.
Ta ora chīni ndra tuꞌun kàꞌan Demetriu, tajan nduvaꞌa kuii kūxaan ndra ma ora ikani. Tajan teꞌen kīchaꞌa ndio ndra kàꞌan niꞌi ndra:
―¡Yaꞌa ga kaꞌnu kùu ma ndioo Artemisa, kuenda ñivi ñuu Efesu! ―kàti ndra.
Tajan ma tiempu ikan, nduvaꞌa kuii jàkanuu xini ndra ma ñuu ikan. Ta ikan jan tīin ndra ra nàni Gayu chiꞌin inga ra nàni Aristarcu. Ta ninduvi ndrakan kīchi ndra ñuꞌuꞌ Macedonia ña chàkunuu ndra chiꞌin Paulu. Yakan va tīin ndra ndra, ta kēñuꞌu ndra ndra chāndaka ndra ndra nuu iin veꞌe kaꞌnu nuu ndòndaa tiñu itiꞌ tichi ñuu.
Tajan Paulu kūuni ra kiꞌvi ra kaꞌan ra nuu ma ñivi kaꞌìin tiꞌvi ikan. Va ma ndian chìnuni ìyo chiꞌin ra, nī chaꞌa na kiꞌvi ra kàꞌan ra nuu na.
Takan kūu ta juuni ìyo iin ndra kùmi tiñu ñuꞌuꞌ Asia ña nàkoto ndra Paulu, tāchi ndra, ndra kùu tatun ndra ña na kujandomani ndra Paulu, ti koto kiꞌvi ra ma kuati ikan, koto tiin na ra.
Takan kūu ta ìyo ndian kàꞌan iin nakuyi, ta ìyo ndian kàꞌan inga nakuyi, vati jàkanuu xini na. Ta tiá kuaꞌaꞌ ga na, na töve chìto na ndaa chaꞌaꞌ kùu yi ña kùtiꞌvi na.
Va ìyo iin ndian kaꞌìin tañu na, kātituꞌun kachin na ma tuꞌun ikan nuu iin ra nàni Jandu. Ta rakan kùu ra tīndaniꞌni ndian judíu nuu ma ñivi ikan, na kati ndiꞌi ra naja kua kùu yi. Yakan va Jandu kīchaꞌa jàndaꞌa ra nuu ma ñivi, na taxiin koo yuꞌu na ti ni kaꞌan ra. Ta ikan kīchaꞌa ra kàꞌan ra chaꞌaꞌ ñivi judíu nuu tandiꞌi ñivi ñuu kaꞌìin ma ikan.
Va ora chāꞌa na kuenda ña juuni ma ra kùu ra, ra judíu ndia, yakan va uvi ora kūu yi ña nduvaꞌa kuii kūxaan na, ta teꞌen nākaꞌan na:
―¡Yaꞌa ga kaꞌnu kùu ma ndioo Artemisa kuenda ma ñivi ñuu Efesu! ―kàti na.
Ta ikan jākutaxin ma ra secretariu ñuu Efesu ma ñivi kaꞌìin ikan. Ta teꞌen nākaꞌan ra chiꞌin na:
―Ndyoꞌo ñivi ñuu Efesu. Cha chìto tandiꞌi ñivi ìyo ñuñivi ti ma ñivi ìyo ñuu iꞌya kùmi na veñuꞌu nuu jàkaꞌnu yo ndioo Artemisa. Vati ndioo kaꞌnu kùan, ta ma yuu ií nuu ìyo naꞌna ña juuni kùmi yo yi, ti kīchi yi itiꞌ andivi.
Yakan va tava nïꞌiin yo küu kaꞌan yo ña töve takan kūu yi niku. Yakan va tiá vaꞌa tu taxiin koo yuꞌu ndo, ta töve jàꞌa ndo nïꞌiin nakuyi tu töve chìto vaꞌa ndo yi.
Vati ma ndra ndaka ndo kīchaa ndo iꞌya, tüvi nī suꞌu ndra nïꞌiin ña kaꞌìin tichi veñuꞌu nuu ndaa ma ndioo yo Artemisa, ta tüvi kàꞌan tiꞌini ndra chata ña ndia.
Yakan va tu Demetriu chiꞌin ndra jàtiñu chiꞌin ra, tu ìyo kuati ña kùuni ndra jandondaa ndra chiꞌin inga ñivi, na kuꞌun jiꞌna ndra kukaꞌan ndra yi chiꞌin ndra kùu vesi nuu chàꞌnda ndra tiñu. Ta ikan taꞌiiꞌiin ndra kùu kaꞌan kachin ma kuati ndra, ta kùu jandondaa ma ndra vesi yi.
Chaꞌaꞌ ndisaa ma ña kùu vitin, yaꞌa ga ika kùu yi ti tu koto ma ndra jandaru ñuu Roma ta tisokuati ndra ndisaa yo ti töve kùtiꞌvi yo takua kàꞌan ma Ley, ta tu chikatuꞌun ndra nuu yo nda kuenda kùu yi ña kànitaꞌan yuꞌu yo, ta juuni tüvi chìto yo nda chaꞌaꞌ kùu yi. ―Takan kàti ma ra secretariu ñuu Efesu.
Ta ora chīnu kāꞌan ra tuꞌun iꞌya nuu na, ta teꞌen nākaꞌan ra:
―¡Ta vitin na kuꞌun yo veꞌo! ―kàti ra.
Ora chīnu kānitaꞌan yuꞌu ma ñivi, tajan kāna ndio Paulu tandiꞌi ma ndian chìnuni kaꞌìin ikan. Ta kīchaꞌa ra chùndayuꞌu ra na. Ta ora chīnu nātuꞌun ra chiꞌin na, tajan chūnumi ndaꞌaꞌ ra taꞌiiꞌiin na ña kàñaꞌa ra chiꞌin na, tajan kēe ndio ra kuàꞌan ra itiꞌ ñuꞌuꞌ Macedonia.
Takan kūu ta ndisaa ma ñuu nuu yàꞌa ra, chàꞌa ra tundeeni nuu kuaꞌaꞌ ndian chìnuni tuꞌun Jesuu. Ta takan jàꞌa ra nda kati chaa ra ñuꞌuꞌ Grecia
nuu kīndoo ra uni yoo. Ta ikan chani tiin ra iin varku ña ni kuꞌun ra itiꞌ ñuꞌuꞌ Siria ora chīto ra ña cha nātuꞌun taꞌan ma ndra judíu ña ni tiin ndra ra ta kaꞌni ndra ra. Yakan va töva nī kuuni ra kuꞌun ra chiꞌin varku. Ta ikan jan chīkoniꞌi ndiko ra chiꞌin chaꞌaꞌ ra nda ma ñuꞌuꞌ Macedonia nuu yāꞌa ra niku.
Ta ìyo iin ndra kàchaꞌan chiꞌin ra ña nàni teꞌen: iin ra nàni Sópater, ra seꞌe ra nàni Pirro ìyo ñuu Berea. Ta inga ra nàni Aristarcu, chiꞌin ra nàni Segundu, ndra ìyo ñuu Tesalónica. Ta juuni kuàꞌan ma ra nàni Gayu, ra ìyo ñuu Derbe, ta Timoteu, chiꞌin Tíkiku, ta Trófimu, ndra kīchi itiꞌ ñuꞌuꞌ Asia.
Ta ndraꞌya ti chākosonuu ndra kuàꞌan ndra itiꞌ nuu Paulu, nda kati chaa ndra ma ñuu Troa. Ta ikan, chātu ndra ndi, nda kati chaa ndi.
Ta ndyuꞌu, ti ndōo ndi ma ñuu Filipu nda ora cha yāꞌa viko ña chàcho paan ña tüvi yuchan iya tichi. Tajan ikan, kīꞌin ndi iin varku, ta nda tichi uꞌun kivi tajan chātaꞌan ndra ndi ñuu Troa. Ta ikan ndōo ndi ucha kivi chiꞌin ndra.
Iin kivi ndomingu kùu yi, ña kūtiꞌvitaꞌan ndi chiꞌin ndisaa ñivi chìnuni tuꞌun Jesuu. Vati ikan ni kaꞌnda java ndi paan ií ña ni kachi ndi. Ta ikan kīchaꞌa Paulu kàtituꞌun ra nuu ndisaa ma ndian chìnuni tuꞌun Jesuu. Ta tava chànini ra kee ra ma ñuu ña ni kuꞌun ra inga kivi, yakan va indeeni kàꞌan ra tuꞌun ikan nuu na nda kati keta javañuu.
Ta ndyuꞌu vati kaꞌìin ndi nda veꞌe uvi pisu. Ta ikan ti kaꞌìin kuaꞌaꞌ ñuꞌú kandil ña tìin.
Ta nuu ìyo iin ventana ma veꞌe ikan, ikan nàndi iin rayoko nàni Eutico. Ta tava Paulu kàtituꞌun ra ma tuꞌun ikan nuu ma ñivi kuaꞌaꞌ tiempu, yakan va tīin ñumaꞌna ma rayoko ikan nuu nàndi ra ta kēꞌne ra nda ninuu. Ta ikan jan chāa ndio ndra ma nukeꞌe nuu kàndii ra ta kāniꞌi ndra ra va cha chīꞌí ra.
Ta ikan jan, nūu ndio ma Paulu, tajan chāa ndio ra nuu kàndii ra. Ta ikan chūnandi chiti ra ta chūnumi ra ra. Ta teꞌen, nākaꞌan ra chiꞌin ma ndian chìnuni:
―¡Na yüꞌvi ndo, ndyoꞌo yani, vati töve nī chiꞌí ra! ―kàti Paulu.
Ta ikan jan, ndāa ndiko ra kuàꞌan ra ma veꞌe ìyo nda siki chiꞌin ndisaa ndian chìnuni. Tajan chāꞌnda java ndio ra ma paan ií. Ta chāchi ra yi chiꞌin na. Ta ikan kīchaꞌa ndiko ra nàtuꞌun ra chiꞌin na nda kati kundichin inga kivi. Tajan kēe ndio ra kuàꞌan ra.
Ta ma ñivi ikan ti nduvaꞌa kuii chìsii na ña nāndoto ndiko ma rayoko ikan, ta chāndaka na ra ma veꞌe ra.
Takan kūu ta ndyuꞌu chākosonuu ndi kuàꞌan ndi itiꞌ nuu chiꞌin varku nda kati chaa ndi ñuu Asón. Ta ikan chātu ndi Paulu vati vàchi chiꞌin chaꞌaꞌ ra, ti takan kūuni ra kichi ra.
Tajan ora ndīkitaꞌan ndi chiꞌin ra ma ñuu Asón, ta ikan kīꞌin ra iin varku chiꞌin ndi indeeni nda kati chāa ndi ñuu Mitilene.
Ta ikan jan kēe ndiko ndi kuàꞌan ndi tiá itiꞌ nuu, ta ikan yāꞌa ndi yatini ma ñuꞌuꞌ Quío. Ta nda inga kivi tajan chāa ndio ndi yuꞌu tañuꞌu nuu kàndii ñuu Samos. Ta ikan jan ndōo ndi iin chanikuaa ma ñuu Trogiliu. Ta ma inga kivi, tajan chāa ndi ma ñuu Miletu.
Takan kūu ña nī kuuni Paulu kuꞌun ra ñuu Efesu ti koto kuyanga ra kuaꞌaꞌ tiempu ma ñuꞌuꞌ Asia. Vati kùuni ra chaa ra numini ñuu Jerusalén. Ta tu kùu yi cha ìyo ra ikan kivi kìchaꞌa viko Pentecosté, kùuni ra.
Ora chāa Paulu ñuu Miletu, tāchi ra ndra meru ra na kukana ndra ndrachaꞌnu chàꞌnda tiñu nuu ñivi chìnuni tuꞌun Jesuu ìyo ñuu Efesu, na kichi ndra nuu ndaa ra.
Takan kūu tajan ora cha chāa ndio ndra nuu ndaa Paulu, tajan teꞌen nākaꞌan ra chiꞌin ndra:
―Ndyoꞌo xaa, cha chìto vaꞌa ndo naja kua vii chīyoi chiꞌin ndo nda ma kivi nunuu ña kīchai ñuꞌuꞌ Asia.
Vati ndisaa ma tiempu ña chīyoi chiꞌin ndo, jāꞌi tiñu Rachaꞌnu Ndioo kuenda ndo chiꞌin ndisaa ma tundeeni̱. Yakan va nani kivi ora jāꞌi yi, ndava chākui, vati ndēꞌi kuaꞌaꞌ tundoꞌo jāꞌa ma ndian judíu.
Va vaji ndēꞌi kuaꞌaꞌ tundoꞌo, va töve nī jañai ña jànaꞌi tuꞌun vaꞌa Cristu nuu ndo. Vati ma tuꞌun ikan, iin tuꞌun vaꞌa kùu yi kuenda ndo. Yakan va chàꞌi chàjanaꞌi ma vetoꞌo ñuu ndo ta ta veꞌe ta veꞌe ndo.
Yakan va indukuni chiꞌin ma ndian judíu ta ndian yüvi judíu cha kātituꞌin nuu na, na ndakoo na itiꞌ kini kuàꞌan na, ta na chikoniꞌi ndiko na itiꞌ Ndioo, ta na chinuni na tuꞌun Rachaꞌnu Jesucristu.
Ta vitin kuàꞌin itiꞌ ñuu Jerusalén ti ma Tati Ií Ndioo, tāchi yuꞌu ña na kuꞌin. Ta na töve chìtoi nayi kùu ma ña taꞌin ñuu ikan.
Uvanuu ma ña chìtoi kùu ña kàtituꞌun ma Tati Ií Ndioo nui, ti taꞌiiꞌiin ñuu nuu chài, ndàtu na yuꞌu ña ni tiꞌi na yuꞌu tichi vekaa. Ta juuni ndàtu na ña ni jandeꞌe na tundoꞌo yuꞌu ndia.
Yakan va yuꞌu, tükuii yùꞌvi̱ ña ndèꞌi tundoꞌo, a kaꞌni ma ñivi yuꞌu. Vati uvaa ma ña chànini̱ kùu ña na jachinui chiꞌin ndisaa animai ma tiñu vaꞌa ña chāꞌa Rachaꞌnu Jesuu nui. Yakan va ma tiñu jàꞌi kùu ña na janaꞌi tuꞌun vaꞌa chaꞌaꞌ ma ñamani Ndioo ña kùu niꞌi tandiꞌi ñivi.
Yakan va kùuni̱ ña koto ndo, ti yüvi kuati̱ kùu yi tu töve nī chinuni ndo tuꞌun Jesuu,
vati yuꞌu, tüvi nī tixeꞌi nïꞌiin tuꞌun nuu ndo ti cha kātituꞌun kachi̱n ndisaa ma ña kùuni Ndioo ña koto ndo.
Yakan va na kumi ndo ñivi chāꞌa Ndioo ña kùmi ndo takua kùmi ndo juuni maa ndo, ti ma Tati Ií Ndioo chāꞌa yi tiñu nuu ndo na kumi vaꞌa ndo tandiꞌi ndian chìnuni ìyo veñuꞌu Rachaꞌnu takua kùmi iin pato ma mvechala jàna ra. Takan ìyo yi ña kumi ndo na ndia, vati Rachaꞌnu Cristu jāta ra na chiꞌin nií maa ra ora chīꞌí ra nuu kruu ―kàti Paulu.
Takan kūu tajan teꞌen nākaꞌan tuku Paulu chiꞌin ndrachaꞌnu ikan:
―Cha chìto vaꞌi, ti ora cha kuàꞌin, ni kichaa iin ndra xaani ndeꞌe ndra ndo. Ta ni jaꞌa ndra chiꞌin ndo takua jàꞌa ma lobo xaan ña chàchi ri mvechala. Ta ndrakan ni janaꞌa ndra inga tuku tuꞌun nuu ndo, ikan na ndakoo ndo tuꞌun Cristu.
Ta juuni ma ndra ìyo tañu ndo, ni kichaꞌa ndra janaꞌa ndra tuꞌun vata nuu ndo, vati kùuni ndra ña ndyoꞌo ndian chinuni na tandikun ndo kuꞌun ndo chata ndra.
Yakan va na yati koo ndo ora ikan, ti cha kātituꞌin nuu ndo naja kua ni kuu yi. Ta na kukuꞌuni ndo ti ndi uni kuiya ña chīyoi chiꞌin ndo tüvi nī jañai ña jànaꞌi nduvi niñuu nuu taꞌiiꞌiin ndo chiꞌin takuii tinui.
’Ndyoꞌo yani, vitin ndàkoi ndo ndaꞌaꞌ Ndioo, ikan na kumi kuenda ra ndo. Ta juuni na koo ma ñamani ra chiꞌin ndo takua kàꞌan ma tuꞌun ra. Vati juuni ma ndatu Ndioo kùu jakuaꞌnu vaꞌa yi ndo, ikan na niꞌi ndo ma tundeeni ra ña koo endeeni takua kàꞌan ma tuꞌun chāꞌa Ndioo nuu yo, ti takan tàꞌan chiꞌin ndisaa ndian kāchin ra ña kùu ñivi ií kuenda ra.
Ta yuꞌu vati tüvi kùuni̱ xuꞌunꞌ inga ñivi kuendai, ta ni tüvi kùuni̱ jaꞌma nïꞌiin na ndia.
Yakan va ndisaa ndo chìto ti jàtiñui chiꞌin ndaꞌi, ta kùu niꞌi̱ ndisaa ma ña chìniñuꞌi chiꞌin tandiꞌi ma ndian ìyo chiꞌi̱n.
Takan jānaꞌi nuu ndo naja kua ìyo yi ña jatiñu ndo ndisaa tiempu chìyoi chiꞌin ndo. Yakan va na jatiñu ndo kuenda maa ndo, ikan na kuu tindee ndo ma ndian ndaꞌvi ndia. Ta na kukuꞌuni ndo ma tuꞌun kāꞌan Jesuu niku. Vati ma tuꞌun ikan teꞌen kàti yi: “Tiaga chìsio tu tindeo inga ñivi kua ña kuꞌva na yi nuu yo”, kāti ra. ―Takan kàti Paulu.
Ta ora cha yāꞌa kàꞌan Paulu teꞌen, tajan chūnandi chiti ra chiꞌin na. Ta indukuni kīchaꞌa ra kàꞌan ra chiꞌin Ndioo chiꞌin na.
Ta ora cha chīnu kàꞌan na chiꞌin Ndioo, tajan ndisaa na ndaꞌvi kūuni na, ta chàku na ta chūnumi ndaꞌaꞌ na Paulu ña kàñaꞌa na chiꞌin ra.
Vati kàti ra nuu na ña töva ni ndeꞌe ndiko na ra inga chaꞌaꞌ. Ta ikan jan chāndaka ndio na ra nda nuu ndaa ma varku ña ni kuꞌun ra.
Ta ora cha ndākoo ndio ndi ndra, tajan tīin ndi varku indeeni nda kati chāa ndi nda ñuꞌuꞌ ñuu Cos. Ta nda inga kivi, tajan chāa ndi ñuꞌuꞌ ñuu Rodas. Ta ikan kēe ndiko ndi kuàꞌan ndi nda kati chāa ndi ñuu Pátara.
Ta ikan ñuu Pátara, nātaꞌan ndi inga varku ña kuàꞌan itiꞌ ñuꞌuꞌ Fenicia. Ta tichi yutun ikan kīꞌvi ndi ta kēe ndi kuàꞌan ndi tiá itiꞌ nuu.
Ta itiꞌ kuàꞌan ndi ndēꞌe ndi ñuꞌuꞌ Chipre ña kàndii chiyo satin ndi. Va ndākoo ndi yi, ta indeeni kuàꞌan ndi nda ñuꞌuꞌ Siria, ta chūndaa run ñuu Tiro. Va tava ma varku ikan, ikani ndākoo run ndisaa ma ndatiñu ndiso run, yakan va ikan nūu ndi tichi run nundani ndia.
Ta ora chāa ndi ma ñuu Tiro nātaꞌan ndi ndra chìnuni tuꞌun Jesuu ìyo ikan. Ta ikan kīndoo ndi chīyo ndi chiꞌin ndra ucha kivi. Ta tāchi Tati Ií Ndioo ndra ña na katituꞌun ndra nuu Paulu ña na küꞌun ga ra itiꞌ ñuu Jerusalén.
Ta ora cha yāꞌa ma ucha kivi, tajan ndisaa ndra chìnuni chiꞌin ñasiꞌi ndra ta ndiakuati seꞌe ndra, chāndaka itiꞌ na ndi nda yuꞌu ñuu nuu kàndii tañuꞌu. Tajan chākuiin chiti ndi ma yuꞌu tañuꞌu ikan chiꞌin na. Ta ikan kīchaꞌa ndio ndi kāꞌan ndi chiꞌin Ndioo.
Tajan ora chīnu ña chūnumi ndaꞌaꞌ ndi ña kàñaꞌa ndi chiꞌin na, tajan kāndaa ndio ndi tichi ma varku, ta ndiakan chīkoniꞌi ndiko na kàchaꞌan na itiꞌ veꞌe na.
Takan kūu tajan kēe ndiko ndi ñuu Tiro chiꞌin varku. Ta kuàꞌan ndi itiꞌ ñuu Tolemaida. Ta ora chāa ndi ikan, ta ikan jan káñaꞌa ndi chiꞌin ndian chìnuni tuꞌun Jesuu. Ta ikan jan kīndoo ndi chiꞌin na iin kivinia.
Ta ma inga kivi kēe ndi ñuu Tolemaida, ta kuàꞌan ndi ñuu Cesarea. Ta ora chāa ndi ñuu Cesarea, ta chāꞌan ndi veꞌe ra nàni Lipe, ra chàkunuu kàtituꞌun tuꞌun chaꞌaꞌ Jesuu taꞌiiꞌiin ñuu. Vati rakan, kùu ma ra ìyo tañu ma ndi ucha taꞌan ndra kāchin tatun Jesuu ña na tindee ndra ndra. Ta ikan ndōo ndi chiꞌin ra veꞌe ra.
Ta Lipe vati ìyo kumi taꞌan ñivi yoko seꞌe ra ña kàꞌan chiꞌin tuꞌun yuꞌu Ndioo.
Takan kūu ta ora cha ìyo ndi uvi uni kivi ma ñuu Cesarea, ta ikan jan chāa iin ra kīchi itiꞌ ñuꞌuꞌ Judea ña nàni Agabo. Ta rakan ti juuni kàꞌan ra chiꞌin tuꞌun yuꞌu Ndioo ndia.
Ta ora chāa ra nuu kaꞌìin ndi, ta tāvaniꞌi ra sinchu indii toko Paulu. Ta chūꞌni ra ndaꞌaꞌ ra ta chaꞌa ra chiꞌin yi. Tajan teꞌen nākaꞌan ra:
―Teꞌen kāꞌan ma Tati Ií Ndioo, ña ma ndian judíu ìyo ñuu Jerusalén, teꞌen ni kuꞌni na ma ra xuñaꞌa ma sinchu iꞌya, tajan ni kuꞌva ndio na ra nuu ñivi yüvi judíu ña na kaꞌni na ra. ―Takan kàti ma Agabo chiꞌin ma Paulu.
Tajan ora chīni ndi chiꞌin ma ñivi ñuu Cesarea ma ña kāꞌan ra, tajan nduvaꞌa kuii jānini ndi Paulu, ikan na küꞌun ra ma ñuu Jerusalén koto ndeꞌe ra tundoꞌo itiꞌ tikan.
Va Paulu teꞌen nākaꞌan ra:
―¿Ta naja chàku ndo, ta yaꞌa ndaꞌvi kùuni̱ ña jàꞌa ndo takan? Vati yuꞌu tüvi yùꞌvi ña ndeꞌi tundoꞌo, a kuvi̱ ma ñuu Jerusalén chaꞌaꞌ ma Rachaꞌnu Jesuu. ―Takan kàti Paulu chiꞌin ndi.
―¡Na jaꞌun ma ña kùuni Ndioo ña jaꞌun itiꞌ kuàꞌun, tuva takan! ―kàti ndi chiꞌin ra.
Takan kūu ta ora cha yāꞌa ndisaa ma ñaꞌa, tajan jāndovaꞌa ndi ndatiñu ndi, ta kēe ndi kuàꞌan ndiko ndi ma ñuu Jerusalén.
Ta ìyo iin ndian chìnuni ìyo ñuu Cesarea ña chāndaka itiꞌ na ndyuꞌu nuu ìyo veꞌe ra nàni Mnasón, ra kīchi itiꞌ ñuꞌuꞌ Chipre. Ta rakan ti cha ìyo tiaga kuaꞌaꞌ tiempu ña chìnuni ra tuꞌun Jesuu. Ta juuni rakan kùu ra ña ni kuꞌva ra veꞌe nuu ni kindoo ndi koo ndi itaꞌvi kivi ndia.
Takan kūu ta ora chāa ndio ndi ñuu Jerusalén, tajan ndisaa ma ndian chìnuni nduvaꞌa chìsii na ora ndēꞌe na ña chāa ndi. Tajan ikan ndōo ndi chiꞌin na iin chanikuaa.
Ta ora tuvi inga kivi tajan kēe ndio ndi kuàꞌan ndi chiꞌin Paulu nuu ìyo veꞌe Jandiau. Ta ora chāa ndi ma veꞌe ra, ta ikan ndēꞌe ndi ña kaꞌìin tiꞌvi tandiꞌi ndrachaꞌnu chàꞌnda tiñu ña chìnuni tuꞌun Jesuu.
Tajan ora chāa Paulu nuu kaꞌìin ndra, ta kāñaꞌa ra chiꞌin ndra. Ta ikan kīchaꞌa ra kàtituꞌun ra nuu ndra tandiꞌi ma tiñu jàꞌa Ndioo tañu ñivi yüvi judíu, vati Ndioo chāꞌa ra ndatu ra nuu Paulu ña na jaꞌa ra yi nuu ñivi ikan.
Yakan va ora chīni ma ndrachaꞌnu yi, tajan kīchaꞌa ndra jàkaꞌnu ndra Ndioo. Ta ikan jan teꞌen nākaꞌan ndra chiꞌin Paulu:
―Kùuni ndi ña na kotoun, yoꞌo yani, ti tañu ñivi judíu, ìyo kuaꞌaꞌ mii ñivi chìnuni tuꞌun Jesuu. Ta ndisaa ndiakan, kàꞌan na ti ìyo yi ña jachinu yo tandiꞌi tuꞌun kàꞌan ma tutu ley Ndioo tāa Moisés tajiꞌna ndia.
Ta juuni tāsoꞌo na ña maun kùu ma ra jànaꞌa nuu tandiꞌi ma ndian judíu ña kàchikanuu nuu chika ña na jäꞌaga na ma ña kàꞌan Moisés ña ìyo yi ña jaꞌa yo. Ta juuni kàtiun ti tüva ìyo yi ña kaꞌnda na ñii nuu ika ndrakuati seꞌe na ndia. Ta töva ìyo yi ña jaꞌa na ma costumbre ña jānaꞌa ñivio chīyo tajiꞌna ndia. Takan kàtiun nuu ma ñivi judíu ña kàchikanuu nuu chika, kàti na.
¿Ta nayi jàꞌa yo ña kàa yi teꞌen?, kùuniun. Vati ni koto ndiko ma ñivi ikan ña kīchaa ndikoun.
Yakan va tiá vaꞌa tu jaꞌun ma tiñu ni tachi ndi nuu̱n, ikan na koo vaꞌun chiꞌin na. Tañu ndi ìyo kumi taꞌan ndra ña ni jaꞌa ndra iin kua chāꞌa ndra tuꞌun nuu Ndioo.
Na kuꞌu̱n janandoun ñu̱n chiꞌin ndra ma ikan takua kùu ma costumbre. Tajan tiaꞌviun ña na sokon ndra ixi xini ndra kuenda Ndioo. Tajan juuni kua ikan ìyo yi ña jaꞌun, ikan na chinuni ma ñivi ña yüvi ña ndicha kùu ma ña kàꞌan na chataun. Vati juuni maun kùu iin ra jàchiꞌin ta tìñuꞌu ma ña kàꞌan tutu ley tāa Moisés tajiꞌna.
Va taku ma ndian yüvi judíu cha chìnuni na tuꞌun Jesuu vitin, cha tāa ndi iin tutu tāchi ndi nuu na ña kàꞌan ti tüvi ìyo yi ña kachi na saꞌan kiti ña cha sōkó ñivi nuu ndioo yutun ií ña jàkaꞌnu na. Ta tüvi ìyo yi ña kachi na nií kiti, ta juuni tüvi ìyo yi ña kachi na saꞌan kiti ña cha kāꞌa. Ta na jaña ndra ña kìꞌvi ndra chiꞌin ñaꞌaꞌ yüvi ñasiꞌi ndra a ñaꞌa chiꞌin yüvi ra kùu iian, kàti yi. ―Takan kàti ndrachaꞌnu ikan chiꞌin Paulu.
Yakan va Paulu kēe ndio ra kuàꞌan ra. Ta ora tuvi ndio ma inga kivi, tajan nāndoo ndio Paulu chiꞌin ma ndi kumi meru ra takua kàꞌan ma costumbre ikan, ta ikan jan kīꞌvi ndio Paulu tichi veñuꞌu kaꞌnu chākatituꞌun ra nda ora kùu yi ña ndiꞌi ma kivi ña nàndoo ndra, ikan na kuu sokó ma sutu iin kiti nuu Ndioo chaꞌaꞌ taꞌiiꞌiin ndra.
Takan kūu ta ora chani ndiꞌi ndi ucha kivi, tajan ma ndian judíu ña kīchi ñuꞌuꞌ Asia ndēꞌe ndra ma Paulu ña indii ra tichi veñuꞌu chiꞌin ndi kumi ndra kùu meru ra. Ta ikan jan kīchaꞌa ndio na jàkanuu na xini ma ñivi judíu, tajan kīꞌvi ndio ndra ña ni tiin ndra Paulu tichi veñuꞌu.
Tajan teꞌen kīchaꞌa ndra kàꞌan niꞌi ndra:
―Ndyoꞌo ñivi ñuu Israel ¡na tindee ndo ndyuꞌu ña tìin ndi raꞌya! Vati raꞌya kùu ma ra chàkunuu jànaꞌa ndanikuni nuu ñivi iin tuꞌun kàꞌan chata costumbre ña kua ikan jàꞌa yo ma ñuu yo. Ta juuni kàꞌan ra chata tutu Ndioo tāa Moisés tajiꞌna. Ta takan kàꞌan ra chata veñuꞌu kaꞌnu iꞌya ndia. Ta vitin cha tīꞌi ra ndian yüvi judíu tichi veñuꞌu kaꞌnu yo. Ta ndrakan ti jàkini ndra nuu ií tichi yi ―kàti ndra.
Teꞌen kàti ndra ti cha ndēꞌe ndra Paulu ña chàkunuu ra chiꞌin iin ra yüvi judíu, ra nàni Trófimu ra ñuu Efesu niku. Yakan va chānini ndra ti Paulu chāka ra ra ña na kuꞌun ra chiꞌin ra tichi veñuꞌu kaꞌnu ndaa ikan niku, kùuni ndra.
Takan kūu tajan ndisaa ndio ma ñivi ñuu Jerusalén jākanuu ndio xini na. Tajan endee chìnu ndio na chāa na nuu ndaa Paulu ta tīin na ra. Ta kēñuꞌu ndio na ra, ta tāva na ra itiꞌ chata kora veñuꞌu. Ta ora cha tāvaniꞌi na ra, tajan numini chāsi ndio na yuveꞌe veñuꞌu nuu ra.
Tajan chani kaꞌni na ra ora chāa tiñu nuu ma ra comandante ñuu Roma, ña tandiꞌi ñivi ñuu Jerusalén yaꞌaga kayuni na ndeꞌe na nuu ra.
Yakan va ora chīto ma ra comandante, tajan jākutiꞌvi taꞌan ra kuaꞌaꞌ ma ndra jandaru ra chiꞌin inga ma ndra capitán jandaru ña na kunumi ndra kuꞌun ndra nuu kaꞌìin ñivi kànitaꞌan chiꞌin Paulu. Takan kūu tajan ma ndra judíu ora ndēꞌe ndra ña chani chaa ra chiꞌin jandaru ra, ta jāña ndio ndra judíu ña kàni ndra ma Paulu.
Ta ikan jan chājayatin ndio ma ra comandante nuu ndaa Paulu, ta tīin ndio ra ra, tajan tāchi ndio ra jandaru ra ña na kuꞌni ndra Paulu chiꞌin uvi taꞌan karena. Ta ora cha ndikun ndio ra, tajan kīchaꞌa ndio ma ra comandante chìkatuꞌun ra nuu ma ñivi nda ra kùu ra, ta niyi kùu ma ña jāꞌa ra.
Va ìyo ndian kaꞌìin tañu ma ñivi ikan, kàꞌan na ña jāꞌa ra iin nakuyi, ta ìyo inga ndian kàꞌan ña jāꞌa ra inga nakuyi. Yakan va ma ra comandante nī kuu kutunini ra nïꞌiin ma ña kàꞌan na, ti yaꞌa nanivaa kùu na. Takan kūu tajan kāꞌan ra chiꞌin ma ndra jandaru ra, na kundaka ndra Paulu kuꞌun ndra nuu ìyo ndra.
Ta ora chāa ndio ndra nuu kìchaꞌa ma kuayu yuveꞌe ndra, tajan kāniꞌi ndio ndra ra, ta ndiso ndra ra ndaa ndio ndra ma kuayu ikan, vati takan ìyo yi ña jàꞌa ma ndra jandaru koto kaꞌni ma ñivi ra.
Yakan va ndisaa ma ndra kàchaꞌan chata ma ndra jandaru teꞌen kàꞌan ndra:
―¡Na kaꞌni ndo ra! ¡Na kaꞌni ndo ra! ―kàti ndra.
Ta ora chāa ndio ma jandaru ma nuu ìyo yuveꞌe ña ni tiꞌi ndra Paulu, tajan teꞌen chīkatuꞌun ra nuu ma ra chàꞌnda tiñu nuu ndra:
―¿A kùu kaꞌin iin tiñu chiꞌun? ―kàti ra chiꞌin ma tuꞌun griegu.
Tajan teꞌen nākaꞌan ndio ma ra comandante nuu ma Paulu:
Tajan teꞌen nākaꞌan ndio Paulu chiꞌin ra:
―Juu, chìtoi kàꞌin tuꞌun griegu ―kàti ra.
Ta ikan jan, nākaꞌan tuku ma ra comandante:
―Tu ndicha ña chìtoun kàꞌun tuꞌun griegu, yüvi ra ñuu Egiptu kùu̱n, tuva takan. Vati tatiempu kīchi iin ra kēe tichi kuꞌu ñuu Egiptu, kīchi kanitaꞌan ra chiꞌin ma kuvienu chiꞌin kumi mii ndra chàꞌni ñivi ―kàti ra.
Tajan teꞌen nākaꞌan tuku Paulu chiꞌin ra:
―Yüvi rakan kùi, ti iin ra judíu kùi. Ta kākui ñuu Tarsu, ña ìyo kuenda ñuꞌuꞌ Cilicia. Yakan va cha chìtoun ti iin ñuu yaꞌaga jàkaꞌnu ma ñivi kùu yi. Ta vitin chìkain iin ñamani nuu̱n ña na kuꞌvaun ña kaꞌin chiꞌin ma ñivi kaꞌìin ikan ―kàti Paulu.
Tajan teꞌen nākaꞌan tuku ma ra comandante chiꞌin Paulu:
―Na kaꞌun chiꞌin na tuva takan ―kàti ra.
Ta ikan jan chūndaa ndio Paulu nuu ìyo kuayu yuveꞌe, ta jāndaꞌa ra nuu na, na taxiin koo yuꞌu na. Tajan teꞌen kīchaꞌa ndio ra kàꞌan ra ma tuꞌun hebreu, takua kàꞌan ma ndian judíu chiꞌin na:
―Ndyoꞌo tatá ta ndyoꞌo yani, na kuni vaꞌa ndo ña ni kaꞌin nuu ndo, ikan na koto ndo ti tüvi ìyo kuati̱. ―Takan kàti Paulu chiꞌin na.
Tajan ora chīni na ña kīchaꞌa Paulu kàꞌan ra tuꞌun hebreu, tajan tiaga kīndoo taxiin na. Ta ikan jan teꞌen nākaꞌan tuku ra:
―Yuꞌu kùu ma ra judíu, ta kākui ñuu Tarsu ña ìyo kuenda ñuꞌuꞌ Cilicia. Ta chāꞌnui ñuu Jerusalén iꞌya ndia. Ta jākuaꞌi chiꞌin matru ra nàni Gamaliel. Ta ikan kūtuꞌvai tandiꞌi naja kua kàꞌan ma tutu Ley tāa ndra kùu ñivio chīyo tajiꞌna. Ta chiꞌin ndisaa chinituni̱, jàꞌi tiñu Ndioo takua jàꞌa ndo yi vitin.
Vati tajiꞌna, nduvaꞌa kuii jāndeꞌi tundoꞌo tandiꞌi ma ñivi kuàꞌan itiꞌ Jesuu vati ndava kùuni kaꞌni̱ na. Yakan va kēi chākunui chata na. Ta nuu nàtaꞌin na ta tìi̱n na, ta tìꞌi̱ na tichi vekaa. Yakan va, ñaꞌa a raꞌii ña nàtaꞌin, tīi̱n na.
Ta ma ra chàꞌnda tiñu nuu sutu, chiꞌin tandiꞌi ndra kuxini ña chàꞌnda tiñu chiꞌin ra, cha chìto vaꞌa ndra tandiꞌi ma ña jāꞌi. Vati maa ndra kùu ndra ña tāa ndra ma carta, ta chāꞌa ndra yi nui na kundakai yi nuu ma ndian judíu taꞌan yo ndian ìyo ñuu Damascu ña kàꞌan yi ña kùu tii̱n ma ndian chìnuni tuꞌun Jesuu ikan. Ta ikan jan chāꞌin ñuu Damascu ti kùuni̱ tii̱n na ta ndaka ndioi na kichai iꞌya ña na ndeꞌe na tundoꞌo.
’Tajan ora cha kuàkuyatin ndi ñuu Damascu, ìyo yi a kachuvi ndaa ñukaꞌñu, tajan itiꞌ andivi kīchi iin ñuꞌú tacha ña chìkonuu yi yuꞌu.
Ta ndūvai nuu ñuꞌuꞌ jāꞌa yi. Tajan teꞌen chīni̱ iin tati ña kàꞌan chiꞌi̱n: “Saulu, Saulu, ta, ¿naja yaꞌa jàndeꞌun tundoꞌo yuꞌu?” kàti yi.
Ta ikan jan, teꞌen chīkatuꞌun tukui nuu ma tati ikan: “¿Nda ra kùu̱n yoꞌo Rachaꞌnu?”, kati̱. Tajan teꞌen nākaꞌan ma tati ikan chiꞌi̱n: “Yuꞌu kùu Jesuu ra ñuu Nazaret, ra jàndeꞌun tundoꞌo chata.” Takan kàti ra chiꞌi̱n.
Tajan ndisaa ma ndra kuàꞌan chiꞌi̱n, ora ndēꞌe ndra ma ñuꞌú ikan, nduvaꞌa kuii yūꞌvi ndra. Ta tüvi nī kutunini ndra ma tuꞌun kāꞌan ma tati ikan chiꞌi̱n.
Tajan teꞌen chīkatuꞌin nuu yi: “¿Nayi kùuniun ña jaꞌi, yoꞌo Rachaꞌnu?”, kāti̱. Tajan teꞌen nākaꞌan ra chiꞌi̱n: “¡Ndeta, ta na kuꞌu̱n ndikoun ma itiꞌ ñuu Damascu! Ta ikan ni katituꞌun ndra nuu̱n tandiꞌi ma nayi ìyo yi ña jaꞌun.” Takan kāti ma Rachaꞌnu chiꞌi̱n.
Va tava ma ñuꞌú ikan, jāndokuaa yi yuꞌu, yakan va ma ndra merui ndàꞌa ndra ndaꞌi nda kati chāi ma ñuu Damascu.
’Ta ora chāi ma ñuu ikan, tajan ikan ìyo iin ra nàni Ananía. Ta rakan ti iin ra yaꞌa jàchiꞌin ma ley tāa Moisés kùu ra, ta yaꞌaga tìñuꞌu tandiꞌi ma ñivi judíu ìyo ñuu Damascu ra ndia.
Ta ikan jan chāndeꞌe ndio ra tichi veꞌe nuu kàndii̱. Ta ora chāa ra nuu kàndii̱, ta teꞌen nākaꞌan ra chiꞌi̱n: “Yoꞌo ra yani Saulu. ¡Na ndondichin ndiko ndeꞌun!”, kāti ra. Tajan ma ora ikani, kūu nandeꞌe kachin vaꞌi, ta ndēꞌi ma Ananía ndia.
Takan kūu tajan teꞌen nākaꞌan ma Ananía chiꞌi̱n: “Ndioo ña jàkaꞌnu ndian kūu ñivio tajiꞌna, rakan kāchin ñu̱n, ikan na kotoun nayi kùuni ra ña jaꞌun. Ta ikan jan kùu ndeꞌun ma Rachaꞌnu Jesuu ña kùu ra iin ra ndaa, vati kāchin ra ñu̱n ña na tasoꞌun ma tuꞌun kàꞌan ra.
Yakan va maun kùu ma ra kāchin Ndioo ña na kùu̱n ma testigu Jesuu nuu tandiꞌi ma ñivi ìyo ñuñivi, ta katituꞌu̱n ma nuu na ndisaa ma ña ndēꞌun ta chīniun.
Ta vitin tüva ìyo yi ña kuatun tiá. ¡Na ndetaun, ta kundutaun chiꞌin ndatu Rachaꞌnu Jesuu, ikan na janaa ra tandiꞌi ma kuatiun!” Takan kāti Ananía chiꞌi̱n.
’Yakan va ora kīchaa ndikoi ñuu Jerusalén iꞌya, ta ikan jan chāꞌin veñuꞌu kaꞌnu nda iꞌya. Ta ikan kīchaꞌi kàꞌin chiꞌin Ndioo, ta ikan ndēꞌe chiꞌin tinui ma Jesuu, takua ndèꞌo iin nakuyi ora chànio,
ña teꞌen nākaꞌan ra chiꞌi̱n: “Yoꞌo Paulu, ¡na numini keun ñuu Jerusalén, ti na jächiꞌin na ma tuꞌin ña ni katituꞌu̱n nuu na!” Takan kātituꞌun Jesuu nui.
Tajan teꞌen nākaꞌin chiꞌin ra: “Yoꞌo Rachaꞌnu, cha chìto vaꞌa ndra ti yuꞌu kùu ma ra chàkunuu tìin ma ñivi chìnuni tuꞌu̱n ma tandiꞌi veñuꞌu ñivi judíu niku. Ta juuni chìto na ña tīꞌi̱ na tichi vekaa, ta kāni̱ na ndia.
Ta ora chāꞌni na Esteban, ra kàtituꞌun tuꞌu̱n, ikan ndai ndèꞌi nuu chàꞌni na ra chiꞌin yuu, vati induku chānini̱ chiꞌin ma ndra chàꞌni ra. Ta juuni kūmi̱ jaꞌma isukun ma ndra chàꞌni ra chiꞌin yuu ndia.”
Yakan va nda ma tuꞌun iꞌyani, kùu ña tasoꞌo na ña kàꞌan Paulu ti kàyuni na jàꞌa ma tuꞌun kàꞌan ra. Tajan teꞌen kīchaꞌa na kànachaa na chata Paulu:
―Raꞌya, tüva ìyo yi ña koo ra tiá ñuñivi iꞌya. ¡Na kaꞌni ndo ra! ―kàti na.
Ta ndiakan ti endee kanachaaga na tiá, ta tàva na jaꞌma na, ta jàkana na yi nuu sukun. Ta chòso na yuti nuu sukun ndia. Yakan va ndisaa ña jāꞌa na iꞌya jànaꞌa yi ti nduvaꞌa kuii kàyuni na ndèꞌe na nuu Paulu.
Ta ma ora ikani, chāa ma ra comandante, ta tāchi ra jandaru ra na tiin ndra Paulu. Tajan tīꞌi ndio ndra ra tichi veꞌe nuu kìxi ndra. Ta juuni kāꞌan ra chiꞌin ma ndra jandaru ra ña na kani ndra ra nda kati kati ra nda chaꞌaꞌ kùu yi ña kùxaan ma ñivi chiꞌin ra.
Takan kūu ta ora chani kani ndra ra, tajan teꞌen kīchaꞌa chìkatuꞌun Paulu nuu ma ra capitán ndaa chiꞌin ma ndra jandaru:
―¿A chìto ndo ti ma ley ìyo ñuu Roma tüvi chàꞌa yi ña kàni ndo yuꞌu nda kati kaꞌan jiꞌna iin ra kùu vesi ma kuati̱, vati iin ra kùu kuenda ñuu kaꞌnu Roma kùi? ―kàti Paulu chiꞌin ma ra capitán.
Yakan va ora chīni ma ra capitán ña teꞌen kāꞌan Paulu, tajan kēe ndio ra kuàꞌan ra kuàkatituꞌun ra nuu ma ra comandante. Ta teꞌen nākaꞌan ra chiꞌin ra:
―¡Na jaꞌun kuenda ma niyi ìyo yi ña jaꞌun, vati ma raꞌya na töve ìyo yi ña jandeꞌun tundoꞌo ra ti iin ra kùu kuenda ñuu kaꞌnu Roma kùu ra ndia! ―Takan kàti ma ra capitán chiꞌin ma ra comandante.
Ta ikan jan chājayatin ndio ma ra comandante ra nuu ndaa Paulu, ta teꞌen chīkatuꞌun ra nuu ra:
―¿A ndicha ña ra kùu kuenda ñuu kaꞌnu Roma kùu̱n? ―kàti ra.
Tajan teꞌen nākaꞌan Paulu:
―Juu, ndicha ña ra kùu kuenda ñuu kaꞌnu Roma kùi.
Tajan teꞌen nākaꞌan ndiko ma ra comandante chiꞌin Paulu:
―Taku yuꞌu ti nduvaꞌa kuii kuaꞌaꞌ xuꞌunꞌ tīaꞌvi̱, tajan kūu ndakui ma ra kuenda ñuu kaꞌnu Roma ―kàti ra chiꞌin ma Paulu.
Tajan teꞌen nākaꞌan tuku ma Paulu chiꞌin ra:
―Taku yuꞌu ti ra kuenda ñuu kaꞌnu Roma kùi nda ora kākui ―kàti ra.
Yakan va ora chīto ndra ña ndicha kùi ña ra kùu kuenda ñuu kaꞌnu Roma kùu ra, tajan ndisaa ndio ma ndra jandaru ni kani ra niku, chūndachiyo ndra xiin ra, ta nda ma ra comandante ndia. Ta juuni yūꞌvi ra ña chūꞌni ra ra chiꞌin karena niku.
Takan kūu ta ora tuvi inga kivi, tajan tāchi ndio ma ra comandante ma ndra jandaru ña na ndachi ndra ndaꞌaꞌ ma Paulu. Vati kùuni ra koto kachin ra nda chaꞌaꞌ kùu yi ña tìsokuati ma ñivi judíu ra. Ta ikan jan tāchi ndio ra tiñu nuu ma ndra chàꞌnda tiñu nuu sutu, chiꞌin tandiꞌi ma ndra kuxini nuu ma ndian judíu, ikan na kutiꞌvi taꞌan ndra. Yakan va ma ra kùu comandante ikan tāva ndio ra ma Paulu, ta chākutaa ra ra nuu kaꞌìin tiꞌvi tandiꞌi ndrakan.
Takan kūu ta ora chāa ra nuu kaꞌìin tiꞌvi ndra chàꞌnda tiñu nuu ñivi judíu tajan teꞌen nākaꞌan Paulu chiꞌin ndra:
―Ndyoꞌo ndra yani ndian judíu. Nda vitin endee ìyo vaꞌi ta ìyo tuꞌvai kuenda Ndioo, ti ma chinituni̱ kàti yi ti tüvi ìyo kuati̱ nuu Ndioo. ―Takan kàti Paulu chiꞌin ndra.
Takan kūu ta ma sutu chaꞌnu kuxini ña nàni Ananía, kàꞌan ra nuu ma ndian kaꞌìin yatin xiin Paulu, ña na kani ndra viyuꞌu ra.
Tajan teꞌen nākaꞌan Paulu chiꞌin ra:
―¡Ndioo, ni kani ra maun, ti nàndiun chiña kuenda ña na tisokuatiun chatai, ti takan kàꞌan ma ley kàtiun! Ta juuni tāchiun ña na kani ndra yuꞌu, ta yakan ti tüvi chàꞌa ma ley ña jàꞌa yo yi ndia. Yakan va juuni ra vata kùu̱n ndia ―kàti Paulu.
Takan kūu tajan ndisaa ma ndra kaꞌìin xiin Paulu, teꞌen nākaꞌan ndra chiꞌin ra:
―¡Na väꞌa jàꞌun ña kàꞌun nduvaꞌani chiꞌin ma sutu kuxini, vati ra ìyo kuenda Ndioo kùu ra! ―kàti ndra.
Tajan teꞌen nākaꞌan tuku Paulu chiꞌin ndra:
―Kaꞌnu kooni ndo ndyoꞌo yani, ti töve chìtoi ña ma sutu kuxini kùu ra, yakan va kāꞌin teꞌen. Vati nuu ma tutu ley Ndioo teꞌen kàꞌan yi ndia: “¡Na käꞌan tiꞌinio chata ma ra chàꞌnda tiñu ñuu yo!”, kàti yi ―kàti ra.
Takan kūu tajan nākuni Paulu ña java ma ndra kaꞌìin ikan kùu ma ndra fariseu, ta inga java ndra kùu ma ndra saduceu. Ta ikan jan teꞌen nākaꞌan niꞌi ndio ma Paulu chiꞌin ndra:
―Ndyoꞌo yani, yuꞌu kùu ma ra fariseu, takua kùu ma ñivi tatái. Ta tìso ndo kuati chatai, chaꞌaꞌ ña chìnuni̱ ña nàtaku ndiko ma ndian ndií ―kàti ra.
Ti kàti ma ndra saduceu ti tüvi nàtaku ndiko ma ndian ndií. Ta juuni kàti na ti tüvi ìyo tati vaꞌa jàꞌa tiñu nuu Ndioo ta ni inga tati ndia, kàti ndra. Va ma ndra fariseu, kàti ndra ti chìnuni ndra ña nàtaku ndiko ma ñivi ndií ta ña ìyo tati ndia.
Takan kūu tajan kīchaꞌa ndio ndra kànitaꞌan yuꞌu ndra. Ta tañu ma ndra fariseu ndēta iin ndra matru jànaꞌa ley ña teꞌen kàꞌan ndra:
―¿Ta naja kùuni ndo tisokuati ndo raꞌya? Ta tüvi ìyo nïꞌiin kuati ra, ta tüvi chìto yo tu iin tati vaꞌa jàꞌa tiñu nuu Ndioo tāchi ra ―kàti ndra.
Takan kūu ta tava tüvi kùtaxin na ña kànitaꞌan yuꞌu na, yakan va kīchaꞌa yùꞌvi ma ra comandante, koto kaꞌni ndra Paulu. Yakan va tāchi ra iin ma ndra jandaru ra ña na kuꞌun ndra kukiꞌin ndra ma Paulu nuu ndaa ra tañu ndra, ta kuꞌun ra chiꞌin ndra nuu ìyo veꞌe nuu kìxi ndra.
Takan kūu tajan chanikuaa inga kivi kēta ma Rachaꞌnu Jesuu nuu Paulu ña teꞌen kàꞌan ra chiꞌin ra:
―Yoꞌo Paulu, na jandeeniun ma ña kàꞌan na chataun, ti takua kàtituꞌu̱n tuꞌin ñuu Jerusalén iꞌya, juuni kua ikan ìyo yi ña katituꞌu̱n yi ñuu Roma ndia. ―Takan kàti ma Rachaꞌnu Jesuu chiꞌin ra.
Takan kūu ta ora tuvi inga kivi kūtiꞌvi taꞌan iin ma ndra judíu. Ta ikan kīchaꞌa ndra nàtuꞌun taꞌan ndra naja kua jaꞌa ndra ta kaꞌni ndra Paulu. Takan kūu ta taꞌiiꞌiin ndra chāꞌa ndra tuꞌun nuu Ndioo ña tüvi kachi ndra, ta tüvi koꞌo ndra nïꞌiin nakuyi nda kati kaꞌni jiꞌna ndra Paulu.
Ta ma ndrakan ti yaꞌaga uvi xiko taꞌan ndra kùu ndra ña chāꞌa ndra tuꞌun nuu Ndioo ña ni kaꞌni ndra Paulu.
Ta ikan jan chāꞌan ndio ndra nuu ma ndrachaꞌnu chàꞌnda tiñu nuu sutu chiꞌin nuu ma ndrachaꞌnu judíu, tajan teꞌen nākaꞌan ndra nuu ndra:
―Taꞌiiꞌiin ndyuꞌu cha chāꞌa ndi tuꞌun nuu Ndioo ña tüvi ni kachi ndi nïꞌiin nakuyi, nda kati kaꞌni jiꞌna ndi Paulu. Ta tu tüvi jachinu ndi ma ña kaꞌan ndi, tajan ni ndeꞌe ndi tundoꞌo jàꞌa ra.
Yakan va ndyoꞌo ta ndrachaꞌnu chàꞌnda tiñu nuu ñivi judíu, kùuni ndi ña na ndakan ndo nuu ma ra comandante na kundaka ra Paulu kichi ra nuu ndo itaan. Ta kati ndo ti kùuni ndo koto kachin ndo ma ña ndaa ña jāꞌa Paulu. Ta ndyuꞌu ti ni kuiin xeꞌe ndi yuꞌu itiꞌ nuu vàchi ra chiꞌin ndra. Ta ikan ni kaꞌni ndi ra antea ña kichaa ra nuu ndo. ―Takan kàti ma ndra ni kaꞌni Paulu chiꞌin ma ndrachaꞌnu ikan.
Va tava ma ra seꞌe ma ñataꞌan Paulu chīni ra ma ña kàꞌan ndra ña ni kaꞌni ndra tachaꞌnu ra Paulu. Yakan va kēe ra chàkatituꞌun ra nuu Paulu, nda ma nuu ìyo veꞌe nuu kìxi ma ndra jandaru. Yakan va ora chāa ra ikan, ta kātituꞌun ra yi nuu ra.
Ta ikan jan kāna Paulu iin ma ra capitán, ta teꞌen nākaꞌan ra chiꞌin ra:
―¡Na jaꞌun iin ñamani ta na kundakaun ma rayoko iꞌya kuꞌu̱n nuu ma ra comandante! Vati ìyo iin ña ni kaꞌan ra chiꞌin ra ―kàti Paulu.
Yakan va ma ra capitán chāndaka ra ra nuu ma ra comandante, tajan teꞌen nākaꞌan ndio ma ra capitán chiꞌin ra:
―Paulu ra indii tichi vekaa, tāchi ra yuꞌu ña na kichi ndakai ma rayoko iꞌya nuu̱n. Vati ìyo iin ña ndicha ni kaꞌan ra chiꞌun. ―Takan kāti ma ra capitán chiꞌin ma ra comandante ikan.
Ta ikan jan tīin ndio ma ra comandante ndaꞌaꞌ ma rayoko ikan, ta kēsiin ra chiꞌin ra. Tajan teꞌen chīkatuꞌun ndio ra nuu ra:
―¿Nda tiñu kùuniun kaꞌun chiꞌi̱n? ―kàti ra.
Tajan teꞌen nākaꞌan ndio ma rayoko:
―Ndra judíu cha jāndoꞌiin tuꞌun ndra ña ni ndakan ndra nuu̱n, ña itaan na kuꞌu̱n chiꞌin Paulu nuu kaꞌìin ma ndrachaꞌnu chàꞌnda tiñu nuu ñivi judíu. Ta ndrakan ti kāti ndra ña kùuni ndra koto kachin ndra ma ña ndaa ña jāꞌa tachaꞌnui Paulu.
Va koto chïnuniun ma ña kàꞌan ndra ti tuꞌun vatani kùu yi. Vati yaꞌa uvi xiko taꞌan ndra kùu ndra ña kaꞌìin xeꞌe ndra yuꞌu itiꞌ ña ni kaꞌni ndra tachaꞌnui Paulu ora ni yaꞌa ra. Ta chāꞌa ndra tuꞌun nuu Ndioo, ña na jandeꞌe ra tundoꞌo ndra tuva kachi ndra ta koꞌo ndra takuii antea, nda kati kaꞌni ndra tachaꞌnui Paulu. Ta vitin cha ìyo tuꞌva ndra ña ndàtu ndra ndeꞌo naja kua ni kaꞌun kuenda ra. ―Takan kàti ma rayoko ikan chiꞌin ma ra comandante.
Takan kūu ta ma ra comandante tāchi ra ma rayoko ikan ña na kuꞌun ra veꞌe ra. Va jiꞌna kāꞌan ra chiꞌin ra ña na kätituꞌun ra ma tuꞌun iꞌya nuu nïꞌiin ñivi.
Takan kūu tajan kāna ndio ma ra comandante uvi taꞌan ma ndra capitán ña teꞌen nākaꞌan ra chiꞌin ndra:
―Na jandovaꞌa ndo uvi cientu jandaru ña kaka chiꞌin chaꞌaꞌ, ta uni xiko uchi taꞌan ma ndra jandaru yoso kuayu, ta uvi cientu ma ndra kuꞌun chiꞌin lanza. Vati kaa iín chanikuaa vitin, ni koꞌo ñuu Cesarea ―kàti ra.
Ta juuni tāchi ra ña na jandovaꞌa ndra kuayu ña koso Paulu ndia. Ta juuni kāꞌan ra chiꞌin ma ndra jandaru ra ña na kumi vaꞌa ndra Paulu ora kundaka ndra ra nuu ma kuvienu Félix.
Ta chiꞌin ndra tāchi ra iin carta ña kaꞌan teꞌen:
“Yuꞌu ra kùu Claudiu Lisias, tàchi̱ iin tutu iꞌya nuu̱n yoꞌo tatá kuvienu Félix ti kùuni̱ kaꞌin iin tuꞌun nuu̱n.
Vati ndra judíu, tīin ndra raꞌya, ña ni kaꞌni ndra ra. Va ora chītoi ña ra ìyo kuenda ñuu Roma kùu ra, tajan chāꞌin chiꞌin jandarui, ta jākakúi ra.
Yakan va kùuni̱ kotoi nda chaꞌaꞌ kùu yi ña tīin ndra ra, yakan va chāndakai ra nuu ma ndra chàꞌnda tiñu nuu ñivi judíu.
Ta tava cha chìtoi ña ma ndra judíu kūtiꞌvi taꞌan ndra, ta jāndikitaꞌan tuꞌun ndra ña ni kaꞌni ndra ra, yakan va vitin tàchi̱ ra nuu̱n. Ta juuni cha kātituꞌin nuu ma ndra tìsokuati ra ña na katituꞌun ndra nuu̱n nda chaꞌaꞌ kùu yi ña tìsokuati ndra ra, ta nda chaꞌaꞌ kùu yi ña kùuni ndra kaꞌni ndra ra ndia. ¡Na koo vaꞌun!” Takan kàti ma tutu tāchi ra nuu ra.
Takan kūu ta ma ndra jandaru jāꞌa ndra ma kua kāti ma ra comandante nuu ndra. Ta ma ora chanikuaa, tajan kēe ndio ndra kuàꞌan ndra chiꞌin Paulu itiꞌ ñuu Antípatris.
Ta ora tuvi inga kivi, tajan ma ndra jandaru ña kuàꞌan chiꞌin chaꞌa, chīkoniꞌi ndiko ndra nuu ìyo veꞌe nuu kìxi ndra. Ta ma ndra yoso kuayu ti kuàꞌan ndra itiꞌ nuu chiꞌin Paulu.
Takan kūu ta ora chāa ndra ñuu Cesarea, ta chāꞌa ndra ma carta ikan nuu ma kuvienu Félix, ta kūtaa ndra Paulu nuu ra.
Takan kūu ta ora cha yāꞌa jàkuaꞌa ra ma carta ikan, tajan teꞌen chīkatuꞌun ndio ma ra kuvienu nuu Paulu:
―¿Nda ñuu kīchiun? ―kàti ra.
Ta Paulu nākaꞌan ra ti ra ñuꞌuꞌ Cilicia kùu ra.
Tajan teꞌen nākaꞌan ndiko ma ra kuvienu chiꞌin ra:
―Ni tasoꞌi ma ña ni kaꞌun ora ni kichi ma ndra tìsokuati ñu̱n ―kàti ma ra kuvienu chiꞌin Paulu.
Ta ikan jan kāꞌan ndio ra chiꞌin ma jandaru ña na kumi vaꞌa ndra Paulu tichi vetiñu nuu chàꞌnda Herode tiñu.
Takan kūu ta ora cha yāꞌa uꞌun kivi tajan Ananía ra chàꞌnda tiñu nuu sutu, chāa ra ñuu Cesarea chiꞌin ndrachaꞌnu chàꞌnda tiñu nuu ñivi judíu, ta iin ra kàꞌan chaꞌa ñivi nàni Tértulo ña ni tisokuati ndra Paulu nuu ma kuvienu.
Yakan va tāchi ndio ma ra kuvienu Félix tiñu nuu ndra jandaru ña na kichi ndakan ndra Paulu nuu ra. Tajan teꞌen kīchaꞌa nàkaꞌan ndio Tértulo ña tìsokuati ra Paulu nuu Félix:
―Yoꞌo tatá kuvienu, taꞌvindioun chaꞌaꞌ ma tiñu jàꞌun. Vati vitin ìyo taxiin ma ñuu jàꞌun. Ta taꞌvindioun ña cha jāndovaꞌun ñuu chiꞌin chinituniun ndia.
Yakan va chiꞌin ndiꞌi anima ndi, chāꞌa ndi taꞌvindioo nuu̱n, ti tüvi kumani nïꞌiin nakuyi nuu ndi. Yakan va yaꞌaga tìñuꞌu ndi ñu̱n, yoꞌo ra kuvienu, tatá Félix.
Va tava küuni ndi jakenaa ndi kuaꞌaꞌ tiempu̱n, yakan va chìkain iin ñamani nuu̱n, ña na tasoꞌun iin tiñu vali ña ni kaꞌin chiꞌun.
Ra kini chiña nātaꞌan ndi ra ña jàkanuu ra xini ñivi judíu ìyo tandiꞌi ñuu ñuñivi. Ta juuni ra kùu ra kuxini iin grupu nàni nazarenos.
Ta juuni kūuni ra kaꞌan ra chata veñuꞌu kaꞌnu ndi. Yakan va ndyuꞌu chani tiin ndio ndi ra, ta tiꞌi ndio ndi ra vekaa, ti kùuni ndi jandeꞌe ndi tundoꞌo ra takua kàꞌan ma ley ndi.
Va ma ra comandante Lisias chiꞌin ra capitán jandaru, chāa ndra ta nāmaa ndra ra nuu ndi.
Ta kāti ndra ti ndian tīsokuati chata ra, ìyo yi ña kichi ndra nuu̱n ta kati ndra yi. Yakan va juuni maun ìyo yi ña ndakatuꞌun nuu ra, ikan na koto kachiun nda chaꞌaꞌ kùu yi ña tìsokuati ndi ra. ―Takan kàti ma ra Tértulo chiꞌin ma kuvienu Félix.
Ta nda ndisaa ndian judíu kaꞌìin iꞌya vitin, juuni tīsokuati na ra ndia.
Takan kūu ta ma ra kuvienu jāndaꞌa ra nuu Paulu, ikan na kaꞌan ra. Tajan teꞌen kīchaꞌa nàkaꞌan ndio ma Paulu:
―Yaꞌa chìsii̱ ña chāꞌun ña kàꞌin iin tuꞌun chiꞌun. Vati cha chìto vaꞌi ti cha ìyo kuaꞌaꞌ kuiya ña yoꞌo kùu ra jàndondaa kuati ñuu iꞌya.
Yakan va kùu ndakatuꞌu̱n ma tuꞌun ndaa nuu ma ñivi, vati já kēta uchi uvi kivi ña chāꞌin ñuu Jerusalén ña jàkaꞌnui Ndioo veñuꞌu kaꞌnu ndaa ikan.
Ta tüvi nī nataꞌan ndra yuꞌu, ña kànitaꞌan yuꞌi chiꞌin nïꞌiin ñivi ña jàkanui xini na. Ta tüvi nī nataꞌan ndra yuꞌu ña takan jāꞌi kuati tichi veñuꞌu kaꞌnu a inga veñuꞌu ndia. Ta nïꞌiin tichi kai tüvi nī nataꞌan ndra yuꞌu ña jāꞌi iin kuati takan ndia.
Ta ñivi kaꞌìin iꞌya, na küu kaꞌan na ña ndicha kùu ma kuati̱ tìso ndo chatai.
Yakan va ma ña kùu kaꞌin nuu̱n, kùu ma ña yaꞌa chinuni̱ indukuni takua chìnuni inga ndian kuàꞌan itiꞌ Jesuu, vaji ma itiꞌ ikan kùu yi ma ña kàꞌan ndra iꞌya ña kùu itiꞌ ña töve vaꞌa. Vati takani jàꞌi tiñu nuu Ndioo ta jàkaꞌnui ra takua jākaꞌnu ndian kūu ñivi ndi tajiꞌna, ti chìnuni̱ tandiꞌi tuꞌun ley tāa Moisés chiꞌin tandiꞌi ña tāa ndra kàꞌan chiꞌin tuꞌun yuꞌu Ndioo tajiꞌna ndia.
Yuꞌu chìnuni̱ ña ni janataku Ndioo ma ndian cha chīꞌí, nda ma ndian vaꞌa chiꞌin ndian töve vaꞌa ndia, indukuni ma tava chìnuni ma ndra kaꞌìin iꞌya ndia.
Yakan va nani ora nàndukui naja kua kuu koo vaꞌa animai chiꞌin ña chànini̱ nuu Ndioo chiꞌin nuu ndian ìyo ñuñivi ndia.
’Takan kūu ta ora cha yāꞌa kuaꞌaꞌ kuiya ña chàkunui nda ni nikuuni. Ta ikan jan chīkoniꞌi ndikoi ñui, vati ikan ni kuꞌvai xuꞌunꞌ kuenda ndian ndaꞌvi, ta ni kuꞌin sokói kiti kuenda Ndioo ñuu Jerusalén ndian.
Yakan va tu ndicha ña ìyo kuati̱, tiá vaꞌa tu kichi ma ndrakan nuu̱n, ta tiso ndra kuati chatai, tuva ìyo nda chaꞌaꞌ kùu yi.
Ta tu tüvi, tajan ma ndra kaꞌìin iꞌya, na katituꞌun ndra tuva ndicha ña nāniꞌi ndra yuꞌu, ña jāꞌi iin kuati ora kaꞌìin tiꞌvi ndi nuu ndrachaꞌnu chàꞌnda tiñu nuu ñivi judíu.
Chïto, ¿a töve chaꞌaꞌ ña ndai ma tañu ndra ta nākaꞌin niꞌi vaꞌa ti chìnuni̱ ña ni nataku ndiko ndian ndií kùu yi? ―Takan kāti Paulu chiꞌin ndra.
Ta ora chīni ma kuvienu Félix ña kàꞌan Paulu teꞌen, ta tava cha chìto vaꞌa ra naja kua kàa ma itiꞌ kuàꞌan Paulu, yakan va ndākoo nuu ra yi ikani, ta teꞌen nākaꞌan ra:
―Na kuatu ndo nda kati kichaa ra chàꞌnda tiñu nuu jandaru, ra nàni Lisias. Tajan kùu kaꞌan kachin ndo ma tuꞌun kaꞌan ndo, tajan kùu jandondai ma kuati ndo ―kàti ra.
Takan kūu tajan tāchi ndio ma ra kuvienu Félix ma ra capitán, na tiꞌi ndiko ra Paulu tichi vekaa. Ta na jakuenda ra ra, va na kuꞌva ra ña kìꞌvi ndian kùu amigu ra ndeꞌe na ra, ta tindee na ra chiꞌin ña chìniñuꞌu ra.
Takan kūu ta ora cha yāꞌa kuaꞌaꞌ kivi, tajan chāa ma ra kuvienu Félix chiꞌin ñasiꞌi ra Drusila iin ña judía nuu chàꞌnda ra tiñu. Ta ikan jan kāna ra Paulu na kichi ra. Ta ora chāa ndio Paulu nuu ra, tajan kìchaꞌa ra nàtuꞌun ra chaꞌaꞌ Jesuu ta chaꞌaꞌ ña naja kua chìnuni ra tuꞌun ra.
Va ora kīchaꞌa Paulu nàtuꞌun ra chaꞌaꞌ ña ìyo yi ña koo vaꞌa yo kuenda Ndioo, ta chaꞌaꞌ ña ìyo yi ña kumi yo juuni maa yo, ta juuni chaꞌaꞌ ma kivi ni kichi ora ni jandeꞌe Ndioo tundoꞌo yo chaꞌaꞌ ma kuatio. Tajan ora chīni ma Félix ña kàꞌan ra teꞌen, ta ndava yūꞌvi ra, tajan nākaꞌan ndio ra teꞌen chiꞌin ma Paulu.
―¡Kuaꞌan yoꞌo vitin! Ta itiꞌ nuu, ora ni kuyati natuꞌin chiꞌun ora ikan ni kana ndikoi ñu̱n ―kàti ra.
Ta chinu kuaꞌaꞌ chaꞌaꞌ, kāna ma ra kuvienu Paulu ña nàtuꞌun ra chiꞌin ra, vati kùuni ra ña na tiaꞌvi Paulu nuu ra ta tava ra ra tichi vekaa. Va tüvi nī tiaꞌvi ra ra.
Ta ora chīnu uvi kuiya ña indii Paulu vekaa, tajan kēe ndio ma ra kuvienu Félix ña kùu ra ra chàꞌnda tiñu. Ta ikan jan kīꞌvi tuku inga ra nàni Porcio Festo, ña kùu ra kuvienu. Ta tava Félix kùuni ra kindoo vaꞌa ra chiꞌin ndian judíu, yakan va töve nī ndakoo nuna ra Paulu ma ora kēe ra ña kùu ra kuvienu.
Takan kūu tajan chāa ndio Festo ña ni tiin ra tiñu kuvienu. Tajan ora cha yāꞌa uni kivi ña jākuu ra tiñu ñuu Cesarea, tajan kēe ndio ra kuàꞌan ra itiꞌ ñuu Jerusalén.
Takan kūu ta ora chāa ndio ra ñuu Jerusalén, ta ikan kātituꞌun ndio ma ndra sutu chaꞌnu chiꞌin ndrachaꞌnu chàꞌnda tiñu nuu ñivi judíu nuu ra kuvienu Festo ña cha tìꞌi ndra kuati chata Paulu nuu ra.
Vati ikan chīkan ndra iin ñamani nuu ra, na kukiꞌin ra Paulu ñuu Cesarea, tajan kīchi ndaka ra ra nuu kaꞌìin tiꞌvi ndra. Takan kāti ndra ti cha nātuꞌun xeꞌe ndra ña ni kaꞌni ndra Paulu tichi itiꞌ vàchi ndra.
Va Festo teꞌen nākaꞌan ra:
―Na küu jaꞌi ma ña kàꞌan ndo, ti Paulu indii ra vekaa ñuu Cesarea. Ta yuꞌu, chànini̱ kuꞌun ndikoi ndakan tiá itiꞌ nuu.
Yakan va ma ndra chàꞌnda tiñu nuu ndo, na kuꞌun ndra chiꞌi̱n ora ni kuꞌin ñuu Cesarea. Ta ikan kùu tiso ndra kuati chata ra, tuva ndicha ña ìyo kuati ra. ―Takan kāti Festo chiꞌin ndra.
Takan kūu ta Festo ndōo ra una a uchi kivi tiá ma ñuu Jerusalén. Tajan chīkoniꞌi ndiko ra kuàꞌan ra ñuu Cesarea. Ta ora tuvi inga kivi tajan ndāa ndio ra tayu nuu chàꞌnda ra tiñu, ta ikan jan kāꞌan ndio ra chiꞌin ndra jandaru na kukiꞌin ndra Paulu, ta na kichi ndaka ndra ra nuu ra.
Tajan ora kīꞌvi Paulu ma tichi veꞌe nuu chàꞌnda ra tiñu. Ta ikan jan cha kūyatin ndio ma ndra judíu kīchi ñuu Jerusalén nuu ndaa ra. Ta tīso ndra kuaꞌaꞌ kuati kaꞌnu chata Paulu, va nïꞌiin ma ña kàꞌan ndra nī kuu jachiꞌin ma Festo yi, vati töve iin kuꞌva ndaa ña jànaꞌa kachin yi ña kùu tiso ndra kuati ra.
Yakan va teꞌen nākaꞌan Paulu ña kàꞌan ra chaꞌaꞌ juuni maa ra nuu Festo:
―Taku yuꞌu, tükuii nī jaꞌi nïꞌiin kuati, ni chata ley ñivi judíu, ni chata veñuꞌu kaꞌnu ñuu Jerusalén, ni chata ra kalechaꞌnu César, ra chàꞌnda tiñu ñuu kaꞌnu Roma ―kàti Paulu.
Ta tava ma kuvienu Festo, kùuni ra kindoo vaꞌa ra chiꞌin ma ndian judíu, yakan va teꞌen chīkatuꞌun ra nuu Paulu:
―¿A kùuniun kuꞌu̱n ñuu Jerusalén, ta ndakan kùu jandondai tiñu chaꞌaꞌ ma kuati tīso ndra chataun? ―kàti Festo.
Va Paulu teꞌen nākaꞌan ra:
―Yoꞌo kuvienu Festo, vitin ndai tichi veꞌe nuu jàndondaun tiñu kuenda ra César, ra kalechaꞌnu ñuu kaꞌnu Roma. Ta iꞌya ìyo yi ña jandondaun ma kuati jāꞌi tuva ìyo yi. Ta tava cha chìto vaꞌun, ti tüvi nī jaꞌi nïꞌiin kuati chata ñivi judíu.
Yakan va tu ndicha ña jāꞌi iin kuati kaꞌnu, vaꞌa ga ña na kuvi̱, ta kuꞌvai ña na kaꞌni ndo yuꞌu ndia. Vati tu ndisaa ma kuati ña tìso ndra chatai töve ña ndicha kùu yi, nïꞌiin na küu kuꞌva na yuꞌu ndaꞌaꞌ ndrakan ña kuꞌin chiꞌin ndra ñuu Jerusalén, ta ndakan jandondaa ndra ma kuati̱. Yakan va chìkain juuni nuu maun ña na tachiun yuꞌu ñuu Roma nuu ndaa ra kalechaꞌnu César. Ta ndakan kùu jandondaa ma rakan ma kuati̱ ―kàti Paulu.
Yakan va ma ra kuvienu Festo, chīkatuꞌun ra chiꞌin ma ndrachaꞌnu chūndayuꞌu ra. Tajan teꞌen nākaꞌan ra chiꞌin Paulu:
―Tava chīkaun ña na tachi̱ ñu̱n ña na kuꞌu̱n nda ñuu Roma ta jandondaa César ma kuatiun, yakan va ndakan ni tachi̱ ñu̱n. ―Takan kàti ma ra kuvienu chiꞌin Paulu.
Ta ora cha yāꞌa iin uvi uni kivi, tajan chāa ra Rey Agripa ñuu Cesarea chiꞌin ñataꞌan ra nàni Berenice ña kuàndeꞌe vi ra kuvienu Festo.
―Félix ndākoo ra iin ra nàni Paulu indii tichi vekaa iꞌya, ora kēe ra tiñu kuvienu.
Ta ora chāꞌin ñuu Jerusalén ma ndra sutu chaꞌnu chiꞌin ndrachaꞌnu chàꞌnda tiñu nuu ñivi judíu chīkan ndra nui ña na kutuni̱ chaꞌa ra, ikan na kaꞌni ndio ndi ra chaꞌaꞌ ma kuati jāꞌa ra, kāti ndra.
Tajan teꞌen nākaꞌin chiꞌin ndra, ti chätaꞌani ma ra kalechaꞌnu ñuu kaꞌnu Roma ña na kaꞌni ñivi ra chaꞌaꞌ ma kuati ndiso ra, tu tüvi ndèꞌe jiꞌna ra ndra tìsokuati ra. Yakan va takan ìyo yi ña kuu yi, ikan na kuu kaꞌan ra chaꞌaꞌ juuni maa ra ora cha kaꞌìin ma ndra tìsokuati ra nuu ra.
Yakan va ora kīchi ndra ndeꞌve, numini kīchaꞌa jàꞌi ma tiñu kùuni ndra, vati ma ora tuvi ma inga kivini, chāi nuu chàꞌndai tiñu, ta ikan tāchi̱ jandaru na kukiꞌin ndra Paulu na kīchi ndaka ndra ra nuu ndi.
Va tava ma ndra kīchi tisokuati ra, tüvi nī kaꞌan ndra nïꞌiin kuati ña chànini̱ ña ni kaꞌan ndra chata ra niku,
va ma chaꞌaꞌ ña tìsokuati ndra ra kùu ma chaꞌaꞌ ma ña chìnuni ra. Vati kàꞌan ra chaꞌaꞌ ra chūnani Jesuu, ra cha chīꞌí niku, ta rakan kàti ra ti iin ra ndito kùu ra vitin.
Ta tava tüvi chìtoi kutunini̱ naja kua kàa ma ña kàꞌan ndra, yakan va chīkatuꞌin nuu Paulu tu kùuni ra kuꞌun ra ñuu Jerusalén, ta ikan jandondaa ndra judíu ma kuati tìso ndra chata ra, kāti̱ chiꞌin ra.
Va Paulu chīkan ra ña na tachi̱ ra na kuꞌun ra ñuu Roma, ta ikan katituꞌun ra ma kuati ra nuu ma kalechaꞌnu César. Yakan va yuꞌu kāti̱ chiꞌin Paulu, ña na ndoo ra tichi vekaa iꞌya, nda kati chani kuyatin tachi̱ ra nuu ra kalechaꞌnu ñuu Roma. ―Takan kàti ra kuvienu Festo chiꞌin ra Rey Agripa.
Takan kūu ta teꞌen nākaꞌan ra Rey Agripa nuu ma Festo:
―Yuꞌu, yaꞌa chàtaꞌani tasoꞌi ma ña kàꞌan ra ndia ―kàti ra.
Tajan teꞌen nākaꞌan tuku Festo:
―Vaꞌa tuva takan. Itaan ni tavai ra, ikan na kuu tasoꞌun ma ña ni kaꞌan ra ―kàti ra.
Tajan ora kūndichin inga kivi, ma ra kùu Rey Agripa chiꞌin ñataꞌan ra Berenice chāa vi nuu nda vetiñu chiꞌin ndra chàꞌnda tiñu nuu jandaru, ta chiꞌin ndrachaꞌnu chàꞌnda tiñu ñuu ikan. Ta ora chāa vi, nduvaꞌa kuii tīñuꞌu na vi. Ta ikan jan tāchi ndio ma ra kuvienu Festo jandaru, na kukiꞌin ndra Paulu, ta kīchi ndaka ndra ra nuu kaꞌìin tiꞌvi vi.
Tajan teꞌen nākaꞌan Festo nuu ndra:
―Yoꞌo Rey Agripa ta tandiꞌi ndrachaꞌnu ña kaꞌìin chiꞌo iꞌya, ma ra ndaa iꞌya kùu ra yaꞌaga tìso ma ndian judíu kuati chata ra, ta nda ndian judíu ñuu Jerusalén ta nda ndian judíu ñuu ndeꞌve ndia. Tandiꞌi ndiakan töve jàña na ña ndàꞌyu na nui ña na kaꞌni̱ ra chaꞌaꞌ ma kuati ra.
Va yuꞌu chànini̱ ña na küu kaꞌni̱ ra, ti tüvi nī ndeꞌi nïꞌiin kuati kaꞌnu ña jāꞌa ra. Ta tava juuni maa ra cha kāꞌan ra chiꞌi̱n ña na tachi̱ ra nuu César, ra kùu kalechaꞌnu ñuu kaꞌnu Roma. Yakan va chànini̱ ña ni tachi̱ ra nuu ra.
Va tava tükuii chìtoi nïꞌiin kuati ña jāꞌa ra, yakan va küu tai nïꞌiin kuati chata ra ma nuu ma tutu ña ni tachi̱ nuu ma ra kalechaꞌnu ñuu Roma. Yakan va vàchi̱ janaꞌi ra nuu̱n, yoꞌo Rey Agripa, chiꞌin nuu tandiꞌi ndo kua kaꞌìin ndo iꞌya. Vati takan kùu kotoun naja kua kūu chiꞌin ra niku, ta kùu tindeun yuꞌu naniꞌi̱ tuꞌun tài chata ra.
Yakan va chànini̱ ña na väꞌa ña tàchi̱ iin ra indii vekaa, tu töve chìto yo nda chaꞌaꞌ kùu ma ña tìso na kuati chata ra. ―Takan kàti kuvienu Festo chiꞌin ra Rey Agripa.
Yakan va teꞌen nākaꞌan Rey Agripa chiꞌin Paulu:
―¡Kùu kaꞌun chaꞌaꞌ juuni maun chiꞌin chaꞌaꞌ ma kuati tīso ndra chataun nui! ―kàti ra chiꞌin Paulu.
Tajan Paulu ndōniꞌi ra ndaꞌaꞌ ra ta teꞌen kīchaꞌa ra nàkaꞌan ra chaꞌaꞌ juuni maa ra:
―Yoꞌo rachaꞌnu Rey Agripa, nduvaꞌa kuii chìsii̱ ña chāꞌun ña kùu kaꞌin chiꞌun. Ta vitin ni katituꞌin nuu̱n tandiꞌi ma kuati ña tīso ma ndra judíu chatai.
Ta chìsii̱, ti chìto vaꞌun naja kua ìyo ma costumbre ma ñivi judíu. Yakan va chìkain ñamani nuu̱n na kuni vaꞌun ma ña ni kaꞌin chiꞌun. ―Takan kàti Paulu chiꞌin ma Rey Agripa.
Tajan teꞌen nākaꞌan tuku Paulu:
―Tandiꞌi ndra judíu cha chìto vaꞌa ndra naja kua chīyoi chiꞌin ndra itiꞌ ñui ta ñuu Jerusalén nda ora kūi ravali.
Ta juuni cha ìyo kuaꞌaꞌ kuiya ña chìto ndra ti ra fariseu kùi, ta kùu kaꞌan ndra yi nuu̱n tuva kùuni ndra. Ta tiaga ika kùu ndra fariseu chiꞌin ley ndra kua tandiꞌi inga ñivi judíu.
Ta vitin kùuni ma ndra judíu jandeꞌe ndra tundoꞌo yuꞌu chaꞌaꞌ ña chìnuni̱ tuꞌun chàꞌa Ndioo ña kàꞌan yi chaꞌaꞌ ma Cristu takua juuni chīnuni ñivi ndi chīyo tajiꞌna.
Yakan va tandiꞌi ma ndi uchi uvi grupu ñivi Israel ndàtu na ndeꞌe na, na jachinu Ndioo ma tuꞌun chāꞌa ra nuu ndian kūu ñivi na tajiꞌna. Yakan va vitin endee jàkaꞌnu na Ndioo ta jàꞌa na tiñu nuu ra nduvi ta niñuu. Ta yuꞌu chaꞌaꞌ ña juuni chìnuni̱ ma tuꞌun chàꞌa Ndioo nuu na, yakan va tìsokuati na chatai vitin, yoꞌo rachaꞌnu Rey Agripa.
Ta maa ndo, ¿ta naja yaꞌa ndetiñu kùu chinuni ndo ña Ndioo jànataku ndiko ra ma ndian ndií?
Ta takan jāꞌi yi ma ñuu Jerusalén chiꞌin tuꞌun yuꞌu ma ndra sutu chaꞌnu chàꞌnda tiñu nuu sutu. Ta takan tīi̱n kuaꞌaꞌ ma ndian chìnuni ta tīꞌi̱ na tichi vekaa. Ta ora chāꞌni ndra na, yuꞌu kāꞌin ña vaꞌani kàa yi ndia.
Ta kuaꞌaꞌ chaꞌaꞌ jāndeꞌi tundoꞌo ma ndian chìnuni, na jaña na ma itiꞌ kuàꞌan na ña chìnuni na tuꞌun Jesuu. Ta tandiꞌi ñaꞌa, jāꞌi nani veñuꞌu ñivi judíu nuu kaꞌìin na. Ti yaꞌa kayuni̱ ndeꞌi nuu na. Yakan va chākunui nàndukui na nda nikuuni, ndava nda ñuu chika nduvaꞌa kuii ndia.
’Takan kūu ta kēe ndioi kuàꞌin chiꞌin tuꞌun yuꞌu ndra sutu chaꞌnu chàꞌnda tiñu nuu sutu, ña kuànanduku ndioi ndian chìnuni ìyo ñuu Damascu.
Yoꞌo rachaꞌnu rey, va ma tichi itiꞌ kuàꞌin ìyo yi a kachuvi ndaa ora ñukaꞌñu ña ndēꞌi iin ñuꞌú kaꞌnu ña kīchi yi itiꞌ andivi ña tiaga tācha yi kua tàcha nikandii. Ta ora kōyo yi chata ndi, ta chīkonuu yi yuꞌu chiꞌin ndra kàchaꞌan chiꞌi̱n.
Yakan va ora kōyo yi chata ndi, ta ndisaa ndi ndūva ndi nuu ñuꞌuꞌ. Ta ikan chīni̱ iin tati ña kàꞌan tuꞌun hebreu teꞌen chiꞌi̱n: “Saulu, Saulu, ¿ta naja kànitaꞌun chiꞌi̱n? Ta yaꞌa jàtakueꞌun ñu̱n chiꞌin juuni maun, takua jàꞌa iin jundiki ora chàñu ri nuu yutun xaan ña ndàꞌa ma chitoꞌo ri”, kāti tati ikan chiꞌi̱n.
Ta yuꞌu teꞌen nākaꞌin: “¿Nda ra kùu̱n yoꞌo, Rachaꞌnu?”, kāti̱ chiꞌin ra. Ta rakan teꞌen nākaꞌan ra chiꞌi̱n: “Yuꞌu kùu Jesuu, juuni ra jàndeꞌun tundoꞌo chata”, kāti ra.
“Ndeta ta kuaꞌan ndiko itiꞌ nuu, vati mai kāchi̱n ñu̱n na jaꞌun tiñui, ta na kukatituꞌu̱n nuu ñivi naja kua kētai nuu̱n vitin, ta na katituꞌun tuku̱n ndisaa nakuyi ña ni janaꞌi nuu̱n tiá itiꞌ nuu ndia.
Vati ni tachi̱ ñu̱n vitin nuu ndian judíu, ta nuu ndian yüvi judíu. Ta mai ni tindee ñu̱n ña jàkakúi ñu̱n nuu na, tuva kùuni na tiso na kuati chataun.
Vati ni tachi̱ ñu̱n nuu na, ikan na nunaun tinuu na, ta na käkaga na nuu naa, vati na kaka na nuu ndichin. Vati nuu naa kùu yi kuenda kuiꞌna, yakan va na kakú na nuu ma ndatu kuiꞌna. Ta na kuꞌun na itiꞌ Ndioo, ikan na chinuni na tuꞌin. Ta takan ìyo yi ña jaꞌa na ikan kùu niꞌi na ma ña jànaa Ndioo ma kuati na. Tajan ni niꞌi na koo na chiꞌi̱n takua ìyo ma ndian ií ndian chìnuni ma tuꞌin ndia.” Takan kāti tati Jesuu chiꞌi̱n.
’Yakan va yoꞌo rachaꞌnu Rey Agripa, jāchiꞌi̱n ma ña ndēꞌi itiꞌ andivi.
Tajiꞌna chākatituꞌin tuꞌun Jesuu nuu ndian ìyo ñuu Damascu, ta ikan kēi ta chākatituꞌin yi ñuu Jerusalén ta tandiꞌi ñuꞌuꞌ Judea. Tajan chākatituꞌin yi nuu ndian yüvi judíu ndia. Nuu tandiꞌi ndiakan kàtituꞌin yi, ikan na jaña na itiꞌ kini kuàꞌan na, ta na ndikoniꞌi ndiko na kuꞌun na itiꞌ Jesuu. Ta juuni jànini̱ na ña na jaꞌa na tiñu vaꞌa ña jànaꞌa yi, ti ndicha kùu yi ña cha tāndikun na kuàꞌan na chata Jesuu.
Ta chaꞌaꞌ ñaꞌa kùu yi ña tīsokuati ma ndra judíu yuꞌu tichi veñuꞌu kaꞌnu ndaa ñuu Jerusalén. Ta kùuni ndra kaꞌni ndra yuꞌu ikan.
Va chiꞌin ña tìndee Ndioo yuꞌu, nda vitin juuni ìyo vaꞌi kàꞌin tuꞌun Ndioo nuu tandiꞌi ndo ndia, nda ndian ndaꞌvi a ndian kuika. Ta ma ña jànaꞌi nuu ndo kùu ma ña kàꞌan tuꞌun Ndioo ña tāa Moisés chiꞌin ña tāa ndra kàꞌan chiꞌin tuꞌun yuꞌu Ndioo chīyo tatiempu. Ti juuni tāa ndra naja kua ni kuu yi itiꞌ nuu.
Vati kātituꞌun ndra naja kua ni kuvi ra Cristu, ta jiꞌna kuii ga ra kùu ra ña ni nataku ndiko ra tañu ndian ndií. Ti ra Cristu kùu ra takua kùu iin ñuꞌú ña jànaꞌa itiꞌ kuàꞌan yo. Vati kàtituꞌun ra naja kua kùu kakú anima yo. Ta indukuni jàꞌa ra yi chiꞌin ndyuꞌu ndian judíu nda ndian yüvi judíu ndia. ―Takan kàti Paulu.
Takan kūu ta ora chīnu kāꞌan Paulu chaꞌaꞌ juuni maa ra chaꞌaꞌ ma kuati tīso na chata ra, tajan teꞌen niꞌi vaꞌa nākaꞌan ra kùu kuvienu ra nàni Festo:
―¡Yaꞌa tìvi xiniun, yoꞌo Paulu! Ña yaꞌaga jàkuaꞌun, yakan va ndava tìvi xiniun jāꞌa yi. ―Takan kāti ra kuvienu Festo chiꞌin Paulu.
Tajan teꞌen nākaꞌan ndiko Paulu:
―Na tüvi tìvi xini̱, yoꞌo rachaꞌnu Festo. Vati yuꞌu, kàꞌin ma tuꞌun ndicha ta ma tuꞌun ndaa chiꞌun.
Ikan nàndi ra Rey Agripa. Ta rakan ti cha chìto vaꞌa ra naja kua kàa ma tuꞌun kàꞌin chiꞌin ndo. Yakan va töve kànui kaꞌin chiꞌin ra. Vati cha chìto vaꞌi, ti kùtunini ra tandiꞌi ma ña kàꞌin iꞌya. Ta juuni chìto ra naja kua chākuu Rachaꞌnu Jesuu ñuñivi iꞌya ora chīyo ra. Ti ma ña tāꞌan ra ndisaa ñivi ndēꞌe yi. ―Takan kàti Paulu chiꞌin ra kuvienu Festo.
Tajan teꞌen kīchaꞌa kàꞌan tuku Paulu chiꞌin Rey Agripa:
―Yoꞌo rachaꞌnu Rey Agripa. Cha chìtoi ti juuni chìnuniun ma ña kàtituꞌun ndra kàꞌan chiꞌin tuꞌun yuꞌu Ndioo ndia ―kàti Paulu.
Ta teꞌen nākaꞌan Rey Agripa chiꞌin Paulu:
―¿Chïto tu kumani kuaꞌaꞌ kivi ña juuni yuꞌu ni kiꞌvi̱ itiꞌ Jesuu jàꞌun? ―Takan kàti ra Rey Agripa chiꞌin Paulu.
Tajan teꞌen nākaꞌan tuku Paulu chiꞌin ra:
―Va tu kumani kuaꞌaꞌ kivi a tiani kivi, iin ña vaꞌa kùu yi tuva chinuniun tuꞌun Jesuu. Va yuꞌu endee chìkain nuu Ndioo ña na chinuniun chiꞌin juuni tandiꞌi ndian kaꞌìin iꞌya, ma tuꞌun ra ña kàtituꞌin nuu ndo vitin. Ta ikan na kuu koo ndisaa ndo indukuni kua yuꞌu, va yüvi takua kùu ma karena iꞌya ña ndikun ndaꞌi vitin. ―Takan kàti Paulu chiꞌin Rey Agripa.
Ta ora chinu kāꞌan Paulu, tajan ndēta ndio ma ra Rey Agripa chiꞌin ra kuvienu Festo, ta chiꞌin ña nàni Berenice, ta tandiꞌi ma ndian kaꞌìin chiꞌin vi ndia.
Ta ora kēe ndio ndra ma tichi veꞌe, tajan teꞌen kīchaꞌa ndra nàtuꞌun xeꞌe taꞌan ndra:
―Raꞌya, tükuii ìyo nïꞌiin kuati ra. Ta tüvi ìyo yi ña kuvi ra. Ta ni tüvi ìyo yi ña kundii ra tichi vekaa ndia. ―Takan kàti ndra nuu ña nàtuꞌun taꞌan ndra.
Takan kūu ta teꞌen nākaꞌan ndio ra Rey Agripa chiꞌin Festo:
Takan kūu ta ora cha chānini ndra tachi ndra Paulu itiꞌ ñuꞌuꞌ Italia chiꞌin inga tuku ndra kaꞌìin vekaa chiꞌin ra, tajan tīꞌi ndio ra ndra ndaꞌaꞌ ra capitán nàni Juliu, ra kùtaꞌan chiꞌin jandaru jàꞌa kuenda ma kalechaꞌnu César, ra chàꞌnda tiñu tandiꞌi ñuu kaꞌnu Roma.
Takan kūu tajan ni kuꞌun ra nàni Aristarcu chiꞌin ndi tichi varku. Ta rakan ti kīchi ra itiꞌ ñuu Tesalónica ña ìyo kuenda ñuꞌuꞌ Macedonia. Takan kūu tajan tīin ndio ndi iin varku kīchi itiꞌ ñuu Adramitio. Ta ma varku ikan, ti chani kee run kuꞌun run tandiꞌi ñuu ìyo tañuꞌu ñuꞌuꞌ Asia.
Takan kūu ta ora tuvi inga kivi, tajan chāa ndi yuꞌu tañuꞌu ñuu Sidón. Ta ikan kùu nuu jāña nuu Juliu, ma Paulu, na kuꞌun ra kundeꞌe ra amigu ra ndra ìyo ñuu ikan. Ti ndrakan tīndee ndra Paulu chiꞌin ña chìniñuꞌu ra.
Ta ikan jan kīꞌvi ndiko ndi tichi varku, ta kēe ndiko ndi kuàꞌan ndi itiꞌ nuu chiꞌin run. Ta yāꞌa ndio ndi iin chiyo ñuꞌuꞌ Chipre, ti kīchaꞌa ndio ma tati chàkin niꞌi yi, vàchi yi itiꞌ nuu run. Yakan va jākunu ndra run kuàꞌan run iin chiyo ñuꞌuꞌ Chipre nuu tüvi niꞌi chàkin tati.
Takan kūu ta yāꞌa run yatin yuꞌu tañuꞌu ñuꞌuꞌ Cilicia. Ta juuni yāꞌa ndi yuꞌu tañuꞌu ñuꞌuꞌ Panfilia. Tajan chāa ndio ndi ñuu Mira ña ìyo kuenda ñuꞌuꞌ Licia.
Tajan ma ra capitán chàꞌnda tiñu nuu jandaru, ikan nātaꞌan ra iin varku ña kīchi ñuu Alejandría ña ni kee run kuꞌun run itiꞌ ñuꞌuꞌ Italia. Ta kāꞌan ra ña na ndaa ndi tichi run, ta kuꞌun ndiko ndi itiꞌ nuu ga.
Takan kūu ta cha yāꞌa yatin kivi ña yaꞌa kuee kuàꞌan ndi. Ta chiꞌin ña ndetiñu ni chāa ndi yatin yuꞌu ñuu Gnido. Ta tava juuni chàkin ma tati vàchi yi itiꞌ nuu varku, yakan va küu ga jakuꞌun ndi run itiꞌ ndoo. Ikan kàva ndi kàva ndi ta yāꞌa ndi yatini ñuu Salmón ña ìyo itiꞌ ninuu ñuꞌuꞌ Creta.
Takan kūu ña mamaa chiꞌin ña ndetiñuni, yāꞌa ndi tandiꞌi yuꞌu tañuꞌu ñuꞌuꞌ ikan. Tajan chāa ndio ndi ma yuꞌu tañuꞌu yatini ñuu Lasea ña nàni: Nuu Vaꞌa Kuiin Varku.
Takan kūu ta nduvaꞌa kuii cha yāꞌa kuaꞌaꞌ kivi ña chàkunuu ndi chiꞌin varku. Ta cha yaꞌa ndasii jàꞌa yi ña kakunuu ndi tichi tañuꞌu, ti chani keta tiempu yaꞌa chàkin tati. Yakan va Paulu jākuninaa ra ndra chiꞌin tuꞌun iꞌya:
―Ndyoꞌo ndrachaꞌnu, cha chāꞌi kuenda ti ni ndeꞌo tundoꞌo tu keo kuꞌun yo tiaga itiꞌ nuu vitin. Yakan va tu keo vitin, ta ni kucheꞌe varku ta ni saꞌvi run chiꞌin tandiꞌi ndatiñu ndiso run. Ta nda maa yo kùu kuvio ndia ti cha vàchi ma tiempu yaꞌa chàkin tati. ―Takan kàti Paulu.
Va ma capitán chàꞌnda tiñu nuu jandaru, jāchiꞌin ra tiá ma ña kàꞌan ra xuñaꞌa run chiꞌin ña kàꞌan ma ra jakunu run kua ña kàꞌan ma Paulu.
Va tava ma yuꞌu tañuꞌu ikan, töve nuu vaꞌa kundaa varku nda kati yaꞌa tiempu yaꞌa chàkin tati. Ta tava cha ndisaa ndra cha chānini ndra ña vaꞌaga kuꞌun ndra chiꞌin run nda kati chaa run ñuu Fenice iin ñuu kàndii ñuꞌuꞌ Creta kua ña kindoo run ikan. Ikan ìyo iin nuu vaꞌaga ña kundaa run nda kati yaꞌa tiempu chàkin niꞌi ma tati.
Takan kūu ta chānini ndra ti kùu kuꞌun ndiko ndra itiꞌ nuu, vati ma tati kueenia kīchaꞌa yi chàkin yi itiꞌ ninuu. Yakan va kēe ndio ndi kuàꞌan ndi chiꞌin run yuꞌuni yuꞌuni tañuꞌu ñuꞌuꞌ Creta.
Va nunuuni kīchi iin tati itiꞌ nuu kàna nikandii ña nduvaꞌa kuii niꞌi chākin. Ta kīchaꞌa ndio yi tava yi ma varku ma itiꞌ ñuꞌuꞌ ití.
Ta tìndaniꞌni ndio yi run kuàꞌan run tiá itiꞌ tichi tañuꞌu. Ta tava na küu kuꞌun ma varku itiꞌ nuu ma tati, yakan va jāña ndi run na keñuꞌu ma tati run.
Tajan yāꞌa ndio ndi chiꞌin run chata iin ñuꞌuꞌ vali ìyo tichi tañuꞌu ña nàni Clauda, ikan kùu nuu yāꞌa ndi ña jāña ma tati ña chàkin ndio niꞌi vaꞌa. Ta chiꞌin ña ndetiñunia kūndee ndi tiin ndi iin lancha vali ña kèñuꞌu varku itiꞌ chata run.
Yakan va ora cha tīin ndi run, tajan jāndaa ndi run tichi varku kaꞌnu. Tajan chīkonuu ndio ndra chūꞌni ndra ma varku kaꞌnu chiꞌin yoꞌo ndee, ikan na kuu kundee run tiaga. Ta tava yūꞌvi ndra koto nani xuu run chiꞌin yuti ndiꞌi ìyo yuꞌu tañuꞌu ña nàni Sirte, ta saꞌvi run. Yakan va jākoyo ndra iin kaa ña kàa takua kàa iin picu xuu tañuꞌu, ikan na jakuee yi run. Tajan chāꞌa ndio ndra ña na kuꞌun maa run chiꞌin ma tati.
Takan kūu ta ora tuvi inga kivi juuni niꞌiga chàkin ma tati. Yakan va jātani ndio ndra ma ndatiñu ndiso run tichi tañuꞌu.
Ta ora cha yāꞌa uni kivi tajan juuni jātani ndra ndatiñu chàtiñu varku tichi tañuꞌu ndia.
Ta kuaꞌaꞌ kivi töve nī ndeꞌe ndi nikandii ni chele, ti chāsi ma viko nuu yi. Yakan va ndava jāña ndi ña chànini ndi naja kua kakú ndi, jāꞌa ma savi tati ña yaꞌaga niꞌi kùu̱n ta chàkin.
Ta tava cha ìyo kuaꞌaꞌ kivi ña tüvi chàchi ndi, yakan va ndēta ndio Paulu tañu ndra, ta teꞌen nākaꞌan ra chiꞌin ndra:
―Ndyoꞌo xaa, tiá vaꞌa tu jāchiꞌin ndo ma kua kāꞌin chiꞌin ndo niku, ta kìndoo yo ñuꞌuꞌ Creta, ta töve ndeꞌo tundoꞌo iꞌya ma tava tàꞌan yo vitin.
Va tava töve nī jachiꞌin ndo ma ña kāꞌin, vitin kùuni̱ na jandeeni ndo. Ta na yüꞌvi ndo, ti nïꞌiin ndo tüvi ni kuvi. Va ma varku kùu ma yutun ni ndiꞌi kucheꞌe.
Ta tava cha chìto vaꞌa ndo, ti yuꞌu jàꞌi tiñu nuu Ndioo. Ta ìyoi kuenda ra. Vati kuni, kēta iin tati jàꞌa tiñu nuu Ndioo nui
ña teꞌen kāꞌan yi chiꞌi̱n: “Na yüꞌviun, yoꞌo Paulu, vati ìyo yi ña chaun nuu ra kalechaꞌnu César. Ti juu̱n, jàꞌa ña ni jakakú Ndioo tandiꞌi ma ndra kuàꞌan chiꞌun tichi varku.” Takan kāti tati nui.
Yakan va na yüꞌvi ndo, vati ìyo tundeeni̱ chiꞌin Ndioo. Ta cha chìto vaꞌi, ti ma ña kātituꞌun ma tati jàꞌa tiñu Ndioo nui, ni jaꞌa ra yi.
Ta yaꞌa ninii ìyo yi ña ndoo yo iin ñuꞌuꞌ ìyo maꞌñu tañuꞌu jàꞌa ma varku iꞌya. Takan kāti yi nui ―kàti Paulu chiꞌin ndra.
Iin chanikuaa ora cha ndiꞌi uvi jamana ña chànaa ndi chiꞌin varku tichi tañuꞌu nàni Adriático jāꞌa ma tati, ta ìyo yi a java ñuu chanikuaa ña ndēꞌe ndio ma ndra kàvaxini ma varku ña chani chaa ndio ndi nuu ìyo iin ñuꞌuꞌ vali maꞌñu tañuꞌu.
Tajan tīkuꞌva ndio ndra naja kua metru kùu yi ña kunu ma tañuꞌu. Tajan ndēꞌe ndra ña oko chaꞌun uvi metru kùu yi ña kunu ra. Ta tīkuꞌva tuku ndra tiá itiꞌ nuu, ta ndēꞌe ndra ña oko uchania metru kùu yi ña kunu ra.
Takan kūu ta ma ndra kàvaxini ma varku kùuni ndra kee xeꞌe ndra tichi ma varku, ña kùuni ndra kakú ndra. Yakan va kīchaꞌa ndio ndra jànuu ndra ma lancha vali tichi run ña jāꞌani ndra takua jàꞌa ma ndra ni jakoyo ma kaa kaꞌnu ña ndikun chiꞌin yoꞌo tichi tañuꞌu ma itiꞌ nuu run.
Va Paulu numini chāꞌa ra kuenda, ta numini kātituꞌun ra nuu ra capitán chàꞌnda tiñu nuu jandaru. Tajan teꞌen nākaꞌan ra chiꞌin ra:
―Tatá, ta tu ndraꞌya tüvi ni kindoo ndra tichi varku iꞌya chiꞌo, na küu kakú yo ―kàti Paulu chiꞌin ra.
Yakan va ma ndra jandaru chāꞌnda ndio ndra ma yoꞌo ndikun ma lancha, ta jākoyo ndio ndra run tichi ma tañuꞌu.
Takan kūu ta ora kūndichin, tajan teꞌen nākaꞌan Paulu chiꞌin ndra na kachi ndra:
―Ndyoꞌo xaa, cha ìyo uvi jamana kùu yi ña tüvi chācho takua ìyo yi ña kacho, chaꞌaꞌ ña ndàtu yo ma ña ni taꞌan yo.
Yakan va vitin jànini̱ ndo ña na kachi ndo, ikan na koo ga ñandee ndo. Vati nïꞌiin ndo tüvi ni taꞌan ndo nïꞌiin nakuyi, vati nda ma ixi xini ndo ni kumi vaꞌa ma Ndioo ndia ―kàti Paulu.
Ta ora chinu kāꞌan ra takan, tajan kīꞌin ndio ra iin paan. Tajan chāꞌa ndio ra taꞌvindioo nuu ma Rachaꞌnu Ndioo nuu ndēꞌe tandiꞌi ndra. Tajan chāꞌnda java ndio ra yi, ta kīchaꞌa ndio ra chàchi ra yi.
Ta ora cha ndēꞌe ndio ndra ña chàchi ra yi, tajan tandiꞌi ndio ndra kīchaꞌa chàchi ndra ndia.
Ta tandiꞌi ndi naja kua kaꞌìin ndi tichi ma varku, uvi cientu uni xiko chaꞌun iin taꞌan ndi kùu ndi.
Takan kūu ta ora cha yāꞌa chàchi ndra, tajan jātani ndio ndra tandiꞌi ma trigu tichi tañuꞌu, vati kùuni ndra jandoñama ndra tiá ma varku.
Takan kūu ta ora kūndichin, tajan ndēꞌe ndio ndra ma ñuꞌuꞌ ikan. Va tüvi nī nakoto ndra nda ñuꞌuꞌ kùu ma nuu chāa ndra. Va ndēꞌe ndra ña kèsiin iin ndaꞌaꞌ tañuꞌu nuu ìyo yuti ñaꞌma. Ta ikan jan kūuni ndio ndra jayatin ndra run yuꞌu ñuꞌuꞌ ikan.
Tajan chāꞌnda ndio ndra ma yoꞌo ndikun ma kaa ña kùtaa run tichi tañuꞌu, ta ikan ndākoo ndra yi. Ta juuni jālangua ndra ma yoꞌo ndikun ma vitu ña kàvaxini run. Tajan jāndaa ndio ndra ma jaꞌma jàꞌa ña na kunu run ña ìyo itiꞌ nuu run. Tajan kīchaꞌa ndio ma varku kua jàkuyatin run run ma yuꞌu ñuꞌuꞌ nuu ìyo yuti ñaꞌma.
Va ma varku cha kūchi run run nuu kàndoyo kuaꞌaꞌ yuti ñaꞌma xuu tañuꞌu. Ta ikan chīkun run ta nī kuu ga kee run. Takan kūu ta ma itiꞌ xini run chīkun yi tichi yuti. Ta ma itiꞌ chata run, kīchaꞌa yi nàtani yi, jāꞌa ña yaꞌa niꞌi vàchi ma ola ma tañuꞌu.
Yakan va ma ndra jandaru kùuni ndra kaꞌni ndra ma ndra kaꞌìin vekaa, ti koto kuuni ndra kakú ndra chiꞌin ña sùta ndra ora kèe ndra.
Va ma ra capitán ña chàꞌnda tiñu nuu ndra, nī chaꞌa ra ña na jaꞌa ndra yi, vati kùuni ra jakakú ra Paulu. Tajan teꞌen kātituꞌun ndio ra:
―Tandiꞌi ndian chìto suta, jiꞌna na, na ndava tichi raꞌ, ikan na kuu kee na nda ma ñuꞌuꞌ ití.
Ta tiá ndian na küu suta vaꞌa, na kuꞌun na chata tabla a chiꞌin pedazu ña kèe ma varku ña na tani run ―kàti ra.
Takan jāꞌa ndi, tajan kēe tandiꞌi ndi ma ñuꞌuꞌ ití, ta takan kūu kākú ndi.
Takan kūu ta ora cha kākú ndiꞌi ndio ndi kēe tandiꞌi ndi ñuꞌuꞌ ití. Tajan chīto ndio ndi ña ma ñuꞌuꞌ vali ikan nàni yi Malta.
Tajan ma ñivi ìyo ñuꞌuꞌ ikan, kūndaꞌvini na ndi. Ti tava kūun savi, ta yaꞌa vichin jàꞌa yi, yakan va jātaꞌan na ñuꞌú, ta kāꞌan na chiꞌin ndi na tùmi ndi yi.
Ta tava Paulu chājatiꞌvi ra itaꞌvi nduku, ta ora kīchaꞌa ra tàan ra run nuu ñuꞌú, ta iin koo xaan ña indii tañu ma nduku endee ndāva ri ndaꞌaꞌ ra jāꞌa ma ña niꞌni. Ta kāva ri ndaꞌaꞌ ra, ta chāchi ndio ri ra.
Yakan va ora ndēꞌe ma ñivi ikan ña tàkaa ma koo ndaꞌaꞌ Paulu, tajan teꞌen kīchaꞌa na nàtuꞌun taꞌan na:
―Iin ra chàꞌni ñivi kùu raꞌya, naja kàa. Ti vaji kāku ra tichi tañuꞌu, va ìyo yi ña kuvi ra, ti cha chāꞌni ra ñivi itiꞌ nuu kīchi ra. ―Takan kàti na.
Ta ikan jan Paulu, jākisi ndio ra ndaꞌaꞌ ra, tajan kōyo ri nuu ñuꞌú. Ta tüvi nani tāꞌan ra.
Va tandiꞌi ma ndiakan, ndàtu na ndeꞌe na nda ora ndaa ma ndaꞌaꞌ Paulu, a kuvi ra kùuni na. Tajan ora cha yāꞌa kuaꞌaꞌ tiempu ña ndàtu na, ta ndēꞌe na ña tüvi nayi tāꞌan Paulu. Tajan jāma ndio na ma kua chànini na. Ta kīchaꞌa na nàtuꞌun taꞌan na, ña Paulu kùu ra iin ndioo kàti na.
Takan kūu ta ma ñuꞌuꞌ nuu chāa ndra, ìyo iin rachaꞌnu kuxini nuu na, ña nàni Publio. Ta rakan ti ikan ìyo veꞌe ra, ta java ma ñuꞌuꞌ ikan kùu ñaꞌa ra ndia. Ta rakan ti chāꞌa ra ña na kuꞌun ndi kindoo ndi veꞌe ra. Ta ndi uni kivi ña chīyo ndi veꞌe ra, nduvaꞌa kuii tīñuꞌu ra ndi.
Takan kūu ta tañu ma kivi chīyo ndi veꞌe ra, kōyo ña kùꞌvi ma tatá Publio jàꞌa ma kaꞌni chiꞌin lakua nií. Yakan va Paulu chāꞌan ra chāndeꞌe ra nuu kàndii ra. Ta ora chāa ra, ta jūndii ra ndaꞌaꞌ ra xini ra. Ta kīchaꞌa ndio Paulu kàꞌan ra chiꞌin Ndioo, ta ikan ndāꞌa ra, jāꞌa ra.
Ta chiꞌin ña jāꞌa Paulu ña jāndaꞌa ra ra, ta ikan ndēꞌe ndio inga ñivi ma ña jāꞌa ra, tajan kīchi ndio tandiꞌi ndian kùꞌvi ìyo ñuꞌuꞌ ikan, ta ndisaa na ndāꞌa jāꞌa ra.
Takan kūu ta uni yoo kùu yi ña chīyo ndi ma ñuꞌuꞌ kàndii tañu tañuꞌu ikan. Ta ikan jan kēe ndio ndi kuàꞌan ndi chiꞌin iin varku kīchi itiꞌ ñuu Alejandría. Vati ma varku ikan, kīndoo run ikan ninii tiempu yaꞌa ga niꞌi chàkin tati, ta ndiso run uvi taꞌan naꞌna ña kùu ndioo na, ninduvi chiyo xini run. Ta iin yi nàni Cástor. Ta inga yi nàni Pólux.
Takan kūu tajan chāa ndio ndi iin ñuu ìyo yuꞌu tañuꞌu ña nàni Siracusa. Ta ikan kīndoo ndi uni kivi,
tajan kēe ndiko ndi kuàꞌan ndi yuꞌuni yuꞌuni tañuꞌu nda kati chāa ndi ñuu nàni Regio. Ta ora tuvi inga kivi, chākin iin tati kīchi yi nduku itiꞌ chata ndi. Yakan va küu kee ndi jàꞌa ma tati ikan. Tajan chāa ndio ndi ma ñuu Puteoli nda inga kivi.
Ta ikan nātaꞌan ndi iin ndra chìnuni tuꞌun Jesuu. Ta ndrakan chīkan ndra nuu ndi na kindoo ndi chiꞌin ndra iin jamana. Takan jāꞌa ndi nda kati chāa ndi ñuu Roma.
Takan kūu ta ma ndra chìnuni tuꞌun Jesuu ìyo ñuu Roma, cha chìto ndra ña cha vàchi ndi. Yakan va chāꞌan ndra chātaꞌan ndra ndi nda ñuu nàni Foro de Apio. Ta tiá itiꞌ nuu, yāꞌa tuku ndi inga ñuu nàni Tres Tabernas. Yakan va ora ndēꞌe Paulu ña vàchi ndra, ta chāꞌa ra taꞌvindioo nuu ma Rachaꞌnu Ndioo, ti ndava vaꞌa kùuni anima ra ña kēta ndra.
Takan kūu ta ora chāa ndio ndi ma ñuu Roma, tajan chāꞌa ndio ma ra capitán ña na koo siin Paulu ndanu kùuni maa ra. Ta kuàꞌan iin jandaru chiꞌin ra ña na jakuenda ra ra ndia.
Takan kūu ta ora cha yāꞌa uni kivi ña chāa Paulu, tajan cha kāna ndio ra ma ndrachaꞌnu chàꞌnda tiñu nuu ñivi judíu ìyo ñuu Roma. Takan kūu ta ora cha kūtiꞌvi ndra, tajan teꞌen nākaꞌan ndio Paulu chiꞌin ndra:
―Ndyoꞌo ndra yani̱, tüvi nī jaꞌi nïꞌiin kuati̱ ni chata ñivi judíu, ta ni chata costumbre ña jāꞌa ndian kùu ñivio chīyo tajiꞌna ndia. Vati tīin ndra yuꞌu ñuu Jerusalén. Ta chāndaka ndra yuꞌu nuu ndra Romanu.
Ta ora cha jāndondaa ndra ma kuati̱, tajan ikan kùu ma nuu sāma kua chànini ndra, ta kùuni ndra jaña ndra yuꞌu ti tüvi nī naniꞌi ndra nïꞌiin kuati ña ìyo yi na kuvi̱ chaꞌaꞌ yi.
Va tava ma ndra judíu, nī chataꞌani ndra ma kua jāꞌa ma ndra Romanu niku, yakan va chīkan ndioi na tachi ndra yuꞌu nuu ra kalechaꞌnu César, ra chàꞌnda tiñu tandiꞌi ñuu kaꞌnu Roma. Ta rakan na jandondaa ra ma kuati̱, vaji tüvi nī kaꞌin chata ñivio ndian judíu.
Ta chaꞌaꞌ yakan kùu yi ña kānai ndo, vati kùuni ndeꞌi ndo, ta natuꞌin chiꞌin ndo chaꞌaꞌ ña chìnuni̱ takua chìnuni tandiꞌi ma ñivio ndian judíu. Ta vitin ndikuin chiꞌin karena, vati chìnuni̱ ña cha kīchi ma Rachaꞌnu ndàtu yo, ra kāchin Ndioo ña na jakakú ra yo, ndian ñivi israelita. ―Takan kàti Paulu chiꞌin ndra.
Takan kūu tajan teꞌen nākaꞌan ndra chiꞌin ra:
―Taku ndyuꞌu takäꞌan kuii kīchaa iin tutu ñuꞌuꞌ Judea nuu ndi ña kàꞌan yi chataun, ta nïꞌiin ndra yanio judíu ndra kīchi itiꞌ ñuu Jerusalén tükuii tiso ndra nïꞌiin kuati chataun nuu ndi ndia.
Yakan va kùuni ndi tasoꞌo ndi ma ña kàꞌun, vati chìto ndi ti nda ñuu ni kuuni tìso na kuati chata ma ndian chìnuni tuꞌun Jesuu.
Takan kūu ta kāchin ndra iin kivi ña ni kutiꞌvi ndio ndra nuu ìyo Paulu, na tasoꞌo ndra ma ña kùuni ra natuꞌun ra chiꞌin ndra. Yakan va ora chāa ma kivi ikan, nduvaꞌa kuii kuaꞌaꞌ ñivi chākoyo nuu ìyo ra. Ta nduvi kuii maa kivi ikan kātituꞌun ra nuu ndra naja kua kàa nuu chàꞌnda Ndioo tiñu. Ta juuni jāndomani ra ndra na kiꞌvi ndra itiꞌ kuàꞌan Jesuu, chiꞌin ma tuꞌun Ndioo tāa Moisés ta chiꞌin tandiꞌi tuꞌun kàꞌan ndra kàꞌan chiꞌin tuꞌun yuꞌu Ndioo tajiꞌna ndia.
Takan kūu ta ìyo ma ndian kīchaꞌa chìnuni ma tuꞌun Jesuu ña kàtituꞌun Paulu, ta ìyo ndian töve.
Ta tava töve inuuni chānini na, yakan va kīchaꞌa ma ndian töve nī chinuni kàchaꞌan na. Yakan va teꞌen nākaꞌan ndio Paulu chiꞌin na:
―Ndicha kuii ña takan ni kuu ña tüvi nī jachiꞌin ñivi tuꞌun Ndioo. Ta ma Tati Ií Ndioo kātituꞌun yi nuu ndian kùu ñivio chīyo tajiꞌna. Ti nuu Isaía ra kàꞌan chiꞌin tuꞌun yuꞌu Ndioo, kātituꞌun yi ma tuꞌun ikan, ikan na janaꞌa ra yi nuu ma ñivi. Ta teꞌen kàꞌan ma tuꞌun ikan:
Kuaꞌan ta na kaꞌun teꞌen chiꞌin ma ñivi ìyo ñuu iꞌya:
Ti vaji na kuni na ma tuꞌun Ndioo,
va tüvi ni kutunini na yi.
Ta vaji na ndeꞌe na yi,
va töve ni ndondichin nuu na.
Vati ma ñivi ñuu iꞌya, yaꞌa ndava xini na,
ti tükuii kùuni na tasoꞌo na tuꞌun Ndioo.
Vati ndasi soꞌo na.
Ta ndasi tinuu na,
ikan na küu ndeꞌe na ta küu tasoꞌo na,
ta ni ña kutunini na ndia.
ta chikoniꞌi ndiko anima na chiꞌi̱n,
ta takan kùu janai kuati na, ta jandaꞌi na ndia.
Takan kāti Tati Ií Ndioo nuu ra Isaía chaꞌaꞌ ma ñuu iꞌya.
Yakan va kùuni̱ ña na koto ndo, ti nda kivi iꞌya ta itiꞌ nuu, ma tuꞌun chaꞌaꞌ ña jàkakú Ndioo ñivi ni keta yi nuu ma ndian yüvi judíu. Ta ndiakan va ni jachiꞌin na yi ndia ―kàti Paulu.
Takan kūu tajan ora chīnu kāꞌan Paulu teꞌen, ta kīchaꞌa na kàchaꞌan na va endee kànitaꞌan yuꞌu na ma itiꞌ kuàꞌan na.
Takan kūu ta Paulu chīyo ra uvi kuiya ma veꞌe tìaꞌvi ra chaꞌaꞌ. Vati veꞌe ikan chāa kuaꞌaꞌ ma ndian chāndeꞌe ra.
Ta nani kivi kīchaꞌa Paulu kàtituꞌun ra naja kua kàa nuu chàꞌnda Ndioo tiñu. Ta juuni jànaꞌa ra naja kua ìyo Rachaꞌnu chitoꞌo yo Jesucristu. Vati ma tichi veꞌe nuu ìyo Paulu, chàꞌa na ña kàtituꞌun ra ma nuu tùvi ñivi ma tuꞌun iꞌya, va nïꞌiin ñivi na tüvi nī chasi na ma ña kàꞌan ra.
Yuꞌu Paulu, ra kùu iin musu jàꞌa tiñu nuu Jesucristu, tāi ma tutu iꞌya kuenda ndo, ti Ndioo kāchin ra yuꞌu ta jākuiso ra tiñu ña na kui iin tatun ra, ikan na katituꞌin ma tuꞌun vaꞌa Ndioo nuu ma ñivi.
Ndioo chāꞌa ra ma tuꞌun iꞌya ma tatiempu ña ìyo nuu ma tutu ií ra ña tāa ma ndra kàꞌan chiꞌin tuꞌun yuꞌu ra ña na katituꞌun yo yi nuu ma ñivi.
Ma tuꞌun iꞌya kàꞌan yi kuenda ma ra Seꞌe ra Jesucristu, ti juu ra kùu iin ra vàchi tata ma Rey David ma ñuñivi iꞌya.
Ta juuni chaꞌaꞌ ma Jesucristu, jànaꞌa kachin ma Tati Ií Ndioo ña juu Jesucristu kùu ra Seꞌe Ndioo ti chiꞌin ndatu ma Tati Ií Ndioo jānataku ndiko Ndioo ra tañu ma ndian ndií.
Ta ndyuꞌu chaꞌaꞌ ña tìñuꞌu ndi sivi Jesucristu cha nīꞌi ndi ma ñamani nuu Ndioo ña kùu ndi tatun ra. Ta takan ìyo yi ña katituꞌun ndi ma tuꞌun chaꞌaꞌ ra nuu ndisaa ñivi, jin ndian yöve judíu ìyo ñuñivi iꞌya kùu na, ikan na koo kuaꞌaꞌ ga ma ndian chìnuni ma tuꞌun ra, ta jàchiꞌin na yi ndia.
Ta tañu ndiakan juuni ìyo ndyoꞌo ndian kùu ñivi ìyo ñuu Roma, ndian indukuni chìnuni tuꞌun ra ndia, ti Ndioo kāchin ra ndo kuenda ña kùu ndo ñivi Jesucristu.
Ti yaꞌa kùuni Rachaꞌnu Ndioo ndeꞌe ra ndisaa ndyoꞌo ndian ìyo ñuu Roma, ta kāchin ra ndo ña na kuu ndo ñivi ií kuenda ra. Ta ma Ndioo ra kùu Tatá yo chiꞌin ra chitoꞌo yo Jesucristu, na kuꞌva ra ma ñamani ra nuu ndo, ta na koo vii anima ndo chiꞌin ra ndia.
Ma ña nunuu kùuni̱ kaꞌin, kùu yi ña chiꞌin sivi Jesucristu chàꞌi iin taꞌvindioo nuu ra chaꞌaꞌ ma taꞌiiꞌiin ndo, vati ndanu nikuuni ma ñuñivi iꞌya cha nàtuꞌun taꞌan na, ti ndyoꞌo chìnuni ndo ma tuꞌun Jesuu.
Ndioo, ra jàꞌi tiñu nuu chiꞌin ndisaa animai, ta juuni ra kàtituꞌin tuꞌun vaꞌa chaꞌaꞌ seꞌe ra nuu ma ñivi, ti rakan kùu ma ra chàꞌa kuenda ña nani kivi kùu yi ña nàkaꞌin chaꞌaꞌ ndo ora kàꞌin chiꞌin Ndioo.
Ta nani kivi juuni chìkain nuu ra ña na nuna ra ma itiꞌ, ikan na kuu kuꞌin kundeꞌi ndo ma ñuu Roma nuu ìyo ndo tuva takan kùuni ra.
Vati yaꞌa kùuni̱ kundeꞌi ndo ti kùuni̱ tindei ndo, ikan na chinuni vaꞌa ga ndo, koto jäña ndo ma itiꞌ Jesuu.
Vati ndyoꞌo, ta yuꞌu kùu jandomani taꞌan yo yo, ti indukuni chìnuni ndo kua chìnuni̱ ndia.
Ndyoꞌo yani, kùuni̱ ña na koto ndo ti kuaꞌaꞌ chaꞌaꞌ chànini̱ kuꞌin kundeꞌi ndo, ikan na kuu kundakiꞌi̱n ndian chaa ña chani kichaꞌa chinuni tuꞌun Jesuu, ma takua cha jāꞌi chiꞌin ma ndian ìyo tiá ñuu. Va nda vitin takäꞌan kuu kuꞌin, ti ìyo kuaꞌaꞌ ña chàsi itiꞌ kuàꞌin.
Ìyo yi ña katituꞌin nuu nda ndian nikuuni ìyo ñuñivi iꞌya, taku ndian kàꞌan takua kàꞌin, taku iin ndian kàꞌan inga tuꞌun. Ta juuni ìyo yi ña katituꞌin nuu ndian yaꞌa ìyo chinituni takua kùu iin ndian jàkuaꞌa, a ndian töve ndia.
Ta yakan va nduvaꞌa kuii kùuni̱ kuꞌin kukatituꞌin ma tuꞌun vaꞌa Ndioo ña kàꞌan chaꞌaꞌ Jesuu nuu ndyoꞌo ñivi ìyo ñuu Roma.
Tükuii kukanui kàtituꞌin ma tuꞌun vaꞌa Ndioo, ti ndatu ra kùu yi, kuenda ña na jakakú yi ma ndian chìnuni ña kàꞌan ra. Ta jiꞌna kēta ma tuꞌun vaꞌa Ndioo nuu ma ndian judíu, ta ikan jan chītakuati yi nuu ma ñivi yüvi judíu ña ìyo tiá ñuu.
Ta ma tuꞌun vaꞌa iꞌya, jànaꞌa yi naja kua kuu yo ndian ndaa jàꞌa Ndioo chaꞌaꞌ ña chìnunio tuꞌun ra, nda vitin ta itiꞌ nuu ndia. Vati nuu ma tutu Ndioo teꞌen kàꞌan yi: “Ma ndian kùu ndian ndaa ìyo kuenda Ndioo, ndiakan kùu ma ndian chìnuni vaꞌa ma tuꞌun ra.”
Vati cha chìto yo ña itiꞌ andivi, jàkoyo Ndioo ma tundoꞌo chata ma ndian tüvi jàꞌa ma ña vaꞌa ta tüvi jàkaꞌnu na ra ndia, ti Ndioo yaꞌa kayuni ra ndeꞌe ra na. Vati ndiakan, tüvi chàꞌa na ña koto inga ñivi ma tuꞌun ndicha ña kàꞌan Ndioo, ti mamaa ña kini kùu ma ña jàꞌa na.
Ta ndisaa ma ña chāꞌa Ndioo ña na kuu koto yo, ndiakan cha chìto kachin na yi, ti Ndioo cha jānaꞌa kachin ra yi nuu na ndia.
Ta vaji ndicha ña tüvi ndichin ndèꞌo ma Rachaꞌnu Ndioo, va cha nàkoto kachin yo naja kua kàa ra chaꞌaꞌ ma tiñu vaꞌa jàꞌa ra. Ta chaꞌaꞌ ma ña jàꞌa ra, nda ora tūvi ma ñuñivi cha chìto yo ña ndicha ña Ndioo kùu ra, ta endee ìyo ndatu ra ndisaa tiempu. Ta chaꞌaꞌ yakan kùu yi, ña na küu kaꞌan na ña töve nàkoto na ra, ti tu kàꞌan na takan jandaꞌviñaꞌa na juuni maa na, ti cha nàkoto na ma ña vaꞌa jàꞌa ra.
Ta vaji cha nàkoto na ma Ndioo, va tüvi nī jàkaꞌnu na ra takua ìyo yi ña jaꞌa na chiꞌin ra niku. Ta ni tüvi nī chaꞌa na taꞌvindioo nuu ra ndia. Java mamaa ña kini ña tüvi nda kuenda chànini na chiꞌin ma chinituni na, ta chaꞌaꞌ yakan kùu yi ña ma chinituni na, ndākuu ndava yi ña jàkanuu yi, ta kīndoo yi nuu naa.
Ta vaji kàti na ña ndian chìto kùu na kàꞌan na, va töve ndicha ti jāndaku ndava na ma anima na,
Chaꞌaꞌ yakan kùu yi ña ndākoo ma Ndioo na, ña na jaꞌa maa na ma ña kini chànini na chiꞌin anima na. Ta takan jàꞌa na nda kati jàꞌa na ma tukanuu na chiꞌin juuni ma kuñu na chaꞌaꞌ ña kìꞌvi na chiꞌin taꞌan na.
Vati ndicha ña tüva chìnuni na ma tuꞌun ndicha ña kàꞌan Ndioo, ti java ma tuꞌun vata kùu ma ña chìnuni na, ta jàꞌa na yi. Ta juuni yaꞌa tìñuꞌu na yi, ta jàkaꞌnu na ma ña jātuvi Ndioo, va ma Ndioo ndicha tüvi jàkaꞌnu na ra, vaji ndicha ña maa ra kùu ma ra ìyo yi ña jakaꞌnu na ndisaa tiempu. Ta takan na kuu yi. Amén.
Chaꞌaꞌ yakan kùu yi ña, ndākoo ma Ndioo na ña na jaꞌa na ma ña kini takua kùuni maa na, vati nda ma ñivi ñaꞌa tüva kìꞌvi vi chiꞌin ii vi, ti chiꞌin tañaꞌa vi kìꞌvi vi.
Ta indukuni takan kùu yi chiꞌin ma ndraꞌii ndia, vati ndrakan jàña ndra ña kìꞌvi ndra chiꞌin ma ñasiꞌi ndra, ta kìꞌvi ndra chiꞌin juuni ta raꞌii ndra, ti nduvaꞌa ìyoni ndra jàꞌa ndra yi. Ta chaꞌaꞌ yakan kùu yi ña juuni maa ndra jàꞌa ndra tukanuu nuu ndra chiꞌin ma kuñu ndra, ta ndicha ña cha kīchaꞌa ndeꞌe ndra tundoꞌo takua ìyo yi ña ndeꞌe ndra chaꞌaꞌ ma ña kini jàꞌa ndra.
Ta tava töve nī kuuni na kiꞌin kuenda na Ndioo, yakan va juuni maa ra sōkondaꞌa ra na, ikan na ndokini ma chinituni na ta jàꞌa na ma ña tüvi vaꞌa ña ndava kùuni maa na.
Ma ñivi ikan nduvaꞌa chàtaꞌani na jaꞌa na ma ña tüvi vaꞌa. Vati ìyo ñivi ñaꞌa ña kìꞌvi vi chiꞌin raꞌii yüvi ii vi, ta ndraꞌii chiꞌin ñivi ñaꞌa yüvi ñasiꞌi ndra. Ta juuni ña kùuni na ndatiñu inga ñivi, ta chàtaꞌani na jàtakueꞌe na, tìxin na, ta chàꞌni na. Ta juuni chàtaꞌani na kanitaꞌan na, ta jandaꞌviñaꞌa na, ta kàꞌan ndaa na chata inga ñivi ndia.
Ta juuni kàꞌan na tuꞌun vata chata ñivi, ta xaani na ndèꞌe na Ndioo ti tüvi jakaꞌnu na ra. Va taku juuni maa na va chàtaꞌani na jakaꞌnu na na, ta juuni chàtuꞌun na inga ñivi, ta chàtaꞌani na nanduku na inga kuati ña kùu jaꞌa na, ta tüvi jàchiꞌin na tuꞌun kàꞌan tatá na chiꞌin maꞌá na, ti ña kùuni maa na jàꞌa na.
Ta tükuii kùuni na koto na ña vaꞌa, ta ora chàꞌa na tuꞌun nuu ñivi, töve jàchinu na yi. Ta tüvi chàtaꞌani na jandomani na nïꞌiin ñivi. Ta ni tüvi kundaꞌvini na ndeꞌe na taꞌan na ndia.
Tandiꞌi ndiakan cha chìto na ña kàꞌan Ndioo ña ìyo yi ña kuvi na chaꞌaꞌ ma kuati jàꞌa na. Ta vaji cha chìto na yi, va töve jàña na ña jaꞌa na ma kuati. Ta nduvaꞌa kuii chìsii na ora ndeꞌe na ña jàꞌa inga na yi ndia.
Yakan va nda ndyoꞌo nikuuni ña tìsokuati ndo inga ñivi, na küu kaꞌan ndo ña ndian ndaa kùu ndo nuu Ndioo, ti nda maa ndo juuni jàꞌa ndo kuati takua jàꞌa na ndia. Yakan va ora tìsokuati ndo chata ñivi, juuni chata maa ndo tìsokuati ndo.
Chìto yo ña ora tìsokuati Ndioo chata ma ñivi, ña ndicha ta ndaa kùu yi ora jàndeꞌe ra tundoꞌo na chaꞌaꞌ ña töve vaꞌa jàꞌa na.
Ndyoꞌo, ndian tìsokuati ñivi ña juuni jàꞌa ndo ña kini takua jàꞌa na, ¿a ni kakú ndo nuu ma tundoꞌo ma kivi ña ni jandeꞌe Ndioo tundoꞌo ma ñivi?, kùuni ndo. ¡Tüvi takan kùu yi!, vati ma kivi ikan, ni kaꞌan Ndioo nda itiꞌ ni kuꞌun ndo.
Ndioo iin ra yaꞌa vaꞌa kùu ra, ta juuni jàndeeni ra ndeꞌe ra tandiꞌi ña töve vaꞌa jàꞌa ndo. Vaji takan kùu yi va ña näkanini ndo ña töve iin ña kaꞌnu kuenda Ndioo ña jàꞌa ndo ma kuati. Ndioo iin ra jàndeeni kùu ra chaꞌaꞌ ndo ña yaꞌa kùuni ra ña na ndakoo ndo itiꞌ töve vaꞌa kuàꞌan ndo, ta chikoniꞌi ndo kuꞌun ndo itiꞌ ra.
Va tava yaꞌa ndava xini ndo, yakan va na küuni ndo jaña ndo ma kuati jàꞌa ndo, ta chikoniꞌi ndo ta kuꞌun ndo itiꞌ ra. ¿A tüvi chìto ndo ña chaꞌaꞌ ma kuati jàꞌa ndo, juuni maa ndo jàndolocho ndo tundoꞌo chata ndo?, ti ndicha kùu ma ña ni jaꞌa Ndioo ora ni chaa kivi ña ni keta ra kuenda ña jàkutuni ra kuati taꞌiiꞌiin ñivi.
Ta ma kivi ikan, ni kuꞌva ra yaꞌvi nuu taꞌiiꞌiin yo chaꞌaꞌ ma ña jàꞌa yo.
Kuenda ma ndian chàtaꞌani jaꞌa tiñu vaꞌa takua kùu ña nànduku na koo vaꞌa na endeeni chiꞌin Ndioo, ta nànduku na ña na tiñuꞌu ra na, ta juuni nànduku na ña na jaꞌa ra ña na töve kuvi na endeeni. Nuu ndiakan va Ndioo ni kuꞌva ra ma yaꞌvi na ña na koo ndito na endeeni chiꞌin ra, ti ndisaa tiempu kūndee na jaꞌa na ma ña vaꞌa takua kùuni ra.
Va kuenda ma ndian jàkaꞌnu juuni maa na, ta töve jàchiꞌin ma tuꞌun ndaa ña kàꞌan Ndioo, chaꞌaꞌ ña jàchiꞌin na ma ña töve vaꞌa. Ndiakan va Ndioo ni jandeꞌe ra tundoꞌo na ti yaꞌa kàyuni ra ndeꞌe ra nuu na.
Ta ndicha kuii ti ndisaa ndian jàꞌa ña tüvi vaꞌa, ni ndeꞌe na tundoꞌo, ta jiꞌna kuii ma ndian judíu kùu ma ndian ni ndeꞌe yi, tajan ni ndeꞌe ndio ndian yüvi judíu yi ndia.
Va kuenda ndian jàꞌa ña vaꞌa, Ndioo ni kuꞌva ra iin nuu yaꞌa vii ña ni koo na chiꞌin ra endeeni, ta juuni ni tiñuꞌu ra na ndia. Va jiꞌna kuii chiꞌin ndian judíu ni jàꞌa ra takan, tajan ni jaꞌa ndio ra yi chiꞌin ndian yüvi judíu ndia.
Vati kuenda Ndioo iin nuuni ndèꞌe ra ndisaa ma ñivi.
Ta nda ndian ni kuuni ña jàꞌa kuati ni kuvi na endeeni, va töve ni koo na chiꞌin Ndioo. Va ma ndian töve chìto ma Ley Ndioo ña tāa Moisés tajiꞌna, ndiakan ni kuvi na vaji töve chìto na ma Ley. Ta inga ndian jàꞌa kuati ta chìto na ma Ley Ndioo ikan, ndiakan ni kuvi na takua kàti yi. Ti juuni ma Ley ikan kàti yi ña ìyo yi ña kuvi na.
Yakan va ma nda ndian ni kuuni töve ìyo ndaa na kuenda Ndioo, chaꞌaꞌ ña tasoꞌoni na ma tutu Ley ra. Va ma ndian ndicha ña ni koo ndaa na kuenda ra, ndiakan kùu ma ndian tàsoꞌo yi ta jàchiꞌin na ma kua kàꞌan yi ndia.
Ta ora ma ndian yüvi judíu jàꞌa na ma kua kàꞌan ma tutu Ley Ndioo, vaji tüvi nàkoto na ma ña kàꞌan yi, ti ma chinituni na jànaꞌa yi nuu na niyi kuu ma ña vaꞌa ta ma ña töve vaꞌa, yakan kùu ma ley Ndioo maa na ña jàchiꞌin na.
Ndiakan jànaꞌa na ña chiꞌin ma tiñu vaꞌa jàꞌa na, cha ìyo ma Ley Ndioo tichi anima na. Vati ma chinituni na kùu yi ña kìꞌin yi kuꞌva na ta kàꞌan yi nuu na tu vaꞌa chànini na a töve vaꞌa
ma kivi ña Ndioo ni ndakan ra nuu Jesucristu ña na jakutunini ra ndisaa ña xeꞌe ìyo anima ndisaa ñivi. Takan ni kuu yi, kua kàꞌan ma tuꞌun vaꞌa Ndioo ña kàtituꞌin nuu ma ñivi.
Ndyoꞌo ndian kàꞌan ña ndian judíu kùu ndo, ta yaꞌa jàtayi ndo ndo, ti uvanuu ndo kùmi ndo ma tutu Ley Ndioo, ta juuni yaꞌa jàtayi ndo ndo vati chànini ndo ña maani ndo kùu ndo kuenda Ndioo,
ta cha chìto ndo ma ña kùuni Ndioo ña jaꞌa ndo, vati jànaꞌa ma tutu Ndioo nuu ndo nda ña kùu ma ña vaꞌa ga.
Ta chànini ndo ña juuni maa ndo kùu janaꞌa ndo itiꞌ kuꞌun ma ndian kuaá, ta kùu ndo iin ñuꞌú Ndioo ña jàndondichin yi itiꞌ ma ndian chàkunuu ma nuu naa.
Ta juuni chànini ndo ña matru kùu ndo nuu ma ñivi töve chìto, ta kùu ndo ndian jànaꞌa itiꞌ vaꞌa Ndioo nuu ndiakuati. Ndisaa ñaꞌa chànini ndo, ti ìyo ma tutu Ley Ndioo chiꞌin ndo, ta chìto ndo ndisaa ña ndicha ña kàꞌan yi.
Ta tu kàtituꞌun ndo nuu ma ndraꞌii ña na kïꞌvi ndra chiꞌin ñivi ñaꞌa yüvi ñasiꞌi ndra ta ñivi ñaꞌa na kïꞌvi vi chiꞌin yüvi ii vi, ¿ta naja jàꞌa ndo yi, tuva takan? Ta tu kàti ndo ña xaani ndo ndèꞌe ndo ma yutun ií ña jàkaꞌnu ñivi ma tichi veñuꞌu yi, ¿ta naja suꞌu ndo ma ña vaꞌa tichi yi?, tuva takan.
Ta kàti ndo ña yaꞌa jàkaꞌnu ndo ma tutu Ley Ndioo, va tüvi ndicha, ti jàꞌa ndo tukanuu ma Rachaꞌnu Ndioo ta töve jàkaꞌnu ndo ra chaꞌaꞌ ña tüvi ndicha ña jàchiꞌin ndo ma ña kàꞌan ra nuu yi.
Chaꞌaꞌ ma ñaꞌa kùu yi ña nuu ma tutu Ndioo teꞌen kàꞌan yi: “Ma ndian yüvi judíu kàtiꞌini na chata Ndioo chaꞌaꞌ ma ña töve vaꞌa ña jàꞌa ndo”, kàti yi.
Tu ndicha vaꞌa ña jàchiꞌin ndo ma ña kàꞌan ma Ley Ndioo tāa Moisés, ta ìyo ma tuni ndo jàꞌa ña cha tāꞌnda ñii nuu ika ndrakuati seꞌe ndo takua kàti ma Ley, ma tuni ikan kùu tindee yi ndo. Va tu tüvi jàchiꞌin ndo ma Ley Ndioo, töve ndakutiñu ma tuni ikan, ti ndèꞌe ra ndo takua ndèꞌe ra ñivi tüvi ìyo tuni.
Ta tu ìyo ndra töve ìyo tuni ndra, ta ndrakan jàchiꞌin ndra ña kàꞌan ma tutu Ley Ndioo, ma Ndioo ni ndeꞌe ra ndra takua kùu ma ndra ìyo tuni vaji tüvi ìyo yi ndra.
Yakan va, ma ndra tüvi tuni ma kuñu, ta jàchiꞌin ndra ña kàꞌan ma tutu Ley Ndioo, ndicha vaꞌa ña ndrakan ni tisokuati ndra ndyoꞌo ndian töve jàchiꞌin ma Ley Ndioo, vaji ìyo yi chiꞌin ndo, ta ìyo tuni ndo ndia.
Ndyoꞌo kàꞌan ndo ña chaꞌaꞌ ña kùu ndo ndian jàchinu costumbre ndian judíu kuenda ña na ndeꞌe na yi, ta chaꞌaꞌ ña ìyo ma tuni kuñu ndo, ñivi Ndioo kùu ndo, kùuni ndo.
Yöve takan kùu yi, ti ma ndian kùu ñivi Ndioo ndicha, ndiakan kùu ma ndian chìnuni chiꞌin ndisaa anima na ma ña kàꞌan Ndioo. Ta ndiakan chìnuni na ti sāma ma Tati Ií Ndioo ma anima na. Ta ma ña jàchinu yo ña kàꞌan ma tutu Ndioo, na küu sama yi ma anima yo. Yakan va uvanuu ma ra ìyo yi ña kaꞌan ra ña ndian vaꞌa kùu yo kùu ma Rachaꞌnu Ndioo, ta yöve ma ñivi ìyo ñuñivi iꞌya.
¿A ìyo iin ña vaꞌa ga kuenda ma ñivi judíu kua ma inga ñivi?, kùuni ndo. Ta, ¿nda kuenda kùu ma tuni ña ìyo nuu ika ma kuñu ndra seꞌe na?, kùuni ndo.
Ndicha ña ìyo kuaꞌaꞌ ña vaꞌa ña kùuni Ndioo kuenda ma ndian judíu. Ma tiñu nunuu ña jākuiso ra na kùu yi ña na kumi na ma tuꞌun ra ña tāchi ra nuu na.
Yakan va, tu ìyo iin ndian judíu, ña tüvi jàchinu na ña kàꞌan ma tutu Ndioo kùmi na, ¿a ñaꞌa kùuni yi kàꞌan yi ña juuni ma Ndioo tüvi jàchinu ra ma ña ni jaꞌa ra ña chāꞌa ra tuꞌun nuu yo chaꞌaꞌ ña jàꞌa na takan?, kùuni ndo.
¡Yöve takan kùu yi! Ti Ndioo ndicha kuii ña kùu ra iin ra kàꞌan ma tuꞌun ndaa nani kivi, vaji ndisaa ñivi kàꞌan na tuꞌun vata. Vati nda ma tutu Ndioo teꞌen kàꞌan yi chaꞌaꞌ Ndioo:
Yoꞌo Rachaꞌnu, ni kuꞌva ma ñivi kuenda,
ti ña ndicha kùu ma ña kàꞌun,
ta vaji tiso ma ñivi kuati chataun nuu ma ra jàkutuni,
va yoꞌo ni jakanaun ma kuati, ti iin ra ndaa kùu̱n
kàti ma tutu Ndioo.
Ìyo ma ndian teꞌen kàꞌan na: “Ma ora jàꞌa yo ma kuati kùu yi iin ña tìndee yi Ndioo. Ti takan kùu koto kachin ma ñivi ña Rachaꞌnu Ndioo iin ra ndaa ta iin ra jachinu ma tuꞌun kàꞌan kùu ra. Ta tu ma kuati yo jànaꞌa yi iin ña vaꞌa chaꞌaꞌ Ndioo, ta töve vaꞌa ña jàndeꞌe Ndioo tundoꞌo nuu yo chaꞌaꞌ yi tuva takan”, chànini na. ¿A vaꞌa kùu ma ña chànini na?, kùuni ndo.
¡Yöve ña vaꞌa kùu yi! Tu Ndioo yöve iin ra ndaa kùu ra takua chànini na, ta ñaꞌa kùuni yi kaꞌan yi ña na küu kachin ra ma nda tiñu vaꞌa, a nda tiñu töve vaꞌa ña jàꞌa ma ñivi, tuva takan kùu yi.
Ta tu kàꞌan na ña yó ora kàꞌan yo tuꞌun vata, kùu yi iin ña vaꞌa kuenda ña na koto kachin na ti iin ra ndaa ta kaꞌnu kùu ma Rachaꞌnu Ndioo, ¿ta naja jàndeꞌe ra tundoꞌo yo chaꞌaꞌ ma kuatio, tuva takan?
Ta tu ndicha ña takan kùu yi, na jaꞌa yo tiá ma kuati, ikan na keta ma ña vaꞌa kuenda yo. Takan kàꞌan na ña kàtituꞌin, va na yüvi ña ndicha kùu yi. Yakan va ma ñivi ikan ni ndeꞌe na tundoꞌo.
¿Naja kua chànini ndo? ¿A vaꞌa ga ndian judíu kua ma inga ñivi?, kùuni ndo. ¡Tüvi ndicha! Ti cha kātituꞌin nuu ndo ña ndisaa ñivi ìyo kuati, nda ma ndian judíu ta nda ndian yöve judíu.
Vati ma tutu Ndioo teꞌen kàꞌan yi:
Nïꞌiin ñivi ndaa, tùvi ma ñuñivi iꞌya.
Ta nïꞌiin ñivi tùvi kùtunini ma ña kùuni Ndioo,
ta ni töve kùuni na nanduku na ma itiꞌ ra ndia.
Ta ndisaa na, ndākoo na ma itiꞌ Ndioo,
ta ndākiꞌin na ma itiꞌ töve vaꞌa.
Ta tüvi ìyo ñivi ña jàꞌa ma ña vaꞌa. ¡Nïꞌiin yo!
takua kini kàa ma tichi nuu ñaña ña ikoꞌo.
Yaꞌa jàndaꞌviñaꞌa na ñivi chiꞌin ña kàꞌan na.
Vati yaꞌa xaan tuꞌun kēe yuꞌu na,
takua xaan yuꞌu ma koo kaa ora chàchi ri ñivi.
Ta juuni yaꞌa chàtaꞌani na kanduvaꞌa na,
ti mamaa ña kini kùu ña kàꞌan na.
Ta yaꞌa yati na kaꞌni na juuni ma ñivi chiꞌin na ndia.
Ta nda nikuuni nuu chàkunuu na, yaꞌa jàndeꞌe na tundoꞌo ma ndian taꞌan na.
Ta ndiakan tüvi nànduku na ma itiꞌ ña koo vii vii na chiꞌin taꞌan na.
Tüvi chànini na ña ìyo yi ña tiñuꞌu na Ndioo.
Va tava cha chìto yo ti tandiꞌi ña kàꞌan ma tutu Ley Ndioo, tāchi Ndioo yi kuenda ma ndian judíu, ña na kuꞌva na kuenda ndisaa ma ña kàꞌan yi, ta takan koto kachin na ña tüvi ndian ndaa kùu na nuu Ndioo, yakan va ora ni chaa na nuu ni jakutuni Ndioo kuati tandiꞌi ñivi ìyo ñuñivi, nda maa na, na küu kaꞌan na nïꞌiin nakuyi chaꞌaꞌ na, ti indukuni ìyo kuati tandiꞌi yo.
Vati nïꞌiin ma ñivi küu kaꞌan na nuu ma Rachaꞌnu Ndioo ña ñivi ndaa kùu na chaꞌaꞌ ña cha jāchinu na ma ña kàꞌan ma tutu ley ña tāa Moisés. Ti ma tutu ley vaꞌa yi, va uvaa kuenda ña na jakoto yi yo ña ìyo kuati yo.
Yakan va vitin, ndicha kuii ña jàndondaa Rachaꞌnu Ndioo yo, va yöve chaꞌaꞌ ña jàchinu yo ma tuꞌun Ley ña tāa Moisés. Vati Ndioo chàtiñu ra ma tuꞌun Ley ikan chiꞌin ma tuꞌun kàꞌan ma ndra kàꞌan chiꞌin tuꞌun yuꞌu ra, kuenda ña na janaꞌa yi nuu yo naja kua kuu jandondaa ra anima yo.
Ta tuꞌun ikan kàꞌan yi ña kuenda nda ndian nikuuni ña chìnuni tuꞌun Jesucristu, Ndioo ni jandondaa ra anima na kuenda ra. Ta Ndioo ti iin nuuni ndèꞌe ra ndisaa yo,
vati ndisaa yo ìyo kuati yo, ti chaꞌaꞌ yakan kùu yi ña cha jāchika ra yo ma nuu chàꞌnda ra tiñu.
Ti Ndioo kùu ra ña kàꞌan ra ña ndian ndākuu ndaa kùu yo chaꞌaꞌ ma ñamani ra, ña chàꞌa saani ra nuu yo. Ta ma ñamani ra kùu ma Rachaꞌnu Jesucristu, ra tāchi ra kuenda ña na jakakú ra yo.
Yakan va Ndioo sōkó ra ma ra seꞌe ra, Jesucristu, ña na kati ra nii ra kuenda ña na janaa ra kuati ñivi, ikan na kakú tandiꞌi ndian chìnuni tuꞌun ra. Takan jāꞌa ra ña jāndaku ra ma ra seꞌe ra iin yaꞌvi chaꞌaꞌ ma kuati jàꞌa yo. Yakan va kùu koto yo ña iin ra ndaa kùu ra vaji töve jàndeꞌe ra tundoꞌo yo chaꞌa ma kuati jāꞌa yo tatiempu. Vati taku ma kuati ña takani jāꞌa yo nda ora tūvi ma ñuñivi juuni jānaa ra yi chaꞌaꞌ ña yaꞌa jàndeeni ra yo.
Ta juuni nda vitin Ndioo jànaꞌa ra nuu yo naja kua jàndondaa ra yo kuenda ra, vati takua rakan kùu ra iin ra ndaa, juuni kua ikan jàꞌa ra ña tandiꞌi ndian chìnuni tuꞌun Jesucristu kùu na iin ndian ndaa ndia.
Ta, ¿a kùu jatayi yo yo chaꞌaꞌ ña jàchinu yo ma ña kàꞌan ma tutu ley Ndioo?, kùuni ndo. ¡Na küu yi! ¿Ta nuu? Ti tüvi chaꞌaꞌ ña jāchinu yo ma ña kàꞌan ma tutu ley Ndioo kùu yi ña na ndaa koo yo, vati ma Rachaꞌnu Ndioo kùu ma ra jàndondaa ra yo, ti chìnuni yo ma ña jāꞌa Jesucristu chaꞌaꞌ yo.
Yakan va ndicha kuii, ti Ndioo jàndondaa ra ma ñivi, chaꞌaꞌ ña chìnuni na ña kàꞌan Jesucristu, ta töve chaꞌaꞌ ña jàchinu na ña kàꞌan ma tuꞌun Ley ra.
¿A chànini ndo ña ma Rachaꞌnu Ndioo kùu ra Ndioo kuenda ma ndian judíuni, ta yüvi kuenda nda ñivi nikuuni ìyo ñuñivi?, kùuni ndo. ¡Na yüvi takan kùu yi! Vati juuni kùu ra Ndioo kuenda ndisaa ñivi ñuñivi ndia.
Ta chaꞌaꞌ yakan kùu yi ña cha chìto yo ña uvani Ndioo kùu ra ña ni jandondaa ra nda ndian nikuuni ña chìnuni ña kàꞌan Jesucristu, a kùu na ndian judíu ña tāꞌnda ma ñii nuu ika na a tüvi kùu na.
Ta, ¿a chànini ndo ña chaꞌaꞌ ña chìnuni yo tuꞌun Jesucristu, kùu jachiyo yo ma ña kàꞌan ma tutu Ley Ndioo?, kùuni ndo. ¡Yöve takan kùu yi! Vati ma tutu Ley Ndioo juuni vaꞌa yi. Ta ma ña chìnunio ma tuꞌun Jesucristu jànaꞌa yi ña takan kùu yi.
¿Naja kua ìyo yi ña kaꞌan yo?, ¿nayi vaꞌa kùu ma ña nīꞌi Abraham ma ra kūu ñivio ra chīyo tajiꞌna niku?, kùuni ndo.
Tu ndicha ña Abraham jāꞌa ra tiñu kuenda Ndioo chiꞌin ña ndee maani ra chaꞌa ña kùuni ra ndakuu ra iin ra ndaa nuu ra, tu takan chànini ra kùu jatayi ra ra nuu ma ñivini, va nda nuu ma Rachaꞌnu Ndioo na küu jatayi ra ra chaꞌaꞌ yi.
¿A töve chàkuꞌuni ndo ña teꞌen kàꞌan ma tutu Ndioo chaꞌaꞌ Abraham? “Chìnuni Abraham tuꞌun Ndioo, ta chaꞌaꞌ ña chìnuni ra kùu yi ña Ndioo ndēꞌe ra ra ña kùu ra iin ra ndaa”, kàti yi.
Yakan va takua kùu iin ra jàtiñu, vati tu cha chīnu jàtiñu ra, ìyo yi ña niꞌi ra ma yaꞌvi ra chaꞌaꞌ ma tiñu jàꞌa ra. Ta ma xuꞌunꞌ nīꞌi ra töve saani nīꞌi ra yi.
Va nuu Ndioo yöve takan kùu yi, ti kàti ra nuu yo ña saani nìꞌo ña kùu yo ndian ndaa chaꞌaꞌ ña chìnuni yo tuꞌun ra, vaji ndian jàꞌa kuati kùu yo. Va Ndioo ndēꞌe ra ña kùu yo ndian ndaa chaꞌaꞌ ña chinuni yo tuꞌun ra, ta töve chaꞌaꞌ nïꞌiin tiñu jàꞌa yo.
Ta nda ma rachaꞌnu David, ra chīyo tajiꞌna, juuni kāꞌan ra ña yaꞌa sii kùuni iin ma ra ndèꞌe Ndioo ña iin ra ndaa kùu ra, vaji tüvi nī kiꞌin jiꞌna Ndioo kuenda ra tuva tiñu vaꞌa kùu ma ña jàꞌa ra a tüvi.
¡Na sii kuuni ma ndian cha jānaa Ndioo ma kuati,
ti jākaꞌnuni ra na!
¡Ta juuni na sii kuuni ma ndian cha jākaꞌnuni ma Rachaꞌnu Ndioo ma kuati na!
¿Ta naja kua chànini ndo? ¿A kāꞌan David ma tuꞌun iꞌya chaꞌaꞌ ma ndian judíu ndian ìyo tunini?, kùuni ndo. Na yöve takan kùu yi, ti juuni kùu yi kuenda ma ndian yüvi judíu, vaji töve ìyo tuni ndia. Ta tava cha kāti kachin ndi teꞌen chaꞌaꞌ Abraham: “Chìnuni Abraham tuꞌun Ndioo, ta chaꞌaꞌ ña chìnuni ra kùu yi ña, Ndioo ndēꞌe ra ra ña kùu ra iin ra ndaa.”
Ta, ¿nda ora kīꞌin Ndioo kuenda ma Abraham ña ndicha ña kùu ra iin ra ndaa chaꞌaꞌ ña chìnuni ra tuꞌun ra? ¿A kīꞌin ra kuenda ra, ora cha tāꞌnda ñii nuu ika ra, a antea ña tāꞌnda yi?, kùuni ndo. Ndioo kīꞌin ra kuenda ma Abraham ora takäꞌan koo tuni ra.
Ta ora cha yāꞌa ña kāꞌan Ndioo takan chiꞌin Abraham, tajan tāꞌnda ndio ma ñii nuu ika ra ña kīndoo yi kùu yi iin tuni kuenda ña jànaꞌa yi ña ndicha ña ra ndaa kùu ra jāꞌa ma Rachaꞌnu Ndioo chaꞌaꞌ ña chìnuni ra tuꞌun ra. Takan kūu yi, ña Abraham ndākuu ra iin tatá kuenda ndisaa ma ñivi chìnuni tuꞌun Ndioo, takua chìnuni ra, vaji töve ìyo tuni na. Ta takan kùu yi ña Ndioo cha ndēꞌe ra na ña juuni iin ndian ndaa kùu na chaꞌaꞌ ña chìnuni na ma tuꞌun ra.
Ta ndicha ña Abraham kùu ra tatá ma ndian ìyo tuni ndia, tuva juuni chìnuni na ma tuꞌun Ndioo takua jāꞌa Abraham, ma ora kīchaꞌa ra chìnuni ra yi ma antea ña tàꞌnda ma ñii nuu ika ra.
Yakan va Ndioo chāꞌa ra tuꞌun nuu Abraham, ta nuu ndisaa ma ndian kùu tata ra, ña na kaꞌnda na tiñu chiꞌin ra ninii kaꞌnu ma ñuñivi iꞌya. Ta yüvi chaꞌaꞌ ña jàchinu ra ña kàꞌan ma tutu Ley Ndioo kùu yi ña kàꞌan Ndioo takan nuu ra, vati kàꞌan ra yi nuu ra chaꞌaꞌ ña ra ndaa kùu ra, ti chìnuni ra ma tuꞌun ra.
Tu ndicha ña Ndioo chāꞌa ra tuꞌun nuu yo ña na kuu yo ndian ndaa chaꞌaꞌ ña jàchinu yo ndisaa ña kàꞌan ma tutu ley Ndioo niku, tajan kùuni yi kaꞌan yi ña na tüvi nda kuenda kùu ma ña chìnuni yo ma tuꞌun ra tuva takan. Ta juuni tüvi nda kuenda kùu ma tuꞌun chāꞌa Ndioo nuu yo niku ndia.
Vati tu tüvi jàchinu yo ndisaa ña kàꞌan ma Ley Ndioo, ìyo yi ña ndeꞌo tundoꞌo chaꞌaꞌ ña töve jàchiꞌin yo yi. Va nuu tüvi ìyo nïꞌiin ley ña chàꞌnda tiñu nuu yo, na küu tisokuati yi yo, ti tüvi yi.
Yakan va ma tuꞌun chāꞌa Ndioo nuu Abraham chiꞌin ndian kùu tata ra, ìyo kuenda yi, ti kùu yi iin ñamani ña chāꞌa Ndioo nuu yo, chaꞌaꞌ ña chìnuni yo tuꞌun ra. Va na tüvi kùuni yi kaꞌan yi ña ma tuꞌun chāꞌa ra kùu yi kuenda ma ndian jàkaꞌnu ma Leyni, ti juuni kùu yi kuenda ma nda ndian nikuuni, tuva ndian chìnuni kùu na takua chīnuni Abraham. Ta takan kùu yi ña ndākuu ra iin tatá kuenda ndisaa yo.
Vati ndava nda nuu ma tutu Ndioo teꞌen kàꞌan yi chaꞌaꞌ Abraham: “Cha jāꞌi ña na kùu̱n iin tatá kuenda ñivi ña ìyo kuaꞌaꞌ ñuu”, kāti ma Rachaꞌnu Ndioo chiꞌin ra. Tajan ma ora kāꞌan ma Rachaꞌnu Ndioo takan chiꞌin ra, ta juuni ma ora ikan chīnuni ra ña Ndioo kùu ra ña jànataku ra ma ndian cha chīꞌí, ta kùu jatuvi ra inga nakuyi ña takäꞌan koo ndia.
Yakan va chaꞌaꞌ ña chìnuni ra ma tuꞌun chāꞌa Ndioo nuu ra kùu yi ña chātu Abraham, ña na kuu ra tatá kuenda ñivi ìyo kuaꞌaꞌ ñuu, vaji cha chìto ra ña na küuga koo seꞌe ra chiꞌin ma ñasiꞌi ra, ti ninduvi vi yaꞌa cha chaꞌnu vi. Ta takua chāꞌa Ndioo tuꞌun nuu ra ña ni koo kuaꞌaꞌ ñivi ra itiꞌ nuu, ta takan kūu yi.
Ta vaji cha chāꞌa Abraham kuenda ña tüva ñandee ra, chaꞌaꞌ ña chani keta ra iin cientu kuiya ra, ta nda ma ñasiꞌi ra Sara yaꞌa chaꞌnuan, ta küu koo seꞌan ndia, vaji takan kùu yi, endee tüvi nī jaña ra ña chìnuni ra ma tuꞌun Ndioo.
Ti Ndioo chāꞌa ra tuꞌun nuu ra ña ni koo seꞌe vi. Ta Abraham tüvi nī chituꞌun ra chaꞌaꞌ ña kāꞌan ra, vati java viꞌa kīchaꞌa ra chìnuni ra, ta jàkaꞌnu ra Ndioo chiꞌin ndisaa anima ra,
chaꞌaꞌ ña cha chìto vaꞌa ra ña ma Rachaꞌnu Ndioo ìyo ndatu ra ña jàchinu ra tandiꞌi ma tuꞌun chāꞌa ra.
Ta takan kūu yi ña Ndioo ndēꞌe ra Abraham ña kùu ra iin ra ndaa chaꞌaꞌ ña chìnuni ra tuꞌun ra.
Ma nuu tutu Ndioo kàꞌan yi ña Ndioo ndèꞌe ra ña iin ra ndaa kùu ra, ta yöve uvaa kuenda Abrahamni kùu yi ña kàꞌan yi takan,
vati juuni indukuni takan kàꞌan yi kuenda tandiꞌi yo ndian chìnuni ma tuꞌun ma Rachaꞌnu Ndioo, ra jānataku Jesuu chitoꞌo yo tañu ndian cha chīꞌí.
Vati ma Rachaꞌnu Ndioo sōkó ra ma Jesucristu ña na kuvi ra chaꞌaꞌ ma kuati yo, ta juuni maa ra kùu ra ña jānataku ndiko ra ra, kuenda ña na jandondaa ra yo.
Yakan va cha jāndondaa Ndioo yo kuenda ra chaꞌaꞌ ña chìnuni yo tuꞌun ra. Chaꞌaꞌ yakan kùu yi ña cha kīndoo vii anima yo chiꞌin ra chaꞌaꞌ ña jāꞌa ma Rachaꞌnu yo Jesucristu chaꞌaꞌ yo.
Vati chaꞌaꞌ ña chìnuni yo ña jāꞌa Cristu kùu yi ña jàyatin yo yo nuu Ndioo, ta ikan yaꞌa chìsii yo ti ìyo ñamani ra chiꞌin yo. Ta juuni yaꞌa sii kùuni yo ti endee ndàtu yo ña na jandaku kaꞌnu Ndioo yo takua kùu ra.
Ta na yüvi chaꞌaꞌ yakani kùu yi ña chìsii yo, vati juuni yaꞌa chìsii yo ña ndèꞌo tundoꞌo, ti chìto yo ña ma tundoꞌo ikan jànaꞌa yi naja kua jandeeni yo kuatu yo.
Ta ora jàndeeni yo, ikan jànaꞌa yi nuu yo ña cha ndākuu yo ñivi ña kīꞌin kuꞌva. Tatu cha kùu yo ñivi kīꞌin kuꞌva, yaꞌa chìsii yo ndàtu yo ra, ti chìto yo ña ni niꞌo ña vaꞌa ña ni kuꞌva ra nuu yo.
Vati taku ma ña jàndeeni yo ndàtu yo, na tüvi ni koo tukanuu nuu yo jàꞌa yi, ti ma Rachaꞌnu Ndioo chāꞌa ra ma Tati Ií ra kuenda ña na koo yi chiꞌin yo. Ta ma Tati ikan jànaꞌa yi nuu yo ña yaꞌa kùuni Ndioo ndeꞌe ra yo.
Takan kūu yakan va, ora nī kundeega yo ña yaꞌaga jàꞌa yo ma kuati, ma ora ikan, sōkó Jesucristu ra kuenda ña na kuvi ra chaꞌaꞌ kuati jàꞌa ndisaa yo.
Ndicha vaꞌa ña tüvi ìyo kuaꞌaꞌ ñivi ña ìyo vaꞌa na kuenda ña kuꞌva na, na kuvi na chaꞌaꞌ inga ñivi. Chànini̱ ña ìyo uvi uni ñivi ña kùu kuꞌva na, na kuvi na najaka, va chaꞌaꞌ iin ndian vaꞌa a iin ndian jàꞌa tiñu ndaani.
Va tava Ndioo yaꞌa kùuni ra ndeꞌe ra yo, yakan va, chāꞌa ra ma Cristu ña na kuvi ra chaꞌaꞌ yo, vaji juuni kùuga yo ma ndian jàꞌa kuati ma ora ikan.
Ta vitin tava cha kùu yo ndian ìyo ndaa kuenda Ndioo, jāꞌa ma nii Cristu ora chīꞌí ra chaꞌaꞌ yo, tiaga vaꞌa ìyo yi ña koto yo ña ni jakakú ma Rachaꞌnu yo nuu ni jakutuni ra ma kuati ñivi chaꞌaꞌ Cristu.
Ta na yüvi chaꞌaꞌ uvaa yakani kùu yi ña jàkaꞌnu yo yo nuu Ndioo, vati juuni yaꞌa jàkaꞌnu yo yo nuu ra chaꞌaꞌ ma Rachaꞌnu yo Jesucristu, ti juu ra kùu ma ra jāꞌa ña ndōmani ndiko yo chiꞌin Ndioo.
Tajiꞌna chìyo iin ra chùnani Adán. Ta chaꞌaꞌ uvaa rakan kùu yi ña kīchaꞌa ma ñivi ìyo ninii kaꞌnu ñuñivi jàꞌa na kuati. Ta chaꞌaꞌ ma kuati ikan kùu yi ña kīchaꞌa na chìꞌí na. Ta takan kūu yi, ña ndisaa yo chìꞌí yo nda vitin, ti ndisaa yo jàꞌa yo kuati.
Vati antea ña koo ma Ley Ndioo tāa Moisés niku, takani cha ìyo kuati ma ñuñivi. Ti ma ora tüvi ma Ley, na küu kàꞌan yi ña jàꞌa yo ma kuati, ti tüvi ìyo ma ley Ndioo ma ora ikan.
Va nda tiempu chīyo Adán ta nda ma tiempu chīyo Moisés, vaji tüvi ìyo ma Ley Ndioo tāa Moisés, va chīꞌí ma ñivi jàꞌa ma kuati na, vaji takan kùu yi. Ndicha ña chīꞌí ndisaa na, vaji ma kuati jāꞌa na, töve indukuni kùu yi takua kùu ma kuati jāꞌa Adán, va ndicha ña cha ìyo na chiꞌin ra nuu ma kuati ra ña töve nī jachiꞌin ra ña kāꞌan Ndioo nuu ra. Va ma Adán kùu ra takua kùu iin xinaꞌñu ma inga ra ña ni kichi itiꞌ nuu.
Va na küu jando induku yo ma kuati jāꞌa iin raꞌiini chiꞌin ma ña vaꞌa ña chāꞌa Ndioo nuu yo. Vati chaꞌaꞌ ma kuati jāꞌa Adánni kùu yi ña chìꞌí kuaꞌaꞌ ñivi. Va taku ma ña jāꞌa inga raꞌii, ra nàni Jesucristu, Ndioo chàꞌa saani ra ma ñamani nduvaꞌa kuii kaꞌnu nuu kuaꞌaꞌ na, ikan na kuu kakú na.
Ta ndicha kuii ti ma ñamani ña jàꞌa Ndioo nuu yo, siin kuii kàa yi takua kàa ma ña tāꞌan yo kua kūu kuati Adán, ti chaꞌaꞌ ma kuati ña jāꞌa rakan, Ndioo kàti ra ña ìyo yi ña kuvi yo chaꞌaꞌ yi. Va vitin chaꞌaꞌ ma ñamani ña jāꞌa Ndioo nuu yo kùu yi, vaji jàꞌa yo ma ña tüvi vaꞌa kuenda Ndioo, va ma Rachaꞌnu Ndioo jàkaꞌnuni ra yo, ikan na jandaku ndaa ra yo kuenda ra.
Yakan va tu ma kuati iin raꞌii, nàni Adán kùu yi ña ma ndatu jàꞌa yi ña kuvi yo. Tu takan kùu yi, juuni ndicha kuii ña kùu jakanaa yo ma ndatu kuati ikan, ta ña na koo ndito yo jàꞌa ma inga ra ña nàni Jesucristu ndia. Vati chaꞌaꞌ rakan, kùu yi ña nìꞌi saani yo kuaꞌaꞌ ndatu jàꞌa ma ñamani Ndioo kuenda ña na jandakundaa ra yo kuenda ra.
Yakan va tu chaꞌaꞌ ma kuati jāꞌa rakan kùu yi ña tìsokuati Ndioo ndisaa yo, juuni chaꞌaꞌ ma inga ra kùu yi ña Ndioo jàndakundaa ra yo kuenda ña na koo ndito yo chiꞌin ra endeeni.
Chaꞌaꞌ yakan kùu yi ña ma tuꞌun iꞌya kùuni yi kaꞌan yi ña ndisaa yo cha ndākuu yo ndian ìyo kuati chaꞌaꞌ ña töve nī jachiꞌin rakan ma tuꞌun Ndioo. Ta chaꞌaꞌ ña jāchiꞌin vaꞌa ma inga ra kùu yi ña kuaꞌaꞌ yo ndākundaa yo.
Vati ma Rachaꞌnu Ndioo ora chāꞌa ra ma Ley ra nuu yo ta ora ikan ma kuatio nduvaꞌa ga ndokuaꞌa yi. Va ndicha ña ora ndòkuaꞌa ma kuati yo juuni ma ora ikan Ndioo jàndokuaꞌaꞌ ra ma ñamani ra kuenda yo.
Ta tu ndicha ña chìꞌí yo jàꞌa ma ndatu ma kuati, juuni ndicha ña ni niꞌi yo ma ndatu Ndioo jàꞌa ma ñamani ra kuenda ña na ndakuu yo ndian ndaa. Ta takan kùu koo ndito yo endeeni jàꞌa ma Rachaꞌnu Jesucristu ra kùu chitoꞌo yo.
Yakan va, ¿naja kua chànini ndo? ¿A vaꞌa ga ña jàꞌa yo tiaga kuati, ikan ma Rachaꞌnu Ndioo na kuꞌva ra tiaga ma ñamani ra kuenda ña na janaa yi ma tiaga ma kuati ña jàꞌa yo?, kùuni ndo.
¡Yüvi takan kùu yi! Vati vitin, tuku itiꞌ kuàꞌan yo, ti cha jāña yo ña jàꞌa yo ma kuati, ta tüva chàꞌnda ma kuati tiñu nuu yo vitin.
¿A tüvi chàꞌa ndo kuenda ña, chiꞌin ma ña cha kūnduta yo, yakan jànaꞌa yi ña cha ñivi Cristu kùu yo chaꞌaꞌ ña ndōꞌiin yo chiꞌin ra ora chīꞌí ra?
Yakan va ora kūnduta yo, kùuni yi kaꞌan yi ña juuni kūchi yo chiꞌin ra ndia. Ta vitin ìyo ndito ndiko yo, ti ndicha ña nātaku ndiko yo takua nātaku Jesuu jāꞌa ma ra kùu Tatá ra chiꞌin ma ndatu kaꞌnu ña ìyo ra. Yakan va, ni koo vaꞌa yo chiꞌin Ndioo, ti cha chāꞌa ra ma itiꞌ chaa nuu yo vitin.
Ta ora chīꞌí Jesuu, kùuni yi kaꞌan yi ña juuni chīꞌí yo chiꞌin ra ndia. Ta takua cha nātaku Jesuu, juuni kùuni yi kaꞌan yi ña ni nataku yo ta ni koo yo chiꞌin ra ndia.
Ta cha chìto vaꞌa yo, ti tajiꞌna yaꞌa chàtaꞌani yo jaꞌa yo ma kuati niku, yakan va ora chīꞌí Jesucristu nuu kruu, juuni kùuni yi kaꞌan yi ña chīꞌí ma ña jàꞌa kuati ña ìyo yo chiꞌin ra ndia. Chaꞌaꞌ yakan kùu yi ña na küuga kaꞌnda ma kuati tiñu nuu yo vitin, ti ma ña chàtaꞌani jaꞌa kuati ña ìyo chiꞌin yo cha nāa yi.
Vati tu cha kùu yo ndian cha chīꞌí, na tüva chàꞌnda ma kuati tiñu nuu yo.
Yakan va tuva ndicha ña cha chīꞌí yo chiꞌin Jesuu, kùuni yi kaꞌan yi ña ìyo yi ña koto kachin yo ña ni niꞌi yo nuu koo ndito yo endeeni chiꞌin ra.
Ta juuni cha chìto vaꞌa yo ña takua cha nātaku ndiko Cristu tañu ma ndian ndií, na tüva ni kuvi ra inga chaꞌaꞌ ti ma ña ìyo ndatu ña jàꞌa ña kuvi yo, tüva chàꞌnda yi tiñu nuu ra.
Vati ma ora chīꞌí ra, chīꞌí ra iin chaꞌani chaꞌaꞌ kuati jàꞌa tandiꞌi ma ñivi. Ta vitin cha ìyo ndito ndiko ra, ta kuenda Ndioo ìyo ra ndia.
Ta indukuni takan kùu yi kuenda ndyoꞌo ndia, na koto kachin ndo ña ma ña ìyo chiꞌin ndo ña chàtaꞌani jaꞌa kuati, cha chīꞌí yi ta vitin cha ìyo ndito ndiko ndo kuenda Ndioo chaꞌaꞌ ña ndōꞌiin ndo chiꞌin ma Rachaꞌnu Jesucristu.
Yakan va na küꞌva ga ndo ña kaꞌnda ma kuati tiñu nuu ma kuñu ndo, ta na jächiꞌin ndo ma kuati ña kùuni ma kuñu ndo jaꞌa yi ndia.
Na küꞌva ga ndo ma kuñu ndo ña na kuàtiñu ma kuati yi, ta na jaꞌa yi ma ña kini kùuni yi, vaꞌa ga na kuꞌva ndo ndo nuu ma Rachaꞌnu Ndioo, takua kùu iin ndian cha chīꞌí ta nātaku ndiko. Ta juuni na kuꞌva ndo ma kuñu ndo nuu ma Rachaꞌnu, ikan na kuàtiñu ra yi kuenda ña jàꞌa yi ma tiñu ndaa takua kùuni ra koo yi.
Yakan va ma kuati na tüva chàꞌnda yi tiñu nuu ndo ta ni tüva ìyo ndo kuenda ma Ley Ndioo ndia, vati vitin ìyo ndo, va kuenda ma ñamani Ndioo.
Yakan va, ¿naja kua chànini ndo? ¿A tiá vaꞌa tu jaꞌa yo ma kuati chaꞌaꞌ ña cha tüva ìyo yo kuenda ma Ley Ndioo, ti vitin cha ìyo yo kuenda ma ñamani ra?, kùuni ndo. ¡Na küu yi!
Vati ndyoꞌo cha chìto vaꞌa ndo, ña tuva jatiñu ndo kuenda iin ra chàꞌnda tiñu nuu ndo, ìyo yi ña jaꞌa ndo tandiꞌi ma ña kàꞌan ra, chaꞌaꞌ ña musu ra kùu ndo. Va tu juuni jaꞌaga ndo ma kuati, kùuni yi kaꞌan yi ña ma kuati chàꞌnda tiñu nuu ndo, ta yakan ni kundaka yi ndo nuu ni kuvi ndo. Va tuva jaꞌa ndo ma ña vaꞌa ña kùuni Ndioo, ta jàchiꞌin ndo ma ña kàꞌan ra, ni kuu ndo ma ndian ndaa kuenda ra.
Va vitin yuꞌu chàꞌi taꞌvindioo nuu ma Rachaꞌnu Ndioo chaꞌaꞌ ndo, ti vaji tajiꞌna chāꞌnda ma kuati tiñu nuu ndo niku, va vitin tüva, ti cha tīin vaꞌa ndo chiꞌin ndisaa anima ndo ma tuꞌun Ndioo ña jānaꞌa ndi nuu ndo.
Yakan va tu cha kākú ndo ndaꞌaꞌ ma kuati, kùuni yi kaꞌan yi ña vitin cha ndākuu ndo ndian jàꞌa tiñu ndaa.
Vati ora juuni ìyoga ndo ndaꞌaꞌ ma kuati niku, nī kuu jaꞌa ndo ma tiñu ndaa ma ora ikan.
¿A tüvi chàꞌa ndo kuenda ña ma ora jāꞌa ndo ma kuati niku, na tüvi nī tindee yi ndo chiꞌin nïꞌiin ma ña vaꞌa? Va vitin yaꞌa kùkanuu ndo chaꞌaꞌ ña jāꞌa ndo yi, ti chàꞌa ndo kuenda ña kuàꞌan ndo itiꞌ ni kuvi ndo.
Va vitin ña cha tüva kùu ndo musu ma kuati, ti cha kīꞌvi ndo ndaꞌaꞌ Ndioo, kuenda ña jàꞌa ndo tiñu nuu ra. Ndicha vaꞌa ña ma itiꞌ Ndioo ìyo kuenda yi ti chiꞌin yi ni niꞌi ndo nuu kuu ndo ñivi ií kuenda ra, ta itiꞌ nuu ni niꞌi ndo nuu koo ndito ndo chiꞌin ra endeeni ndia.
Yakan va ma yaꞌvi ña nìꞌi ma ñivi chaꞌaꞌ ma kuati jàꞌa na, kùu yi ña ni kuvi na. Va ma ña nìꞌi saani yo ña chàꞌa Ndioo nuu yo kùu yi ña ni koo yo endeeni chiꞌin ra, chaꞌaꞌ ña induku ìyo yo chiꞌin Rachaꞌnu Jesuu ra kùu chitoꞌo yo.
Ndyoꞌo yani, juuni maa ndo cha chìto vaꞌa ndo naja kua kàꞌan iin tuꞌun ley, vati kàꞌan yi ña chàꞌnda yi tiñu nuu ma ñivi ora juuni kùuga na ndian ndito.
Ta indukuni kùu yi kuenda ma ñivi ñaꞌa tàndaꞌa ndia, vati ìyo yi ña endee koan chiꞌin ma iian nda kati kuvi ra, ti takan kàꞌan ma ley. Va tu kuvi ma iian, tajan ma ley ikan tüva chàꞌnda yi tiñu nuan ti cha chīꞌí ra.
Va tu juuni ìyo ndito ma iian, ta kìꞌvian chiꞌin inga ra, iin kuati kùu ma ña jàꞌa ña kàꞌan ma ley, va tu cha chīꞌí ma ra kùu iian, ma ley ikan tüva chàꞌnda yi tiñu nuan, ti kùu tandaꞌa ndikoan chiꞌin inga ra, ta yüva kuati kùu yi.
Ndyoꞌo yani, indukuni kùu yi chiꞌin ndo takua kùu ndo ndian cha ndōꞌiin chiꞌin kuñu Cristu ora chīꞌí yi. Yakan va ma Ley Ndioo tāa Moisés tüva chàꞌnda yi tiñu nuu ndo, ti indukuni kua ikan chīꞌí ndo chiꞌin ma kuñu ra. Yakan va vitin cha ndōꞌiin ndo chiꞌin inga ra, ta rakan juuni kùu ra ma Cristu, ra cha nātaku ndiko tañu ndian chīꞌí. Takan jāꞌa Cristu kuenda yo, ikan na kuu yo ma ndian jàꞌa ña kùuni Ndioo.
Vati ora juuni kùuga yo ma ndian chàꞌa ña kaꞌnda ma kuati tiñu nuu yo, ti ma ña kini ña chàtaꞌani ma kuñu yo jàꞌa yi chàtiñu yi ma Ley Ndioo kuenda ña na jaꞌa ga yo ma kuati. Yakan va, ma yaꞌvi ña niꞌi yo kùu yi ña cha jachika yi yo tiá kuaꞌaꞌ nuu Ndioo.
Va tava vitin ma Ley Ndioo töva chàꞌnda yi tiñu nuu yo, ti Cristu ora chīꞌí ra cha jākakú ra yo nuu ndatu ma ley ikan ña chìyo yo ndaꞌaꞌ yi niku. Yakan va vitin ìyo nuna yo kuenda ña jàꞌa yo tiñu kuenda Ndioo, ti tüva kuàꞌan yo ma itiꞌ chaꞌnu nuu chàꞌnda ma Ley tiñu nuu yo, vati kuàꞌan yo ma itiꞌ chaa ña jànaꞌa ma Tati Ií Ndioo nuu yo.
Yakan va, ¿naja kua chànini ndo? ¿A iin ña kini kùu ma Ley Ndioo?, kùuni ndo. ¡Na yüvi takan kùu yi! Vati tu yüvi ma Ley ikan kàꞌan ña ra jàꞌa kuati kùi niku, na tüvi chìtoi ña takan kùu yi. Ti ma Ley Ndioo kàꞌan yi ña na tüvi ìyo yi ña kuuni yo ndeꞌo ndatiñu inga ñivi, kàti yi. Ta takan kūu yi ña chāꞌi kuenda ña iin kuati kùu yi tuva kùuni̱ ndatiñu inga na.
Vati yuꞌu, ora chītoi ma ña kàꞌan ma Ley Ndioo, nda ña kùu yi tüvi ìyo yi ña jaꞌi, juuni ma ora ikan, tiaga kūuni ndeꞌi ndatiñu inga ñivi. Yakan va, ma kuati chātiñu yi ma Ley Ndioo kuenda ña na jaꞌi tiá ma kuati. Vati tu töve ìyo ma Ley Ndioo niku, ma kuati ikan töve ìyo ndatu yi, ti yakan kùu yi iin ña chīꞌí kuendai.
Yakan va ora takäꞌan kotoi ña kàꞌan ma Ley Ndioo, yaꞌa chisii̱ ti töve jàꞌi nïꞌiin kuati kùuni̱ niku. Va ora chāꞌa ndioi kuenda, ma ña kàꞌan ma Ley Ndioo, tajan juuni ma ora ikan ma kuati jāndoto yi nui ña na jaꞌi tiá kuaꞌaꞌ ma ña kini ña chàꞌnda yi tiñu nui. Yakan va kùi takua kùu iin ra chīꞌí, ti viꞌa jāchika ndio ma kuati ikan yuꞌu nuu Ndioo.
Takan kūu ña ma Ley Ndioo ikan vàchi yi kuenda ña na tindee yi yuꞌu ña na koo nditoi chiꞌin Ndioo, kùuni̱ niku, va java viꞌa jāꞌa yi ña na kui takua kùu iin ra cha chìꞌí nuu ra.
Yakan va ma kuati ña chīyo tichi kuñui, jāndaꞌviñaꞌa yi yuꞌu niku, ta yakan chātiñu yi ma Ley Ndioo kuenda ña na jaꞌi tiaga ma kuati. Ta ma Ley Ndioo jāꞌa yi ña jāchika yi yuꞌu nuu Ndioo chaꞌaꞌ ma kuati ña chīyo yuꞌu.
Yakan va kuenda ma Ley Ndioo ña chāꞌa Ndioo nuu yo, ndicha kuii ña kùu yi iin tuꞌun vaꞌa ta ndaa, ti tuꞌun ií kùu ma ña kàꞌan yi.
Ta, ¿naja kua chànini ndo tuva takan? ¿A kùu kaꞌan yo ña juuni ma tutu vaꞌa ña tāchi Ndioo nuu yo, kùu ma ña kīchi kaꞌni yi yuꞌu?, kùuni ndo. ¡Na yüvi takan kùu yi! Vati ma ña jāchika yuꞌu nuu Ndioo kùu ma kuati indii yuꞌu ora chàtiñu yi ma Ley Ndioo kuenda ña nīꞌi yi ma ndatu. Yakan va ma ora chīto kachi̱n ña kàꞌan ma Ley, kīchaꞌa chāꞌi kuenda ña nduvaꞌa kuii kini kùu ma kuati ña indii̱ niku.
Cha chìto yo ti ma tutu Ley ikan, kùu yi ña ií kuenda Ndioo, va yuꞌu kùi iin ñivi ìyo ñuñivini chaꞌaꞌ ña kùi musu ma kuati.
Yakan va, ni mai töve kùtunini̱ naja jàꞌi teꞌen, vati töve jàꞌi ma ña vaꞌa ña kùuni̱ jaꞌi, ti ma ña jàꞌi kùu ma ña kini ña xàani̱ ndeꞌi.
Yakan va tu ma ña tüvi chàtaꞌani̱ jaꞌi kùu ma ña jàꞌi, tajan kùuni yi kaꞌan yi ña cha chāꞌi kuenda ña ma ña kàꞌan ma Ley Ndioo ña vaꞌa kùu yi.
Yakan va na yüva mai kùu ma ra jàꞌa ma ña tüvi vaꞌa, vati ma kuati ña indii tichi kuñui kùu yi ña jàꞌa yi yi.
Vati yuꞌu, cha chìto vaꞌi ña ma ña kini ña chàtaꞌani jaꞌa ma kuñui, yöve ña vaꞌa kùu yi, ti vaji kùuni̱ jaꞌi ma ña vaꞌa, va na küu jaꞌi yi.
Ma ña kini ña tüvi kùuni̱ jaꞌi, yakan kùu ma ña jàꞌi, ta ma ña vaꞌa ña kùuni̱ jaꞌi, yakan kùu ma ña na küu jaꞌi.
Yakan va yuꞌu cha chāꞌi kuenda ña ora jàꞌi ma ña tüvi kùuni̱ jaꞌi, na yüvi yuꞌu kùu ma ra jàꞌa yi, ti ma ña jàꞌa ña na jaꞌi yi kùu ma kuati ña indii tichi kuñui.
Ta chàꞌi kuenda ña takan taꞌan chiꞌi̱n ña ora kùuni̱ jaꞌi ma ña vaꞌa, nī kuu jaꞌi yi ti ma ña kini indii tichi kuñui chàꞌnda yi tiñu nui.
Vati chiꞌin ma chinituni̱, chàtaꞌani̱ ña kàꞌan ma tutu Ley Ndioo,
va tichi ma kuñui ìyo inga ña taꞌan chiꞌi̱n ña tüvi vaꞌa, ta yakan kùu yi ña kànitaꞌan yi chiꞌin ma ña vaꞌa chànini̱ chiꞌin ma chinituni̱. Ta juuni yakan kùu yi ña chùꞌni yi yuꞌu kuenda ña na jaꞌi kuati ña chàtaꞌani ma kuñui jaꞌa yi.
¡Ndaꞌvi taꞌan yuꞌu! Chïto yo kùu jakakú yuꞌu nuu ma ndatu ma kuati ña chàꞌni yuꞌu ña ìyo tichi kuñui.
Uvaa Rachaꞌnu Ndioo kùu ra ña kùu jakakú ra yuꞌu chaꞌaꞌ Rachaꞌnu Jesucristu, ra kùu chitoꞌo yo. Chaꞌaꞌ yakan kùu yi ña chàꞌi taꞌvindioo nuu ma Rachaꞌnu. Va yuꞌu tava cha kāꞌin itiꞌ chata ña ma ña ìyo tichi chinituni̱ kùuni yi jachiꞌin yi ña kàꞌan ma Ley Ndioo, va ìyo inga ña kini ma kuñui chàtaꞌani yi jaꞌa yi tava kùu inga ma ley tichi kuñui ña chàꞌnda yi tiñu nui, ta jàꞌi ma kuati.
Vati Tati Ií Ndioo chàꞌnda yi tiñu nuu yo ta chàꞌa yi ña na koo vaꞌa yo chiꞌin Cristu Jesuu, yakan kùu yi ña jàkakú yi yo nuu ma kuati ña chàꞌnda tiñu nuu yo ña nda kati kuvi yo jàꞌa yi.
Vati Ndioo jāꞌa ra ma ña nī kuu jaꞌa ma Ley Moisés, ti Ndioo jāndiꞌi ra nuu ma kuati ña chàꞌnda tiñu ma kuñu yo. Ti Ley ikan na küu jaꞌa yi nïꞌiin nakuyi chaꞌaꞌ ña jakakú yi yo nuu ma kuati ña chàtaꞌani kuñu yo jaꞌa yi. Va Ndioo jāꞌa ra yi kuenda yo ora tāchi ra ma ra Seꞌe ra ñuñivi iꞌya ña kàa ra takua kàa kuñu yo, ikan na janaa ra tandiꞌi ma kuati ìyo kuñu yo ora sōkó ra ma kuñu ra nuu kruu.
Takan jāꞌa Ndioo chiꞌin yo, ikan na chinu ndisaa tuꞌun ña kàꞌan ma Ley chaꞌaꞌ naja kua ìyo yi ña koo yo nuu Ndioo. Vati tüva ìyo yo kuenda ña na jaꞌa yo ña kùuni ma kuñu yo, ti cha ìyo yo kuenda ña na jaꞌa yo ma kua kùuni ma Tati Ií Ndioo.
Yakan va taku ma ndian ìyo kuenda ña jachiꞌin na ma kuati kùuni ma kuñu na, chàtaꞌani na jaꞌa na ma ña kùuni yi, va taku ma ñivi ìyo kuenda ma Tati Ií Ndioo, ndiakan chàtaꞌani na jaꞌa na ma ña kùuni ma Tati Ií Ndioo.
Vati taku ma ndian ìyo kuenda ña jàꞌa na mamaa ma ña chìkan ma kuñu na, ndiakan kuàꞌan na ma itiꞌ nuu ni kuvi na. Va taku ma ndian ìyo kuenda ña jàꞌa na ma ña kùuni ma Tati Ií Ndioo, ndiakan kuàꞌan na itiꞌ ni koo vii na, ta ni koo ndito na indeeni.
Yakan va taku ma ndian ìyo kuenda ña jàꞌa na ma ña kùuni ma kuñu na, ndiakan yaꞌa xaani na ndèꞌe na Ndioo, vati tüvi chàꞌa na na ña jàchinu na ña kàꞌan ma ley ra, ta ni tüvi kùu jachinu na ma ña kàꞌan yi ndia.
Ta ma ndian ìyo kuenda ña jàꞌa na ña kùuni ma kuñu na, ndiakan na küu jaꞌa na ña kusii Ndioo ndeꞌe ra na.
Va taku ndyoꞌo cha tüva ìyo ndo kuenda ña jàꞌa ndo ña chàtaꞌani ma kuñu ndo, vati cha ìyo ndo kuenda ma Tati Ií Ndioo, tuva ndicha ña ìyo yi chiꞌin ndo. Tatu ìyo nda ndian tüvi ìyo Tati Cristu chiꞌin, na yüvi ñivi Cristu kùu na.
Va tu Cristu ìyo ra chiꞌin ndo, vaji cha chīꞌí ma kuñu ndo chaꞌaꞌ ma kuati jàꞌa ndo, vati ma anima ndo nīꞌi yi nuu ni koo ndito yi chiꞌin Ndioo endeeni, ti cha ndākuu ndo ndian ndaa jàꞌa Ndioo.
Tatu ìyo ma Tati Ií ma Rachaꞌnu ña jānataku ndiko ma Cristu tañu ndian ndií chiꞌin ndo, juuni ma Rachaꞌnu, ni kuꞌva ra ña na nataku ndiko ma kuñu ndo vaji cha chīꞌí yi, chaꞌaꞌ ma Tati Ií Ra ña ìyo chiꞌin ndo.
Yakan va ndyoꞌo yani, ìyo iin tiñu ña ìyo yi ña jaꞌa yo. Va ma tiñu ikan yöve ma kuati ña chìkan ma kuñu yo nuu yo ña jaꞌa yo kùu yi.
Vati tu ìyo ndo kuenda ña jàꞌa ndo ma ña kini ña chàtaꞌani ma kuñu ndo jaꞌa yi, ni kuvi ndo. Va tu chiꞌin ma Tati Ií Ndioo jàña ndo ma tiñu kini ña jàꞌa ndo chiꞌin ma kuñu ndo, ni koo ndito ndo endeeni.
Yakan va tandiꞌi ma ndian jàchiꞌin ña kàꞌan ma Tati Ií Ndioo, seꞌe Ndioo kùu na.
Ti ma Tati Ií Ndioo ña nīꞌi ndo ña ìyo chiꞌin ndo vitin, töve jànini yi ndo ña na kuu ndo musu yi takua kùu ma Ley Ndioo ña jàyuꞌvi yi ndo niku. Vati ma Tati Ií Ndioo ña nīꞌi ndo jāꞌa yi ña na kuu ndo seꞌe Ndioo. Ta chaꞌaꞌ yakan kùu yi ña nàni ora kàꞌan yo chiꞌin Ndioo vitin, chiꞌin ndisaa anima yo kàꞌan yo nuu ra ña Tatá yo kùu ra.
Ta juuni ma Tati Ií Ndioo ña ìyo chiꞌin yo iꞌya kùu yi ña jāndoꞌiin yi yi chiꞌin ma chinituni yo, ta kàꞌan yi nuu yo ña seꞌe Ndioo kùu yo.
Yakan va tava cha kùu yo seꞌe Ndioo, juuni ni kuꞌva ra ma tundeeni ra ña chāꞌa ra tuꞌun ña ni koo yi chiꞌin yo, indukuni takua ìyo tundeeni ra chiꞌin Cristu ndia. Ta vitin ndicha ña indukuni ndèꞌo tundoꞌo takua ndēꞌe ma Cristu yi, ta juuni chiꞌin ra ni niꞌi yo nuu koo ndito yo endeeni chiꞌin Ndioo ma nuu chàꞌnda ra tiñu.
Va vitin yuꞌu chànini̱ ña ma tundoꞌo ndèꞌo vitin, na tüvi kuii nuva kùu yi, tuva jando induku yo yi chiꞌin ma ña yaꞌa kaꞌnu ta tacha ña ni jandeꞌe Ndioo yo itiꞌ nuu ora ni koo yo chiꞌin ra, ta ni kaꞌnda yo tiñu chiꞌin ra endeeni.
Yakan va tandiꞌi kuii ma ña jātuvi ma Rachaꞌnu Ndioo ña ìyo, na küu jaña yi yi ña ndàtu yi ma kivi ni jakoto kachin Ndioo ma ndian kùu seꞌe ra.
Vati tandiꞌi ña jātuvi ma Rachaꞌnu Ndioo, kùu yi ña janañuꞌu na. Va na yüvi kùu yi ña janañuꞌu na kua kuuni na jaꞌa na, ti kùu yi takan chaꞌaꞌ ña takan kùuni Ndioo ña na kuu na. Ta vaji takan kùu yi, va tandiꞌi ña jātuvi Ndioo tüvi jàña yi ña ndàtu yi ma kivi
ña ni jandochaa ndiko ra yi. Ta tüva ni naa nuu yi takua ìyo yi ña taꞌan yi niku, vati viꞌa ni ndochaa yi takua ni ndochaa ndiko ma ndian kùu seꞌe Ndioo.
Ta juuni cha chìto vaꞌa yo ña tandiꞌi ña jātuvi Ndioo ña ìyo, yaꞌaga ndaꞌyu ta tana na, takua ndàꞌyu ta tana ma ñivi ñaꞌa ora tàꞌnda tichi vi ña ni kàku seꞌe vi.
Va na yüvi maani ma ña jātuvi Ndioo kùu ma ña ndèꞌe tundoꞌo, vati nda maa yo ndian ìyo Tati Ií Ndioo chiꞌin ña kàꞌan yi naja kua kàa ma ña ni niꞌo itiꞌ nuu. Ndicha ti juuni maa yo yaꞌa uꞌvi anima yo ndia, ña ndàtu yo ora chàa ma kivi ña ni jandaku ma Rachaꞌnu Ndioo yo seꞌe ra. Ma ora ikan ni jandochaa ra ma kuñu yo.
Ma Rachaꞌnu Ndioo jākakú ra yo chaꞌaꞌ ña chìnuni yo tuꞌun ra, ta ndàtu yo ña takan ni jaꞌa ra. Vati tu ma ña ndàtu yo cha kīchaꞌa yo ndèꞌo yi, ¿nda kuenda kùu yi ña ndàtu ga yo yi?, tuva takan, ti cha ìyo yi nuu yo. Yakan va töve ìyo kuenda ña kuatu ga yo ma ña cha ndèꞌo.
Va tu ma ña ndàtu yo, kùu yi iin ña takäꞌan ndeꞌo, yakan ìyo yi ña kuatu ga yo yi, va kueeni, kueeni.
Ta ma Tati Ií Ndioo juuni tìndee yi chiꞌin ma ña chìnuni yo ña kùmani nuu yo, vati ora chìkan yo ma ña chìniñuꞌu yo nuu ma Rachaꞌnu Ndioo, töve jàtuꞌva yo yo kàꞌan yo yi nuu ra takua ìyo yi ña jaꞌa yo. Vati ma Tati Ií Ndioo kàꞌan ndaꞌvi ra chaꞌaꞌ yo nduvaꞌa vii ña chiꞌin tuꞌun ñivi ña na küu kaꞌan kachin na yi.
Va tava ma Rachaꞌnu Ndioo ti cha chìto vaꞌa ra ma tuꞌun ña chànini yo kaꞌan yo. Chaꞌaꞌ yakan kùu yi ña chìto kachin ra tuꞌun kàꞌan ndaꞌvi ma Tati Ií ra nuu ra chaꞌaꞌ maa yo ña kùu ñivi ií ra, ndian chìnuni. Vati kàꞌan yi takua kùuni ma Rachaꞌnu Ndioo.
Cha chìto vaꞌa yo, ti ìyo tuꞌva ma Rachaꞌnu Ndioo ña chàtiñu ra ndisaa ma ña taꞌan yo kuenda ña na tindee yi ma ndian kùuni na ndeꞌe na ra. Ndiakan kùu ma ndian kāchin ra ña na kuu na ñivi ra takua kùuni maa ra ña kuu na.
Vati ma Rachaꞌnu Ndioo, tajiꞌna nākoto ra ma ñivi. Ndiakan kāchin ra na kuenda ña jàndakuu ra na takua kùu ma ra kùu Seꞌe ra. Yakan jàꞌa Ndioo, ikan ma ra kùu seꞌe ra keta ra kùu ra ma ra chavaꞌa ga nuu kuaꞌaꞌ taꞌan ra chiꞌin yani ra.
Ta ma ndian kāchin ra tajiꞌna ña kùu na seꞌe ra, juuni kāna ra na, ta ma ndian kāna ra, juuni jāndondaa ra na, ta ma ndian jāndondaa ra, juuni chāꞌa ra ña na kùu na ndian yaꞌa kaꞌnu ta iñuꞌu nuu ni koo na endeeni chiꞌin ra.
Ma Rachaꞌnu Ndioo, chāꞌa ra nda ma ra Seꞌe ra nuu yo ora sōkó ra ra kuenda ña kuvi ra nuu kruu chaꞌaꞌ ma kuati ndisaa yo. Tu takan jāꞌa ra, tajan kùuni yi kaꞌan yi ña nduvaꞌa ga ni kuꞌva ra nuu yo ndisaa nakuyi ña chìniñuꞌu yo.
¿Yo kùu tisokuati ma ndian kāchin Ndioo ña na kuu na ñivi ra?, kùuni ndo. Nïꞌiin na, vati maa ma Ndioo kùu ra ña jàndondaa ra yo.
¿A ìyo iin ndian kùu jakutuni na chaꞌaꞌ ma kuati jaꞌa yo?, kùuni ndo. Töve, vati ma Cristu, ra chīꞌí chaꞌaꞌ ma kuati jàꞌa yo, ta nātaku ndiko ra tañu ndian ndií. Ta juuni rakan kùu ra ña nandi ra chiyo kuaꞌaꞌ ma Rachaꞌnu Ndioo ña kàꞌan ndaꞌvi ra chaꞌaꞌ yo.
¿A ìyo ndian kùu jachika yo nuu Cristu, ikan na tüva kuuni ra ndeꞌe ra yo?, kùuni ndo. ¡Töve na! Vati vaji ndèꞌo tundoꞌo, a kanitaꞌan ñivi chiꞌin yo chaꞌaꞌ ra, a ndoꞌo yo tamaꞌ, a ña tüvi jaꞌma kùꞌun yo, a ña ndasii yo, a ña kaꞌni na yo. Vaji ndisaa yakan ni taꞌan yo jaꞌa na, va Cristu endee töve ni jaña ra ña yaꞌa kùuni ra ndeꞌe ra yo.
Chaꞌaꞌ yakan kùu yi ña teꞌen kàꞌan ma tutu Ndioo chaꞌaꞌ ma ñivi ra:
Chaꞌaꞌ ña chìnuni ndi tuꞌu̱n kùu yi ña tandiꞌi kivi chàꞌni na ndi
takua jàꞌa na chiꞌin ma mvechala ora chàndaka na ndri nuu chàꞌni na ndri,
kàti yi.
Yakan va vaji ni ndeꞌo tandiꞌi ma tundoꞌo ikan, va ndisaa tiempu jàkanaa yo, vati tìndee ma Cristu, ra yaꞌa kùuni ndeꞌe ra yo.
Ta chaꞌaꞌ yakan kùu yi ña cha chìto vaꞌi ña nïꞌiin na, na küu jaꞌa na ña na naani ma Rachaꞌnu Ndioo ña yaꞌa kùuni ra ndeꞌe ra yo: ni ma ña kuvi yo, a ma ña na küvi yo, ni ma tati jàꞌa tiñu nuu Ndioo, ni ma kuiꞌna, ni inga ma tati xaan, ta ni ma ña ìyo vitin, a ma ña ni koo itiꞌ nuu,
ni ma ña ìyo siki, ni ma ña ìyo ninuu, ta ni nïꞌiin inga ma ña jātuvi Ndioo ndia. ¡Ndicha kuii ña nïꞌiin yakan na küu jachika yi yo nuu ma Rachaꞌnu Ndioo, vati yaꞌa kùuni ra ndeꞌe ra yo chaꞌaꞌ ma Rachaꞌnu Cristu Jesuu, ra kùu chitoꞌo yo!
Chaꞌaꞌ ña kùi iin ra chìnuni tuꞌun Cristu kàꞌin ma tuꞌun ndaa, ta tüvi jàndaꞌviñaꞌi ndo. Vati nda ma Tati Ií Ndioo ña ìyo chiꞌi̱n, jàndoꞌiin yi chiꞌin chinituni̱, ta kàti yi ti ña ndicha kùu yi. Ta teꞌen kàꞌan yi:
Ndava uꞌvi animai jàꞌa ña yaꞌa ndaꞌvi kùuni̱,
chaꞌaꞌ ma ñivi ñuu Israel, ti yaꞌaga kùuni̱ ndeꞌi na, ña ndava kùuni̱ kui ma tuꞌun nduvaꞌa jàꞌa Ndioo, a ña kùi iin ra tüva kùu kuenda Cristu, tuva iin ña vaꞌa kùu yi kuenda ña na tindee yi ña kuu koo yatin na ma nuu Ndioo ma ndian ñui.
Vati ma ndiakan kùu ndian tata ma ra Israel, ta nākiꞌin ndaꞌvi Ndioo na ña na kùu na seꞌe ra, ta jānaꞌa ra naja kua kàa ra nuu na, ta jāndoꞌiin tuꞌun ra chiꞌin na, ta chāꞌa ra Ley ra nuu na, ta jānaꞌa ra nuu na naja kua kùuni ra ña na jakaꞌnu na ra, ta kātituꞌun ra nuu na chaꞌaꞌ ma tuꞌun chāꞌa ra ña koto na naja kua ni kuu itiꞌ nuu ndia.
Ta juuni ñivi ndiakan kùu ndra kaꞌnu chīyo tatiempu, ta tata na kùu ma Cristu, ra kīchi ñuñivi iꞌya ndia. Ta ndicha kuii ña ma Cristu iꞌya juuni kùu ra Ndioo, ra kuxini nuu ndisaa nakuyi ña ìyo. Yakan va na jakaꞌnu yo ra endeeni. Ta takan na kuu yi. Amén.
Va na küu kaꞌan yo ña tüvi nī jachinu ma Rachaꞌnu Ndioo ma tuꞌun chāꞌa ra nuu ma ñivi ra tatiempu, ti na tüvi ndicha ña tandiꞌi ndian kùu tata Rachaꞌnu Israel, kùu na ñivi ñuu Israel ndicha.
Ta juuni na yüvi tandiꞌi ndian kùu tata Abraham kùu na seꞌe ndicha ra ndia, vati ma Rachaꞌnu Ndioo teꞌen kāꞌan ra chiꞌin Abraham tajiꞌna: “Ni koo kuaꞌaꞌ tataun jàꞌa ma ra seꞌun Isaac”.
Ñaꞌa jànaꞌa yi nuu yo ña kùu yo ñivi Ndioo ña chāꞌa ra tuꞌun nuu Abraham ña kùu yo ndian seꞌe Ndioo. Ta tüvi jàndakuni yo ña kùu yo seꞌe ra chaꞌaꞌ ña kùu yo tata ñivi.
Vati ma tuꞌun ña chāꞌa ma Rachaꞌnu Ndioo nuu Abraham tatiempu teꞌen kàꞌan yi: “Ma inga kuiya ora ni kichi ndeꞌe ndikoi ndo, cha ìyo seꞌun chiꞌin ñasiꞌun Sara ma tiempu ikan”, kāti ma Rachaꞌnu Ndioo chiꞌin ra.
Va na yüvi yakan kùu ndisaa yi, vati ma Isaac, ra kùu ñivio chiꞌin ñasiꞌi ra Rebeca tajiꞌna, chīyo ndrakuati tiliꞌma seꞌe vi.
11-13 Va antea ña kāku ndra, ora ña ni takäꞌan koto ndra nda ña kùu ma ña vaꞌa, ta nda ña kùu ma ña töve vaꞌa, tajan teꞌen nākaꞌan ndio ma Rachaꞌnu Ndioo chiꞌin ma Rebeca: “Ma ra chavaꞌa kùu ma ra ni jaꞌa tiñu nuu ma ra tivaa”, takan kāti Ndioo chiꞌan. Ta juuni ndava nda nuu ma tutu Ndioo juuni teꞌen kàꞌan yi chaꞌaꞌ ndra ndia: “Nduvaꞌa kùuni̱ ndeꞌi Jacob, va ma yani ra Esaú nduvaꞌa xàani̱ ndeꞌi ra”, kàti yi. Ta takan kīndoo yi nda vitin, ña tu ma Rachaꞌnu Ndioo kùuni ra kachin ra ma ñivi kuenda ra, ni kachin ra ma ñivi kùuni maa ra, antea ña jaꞌa na ma ña vaꞌa a ña töve vaꞌa.
Yakan va, ¿naja kua ìyo yi ña kaꞌan yo tuva takan? ¿A vaꞌa jàꞌa yo tu kàꞌan yo ña Ndioo kùu ra iin ra tüvi ndaa?, kùuni ndo. ¡Na küu kaꞌan yo takan!
Vati ma Rachaꞌnu Ndioo teꞌen kāꞌan ra chiꞌin Moisés tatiempu: “Yuꞌu ni kundaꞌvini̱ nda yo kùuni mai, ta juuni kùu kachi̱n nda yo kùuni mai tindei ndia”, takan kāti ma Rachaꞌnu Ndioo.
Ñaꞌa kùuni yi kaꞌan yi ña ma Rachaꞌnu na tüvi ni jaꞌa ra takua kùuni ma ñivi a takua kàti na ña jàꞌa ra, ti ni kundaꞌvini ra ma nda ndian kùuni maa ra.
Vati nuu ma tutu Ndioo teꞌen kàꞌan yi kuenda ma faraón, ra chāꞌnda tiñu ñuu Egiptu: “¡Chāꞌi tiñu nuu̱n ña na kùu̱n rey, ikan na kuàtiñui ñu̱n kuenda ña na janaꞌun ma ndatui nuu ma ñivi, ta takan koto tandiꞌi ma ñivi ñuñivi nda ra kùi!” Takan kàti Rachaꞌnu Ndioo nuu ma Rey Egiptu.
Yakan va ma Rachaꞌnu, kùndaꞌvini ra nda yo kùuni maa ra, ta jàndava ra anima ndaa yo kùuni maa ra ndia.
Takan kūu ta tu ìyo iin ndian tañu ndo chànini na teꞌen: “Ña nïꞌiin yo na küu jaꞌa yo ña jakesiin yo ma ña kùuni Ndioo jaꞌa ra chiꞌin yo, ¿ta naja tìsokuati ra yo tuva takan?”, kùuni na.
Va ndyoꞌo ñivi ndian töve chìnuni, na tükuii nda ndian kùu ndo ta kànitaꞌan yuꞌu ndo chiꞌin ma Rachaꞌnu Ndioo. ¿A kùu kaꞌan iin kisi chiꞌin ma ra jàvaꞌa yi ña na chätaꞌani yi naja kua jàvaꞌa ra yi kua kuu vaꞌa yi?, kùuni ndo. ¡Na küu yi!
¿A kùu jaꞌa ma Rachaꞌnu Ndioo indukuni takan chiꞌin ma ñivi jātuvi ra?, kùuni ndo. Kùu yi, va ma Rachaꞌnu Ndioo jāndeeni ra ndeꞌe ra na, vaji ma ñivi ikan ìyo yi ña kuꞌun na nuu ni naa na chaꞌaꞌ ña kùu na ndian jàꞌa kuati. Va jāndeeni ra ndeꞌe ra na, vaji kùuni ra jandeꞌe ra tundoꞌo na. Ta takan kùu yi ña jànaꞌa ra nuu yo ma ndatu ra.
Takan jāꞌa ma Rachaꞌnu Ndioo, ikan na kuꞌva yo kuenda naja kua kaꞌnu ta iñuꞌu kùu ra. Vati kūndaꞌvini ra yo, ti takani cha kāchin ra yo ña ni kuu yo ndian chaa ta iñuꞌu chiꞌin ra ma nuu ìyo ra.
Vati ma Rachaꞌnu, ora kāchin ra yo kuenda ra, ìyo yo kùu ndian judíu, ta ìyo yo kùu ndian yüvi judíu ndia.
Vati taku nuu ma tutu ma Rachaꞌnu, ña tāa ma ra kàꞌan chiꞌin tuꞌun yuꞌu Ndioo ña nàni Oseas, teꞌen kàꞌan yi:
Ìyo ñivi ña yüvi ñivi̱ kùu na, va ni jandakui na ñivi̱;
ta nda ma ñivi ña tüvi yaꞌa kùuni̱ ndeꞌi niku, ta vitin cha nduvaꞌa kuii kùuni̱ ndeꞌi na.
Ta ìyo inga nuu kàꞌan yi teꞌen nuu ma tuꞌun Ndioo:
“Ndyoꞌo na yüvi ñivi̱ kùu ndo”,
ta juuni kàꞌan yi ña Ndioo ra ìyo ndito,
ta rakan ni kachin ra, ña na kuu ndo seꞌe ra, ndia.
Ta kuenda ma ñivi judíu, va teꞌen kàꞌan ma tuꞌun Ndioo ña tāa ma Isaía:
“Vaji yaꞌaga kuaꞌaꞌ ma ñivi judíu,
takua kuaꞌaꞌ ma yuti ndiꞌi kàndoyo yuꞌu tañuꞌu,
va na yüvi ndisaa na ni kakú,
ti ma ndian ni kakú kùu tiani na,
vati numini ni jakutuni ma Rachaꞌnu ma kuati tandiꞌi ma ndian töva ni kakú,
ña ìyo ñuñivi iꞌya.”
Ti juuni teꞌen nākaꞌan tuku ma Isaía tajiꞌna ndia:
Tu ma Rachaꞌnu Ndioo ra yaꞌaga kaꞌnu ndicha ña jākakú ra uvi uni yo.
Ta tu tüvi nī jaꞌa ra takan niku, endeeni naa ndiꞌi yo,
takua nāa ma ñivi ñuu Sodoma, chiꞌin ma ñivi ñuu Gomorra, tatiempu niku ndia,
kāti ra.
¿Tu takan kùu yi, niyi kùu kaꞌan yo?, tuva takan. Vati ndian yüvi judíu, ña nī tüvi nanduku na naja kua kùu na ndian ndaa niku, vitin ndicha ndiakan kùu na ndian nīꞌi na nuu kùu na iin ndian ndaa, chaꞌaꞌ ña chìnuni na tuꞌun ra.
Va taku ma ndian judíu ña jàchiꞌin ma ña kàꞌan ma Ley Ndioo; kuenda ña kùuni na kuu na ndian ndaa. Ndiakan nī kuu niꞌi na nuu ndakuu ndaa na chaꞌaꞌ ña töve nī kuu jachinu na yi.
¿Ta nuu? Ti tüvi nī nanduku na naja kua kùu na ndian ndaa chaꞌaꞌ ña chìnuni na ma tuꞌun ra, vati nànduku na nuu kùu na ndian ndaa chiꞌin ndatu maani na ora jàchinu na ma Ley Ndioo, kùuni na. Chaꞌaꞌ yakan kùu yi ña kùu na takua kùu ma ndian kātiꞌi chiꞌin yuu.
Ti nuu ma tutu Ndioo teꞌen kàꞌan yi chaꞌaꞌ yi:
Yuꞌu ni kanindii̱ ma itiꞌ Sión iin ra kùu takua kùu iin yuu kaꞌnu.
Ta ma yuu iꞌya jàꞌa yi ña na nduva ma ñivi,
ta juuni jàꞌa yi ña na katiꞌi na yi ndia.
na tüvi ni kukanuu na chaꞌaꞌ ra,
kàti ma tutu Ndioo.
Ndyoꞌo yani̱, ma ña kùuni̱ chiꞌin ndisaa animai, kùu yi ña na kakú ma ndian judíu. Ti chaꞌaꞌ yakan kùu yi ña kàꞌin chiꞌin Ndioo chaꞌaꞌ na.
Vati chàꞌi kuenda ti nduvaꞌa ìyoni na jàꞌa na ma tiñu kuenda ma Rachaꞌnu Ndioo, uvaa ña na tüvi kùtunini na naja kua kùu ma ña ndaa takua kùuni ra.
Vati na tüvi chìto na naja kua kùu yi ña jàndondaa Ndioo ma ñivi. Ti ma ña jàꞌa na kùu yi ña nànduku na jaꞌa na ña Ndioo kàꞌan ra ña kuu na ndian ndaa, va takua kùuni maa na chiꞌin ma ña jàꞌa na. Vati na tüvi chàꞌa na na ña na jandondaa Ndioo na takua kùuni ra.
Ti ma Ley Ndioo ndàka yi yo nuu ma Rachaꞌnu Cristu, ra janaꞌa nuu yo ña tu chinuni yo tuꞌun ra kùu yi ña ndakuu yo ñivi ndaa jàꞌa ra.
Va taku ma ndian chànini ña cha ndōndaa anima na chiꞌin Ndioo, chaꞌaꞌ ña jàchinu na ña kàꞌan ma tutu Ley Ndioo, kùuni na. Kuenda ndiakan, Moisés tāa ra teꞌen: “Ma ñivi jàchinu tandiꞌi ña kàꞌan ma tutu Ley Ndioo, ndiakan ni niꞌi na nuu koo vaꞌa na chiꞌin Ndioo.”
Va kuenda inga ma ndian chànini ña cha ndōndaa anima na kuenda Ndioo chaꞌaꞌ ña chìnuni na tuꞌun ra. Kuenda ndiakan ma Ley Ndioo kàꞌan yi teꞌen: “Na näkanini ndo, ti töve chiniñuꞌu ndo ndaa ndo itiꞌ andivi ta ndakan ndo nuu Rachaꞌnu Cristu chaꞌaꞌ ña na nuu ra ma nuñuꞌuꞌ ñuñivi.”
Ta juuni töve chiniñuꞌu ndo nuu ndo itiꞌ ninuu nuu ìyo ma ndian ndií kuenda ña janataku ndiko ndo ma Rachaꞌnu Cristu tañu ma ndian ndií.
¿Ta nayi tiá kàꞌan ma tutu Ndioo? Ma tuꞌun Ndioo kàꞌan yi ña: “Yatini xiin ndo ìyo ma tuꞌun ra, ti cha kāꞌan ndo yi ta chìnuni ndo yi chiꞌin anima ndo.” Tuꞌun ikan kùu ma ña kàtituꞌun ndi, kuenda ña na chinuni ma ñivi ma tuꞌun chaꞌaꞌ Jesucristu.
Tatu chiꞌin tuꞌun yuꞌu ndo naꞌma ndo ña ndicha ña Jesucristu kùu ra ma chitoꞌo ndo, ta chiꞌin anima ndo juuni chìnuni ndo ña ndicha ña jānataku ndiko ma Rachaꞌnu Ndioo ra tañu ma ndian ndií, ni kakú ndo jàꞌa ra.
Vati chiꞌin anima yo kùu yi ña chìninio tuꞌun Cristu, kuenda ña na ndakuu yo ndian ndaa jàꞌa ra, ta chiꞌin yuꞌu yo nàꞌma yo ña chìnuni yo tuꞌun ra, kuenda ña na jakakú ra yo.
Vati nuu ma tutu Ndioo kàꞌan yi teꞌen: “Ndisaa ma ndian chìnuni tuꞌun ma Rachaꞌnu, na tüvi ni kukanuu na”, kàti yi.
Ti ma Rachaꞌnu inuuni ndèꞌe ra ma ndian judíu, a ndian yüvi judíu. Vati uvanuu ra kùu ra ma Rachaꞌnu kuenda tandiꞌi ñivi. Ta tandiꞌi ma ndian chìkan ndaꞌvi nuu ra, ni kuꞌva ra kuaꞌaꞌ ñamani ra nuu na.
Vati teꞌen kàꞌan ma tuꞌun Ndioo: “Tandiꞌi ma ndian ndakan ndaꞌvi nuu ma Rachaꞌnu, ni niꞌi na nuu ni kakú na jàꞌa ra chaꞌa ña ìyo ndatu ra”, kàti yi.
¿Naja kua chànini ndo? ¿A ìyo nda ndian kùu ndakan ndaꞌvi na nuu ra tu yüvi ndian chìnuni kùu na?, kùuni ndo. ¿Ta naja kua chìnuni na ma tuꞌun ra tu takäꞌan tasoꞌo na yi?, kùuni ndo ndia. ¿Ta naja kua kùu tasoꞌo na yi tu töve yo kàtituꞌun ma tuꞌun chaꞌaꞌ ma Rachaꞌnu Jesucristu nuu na?
¿Ta naja kua kùu katituꞌun na ma tuꞌun ra, tuva tüvi tàchi Ndioo na ña kàtituꞌun na yi ndia?, kùuni ndo. Vati nda nuu ma tutu Ndioo kàꞌan yi ña: “Yaꞌa vaꞌa kùu yi kuenda ma ñivi ora chàa ma ndian kàtituꞌun tuꞌun vaꞌa chaꞌaꞌ ma Rachaꞌnu nuu na ña kàꞌan naja kua koo vii na chiꞌin ra”, kàti yi.
Ta na yüvi ndisaa na jàchiꞌin na ma tuꞌun vaꞌa Ndioo ikan. Ti ma Isaía teꞌen kāꞌan ra chiꞌin Ndioo: “Yoꞌo Rachaꞌnu, ¿a ìyo ndian cha chìnuni ma tuꞌu̱n ña kàtituꞌun ndi?, kùuniun”, kàti ra.
Takan kūu yi, ña vitin cha chìnuni yo tuꞌun ra chaꞌaꞌ ña tàsoꞌo yo yi. Ta ma tuꞌun ña tàsoꞌo yo kùu yi tuꞌun vaꞌa chaꞌaꞌ Cristu.
Va yuꞌu chìkatuꞌin nuu ndo ña: ¿a tüvi nī chini ma ndian judíu ma tuꞌun Ndioo ikan ña jàꞌa na takan?, kùuni ndo. ¡Ndicha kuii ti cha chīni na yi! Vati nda nuu ma tutu Ndioo teꞌen kàꞌan yi:
Cha chìtakuati ma tuꞌun yuꞌu Rachaꞌnu Ndioo ninii kaꞌnu ma nuñuꞌuꞌ ñuñivi,
nïꞌiin nuu küu kati yo ña töve nī keta yi,
kàti ma tutu Ndioo.
Va yuꞌu kàti ndikoi nuu ndo: ¿A töve nī kutunini ma ndian judíu ma tuꞌun Ndioo ña cha chīni na?, kùuni ndo. Vati teꞌen kāti ma Moisés kuenda ma Rachaꞌnu Ndioo tatiempu:
Yuꞌu ni jaꞌi ña na ndotixin ndo ndeꞌe ndo ma ñivi yüvi judíu, ndian töve kùu ñivi̱ niku,
ta ni jaꞌi ña na kuxaani ndo ndeꞌe ndo ma ndian töve nàkoto na yuꞌu niku.
Takan kāti ra chiꞌin ma ñivi judíu ikan.
Vati nda ma ra nàni Isaía, töve nī yuꞌvi ra ndeꞌe ra nïꞌiin ñivi ora kàꞌan ra teꞌen kuenda Ndioo:
Ma ndian tüvi nànduku yuꞌu niku, ndiakan nātaꞌan na yuꞌu.
Takan kāti ra.
Ta kuenda ma ñuu Israel, va teꞌen nākaꞌan ndiko ma Isaía: “Nani kivi ma Rachaꞌnu Ndioo kàna ra ma ñivi ña töve jàchiꞌin ma tuꞌun ra, ta ma ndian ití kùuni ña na ndakuu na ñivi ra”, kàti ra.
Va vitin yuꞌu chìkatuꞌin ña: ¿a tüva kuuni ma Rachaꞌnu Ndioo ndeꞌe ra ma ñivi ra, ndian judíu ña jāꞌa ra takan chiꞌin na?, kùuni ndo. ¡Na yüvi takan kùu yi!, ti kùuni ra ndeꞌe ra na. Vati nda mai juuni kùi iin ra judíu ndia, ti tata ma rachaꞌnu Abraham kùi, ta juuni kùi kuenda ma grupu ma Benjamín ndia.
Vati tajiꞌna, ma Rachaꞌnu Ndioo nākoto jiꞌna ra ma ndian judíu ña na kuu na ñivi ra. Ta takan kùu yi nda vitin ña töve nī jaña ra na. Ti nda maa ndo cha chìto ndo naja kua kāꞌan ma Elía, ra kāꞌan chiꞌin tuꞌun yuꞌu Ndioo ña tāa ra ma nuu tutu Ndioo, ora tīsokuati ra ma ndian judíu nuu Ndioo chiꞌin tuꞌun iꞌya:
“Yoꞌo Rachaꞌnu, cha chāꞌni na ma ndra kàꞌan chiꞌin tuꞌun yuꞌu̱n, ta jānatani na ma chito naun nuu jàkaꞌnu ndi ñu̱n. Ta vitin janda maꞌiin niai kīndoo, va juuni kùuni na kaꞌni na yuꞌu ndia”, kāti ra.
Tajan teꞌen nākaꞌan ndio ma Rachaꞌnu Ndioo chiꞌin ra: “Na yüvi maꞌiin niun kīndoo, ti cha kāchi̱n ucha mii ndraꞌii kuendai, ta ndrakan na töve nī chunandi chiti ndra ña jàkaꞌnu ndra ma ndioo Baal”, kāti ma Rachaꞌnu Ndioo chiꞌin Elía.
Ta takan kùu yi ña nda vitin, juuni kìndoo ga uvi uni ma ndian kāchin ra chiꞌin ma ñamani ra.
Tatu ndicha ña chaꞌaꞌ ña jāꞌa ma ñamani Ndioo chiꞌin yo kùu yi ña jāndaku ra yo ñivi ra, tajan kùuni yi kaꞌan yi ña na yüvi chaꞌaꞌ nïꞌiin ma tiñu ña jàꞌa yo kùu yi. Vati tu ìyo yi ña jatiñu yo kuenda niꞌo ma ñamani Ndioo yüvi ñamani Ndioo ndicha kùu yi, ti Ndioo chàꞌa saani ra yi nuu yo.
Yakan va, ¿naja kua kùu yi tuva takan? Yuꞌu kàti̱ ña ma ndian judíu nduvaꞌa nànduku na naja kua kùu koo vaꞌa na chiꞌin ma Rachaꞌnu Ndioo, va nī kuu naniꞌi na yi. Va ma Rachaꞌnu Ndioo kāchin ra iin ñivi, ta ndiakan kùu ma ndian nāniꞌi na naja kua kuu koo vaꞌa na chiꞌin ra, va ma inga na töve, ti Ndioo jāndava ra ma anima na.
Vati ndava nda nuu ma tutu Ndioo teꞌen kàꞌan yi chaꞌaꞌ na:
Juuni maa ma Rachaꞌnu Ndioo jāꞌa ra ña na töve kùtunini na ma tuꞌun ra,
vati chāsi ra tinuu na ikan na töve ndichin ndèꞌe na,
ta chāsi ra soꞌo na ikan na töve kùu kuni na ndia.
Ta takan kùu yi nda vitin.
Ta nda ma David, teꞌen kāꞌan ra tatiempu ndia:
Ma viko kaꞌnu ña jàꞌa na ora chìsii na, na kuu yi takua kùu iin trampa kuenda na takua kùu ma yuꞌva tiakaꞌ,
ikan na katiꞌi na ta ndeꞌe na tundoꞌo.
Ta na ndokuaá na, ikan na tüva kuu ndeꞌe na,
ta ma iki chata na, na kutaꞌnu yi endeeni.
Takan kāꞌan David.
Va yuꞌu chìkatuꞌin nuu ndo vitin: ¿a chànini ndo ña chaꞌaꞌ ña cha jāchika ma ndian judíu na nuu Ndioo cha ndākoo ra na endeeni?, kùuni ndo. ¡Töve ndicha! Vati Ndioo chātiñu ra ma kuati na kuenda ña na niꞌi ni ma ndian yüvi judíu nuu kakú na. Ta chiꞌin yakan ni ndotixin ndio ma ndian judíu ndeꞌe na na, ta takan kùuni ndiko na chikoniꞌi na itiꞌ Ndioo.
Yakan va tu chaꞌaꞌ kuati jàꞌa ma ndian judíu kùu yi ña kuaꞌaꞌ ma ndian yüvi judíu nīꞌi na nuu jàkakú Ndioo na. Ñaꞌa kùuni yi kaꞌan yi ña tu ma ndian judíu chìkoniꞌi ndiko na ma itiꞌ Ndioo chaꞌaꞌ ña chìnuni na tuꞌun Jesuu ña nduvaꞌa kuii vaꞌa ni koo yi kuenda ma ndian yüvi judíu tuva takan kuu yi.
Va ìyo iin ña kuuni̱ kaꞌin chiꞌin ndyoꞌo ndian yüvi judíu. Ndicha kuii ña ma Rachaꞌnu Ndioo tāchi ra yuꞌu kuenda ndo. Ta yuꞌu yaꞌa chìsii̱ ña chāꞌa ra tiñu iꞌya nui.
Ta vaꞌani kùu yi kuendai tu ìyo iin ma ñivi̱ ndian judíu ndòtixin na ndeꞌe na ndo, ta takan kùu chikoniꞌi na ta niꞌi na nuu kakú na ndia.
Ta ndicha kuii ña Ndioo tāvaniꞌi siin ra ra chiꞌin ma ndian kùu ñivi ra kuenda ña na ndakimani ra ta jakakú ra kuaꞌaꞌ ma ndian yüvi judíu ña ìyo ma ñuñivi. Ñaꞌa kùuni yi kaꞌan yi ña tu Ndioo ora jandoꞌiin ra na chiꞌin ra inga chaꞌaꞌ, ta ma ndian yüvi judíu ña kùu na takua kùu ndian cha chīꞌí, ni koo ndito ndiko na.
Tatu ma paan nunuu ña jàvaꞌa yo kuenda ña soko yo nuu Ndioo cha ií yi, kùuni yi kaꞌan yi ña ndisaa ma yuchan paan ií yi ndia. Tatu ma yoꞌo iin yutun cha ií yi kuenda Ndioo, kùuni yi kaꞌan yi ña nda ma soko run ií yi ndia.
Ta ma ndian judíu ña kùu takua kùu yutun olivu vaꞌa, Ndioo chàꞌnda ra java ma soko run, ta ikan jàtiin ra ndyoꞌo ndian kùu takua kùu soko yutun kuꞌu. Yakan va vitin ndyoꞌo ndian yüvi judíu, cha kùu ndo takua kùu ma soko yutun olivu vaꞌa, chaꞌaꞌ ña jātiin ra ndo chiꞌin run takua kuu ma yutun ikan chiꞌin sikui run, takan kuu ndyoꞌo ndian ìyo ndito ndo.
Ta koto jändotayi ndo ndo, ta kati ndo ña ndian vaꞌa ga kùu ndo kua ma ndian judíu, ña kùu na soko ma yutun olivu vaꞌa. Vati tu chànini ndo ña ndian vaꞌa ga kùu ndo kua ma ndiakan, na kukuꞌuni ndo ña na yüvi maa ndo kùu ma ndian ndiso ma yoꞌó run, vati ma yoꞌó run ikan, kùu yi ña ndiso yi maa ndo.
Ta vaji ni kati ndo ña: “Ndicha, ña takan kùu yi, va tāꞌnda itaꞌvi soko ma yutun olivu ikan, kuenda ña na natiin ndyuꞌu nuu ma yutun ikan”, ni kati ndo.
Vati tu ma Rachaꞌnu Ndioo tüvi nī jakaꞌnuni ra ma ndian judíu, ña kùu na soko ma yutun vaꞌa, ni maa ndo, tüvi ni jakaꞌnuni ra ndo tu tüvi chìnuni vaꞌa ndo ma tuꞌun ra ndia.
Na ndeꞌe ndo, ña ra yaꞌa ga vaꞌa kùu ma Rachaꞌnu Ndioo, va juuni yaꞌa ika ra ndia. Vati ndōika ra chiꞌin ma ndian kāchin ra ña kee siin ma itiꞌ ra, ta chiꞌin maa ndo kùu ra iin ra vaꞌa. Va ìyo yi ña koo vaꞌa ndo chiꞌin ma ñamani ña chāꞌa ra nuu ndo, vati tu töve, ta nda maa ndo ni kaꞌnda ra, vaji cha jātiin ra ndo.
Ta ìyo inga tuku nakuyi, tu ma ndian judíu kìchaꞌa na chìnuni ndiko na tuꞌun ra, ta ma Rachaꞌnu Ndioo ni jatiin ndiko ra na, ti ìyo ndatu ra ña jàꞌa ra yi.
Vati tu ndyoꞌo ña kùu ndo ma takua kùu soko ma yutun olivu kuꞌu, ta chāꞌnda ra ndo, ta jātiin ra ndo chiꞌin ma yutun olivu vaꞌa, ta ñaꞌa iin ña ndetiñu titaꞌan run tu jàꞌa yo takan. Ñaꞌa kùuni yi kaꞌan yi ña kuenda ma Rachaꞌnu Ndioo töve ndetiñu jatiin ndiko ra inga chaꞌaꞌ ma ndian judíu ma nuu chìyo na niku.
Yakan va ndyoꞌo yani̱, kùuni̱ ña na koto ndo ma tuꞌun xeꞌe ña ìyo chiꞌin ma Rachaꞌnu Ndioo, ikan na tüvi kuuni ndo ña maa ndo kùu ma ndian yaꞌa ga ìyo chinituni. Vati ìyo iin kuꞌva ña teꞌen kàꞌan: “Java ma ndian judíu kùu ma ndian yaꞌa jàndava na xini na, ti tüvi chìnuni na tuꞌun Ndioo. Ta takan ni jaꞌa na, nda kati keta ma kivi ña ni kiꞌvi kuaꞌaꞌ ma ndian yüvi judíu itiꞌ ra ndia.”
Ta ora cha yāꞌa ma ñaꞌa, tajan ndisaa ndio ma ndian judíu ni kakú na, vati teꞌen kàꞌan yi nuu ma tutu Ndioo:
Ma itiꞌ yuku nàni Sión ni keta iin ra jàkakú kuaꞌaꞌ ñivi,
ta rakan kùu ra ña ni janaa ra kuati ma ñivi Jacob.
Takan ìyo yi ña tindei na, ikan na kakú na,
ti takan cha chāꞌi tuꞌun nuu na ña jāndoꞌiin tuꞌin chiꞌin na tajiꞌna,
kàti ma Rachaꞌnu Ndioo nuu tutu ra.
Va chaꞌaꞌ ma tuꞌun vaꞌa Ndioo kùu yi ña xaani ma ndian judíu ndeꞌe na Ndioo. Ta chaꞌaꞌ yakan kùu yi ña ndyoꞌo cha nìꞌi ndo nuu kùu kakú ndo vitin. Va ma Rachaꞌnu Ndioo juuni kùuni ga ra ndeꞌe ra na chaꞌaꞌ ña kāchin ra ma ndian kùu ñivi na chīyo tajiꞌna.
Vati ma tuꞌun ña chàꞌa Ndioo nuu ma ñivi, na küu sama ra inga ma kua chànini ra chaꞌaꞌ yi, ta ni ma ndian kàchin ra ndia.
Tajiꞌna maa ndo kùu ma ndian tüvi chìnuni tuꞌun Ndioo niku, va vitin ma Rachaꞌnu Ndioo kūndaꞌvini ra ndo, chaꞌaꞌ ña jāña ma ndian judíu ña chìnuni na ma tuꞌun Ndioo.
Ta takan kùu yi ña vitin kùndaꞌvini ma Rachaꞌnu Ndioo ndo ora jāña na chìnuni na ma tuꞌun ra, va ni chaa iin kivi ña ni kundaꞌvini ndiko ra na indukuni ma takua kūndaꞌvini ra ndo ndia.
Vati maa ma Rachaꞌnu Ndioo kùu ra ña chāꞌa ra ña na jaꞌa tandiꞌi ñivi ìyo ñuñivi ma kuati, ikan ma ora ni chaa ma tiempu ña kùndaꞌvini ra yo, ni kundaꞌvini ra ndisaa yo.
¡Nduvaꞌa kuii kaꞌnu kùu ma Rachaꞌnu Ndioo, ña yaꞌa ìyo chinituni ra, ta yaꞌa chìto ra ña kàꞌan ra ndia, ña nïꞌiin yo na küu kutunini yo ndisaa ña chànini ra jaꞌa ra! Uvani ña chìto yo, ña ndisaa ma ña chànini ra, ña vaꞌa kùu yi, vaji töve kùtinini yo naja jaꞌa ra yi.
Va, ¿a ìyo nda yo chìto naja kua chànini ma Rachaꞌnu?, kùuni ndo. ¿A ìyo ma yo chāꞌa chinituni ma Rachaꞌnu Ndioo?, kùuni ndo.
Ta, ¿a ìyo iin nda yo chāꞌa iin nakuyi nuu ma Rachaꞌnu, ta ìyo yi ña jachikoniꞌi ndiko ra yi nuu na?, kùuni ndo. ¡Töve takan kùu yi!
Vati ndisaa nakuyi ña ìyo chiꞌin yo, ma Ndioo jātuvi yi, ta kuenda maa ra kùu yi.
Yakan va na jakaꞌnu yo ra nani kivi, ta ndisaa tiempu. Ta takan na kuu yi. Amén.
Yakan va ndyoꞌo yani̱, chàꞌi kuenda ña yaꞌa kùndaꞌvini ma Rachaꞌnu Ndioo ndo, ta chaꞌaꞌ yakan kùu yi ña jànini̱ ndo, ña na kuꞌva ndo ndo nuu ma Rachaꞌnu Ndioo, ikan na ndakuu ií ndo, ta chiꞌin yakan jaꞌa ndo ña na sii kuuni ra. Ndicha vaꞌa ña takan ìyo yi ña jaꞌa ndo kuenda ña jàkaꞌnu ndo ra.
Yakan va koto näkanini ndo koo ndo takua ìyo ma ñivi ñuñivi. Vaꞌa ga ña na nanduku ndo tuku kua koo ndo, ikan na ndochaa chinituni ndo, ta nakoto ndo niyi kuu ma ña vaꞌa ña kùuni ma Rachaꞌnu Ndioo kuenda ndo, ta niyi kùu ma ña ndaa ña kùuni ra kuenda ndo, ta niyi kùu ña jaꞌa yi ña sii kùuni ra chaꞌaꞌ yo.
Takan kūu ta chaꞌaꞌ ma ñamani ña chāꞌa Ndioo nui, yuꞌu kàꞌin chiꞌin taꞌiiꞌiin ndo ña töve ìyo yi ña jandokaꞌnu ga ndo ndo ma takua cha kùu ndo. Vaꞌa ga ña na nakanini ndo naja kua kùu jatiñu ndo ma ndatu ña chāꞌa Ndioo nuu taꞌiiꞌiin ndo, ña kùu ndo ndian chìnuni tuꞌun ra.
Vati taku ma kuñu yo kùu yi iin kuñuni va ìyo kuaꞌaꞌ nuu chàtiñu yi. Ta siin siin nuu chàtiñu yo taꞌiiꞌiin yi.
Ta takan kùu yi chiꞌin maa yo, ti vaji ìyo kuaꞌaꞌ ma yo chìnuni, va ndisaa yo kùu yo takua kùu iin kuñuni kuenda Cristu. Ta takan kùu yi ña ndisaa yo jàtiñu yo indukuni kua jàtiñu iin kuñuni, ti cha ndōꞌiin yo chiꞌin yi.
Yakan va ma Rachaꞌnu Ndioo chāꞌa ra ñamani ra nuu ndisaa yo, va siin siin kùu ma ndatu chàꞌa ra nuu taꞌiiꞌiin yo kuenda ña jàtiñu yo yi. Vati tu chāꞌa ra ma ndatu nuu yo ña na kaꞌan yo ma tuꞌun ra nuu ma ñivi, ìyo yi ña kuàtiñu yo yi chiꞌin ma naja kua chìnuni yo ma ña chāꞌa ra nuu yo.
Vati tu chāꞌa ra ma ndatu nuu yo, kuenda ña na jaꞌa yo tiñu nuu ma inga ñivi, na jaꞌa vaꞌa yo yi. Ta maa yo nīꞌi ndatu kuenda ña jànaꞌa yo ma ña kùuni ra nuu ñivi, na kaꞌan yo yi chiꞌin ndisaa anima yo ndia.
Tatu ìyo nda yo nīꞌi ndatu kuenda ña kuꞌva yo tundeeni ma ñivi, na jaꞌa vaꞌa yo yi. Ta ma yo nīꞌi ndatu kuenda ña kuꞌva yo ndatiñu nuu ñivi, na näkanini yo chaꞌaꞌ ña naja chāꞌa yo yi nuu na. Ta ma yo nīꞌi ndatu kuenda ña kùu yo ndian kuxini nuu ñivi, na jaꞌa yo kuenda nuu yo chiꞌin yi. Ta yo nīꞌi ndatu kuenda ña kùndaꞌvini yo ma ndian chiniñuꞌu yi, na sii kuuni yo ora jàꞌa yo yi ndia.
Ta juuni ìyo yi ña kuuni ndo ndeꞌe ndo ndian kùu taꞌan ndo, ndian chìnuni. Ta na numini nanduku ndo naja kua tiñuꞌu ndo taꞌiiꞌiin ma ndian kùu taꞌan ndo.
Ta na jatiñu vaꞌa ndo chiꞌin ndisaa ña ndee ndo, ta tüvi suchan ndo ora jàꞌa ndo yi. Ta na jatiñu vaꞌa ndo kuenda Ndioo chiꞌin ndisaa anima ndaa ndo.
Ta na sii kuuni ndo chaꞌaꞌ ma ña vaꞌa ña ndàtu ndo nuu Ndioo. Ta juuni na jandeeni ndo tuva ndeꞌe ndo tundoꞌo. Ta endeeni kaꞌan ndo chiꞌin Ndioo nani kivi ndia.
Ta juuni na tindee ndo ma ndian taꞌan ndo ndian chìnuni chiꞌin ma ña kùmani nuu na, ta na iñuꞌu koo ndo chiꞌin ma ndian chàꞌan chàndeꞌe nuu ìyo ndo ndia.
Ta juuni na kaꞌan ndo chiꞌin Ndioo, ña na tindee ra ma ndian xaani ndèꞌe ndo. Ta ndyoꞌo, koto käꞌan ndo chata na, ti na vii ìyo yi ña kaꞌan ndo chata na.
Ta juuni na sii kuuni ndo chiꞌin ma ndian chìsii. Ta tuva ìyo ma ndian chàku, ndian ndaꞌvi kùuni, na kuaku ndo chiꞌin na ndia.
Ta juuni na induku koo ndo chiꞌin taꞌiiꞌiin ma ndian kùu taꞌan ndo, ndian chìnuni. Ta koto jäkaꞌnu ndo juuni maa ndo, vati tiá vaꞌa ña na inuu koo ndo chiꞌin ma ndian ndaꞌvi. Ta juuni koto jändotayi ndo ndo chaꞌaꞌ ña yaꞌa chìto ndo ña kàꞌan ndo, kùuni ndo ndia.
Tatu ìyo ñivi jàꞌa ma ña tüvi vaꞌa chiꞌin ndo, koto jäꞌa ndo takan chiꞌin na ndia. Tiá vaꞌa ña na nanduku ndo naja kua jaꞌa ndo ma ña vaꞌa nuu ndèꞌe ndisaa ñivi.
Yakan va yuꞌu jànini̱ ndo inga chaꞌaꞌ ña na nanduku ndo naja kua koo vii ndo chiꞌin ndisaa ma ñivi ñuñivi, nda kati chaa nuu kundee maa ndo.
Ndyoꞌo xaa ndian kùu yani̱, na nänduku ndo kuati chiꞌin ma ndian xaani ndèꞌe ndo, vati tiá vaꞌa ña na ndakoo ndo yi kuenda ma Rachaꞌnu Ndioo, ikan maa ra na jandeꞌe ra tundoꞌo na. Vati nda nuu ma tutu Ndioo teꞌen kàꞌan yi: “Yuꞌu kùu ma ra ni jandeꞌe tundoꞌo na, ti yuꞌu kùu ma ra ni jakutunini ma kuati na”, kàti ma Rachaꞌnu.
Ta juuni kàꞌan ma Rachaꞌnu teꞌen ndia: “Tatu ìyo ma ndian xaani ndèꞌe ndo ña chìsoko na, na kuꞌva ndo ña kachi na. Tatu ìyo ndian nàtii takuii, na kuꞌva ndo raꞌ koꞌo na ndia, ikan juuni maa na, na kuꞌva na kuenda chaꞌaꞌ ma ña jàꞌa ndo chiꞌin na, ta koo tukanuu nuu na chiꞌin ndo”, kàti ma Rachaꞌnu ndia.
Yakan va koto küꞌva ndo ña jakanaa ma ña tüvi vaꞌa ndo. Tiá vaꞌa ña na jakanaa ndo yi chiꞌin ma ña vaꞌa ña jàꞌa ndo.
Vati ndisaa yo ña kua ìyo yo ma ñuñivi iꞌya, ìyo yi ña jachiꞌin yo ña kàꞌan ma ndra ndiso tiñu ña ìyo kuenda ma ra kuvienu, ti ndisaa ma ndra ndiso tiñu ikan, Ndioo chāꞌa yi ma nuu ndra. Vati maa ra jāꞌa ña na koo ndra ma tiñu ikan kuenda ra.
Yakan va ma ndian tüvi jàchiꞌin ña kàꞌan ma ndra kumitiñu, kùuni yi kaꞌan yi ña tüvi jàchiꞌin na ña kàꞌan ma Rachaꞌnu Ndioo ndia. Va ma ndian tüvi jàchiꞌin takan, chaꞌaꞌ yakan kùu yi ña chàkoso kuati na, ta ndèꞌe na tundoꞌo.
Vati taku ma ndra jàtiñu kuenda ma ra kuvienu, tüvi ìyo ndra kuenda ña jàyuꞌvi ndra ma ndian jàꞌa ma ña vaꞌa, ti ìyo ndra kuenda jayuꞌvi ndra ma ndian jàꞌa ña tüvi vaꞌa. ¿A kùuni ndo koo ndo ña tüvi nuva jàꞌa ndo ña yuꞌvi ndo ma ndra kumitiñu? Tu takan kùuni ndo, na jaꞌa ndo ma ña vaꞌa, ikan na ndeꞌe ndra ña ndian vaꞌa kùu ndo.
Vati ndrakan ìyo ndra ña jàꞌa ndra tiñu nuu Ndioo, kuenda ña tìndee ndra ndo ña na koo vaꞌa ndo. Va tu jàꞌa ndo ma ña tüvi vaꞌa, tajan ìyo ndio yi ña yuꞌvi ndo ndra, ti tüvi kuàꞌan maani ndra, vati ìyo ndra kuenda ña jàndeꞌe ndra tundoꞌo ndo, chaꞌaꞌ ña ndiso ndra tiñu kuenda Ndioo. Ta chaꞌaꞌ yakan kùu yi ña ìyo yi ña jandeꞌe ndra tundoꞌo, ma ndian jàꞌa ma ña tüvi vaꞌa.
Yakan va takan kùu yi ña ìyo yi ña jachiꞌin ndo, ña kàꞌan ma ndra kumitiñu. Ta na yüvi uvaa chaꞌaꞌ ña ndasii ndo kùu yi ña ndèꞌe ndo ma tundoꞌo, vati juuni kùu yi chaꞌaꞌ ña jànaꞌa yi nuu ndo, ña na koto ndo, ña takan ìyo yi ña jachiꞌin ndo yi ndia.
Yakan va juuni chaꞌaꞌ ñaꞌa kùu yi ña tìaꞌvi ndo xuꞌunꞌ ña nàkaꞌan ma ndra kumitiñu, kuenda ña na jandovaꞌa ndra ma ñuu ndo ndia. Vati kuenda ikan kùu yi ña, ma ndra kumitiñu kùu ndra kuenda ña jàꞌa tiñu nuu Ndioo, ti uvaa tiñu ikani kùu yi ña jàꞌa ndra.
Yakan va tuva ìyo ndian tàvi ndo nuu, na tiaꞌvi ndo nuu na. Tatu ìyo yi ña tiaꞌvi ndo nuu ma ndra kumitiñu kuenda ma iin tiñu vaꞌa kuenda ma ñuu ndo, na tiaꞌvi ndo nuu ndra ndia. Tatu ìyo yi ña iñuꞌu koo ndo chiꞌin ma ñivi, na tiñuꞌu ndo na.
Ta koto kïndoo ndo tavi ndo nuu nïꞌiin ñivi. Ma uvaa nuu ma ña ìyo yi kindoo tavi ndo nuu inga ñivi kùu ma ña kùuni ndo ndeꞌe ndo na. Vati tuva ndicha ña cha kùuni ndo ndeꞌe ndo ma nda ndian nikuuni, tajan kùuni ndio yi kaꞌan yi ña cha jāchinu ndo ña kàꞌan ma tutu Ley Ndioo ña ìyo yi ña jaꞌa ndo.
Vati nuu ma tutu Ley Ndioo teꞌen kàꞌan yi: “Na kïꞌvi ndo chiꞌin ñivi ñaꞌa yüvi ñasiꞌi ndo, na käꞌni ndo ñivi, na süꞌu ndo, na küuni ndo ndeꞌe ndo ndatiñu inga ñivi.” Ta ndiꞌi tuꞌun iꞌya chiꞌin inga tuꞌun ña kàꞌan ma tuꞌun Ley Ndioo kùu ndoꞌiin yi chiꞌin ma tuꞌun kàꞌan yo iꞌya: “Na kuuni ndo ndeꞌe ndo ma ñivi taꞌan ndo, takua kùuni ndo ndeꞌe ndo juuni maa ndo”, kàti yi.
Yakan va tuva cha kùuni ndo ndeꞌe ndo ma nda ndian nikuuni, iin ña töve jàtivi ñivi kùu ma ña jàꞌa ndo kuenda na. Ti ora kùunio ndeꞌo ma ndian kùu taꞌan yo, ñaꞌa kùu yi ma ña jànaꞌa yi ña kùu yo ma ndian jàchinu vaꞌa yo ña kùuni ma tutu Ley Ndioo kàꞌan yi.
Ta ma tuꞌun iꞌya, na kiꞌin kuenda ndo yi nda ma tiempu ña ìyo yo vitin, vati kùuni̱ ña na koto ndo ña cha ìyo yi ña koo tuꞌva ndo, ti ma ora ña ni kakú yo cha yatin vàchi jayatin yi yi nuu yo ña kua kùu yi ma ora kīchaꞌa yo chìnuni yo ma tuꞌun Jesuu.
Vati ma ora naa, chani chaa ora ni ndiꞌi nuu yi, ta vitin vàchi ndio ña jàndondichin yi. Yakan va na jandiꞌi yo nuu ma ña tüvi vaꞌa ña jàꞌa yo, ña ìyo kuenda ma nuu naa, ta na ndochaa yo, ta kùu yo takua kùu ma ndian kàchika nuu ndichin.
Ta na nanduku yo naja kua jaꞌa yo ma ña vaꞌa, chaꞌaꞌ ña kùu yo ñivi chàkunuu nuu ndichin. Na tüvi ìyo yi ña kakunuu yo nuu jàꞌa ma ñivi viko, ta kùuní yo chiꞌin na. Ta juuni na nänduku yo jaꞌa yo ma ña chìkan ma kuñu yo, ta jandotayi yo yo chiꞌin yi, ta ni ña nanduku yo kuati chiꞌin ñivi, ta ni ndötixin yo ndeꞌo na ndia.
Vati tiá vaꞌa ña na ndochaa ndo kuenda ma Rachaꞌnu yo Jesucristu, ta tüvi ña nànduku ndo ña jaꞌa ndo ma ña kini kuenda ña na kindoo vaꞌa ndo chiꞌin ma kuñu ndo.
Takan kūu ta na kiꞌin vaꞌa ndo kuenda ma ndian kùu taꞌan ndo ña takäꞌan koto vaꞌa na, a ìyo vaꞌa na chiꞌin Ndioo, a töve. Ta juuni koto känitaꞌan yuꞌu ndo chiꞌin na chaꞌaꞌ ña tüvi induku chànini na, takua chànini ndo ndia, ti na tüvi nda kuenda ora jàꞌa ndo takan.
Taku ìyo yo chìnuni ña chànini ña iin ña vaꞌa kùu yi tu kacho ndisaa nuu ma nda ndayu ni kuuni. Va ìyo inga yo töve chìnuni vaꞌa ña chànini na ña vaꞌaga ña kacho ma maa chiti yutun takua kùu yuva.
Yakan va taku java yo chìnuni ña chànini yo ña kùu kacho tandiꞌi nuu ma ndayu, na tüvi ìyo yi ña kuàtuꞌun yo inga ma ndian taꞌan yo ña chàchi mamaa chiti yutuni. Ta taku ma yo chàchi mamaa chiti yutun, juuni na tüvi ìyo yi ña kuàtuꞌun yo inga ma ndian taꞌan yo ña chàchi tandiꞌi nuu ma ndayu ndia, vati kuenda ma Rachaꞌnu Ndioo, vaꞌani kùu yi.
Ta juuni ìyo inga ma ndian chìnuni tuꞌun Ndioo ña chànini na, ña ma kivi nindeo kùu ma kivi kaꞌnuga kua ma inga tuku kivi. Ta ìyo inga tuku ma ndian chìnuni ña chànini na, ña tandiꞌi ma kivi, indukuni kùu yi kuenda na. Yakan va tiá vaꞌa ña na taꞌiiꞌiin ndo, na jaꞌa ndo takua chànini ndo ña kuu ma ña vaꞌa ña ìyo yi ña jaꞌa ndo.
Yakan va taku ma yo chìnuni ña chànini ña ìyo iin kivi kaꞌnuga kua ma tiá yi kuenda ña jàkaꞌnu yo Ndioo. Ta maa yo jàꞌa takan, jàꞌa yo yi kuenda ma Rachaꞌnu Ndioo. Ta taku maa yo ña chàchi saꞌan, na kachi yo yi va kuenda ma Rachaꞌnu, ti kàꞌan yo taꞌvindioo nuu ra chaꞌaꞌ yi. Ta ma yo tüvi chàchi saꞌan, juuni jàꞌa yo yi kuenda ma Rachaꞌnu Ndioo, ti juuni kàꞌan yo taꞌvindioo nuu ra chaꞌaꞌ yi ndia.
Vati nïꞌiin yo tüvi ìyo ndito yo kuenda juuni maa yo, ta ni ña kuvi yo kuenda juuni maa yo ndia.
Ti tu ìyo ndito yo kuenda ma Rachaꞌnu, takan ìyo yi ña kuu yo. Ta tu kuvi yo, juuni kuenda ma Rachaꞌnu takan ìyo yi ña kuvi yo ndia. Yakan va na tüva kuu vaji ìyo ndito yo a chīꞌí yo, indukuni kuenda Ndioo ni kuu yo.
Vati kuenda ikan kùu yi ña cha chīꞌí ma Cristu, ta nātaku ndiko ra kuenda ña na kuu ra ma Rachaꞌnu chàꞌnda tiñu nuu ma ndian ndií, ta nuu ma ndian ìyo ndito ndia.
Va ndyoꞌo, ¿ta naja kua tisokuati ndo juuni ma ndian meru ndo ña chìnuni tuꞌun Cristu? Ta, ¿naja tüvi kiꞌin ndo kuenda na, tuva ndisaa yo indukuni ni chaa yo chiꞌin na nuu tayu ií nuu nàndi ma Rachaꞌnu chàꞌnda ra tiñu ña jàkutunini ra chaꞌaꞌ ma ña jàꞌa yo?, kùuni ndo.
Vati nuu ma tutu Ley Ndioo teꞌen kàꞌan yi:
Yuꞌu kàꞌin ña, juu ndicha kuii ña ra ndito kùi,
ta indukuni iin ña ndicha kùu yi,
ña ni kunandi chiti ndisaa ñivi ìyo ñuñivi ora ni ndeꞌe na yuꞌu,
ta juuni ma ora ikan ni jakaꞌnu na,
ta ni kaꞌan na ña ma Rachaꞌnu Ndioo ndicha kuii ña kùu ra Ndioo,
kàti ma Rachaꞌnu Ndioo chiꞌin na.
Ta takan kùu yi ña taꞌiiꞌiin yo ìyo yi ña kuꞌva maa yo kuenda chaꞌaꞌ ma tiñu jàꞌa yo nuu ma Rachaꞌnu Ndioo, ma ora ni jakutunini ra ma kuati yo.
Yakan va na tüvi vaꞌa jàꞌa yo tu tisokuati yo chata ma ndian kùu taꞌan yo ña chìnuni ma tuꞌun vaꞌa. Vati vaꞌaga ña na nanduku ndo naja kua koo vii ndo chiꞌin na. Ta tüvi ìyo yi ña jaꞌa ndo iin ña tüvi vaꞌa chiꞌin na, ta yakan kùuni ndio yi jaꞌa yi ña na katiꞌi na, ta takan kùuni ndio na ndakoo na ma ña chìnuni na tuꞌun Cristu, jàꞌa ndo.
Va taku yuꞌu ña kùi iin ra chìnuni vaꞌa ma tuꞌun Jesucristu, nduvaꞌa chìnuni̱ ña na tüvi nïꞌiin nuu ma ndayu ña chàcho ña kati yo ña na tüvi vaꞌa kacho yi, va ndisaa nuu ndayu, vaꞌa yi. Tatu ìyo nda yo chànini ña ma ndayu kùu yi ña kini yi kuenda na, juu kìni yi va kuenda maani na, tuva takan chànini na.
Tatu chaꞌaꞌ ma ndayu chàchi ndo kùu yi ña tüvi vaꞌa kùuni ma yani ndo ndian chìnuni jaꞌa ndo, tajan chiꞌin ma ña jàꞌa ndo ikan, jànaꞌa yi ña na yüvi ndian kùuni ndo ndeꞌe ndo taꞌan ndo kùu ndo. Ta koto jäꞌa ndo ña chaꞌaꞌ ma ña chàchi ndo ña jaꞌa yi ña na kesiin ma ndian yani ndo itiꞌ Ndioo, vati juuni chaꞌaꞌ ndiakan chīꞌí Cristu ndia.
Ta koto küꞌva ndo ña na kaꞌan ndaa ma ñivi chata ma ña vaꞌa nuu ndo.
Vati taku ma nuu chàꞌnda Ndioo tiñu, na tüvi ni jaꞌa ra kuenda chaꞌaꞌ ña, nda nuu ndayu chàchi yo, a nda nuu ma ndixi kùu ma ña chìꞌi yo, vati jàꞌa ra kuenda chaꞌaꞌ ña vii ta ndaa ìyo yo, ta chaꞌaꞌ yakan kùu yi ña yaꞌa sii kùuni yo jàꞌa ma Tati Ií Ndioo.
Ta ndisaa nda yo chìnuni ña jàꞌa takua kùuni ma Rachaꞌnu Cristu, teꞌen ni kuuni na: Nduvaꞌa sii ni kuuni ma Rachaꞌnu Ndioo jàꞌa yo, ta nda ma inga ñivi, vaꞌa ni kaꞌan na chata yo ndia.
Yakan va na nanduku yo naja kua koo vaꞌa yo chiꞌin ma ñivi taꞌan yo ña chìnuni, ikan ndisaa yo kuàkuaꞌnu vaꞌa yo chiꞌin chinituni yo ña chìnuni vaꞌa yo ma tuꞌun Rachaꞌnu Ndioo.
Yakan va koto jäꞌa ndo ña na jaña ma ndian taꞌan ndo ña chìnuni na ma tuꞌun Ndioo, chaꞌaꞌ ma ndayu chàchi ndo. Vati ma ña ndicha kùu yi ña: ndisaa kuii ma ña chàchi ndo, vaꞌa yi, uvaa ña na tüvi vaꞌa jaꞌa ndo tuva chàchi ndo ma ndayu ikan kuenda ña na ndeꞌe ma inga ñivi ndo, ta jaña na ña chìnuni na.
Vaꞌaga ña na tüvi kachi ndo saꞌan, ta ni ña koꞌo ndo ndixi, ta ña na jäꞌa ndo nïꞌiin inga nakuyi ña tüvi vaꞌa kuenda na, ti koto jaꞌa yi ña na jaña na ña chìnuni na ma tuꞌun Ndioo.
Yakan va tu ndicha ña chìnuni ndo iin ña vaꞌa kùu ma ña jàꞌa ndo, vati ma tuꞌun ikan kùu yi kuenda maani ndo chiꞌin Ndioo. Yaꞌa sii kùuni ma ñivi ña nuna jàꞌa na ma ña chìto na ña iin ña vaꞌa kùu yi, ta juuni maa na, na töve tiso na kuati nuu na chiꞌin ma ña jàꞌa na.
Va taku ma ndian chìnuni ña, uvi kua chànini na ña, tu kachi na yi a tüvi. Juuni chata maa na jàꞌa na ma kuati, ti tüvi jàꞌa na yi chiꞌin ndisaa anima na, takua ìyo yi ña jaꞌa na. Ta tandiꞌi ma ña jàꞌa yo ma ora tüvi ndaa vaꞌa kùuni yo jaꞌa yo yi, iin kuati kùu yi ndia.
Yakan va taku maa yo ndian chìnuni vaꞌa ìyo yi ña tindee yo ma ndian taꞌan yo ña kùmani na niꞌi na ma kua chìnuni vaꞌa na, ta yüvi ña nànduku yo jaꞌa yo ma ña vaꞌa kuenda uvanuu juuni maani yo.
Ndisaa yo ìyo yi ña jaꞌa yo iin tiñu vaꞌa kuenda na, ikan na kuàkuaꞌnu vaꞌa na ta chinuni vaꞌa ga na ma tuꞌun Ndioo.
Vati ni ma Cristu, na tüvi nī nanduku ra jaꞌa ra ma tiñu vaꞌa kuenda juuni maa ra, ti java tiá vaꞌa ña jāchinu ra ma ña kàꞌan yi nuu ma tutu Ley Ndioo, ta teꞌen kàꞌan yi: “Tandiꞌi ma ña kàꞌan na tuꞌun kini chataun, juuni chatai kōyo ma tuꞌun kini ndia”, kàti yi.
Vati tandiꞌi ma ña chūndaa ña tāa nuu ma tutu Ndioo tatiempu, tāa na yi ña kùu yi kuenda ña jànaꞌa yi nuu yo naja kua ìyo yi ña koo yo viviini, ta naja kua ìyo yi ña ndakimani ma tuꞌun Ndioo yo kuenda ña na niꞌi yo naja kua ìyo yi ña kuatu yo ma ña vaꞌa nuu Ndioo itiꞌ nuu.
ikan ma ora cha ndōꞌiin ndisaa ndio yo chiꞌin anima yo ta tuꞌun kàꞌan yo, ni jakaꞌnu ndio yo ma Rachaꞌnu Ndioo, ra kùu Tatá ma Rachaꞌnu yo Jesucristu.
Yakan va na ndakimani ndo ndo chiꞌin ma ndian kùu taꞌan ndo takua jāꞌa ma Cristu ña ndākimani ra ra chiꞌin ndo, ikan na niꞌi ndo naja kua kuu jakaꞌnu ndo ma Rachaꞌnu Ndioo.
Yuꞌu kàti̱ ña, ora kīchi ma Cristu ña kīchi jākuu ra tiñu nuu ma ndian judíu, kuenda ña na janaꞌa ra ma tuꞌun ndaa Ndioo. Takan jāꞌa ra, ti takan ìyo yi ña jachinu ra ma tuꞌun ña chāꞌa ma Rachaꞌnu Ndioo nuu ma ndra kūu ñivi yo ña chīyo tajiꞌna.
Ta juuni kīchi jànaꞌa ma Cristu nuu ma ndian yüvi judíu ña, naja kua ìyo yi ña jakaꞌnu na ma Rachaꞌnu Ndioo chaꞌaꞌ ña kūndaꞌvini ra na. Vati ndava nda nuu ma tutu Ndioo teꞌen kàꞌan yi:
Chaꞌaꞌ yakan kùu yi ña, yuꞌu ni jakaꞌnui ñu̱n tañu ma ñivi yüvi judíu,
ta ni katai yaa kuenda ña ni jakaꞌnui ñu̱n nuu na.
Takan kàꞌan yi nuu ma tutu Ndioo.
Ta juuni ìyo inga nuu kàꞌan yi teꞌen ndia:
Na sii kuuni ndyoꞌo ndian yüvi judíu,
chiꞌin ma ndian kùu ñivi judíu ña kùu na ñivi Ndioo ndia,
kàti yi.
Ta ìyo inga tuku nuu kàꞌan ma tutu Ndioo teꞌen:
Tandiꞌi ndyoꞌo ndian yüvi judíu,
ta nda ma nda ndian nikuuni ña ìyo ma ñuñivi,
na jakaꞌnu na ra ndia,
ti yaꞌaga kaꞌnu kùu ma Rachaꞌnu,
kàti yi.
Ta nda ma Isaía teꞌen kàꞌan ra nuu ma tutu Ndioo ña tāa ra ndia:
Ni koo iin ra kùu tata ma ra nàni Isaí,
vati rakan kùu ra ña vàchi kaꞌnda ra tiñu nuu ma ñivi yüvi judíu.
Ta ndiakan endee ndàtu na koo na chiꞌin ra.
Takan kāti ra.
Ta vitin kàꞌin chiꞌin ma Rachaꞌnu Ndioo ña kùu ra iin ra ndisaa tiempu chàꞌa ra ña ndàtu yo nuu yo. Ta ndakain nuu ra ña na jaꞌa ra ña na nduvaꞌa sii kuuni ndo, ta na koo vii ndo chiꞌin taꞌan ndo, chaꞌaꞌ ña ndian chìnuni ma tuꞌun ra kùu ndo, ikan na keta ndo itiꞌ nuu chiꞌin ma ña ndatu ndo, ta juuni jaꞌa ra ña nduvaꞌa kuatu ndo chiꞌin ma ndatu, ña jàꞌa ma Tati Ií ra chiꞌin ndo ndia.
Yakan va ndyoꞌo yani̱, cha chāꞌa vaꞌa ndioi kuenda ña nduvaꞌa vaꞌa ndian kùu ndo, ti yaꞌa ìyo chinituni ndo kuenda ña jàkuninaa ndo ma ndian kùu taꞌan ndo, ña chìnuni.
Va taku nuu ma tutu iꞌya, tài uvi uni tuꞌuni chiꞌin tuꞌun kachin vaꞌa, kuenda ña koto näani ndo yi. Teꞌen jàꞌi yi kuenda ma Rachaꞌnu Ndioo, vati maa ra kùu ra ña chàꞌa ra ñamani ra nui,
kuenda ña na jàkui tiñu nuu Jesucristu tañu ma ñivi yüvi judíu. Vati ma tiñu jàꞌi kùu yi ña kàtituꞌin ma tuꞌun vaꞌa Ndioo nuu ma ñivi yüvi judíu. Ta ikan jan, ni kuꞌva ndioi kuenda chaꞌaꞌ na nuu ma Rachaꞌnu Ndioo, takua kùu iin ña sòkó yo ña chàtaꞌani ma Rachaꞌnu, ta na kuu na ndian ií ña jàꞌa ma Tati Ií Ndioo ndia.
Ta chaꞌaꞌ ma ña vaꞌa kùu ma ña jāꞌa Jesucristu kuendai, yaꞌa chìsii̱, ti jàkui tiñu nuu ma Rachaꞌnu Ndioo.
Vati yuꞌu, tüvi ni katituꞌin ma ña tüvi nī ndeꞌi, ti ma ña ni katituꞌin kùu ma ña jāꞌa Cristu chiꞌi̱n. Ta tuꞌun ikan ni kaꞌin ma nuu ndian yüvi judíu ndanu ni kuuni ma nuu chakunui, kuenda ña na kichaꞌa na jachiꞌin na tuꞌun Ndioo, ora tasoꞌo na ña kàꞌin, ta ndeꞌe na ma tiñu jàꞌi ndia.
Vati chiꞌin ndatu ña jànaꞌa ma seña, ta chiꞌin tiñu ií ña jàꞌa ma Tati Ií Ndioo, kua ikan jàꞌi yi. Ta takan kūu yi ña, kīchaꞌi kàtituꞌin ma tuꞌun vaꞌa Ndioo nuu ma ñivi ñuu Jerusalén iꞌya, naja kua kùu jàkakú Ndioo ma anima na. Ta ndava nda ninii kaꞌnu ma nda ma yuꞌu ñuu ìyo ma ñuꞌuꞌ Ilírico, chākunui kàtituꞌin yi ndia.
Vati tiá vaꞌa ña jàꞌi yi takua kàꞌan yi teꞌen nuu ma tutu Ndioo:
Ma ndian takäꞌan kuii koto ma tuꞌun ra;
ndiakan kùu ma ndian ni koto yi.
Ta ma ndian takäꞌan kuii kuni ma tuꞌun ra;
ndiakan kùu ma ndian ni kutunini yi,
kàti ma tutu Ndioo.
Ta chaꞌaꞌ ma tiñu jàꞌi iꞌya kùu yi ña, vaji kùuni̱ kuꞌin kundeꞌi ndo ma nuu ìyo ndo, va nī kuu yi.
Va takua ma vitin cha jāchinu ndioi ma tiñu jàꞌi ma itiꞌ ñuꞌuꞌ ñuu iꞌya. Yakan va kùuni ndioi kuꞌin kundeꞌi ndo, ma takua chànini̱ jaꞌi yi ma tatiempu niku.
Ndeꞌo tu kùu yaꞌi kundeꞌi ndo ma ora ni kuꞌin ma ñuu España. Ta ora cha yāꞌa ndēꞌi ndo ma itiꞌ kuàꞌin, vaji tia tiempuni. Tajan ndeꞌo tu kùu tindee ndo yuꞌu ma tichi itiꞌ, ña na kuu chaa vaꞌi tandiꞌi ma ñuu nuu kuàꞌin.
Va ma vitin, kuàꞌin ma ñuu Jerusalén, ti ndisoi ma ndatiñu ña sōkó na, kuenda ma ñivi Ndioo ña ndoyo ndakan.
Vati ma ndian yüvi judíu, ña chìnuni ña ìyo ma ñuu Macedonia ta ñuu Acaya, nākaya taꞌan na xuꞌunꞌ, kuenda ña tachi na yi nuu ndian ndaꞌvi, ña kùu ñivi Ndioo ña ìyo ñuu Jerusalén.
Vati iin ña vaꞌa kùu ma ña jāꞌa ma ndian yüvi judíu ikan, chaꞌaꞌ ma ndian judíu ña ìyo ñuu Jerusalén, va ma ña ndicha kùu yi ña tàvi ma ndian yüvi judíu ikan nuu na, chaꞌaꞌ ña nīꞌi na tuꞌun vaꞌa Ndioo nuu ndian judíu ikan. Yakan va töve ña kaꞌnu kùu yi kuenda na tuva tiaꞌvi ndiko na chiꞌin ndatiñu a xuꞌunꞌ ña kùmani nuu ma ñivi.
Ta ora cha yāꞌa jāndondaa ndioi ma tiñu iꞌya, ta jāyaꞌa ndioi ma xuꞌunꞌ, ndaꞌaꞌ ma ndian taꞌan yo ìyo ñuu Jerusalén. Tajan ni kuꞌun ndioi ma ñuꞌuꞌ España, ta itiꞌ yaꞌa kuaꞌani̱ ma itiꞌ tikan, ni yaꞌi kundeꞌe yati̱ ndo.
Ta cha chìto vaꞌi ña, ma ora ni kundeꞌi ndo, ni chai nuu ndo chiꞌin kuaꞌaꞌ tuꞌun vaꞌa Cristu kuenda ña ni kaꞌin yi nuu ndo, ikan na jaꞌií ra ndisaa yo chiꞌin yi.
Yakan va ndyoꞌo yani̱, ndava nda chiꞌin sivi Rachaꞌnu yo Jesucristu, ta ndava nda chiꞌin ma Tati Ií Ndioo ña yaꞌa kùuni ra ndeꞌe ra ndo, jànini̱ ndo ña kutaꞌan ndo chiꞌi̱n, jin töve ìyo yatin ndo ora ndèꞌi tundoꞌo ña kàꞌan ndo nuu Ndioo chaꞌi.
Na ndakan ndo nuu ma Rachaꞌnu Ndioo, ña na jakakú ra yuꞌu ndaꞌaꞌ ma ndian tüvi chìnuni tuꞌun Cristu ña ìyo ma itiꞌ ñuꞌuꞌ Judea. Ta juuni na ndakan ndo nuu ra, chaꞌaꞌ ma ndatiñu ndisoi ña na jaꞌa ra ña na kiꞌin vaꞌa ma ndian kùu ñivi Ndioo, ña ìyo ma ñuu Jerusalén kuenda yi ndia.
Vati tu Ndioo kùuni ra, kùu tindee ra yuꞌu, ikan na sii kuuni̱. Ta kùu nindei itaꞌvi ma ora ni kundeꞌi ndo nuu ìyo ndo.
Ta juuni ma Rachaꞌnu Ndioo, ra jàꞌa ña na koo vaꞌa yo, na koo ra chiꞌin ndo. Ta takan na kuu yi. Amén.
Yuꞌu, kàtituꞌin nuu ndo kuenda ma ñataꞌan yo ña yaꞌa chìnuni ña nàni Febe. Vati yakan nduvaꞌa tìndean ma ñivi chìnuni ña ìyo kuenda ma veñuꞌu ñuu Cencrea.
Na kiꞌin vaꞌa ndo kuenda ña chiꞌin sivi ma Rachaꞌnu, takua ìyo yi ña jaꞌa ndo, chaꞌaꞌ ña kùu ndo ñivi Ndioo. Ta juuni na tindee ndo ña chiꞌin tandiꞌi ma ña kumani nuan, ti nduvaꞌa cha tīndean kuaꞌaꞌ ñivi, ta nda mai ndia.
Ta na kuꞌva ndo saludu kuendai nuu ma ñaꞌa nàni Priscila, ta nuu ma ra iian, ra nàni Aquila, ti merui kùu vi chiꞌin ma tiñu Cristu Jesuu ndia.
Vati maa vi kùu vi ña chāꞌa vi vi ña na ndeꞌe vi tundoꞌo chaꞌi, ikan na kakúi. Ta na yüvi uvaa yuꞌuni chàꞌa ma taꞌvindioo nuu vi, vati ndava nda tandiꞌi ma ndian chìnuni ña tüvi kùu judíu chàꞌa yi ndia.
Ta juuni na kuꞌva ndo saludu kuendai nuu ma ndian chìnuni, ña kùtiꞌvi taꞌan ma veꞌe vi. Ta na kuꞌva ndo saludu nuu ma ra yani ña yaꞌa kùuni̱ ndeꞌi ña nàni Epeneto. Vati rakan kùu ma ra nunuu ña chīnuni ma tuꞌun Cristu ma itiꞌ ñuꞌuꞌ Acaya.
Ta juuni na kuꞌva ndo saludu nuu ma ñaꞌa nàni Ndiya, ti yaꞌaga jàtiñu ña kuenda ndo ndia.
Ta na kuꞌva ndo saludu nuu ma ndra merui Andrónico, ta Junias, ndra chūndii indukuni chiꞌi̱n ma tichi vekaa, ti ndrakan yaꞌa kaꞌnu ma ña jāꞌa ndra kuenda ma Rachaꞌnu Tatá yo, ta ndra yaꞌa iñuꞌu tañu tandiꞌi ma ndra tatun Cristu kùu ndra. Ta jiꞌnaga ndrakan, chìnuni ma tuꞌun Cristu kua yuꞌu.
Ta juuni na kuꞌva ndo saludu nuu ma ra nàni Amplia, ra kùu iin ra yani, chaꞌaꞌ ña chìnuni ra tuꞌun Rachaꞌnu chitoꞌo yo Cristu ndia.
Ta na kuꞌva ndo saludu nuu ma ra nàni Urbanu, ra kùu meru yo chiꞌin ma tiñu Cristu; ta na kuꞌva ndo saludu nuu ma ra yani nàni Estaquis, ra yaꞌa kùuni̱ ndeꞌi ndia.
Ta na kuꞌva ndo saludu nuu ma ra nàni Apeles, ra ndèꞌe yo ña ndicha ña chìnuni vaꞌa ra ma tuꞌun Cristu. Ta juuni na kuꞌva ndo saludu nuu ma ndian kùu ñivi ma ra nàni Aristóbulu ndia.
Ta na kuꞌva ndo saludu nuu ma ra ñui ña nàni Herodión, ta nuu ma ndian kùu ñivi ma ra nàni Narcisu, ndian chìnuni tuꞌun ma Rachaꞌnu.
Ta na kuꞌva ndo saludu ma ra nàni Rufu, ra kāchin ma Rachaꞌnu kuenda ra, ta nuu ma maꞌá ra ña kùan takua kùu iin maꞌá kuendai ndia.
Na kuꞌva ndo saludu nuu ma ra nàni Asíncrito, ta Flegonte, ta Hermas, ta Patrobas, ta Hermes, ta nda nuu tandiꞌi inga ndian chìnuni ña kaꞌìin chiꞌin ndra.
Ta na kuꞌva ndo saludu nuu ma ra nàni Filólogo, ta nuu ma ña nàni Julia, ta nuu ma ra nàni Nereo, ta nuu ma ña taꞌan ra, ta nuu ma ra nàni Olimpas, ta nda nuu tandiꞌi ma ndian kùu yani yo ña chìnuni ña kaꞌìin chiꞌin na ndia.
Ta na kañaꞌa ndo chiꞌin taꞌiiꞌiin taꞌan ndo ña chìnuni, ta kunumi ndo na. Ta tandiꞌi ma ndian chìnuni tuꞌun Cristu, tàchi na saludu nuu ndo ndia.
Ndyoꞌo yani̱, yuꞌu jànini̱ ña na jaꞌa ndo kuenda nuu ndo chiꞌin ma ndian kùuni tavaniꞌi siin ndo chiꞌin ma tuꞌun ña siin kàa kua ma tuꞌun Ndioo ña kūtuꞌva ndo. Na kundachiyo ndo xiin na.
Vati yüvi tiñu nuu ma Rachaꞌnu yo Jesucristu kùu ma ña jàꞌa na, ti ma ña jàꞌa na ikan kùu ma ña kùuni maa na jaꞌa na. Ta chiꞌin ma tuꞌun ña yaꞌa vita kàꞌan na, ta chiꞌin ma tuꞌun vii ña kàꞌan na, jàndaꞌviñaꞌa na ma ñivi vita anima.
Ta ndisaa ma ñivi cha chìto vaꞌa na, ña ndyoꞌo chìnuni vaꞌa ndo ma tuꞌun Ndioo. Ta chaꞌaꞌ yakan kùu yi ña yaꞌa chìsii̱ chaꞌaꞌ ndo. Vati yuꞌu kùuni̱ ña na koo tuꞌva ma chinituni ndo, ta jaꞌa ndo ma ña vaꞌa, ta yüvi ma ña tüvi vaꞌa.
Ta ma Rachaꞌnu Ndioo, ra chàꞌa ña na koo vii anima yo, ta numini tava ra ma ndatu kuiꞌna, ta jakanaa ra yi, ikan na tüva jaꞌa yi nïꞌiin nakuyi chata ndo. Ta ma Rachaꞌnu yo Jesuu, na kuꞌva ra ma ñamani ra nuu ndo.
Ta ma ra nàni Timoteu, ra kùu merui chiꞌin ma tiñu jàꞌi, juuni tàchi ra saludu nuu ndo chiꞌin ma ra nàni, Luciu, Jasón, ta Sosípater, ndra kùu ñivi mai.
Ta nda yuꞌu ra nàni Terciu ña tàa ma tutu vali iꞌya ña kàꞌan Paulu, juuni tàchi̱ saludu nuu ndo ña na kumi ma Rachaꞌnu ndo ndia.
Ta juuni tàchi ma ra nàni Gayu saludu nuu ndo. Ta rakan chàꞌa ra kàvai ma nuu ìyo ra. Ta juuni ma ikan chàꞌa ra kùtiꞌvi ma ñivi chìnuni. Ta juuni tàchi ma ra nàni Latu ma saludu nuu ndo chiꞌin ma ra tesoreru ma ñuu iꞌya, ta chiꞌin ma ra yani yo ña nàni Cuartu ma nuu ndo ndia.
Ta ma Rachaꞌnu yo Jesucristu, na jaꞌií ra ndisaa ndo. Ta takan na kuu yi. Amén.
Ta na jakaꞌnu yo ma Rachaꞌnu Ndioo, ra jaꞌa ña na koo ndaa yo, takua kàꞌan ma tuꞌun vaꞌa ra ña kàtituꞌin nuu ndo chaꞌaꞌ ma Rachaꞌnu Jesucristu. Vati ma tuꞌun ña chīyo xeꞌe chiꞌin ma Rachaꞌnu Ndioo, takani cha ìyo yi ma chiꞌin ra nda antea ña jātuvi ra ma ñuñivi niku.
Va vitin ma tuꞌun ikan cha jākoto ma Rachaꞌnu Ndioo yi yo, chaꞌaꞌ ma tutu Ndioo ña tāa ma ndra kàꞌan kuenda ra, ña kàꞌan indukuni takua kùuni ma Rachaꞌnu Ndioo, ra endee ìyo ndito. Yakan va ma tuꞌun xeꞌe ña ìyo chiꞌin ma Rachaꞌnu Ndioo iꞌya niku, cha chītakuati yi tandiꞌi nuñuꞌuꞌ ñuñivi, kuenda ña na chinuni na yi, ta jachiꞌin na yi.
Ta ma Rachaꞌnu Ndioo, ra uvanuu ña ìyo ra yaꞌa chìto ña kāꞌan, na jakaꞌnu yo ra nani kivi, ta ndisaa tiempu, kuenda ma Rachaꞌnu Jesucristu. Ta takan na kuu yi. Amén.
Yuꞌu Paulu, ra kāchin Ndioo ña na kui iin tatun ma Rachaꞌnu Jesucristu, ti takan kùuni maa ra ña na jaꞌi. Yakan va yuꞌu chiꞌin ra yanio Sóstenes,
tàa ndi tutu iꞌya kuenda ndisaa ndyoꞌo ndian chìnuni ña ìyo ñuu Corintu, ti maa ndo kùu ma ndian kùu ñivi Ndioo chaꞌaꞌ ña ndākuu ndo ndian ií jàꞌa ra. Ta takan kūu ña kāchin Ndioo ndo ña na kuu ndo ndian ií kuenda ra, indukuni takua jàꞌa ra chiꞌin tandiꞌi nuu ndian chìnuni tuꞌun ra ña ìyo nda nuu ni kùuni. Vati ma Rachaꞌnu Jesucristu kùu ra ña chàꞌnda ra tiñu nuu yo chiꞌin nuu ndisaa ndiakan ndia.
Ta Ndioo ra kùu Tatá yo chiꞌin ma Rachaꞌnu Jesucristu ra kùu chitoꞌo yo, na koso ra ma ñamani ra chata ndo, ta na jaꞌa ra ña na koo vii ndo chiꞌin ra ndia.
Nani kivi ora chàꞌi taꞌvindioo nuu ma Rachaꞌnu Ndioo kuenda ndo, ti chaꞌaꞌ ña ìyo ndo kuenda Jesucristu kùu yi ña nìꞌi ndo ma ñamani Ndioo.
Ta chaꞌaꞌ ña ndōꞌiin ndo chiꞌin Cristu kùu yi ña chāꞌa ma Rachaꞌnu Ndioo ndatu ra nuu ndo, ikan na koo vaꞌa ma chinituni ndo, ta kàtituꞌun kachin ndo ma tuꞌun ra ndia.
Vati ma tuꞌun ña kātituꞌin nuu ndo chaꞌaꞌ Cristu, cha ìyo yi ma tichi anima ndo, ta vitin juu yi kùu ma ña jànaꞌa yi nuu ndo.
Ta chaꞌaꞌ ñaꞌa kùu yi ña tüvi kumani nuu ndo ma ña vaꞌa nìꞌi ndo nuu Ndioo ora ndàtu vaꞌa ndo, nda kati chaa ma kivi ña ni kichaa ndiko ma Rachaꞌnu Jesucristu.
Vati maa ma Rachaꞌnu Ndioo ni jakuenda vaꞌa ra ndo endeeni, nda kati ni chaa ma kivi ña ni kichaa ndiko ra, ikan na tüvi kaꞌan ma ñivi chata ndo ma ora ni kichaa ra.
Vati taku ma Rachaꞌnu Ndioo iin ra ndicha kùu ra ña jàchinu ra ma tuꞌun kàꞌan ra, ti maa ra kùu ra ña kàti ra ña na ndoꞌiin yo chiꞌin ma seꞌe ra Jesucristu, ra kùu chitoꞌo yo.
Ndyoꞌo yani, chiꞌin sivi Rachaꞌnu yo Jesucristu chìkain ñamani nuu ndo ña na jandoꞌiin tuꞌun ndo chiꞌin taꞌan ndo, ikan na tüva kanitaꞌan yuꞌu ndo chiꞌin na. Yakan va na koo vii ndo, ta induku kuuni ndo chiꞌin na ndia.
Kàꞌin takan chiꞌin ndo ndyoꞌo yani, vati chītoi tuꞌun yuꞌu ma ndian kùu ñivi ma ra nàni Cloé ña yaꞌa kànitaꞌan yuꞌu ndo chiꞌin ma ñivi taꞌan ndo ña chìnuni tuꞌun Cristu.
Ta chiꞌin ma tuꞌun ña chīni̱ ikan, kùuni katituꞌin nuu ndo ña ìyo ma ndian ìyo tañu ndo ña siin siin chànini, ta teꞌen kàꞌan na: “Ndyuꞌu, kùu ndi kuenda Paulu”, kàti na. Ta ìyo inga ndo ña kàꞌan: “Ndyuꞌu kùu ndi kuenda ma ra nàni Apolo”, kàti ndo. Ta ìyo inga ndo ña kàꞌan: “Ndyuꞌu kùu ma ndian ìyo kuenda Petuꞌ.” Ta ìyo inga ndo ña kàꞌan: “Ndyuꞌu kùu ndi kuenda Cristu”, kàti ndo.
¿A chànini ndo ña uvi nuu Cristu kùu ra?, kùuni ndo. Ta, ¿a chànini ndo ña yuꞌu kùu ma ra chīꞌí nuu kruu chaꞌaꞌ ma kuati ndo?, kùuni ndo. ¿A chànini ndo ña chiꞌin sivi Paulu kùu yi ña kūnduta ndo?, kùuni ndo. Va na yüvi takan kùu yi.
Ta chaꞌaꞌ yakan kùu yi ña yuꞌu chàꞌi taꞌvindioo nuu ma Rachaꞌnu Ndioo, ña tüvi nī jakundutai nïꞌiin ndo, ti uvanuu ma ndian jākundutai kùu ma ra nàni Crispo, ta ra nàni Gayu.
Ta juuni chàkuꞌuni̱ ña jākundutai ñivi ìyo veꞌe ma ra nàni Estéfana ndia, va na tüva chàkuꞌuni̱ tuva ìyo inga ndo ña jākundutai.
Vati Cristu tüvi nī tachi ra yuꞌu ña na jakundutai ñivi, ti tāchi ra yuꞌu ña na katituꞌin tuꞌun ra nuu ndo. Yakan va na yüvi tuꞌun ña kèe tichi chinituni mai kùu ma ña kāꞌin chiꞌin ndo, titu takan kùu yi, tajan kùuni yi kaꞌan yi ña na tüvi nda kuenda kùu yi ña chīꞌí ma Jesucristu nuu kruu chaꞌaꞌ ma kuatio, tuva takan chànini ndo.
Kuaꞌaꞌ ma ñivi ìyo kuati ña kuàꞌan itiꞌ andayaꞌ, chànini na ña: chïto nda kuenda kùu yi ña chīꞌí ma Cristu nuu kruu chaꞌaꞌ ma kuatio, chànini na. Va kuenda maa yo ña kùu yo ndian chìnuni tuꞌun ra, cha chìto vaꞌa yo ña ni kakú yo, ti ndatu Ndioo kùu yi.
Ta chaꞌaꞌ yakan kùu yi ña teꞌen kàꞌan yi nuu ma tutu Ndioo:
Ta ni jandiꞌi̱ ma chinituni ma ndian chìto ña kàꞌan, kùuni na.
Ta takan naa ndiꞌi ma ña chànini na jàꞌi.
Takan kàti Ndioo.
Va vitin tüva ndakutiñu ma tuꞌun kàꞌan ma ndra yaꞌa chìto ña kàꞌan. Ta juuni na tüva ndakutiñu ma tuꞌun jànaꞌa ma ndra matru nuu ma ñivi, ta ni ma ndra kànitaꞌan yuꞌu chaꞌaꞌ ma ña ìyo ñuñivi iꞌya ndia, ti ma Rachaꞌnu Ndioo cha jāꞌa ra ma tuꞌun na ña kùu yi iin ña tüvi ndakutiñu.
Vati ma Rachaꞌnu Ndioo ìyo kuaꞌaꞌ ma chinituni ra, vati ma ñivi ìyo ñuñivi iꞌya chiꞌin ma chinituni maa na, na töve kuu kutaꞌan na ma kua kuu koo nakoto na ma Ndioo. Va ma ndian chìnuni ma tuꞌun ña kàtituꞌun ndi chaꞌaꞌ ra, ndiakan kùu ma ndian chāꞌa ra ña na nakoto na ra, ti kùuni ra jakakú ra na, vaji kuenda inga na, ma tuꞌun ña kàtituꞌun ndi töve nda kuenda yi, chànini na.
Takua vitin ma ndian judíu, endee chìkan na ña na jaꞌa Ndioo ndatu kaꞌnu ña na ndeꞌe na. Ta ma ndian yüvi judíu yaꞌaga chàtaꞌani na tasoꞌo na ma tuꞌun ndian ìyo chinituni ña ìyo ma ñuñivi iꞌya ndia.
Va taku ndyuꞌu, kàtituꞌun ndi naja kua chīꞌí Rachaꞌnu Cristu nuu kruu. Yakan va chaꞌaꞌ ma tuꞌun kàꞌan ndi iꞌya kùu yi ña yaꞌa xaani ma ndian judíu kuni na yi, ta nda ma ndian yüvi judíu, ndèꞌe na ndyuꞌu, ti ma tuꞌun kàꞌan ndi tüvi nda kuàtiñu yi, kùuni na.
Va taku ma ndian cha kāchin Ndioo, jin kùu na ndian judíu, a ndian yüvi judíu, va induku chìto na ña Cristu kùu ma ndatu ma Rachaꞌnu Ndioo, ta chinituni ra ndia.
Vati ìyo ndian chànini ña chaꞌaꞌ ña yaꞌa ndava xini Ndioo kùu yi ña jàꞌa ra takan, kùuni na. ¿A tüvi chìto na ña ma Rachaꞌnu Ndioo kùu ma ra ìyoga chinituni kua ma ñivi ñuñivi? Ta ìyo inga ndian chànini ña ma Rachaꞌnu Ndioo na tüvi ñandee ra, kùuni na, va na tüvi chàꞌa na kuenda ña rakan kùu ma ra ìyoga ñandee kua ndisaa ma ndian ìyo nuñuꞌuꞌ ñuñivi iꞌya.
Ndyoꞌo yani, yuꞌu kùuni̱ ña na kuꞌva ndo kuenda ña vaji tiani ndo kùu ma ndian ìyo chinituni tañu ndian chìnuni, takua kàꞌan ma ñivi ñuñivi, va maa ma Rachaꞌnu Ndioo kùu ma ra kāchin ndo, vaji takan kùu ndo. Ta juuni na tüva kuu vaji kàꞌan na ña tiani ndo kùu ma ndian ndiso tiñu kaꞌnu, ta tiani ndo kùu ma ndian vàchi tañu ma ndian kuika ndia.
Ta chaꞌaꞌ ña kàꞌan na takan kùu yi ña kāchin ma Rachaꞌnu Ndioo ndyoꞌo ña kùu ndo ma ñivi ñuñivi ña tüvi ìyo kuaꞌaꞌ chinituni, kuenda ma ndian yaꞌa chìto ña kàꞌan, ta kukanuu na ndeꞌe na ndo, ta juuni kāchin ra ndyoꞌo ña kùu ndo ndian tüvi kuaꞌaꞌ ñandee, ikan na jakukanuu ndo ma ndian yaꞌa ìyo ñandee ña ìyo ñuñivi iꞌya.
Ta chaꞌaꞌ yakan kùu yi ña kāchin ma Rachaꞌnu Ndioo ma ndian ndaꞌvi, chiꞌin ma ndian tüvi ndakutiñu kuenda ña na januu na ma ndian yaꞌa chìto ña kàꞌan.
Ta takan kùu yi ña nïꞌiin yo na küu jatayi maa yo yo nuu ma Rachaꞌnu Ndioo.
Vati maa ra kùu ra ña jāndoꞌiin ra ndo chiꞌin ma Rachaꞌnu Jesucristu ña na kuu ndo ñivi ra. Ta juuni ma Rachaꞌnu Ndioo ikan, kùu ra ña chāꞌa ra chinituni ra kuenda yo, ta jāndaku ra yo ña kùu yo ndian ndaa ta ií kuenda ma Rachaꞌnu Jesucristu, ti maa ra kùu ra ña jānaa ra kuati yo niku.
Takan kūu ta chaꞌaꞌ yakan kùu yi ña ma tutu Ndioo teꞌen kàꞌan yi: “Tu ìyo nda yo kùunio jakaꞌnu yo iin nakuyi, vaꞌaga ña na jakaꞌnu yo ma Rachaꞌnu”, kàti yi.
Ndyoꞌo yani, ora chāꞌin cha kātituꞌin ma tuꞌun ndaa ña ìyo xeꞌe chiꞌin ma Rachaꞌnu Ndioo nuu ndo, tüvi nī kaꞌin yi chiꞌin tuꞌun nduvaꞌa vaꞌa kàꞌan, ta ni chiꞌin ma tuꞌun kàꞌan ma ndra yaꞌa chìto ña kàꞌan nuu ndo ndia.
Vati ma ora chīyoi chiꞌin ndo, tüvi nī nakanini̱ chaꞌaꞌ inga ma tuꞌun kuenda ña kātituꞌin yi nuu ndo, ti ma tuꞌun kātituꞌin nuu ndo, kùu mamaa ma tuꞌun ña kàꞌan chaꞌaꞌ ma Rachaꞌnu Jesucristu takua kùu naja kua chīꞌí ra nuu kruu.
Yakan va ma ora chāi nuu ìyo ndo, ndava ndayui jàꞌa ña yaꞌa ndasii̱, ti tüvi ìyo kuaꞌaꞌ ñandei ma ora ikan.
Ta ma ora kātituꞌin ma tuꞌun chaꞌaꞌ Jesuu nuu ndo tüvi nī kuuni jandomani̱ ndo chiꞌin ma tuꞌun kàꞌan ma ndra yaꞌa chìto ña kāꞌan, ta ni chiꞌin tuꞌun nduvaꞌa vaꞌa kàꞌan, vati tiá vaꞌa ña jāndomani̱ ndo chiꞌin ñandee ma Tati Ií Ndioo, ta chiꞌin ma ndatu ma Rachaꞌnu Ndioo ndia.
Takan jānaꞌi nuu ndo ti kùuni̱ ña na chinuni vaꞌa ndo, chaꞌaꞌ ma ndatu ña ìyo chiꞌin Ndioo, ta tüvi chaꞌaꞌ ma tuꞌun kàꞌan ma ndra chìto ña kāꞌan ña ìyo ma ñuñivi iꞌyani.
Va taku kuenda ma ndian cha tīin vaꞌa ma tuꞌun Ndioo, nuu ndiakan va chìniñuꞌu ndi kàtituꞌun ndi ma tuꞌun vii ña ìyo tichi chinituni vaꞌa ña chàꞌa ma Ndioo nuu ndi chiꞌin na. Va siin kàa ma tuꞌun kàꞌan ma ndra chìto ña kāꞌan, chiꞌin ma tuꞌun kàꞌan ma ndra kumitiñu, kua ma tuꞌun kàꞌan ndyuꞌu. Vati ndyuꞌu siin kua chànini ndi, va ni keta iin kivi ña ndisaa ndiakan ni jandiꞌi ra nuu na.
Takan kàtituꞌun ndi nuu ndo, ti ma Rachaꞌnu Ndioo, ndicha vaꞌa ña ìyo iin tuꞌun xeꞌe ña chìto ra, nda antea ña jātuvi ra ma ñuñivi iꞌya. Va ma tuꞌun ikan tüvi nī chaꞌa ra ña na koto nïꞌiin ñivi yi niku, vaji ma ña kùuni ra kuenda yo chaꞌa yi ña na kuu yo ndian kaꞌnu takua kùu ra ma nuu ìyo ra.
Yakan va ma tuꞌun iꞌya kùu yi ña tüvi nī kutunini ma ndra kumitiñu, ña ìyo ma ñuñivi iꞌya yi. Ti tu ndicha ña kūtunini ndra ma ña kùuni yi kaꞌan yi, na tüvi ìyo yi ña kaꞌni ndra ma Rachaꞌnu nuu kruu niku, ra nduvaꞌa kuii kaꞌnu.
Ta chaꞌaꞌ yakan kùu yi ña, teꞌen kàꞌan yi nuu ma tutu Ndioo:
Kuenda ma ndian kùuni na ndeꞌe na ma Rachaꞌnu Ndioo,
Ta yakan nïꞌiin ñivi takäꞌan ndeꞌe na yi, ta ni ña takäꞌan tasoꞌo na yi,
ta takäꞌan nakanini na yi ndia, ti iin ña yaꞌa kaꞌnu kùu yi kuenda na.
Va ma tuꞌun xeꞌe iꞌya, kùu yi ña chāꞌa ma Rachaꞌnu Ndioo ña na jakoto ma Tati Ií ra yi ndi, ti ma Tati Ií ikan, kùu yi ña chìto yi tandiꞌi ma tuꞌun ña chànini ra, ta nda ma tuꞌun yaꞌa indii xeꞌe ña ìyo tichi anima ra ndia.
Ta nïꞌiin na küu koto na naja kua chànini inga ñivi, ti taꞌiiꞌiin na chìto maa na naja kua chànini na. Yakan va indukuni takan kùu yi chiꞌin ma Rachaꞌnu Ndioo, ti uvaa ma Tati Ií ra kùu ma ra chìto vaꞌa naja kua chànini ra ndia.
Va taku maa ndi, ti tüvi nī tiin ndi ma kua chànini ma ñivi ñuñivi iꞌya, vati tīin ndi ma kua kàꞌan ma Tati Ií ña vàchi kuenda Ndioo, kuenda ña na kutunini ndi naja kua kùu ma ñamani Ndioo ña chāꞌa saani ra nuu ndi.
Takan kàtituꞌun ndi nuu ndo, ti kua ikan jānaꞌa ma Tati Ií Ndioo nuu ndi. Vati na yüvi ma tuꞌun vàchi tichi chinituni maani ndi kùu yi ña kàtituꞌun ndi yi nuu ndo ndia. Yakan va kua ikan kùu yi ña kàtituꞌun ndi ma tuꞌun ña jānaꞌa ma Tati Ií Ndioo nuu ndi, ikan na kuu nakoto kachin vaꞌa ga ndo ma Rachaꞌnu Ndioo.
Ti ma ndian takäꞌan nakoto na ma Rachaꞌnu Ndioo, na tüvi chìto na naja kua ìyo ma Tati Ií ra, ta na küu kutunini na yi, ti kùu yi takua kùu iin ndian tivi xini kuenda na, vati ma Tati Ií Ndioo tüvi ìyo yi chiꞌin na.
Va taku ma ndian ìyo ma Tati Ií Ndioo chiꞌin, ndiakan kùu kutunini na tandiꞌi yi, ta ma ndian töve ma Tati Ií chiꞌin, ndiakan töve kùu kiꞌin na kuenda ma ndian ìyo ma Tati Ií Ndioo chiꞌin, ti na küu kutunini na yi.
Ta chaꞌaꞌ yakan kùu yi ña teꞌen kàꞌan yi nuu ma tutu Ndioo:
Nïꞌiin ñivi tüvi chìto na naja kua chànini ma Rachaꞌnu Ndioo,
ta nïꞌiin ñivi tüvi nī janaꞌa nuu ra ndia.
Vaji takan kùu yi va maa yo chànini yo takua chànini Cristu, ti ìyo ma Tati Ií Ndioo chiꞌin yo.
Ndyoꞌo yani, ora chīyoi chiꞌin ndo ta kātituꞌin ma tuꞌun Ndioo nuu ndo, nī kuu katituꞌun kachi̱n yi, takua ìyo yi ña kàtituꞌin yi nuu ma ndian ìyo Tati Ií Ndioo chiꞌin, ti mamaa ña jàꞌa ma ñivi ñuñivini kùu ma ña jàꞌa ndo. Ta kumaniga chinituni ndo, ti jàꞌa ndo takua jàꞌa ma ndiakuati ña ìyo kuenda Cristu ña kumani chinituni, kua ikan jàꞌa ndo.
Takan kūu yakan va chiꞌin mamaa tuꞌun taꞌani kātituꞌin yi nuu ndo, ti na küu jaꞌa ndo kutunini ndo ma tuꞌun ña kàtituꞌin nuu ma ndian chìnuni vaꞌa, vati jàꞌa ndo takua jàꞌa ma ndiakuati ña yaꞌa ndava xini, ti kumaniga koto ndo ma tuꞌun kaꞌnuga. Ta nda ma vitin, juuni takäꞌan kuu jaꞌa ndo yi ndia.
Ta töve tandikun vaꞌa ndo ma itiꞌ Tati Ií Ndioo, vati tava juuni jàꞌaga ndo takua jàꞌa ma ndian ìyo ñuñivi ña kànitaꞌan yuꞌu na chiꞌin taꞌan na, ta tixin ndo ndeꞌe ndo taꞌan ndo. Ndicha kuii ña induku kùu ndo takua kùu ndian ìyo ma ñuñivini.
Vati taku ma ora kàꞌan ndo ña: “Ndian jàkuaꞌa chiꞌin Pauluni kùu ndyuꞌu”, kati ndo. Ta ìyo inga ndo ña kàꞌan teꞌen ndia: “Ndian jàkuaꞌa chiꞌin Apoloni kùu ndyuꞌu”, kàti ndo. Ndisaa ma ña kàꞌan ndo takan töve vaꞌa yi, ti kùu yi takua kàꞌan ma ñivi ìyo ñuñivini.
¿A tükuii chàꞌa ndo kuenda ña ni yuꞌu Paulu, ta ni Apolo, tüvi ìyo yi ña jakaꞌnu ndo ndi?, ti ndra jàkuu tiñu Cristuni kùu ndi. Ta chaꞌaꞌ ndyuꞌu kùu yi ña chìnuni ndo tuꞌun ma Rachaꞌnu. Yakan va taꞌiiꞌiin ndi jātiñu vaꞌa ndi chiꞌin ma tiñu chāꞌa ra nuu ndi.
Taku ma tuꞌun Ndioo kùu yi takua kùu ma chiti tàchio. Yakan va ma tiñu jàꞌa ndi kùu yi ña: Yuꞌu kùu ma ra chàkin yava tuꞌun ikan ma tichi anima ndo, ta ma ra merui ra nàni Apolo, rakan kùu ma ra chōso chaꞌaꞌ yi. Va ma Rachaꞌnu Ndioo, kùu ma ra jakuaꞌnu yi ma tichi anima ndo.
Yakan va ni ma ndra tàchi, ta ni ma ndra chòso chaꞌaꞌ yi, na tüvi kaꞌnu nduvaꞌa kuii kùu ndra kuenda Ndioo, ti yüvi tiñu kaꞌnu kùu ma ña jàꞌa ndra kuenda ra. Vati uvanuu Ndioo kùu ra ña yaꞌa ìyo kuenda ra, ti rakan kùu ra jàkuaꞌnu ra ma yava ña chàkin ndra.
Vati taku ma ndra tàchi, chiꞌin ma ndra chòso chaꞌa yi, indukuni kùu ma tiñu jàꞌa ndra kuenda ma Rachaꞌnu Ndioo, vaji tiá itiꞌ nuu ni kuꞌva ra yaꞌvi nuu taꞌiiꞌiin ndra chaꞌaꞌ ña naja kua jātiñu ndra ma tiñu ra.
Yakan va, maa ndi kùu ndi ña jàtiñu ndi kuenda ma Rachaꞌnu Ndioo, ta maa ndo kùu ndo takua kùu ma ñuꞌuꞌ nuu tachio ña kùu chitoꞌo ra yi, ta kùu ndo takua kùu ma iin veꞌe ña ja kīchaꞌa ra jàvaꞌa ra ndia.
Yakan va ma Ndioo chāꞌa ra tiñu nui ña kùu yi ña yuꞌu kùu ma ra kātituꞌun ma tuꞌun Ndioo nuu ndo, ta kùi takua kùu ma ra nunuu já kīchaꞌa jàvaꞌa chaꞌa ma veꞌe, va vitin cha ìyo inga tuku ma ndra chaa ña kàtituꞌun yi nuu ndo. Ta ndrakan ìyo yi ña jaꞌa vaꞌa ndra kuenda nuu ndra chiꞌin ma tiñu jàꞌa ndra siki ma veꞌe ña jàvaꞌa ndra.
Vati ma chaꞌaꞌ veꞌe ikan kùu yi ma Jesucristu. Ta nïꞌiin yo na küu javaꞌa yo inga tuku yi ma nuu cha kūvaꞌa yi.
Ta siki ma chaꞌa veꞌe ikan, kùu jaꞌa yo ma tiñu vaꞌa, a tiñu ña tüvi vaꞌa, vati kùu jaꞌa yo yi chiꞌin oro, chiꞌin plata, a chiꞌin yuu tacha ndia. Ta juuni kùu jaꞌa yo siki yi chiꞌin ita, chiꞌin yutun, a chiꞌin tiama itu ndia.
Ta ikan jan, ni keta ndio ma kivi ña ni kichi ndio ma Rachaꞌnu Cristu, ña vàchi jàkutuni ra ma kuati yo. Ta ma kivi ikan ni janaꞌa yi iin kuꞌva nuu yo tu vaꞌa a väꞌaꞌ kùu ma tiñu ña jàꞌa taꞌiiꞌiin yo. Takan ni jaꞌa ra takua jàꞌa yo ora tiꞌo ma ñuꞌú veꞌe ña jàkuvaꞌa yi chiꞌin ma ndatiñu ña tiꞌo chiꞌin yi ndeꞌo a kayu yi a töve.
Ta tu ìyo nda yo jāꞌa ma tiñu vaꞌa ña tüvi ni kayu jàꞌa ma ñuꞌú ikan, ni niꞌo yaꞌvi yo.
Ta tu ìyo tiñu jāꞌa yo ña kāyu yi chaꞌaꞌ ña tüvi vaꞌa jāꞌa yo ma tiñu ikan, ni janaa ndiꞌi ma Rachaꞌnu nuu yi, vaji maa ndra kùu kundee ndra kakú ndra nuu ma ñuꞌú vaji janda kaan niꞌni nia ndra.
¿A tüvi chìto ndo ña maa ndo kùu ma veñuꞌu Ndioo, chaꞌaꞌ ña ìyo ma Tati Ií ra chiꞌin ndo?
Ta tu ìyo nda yo jàndiꞌi nuu ma veñuꞌu Ndioo, juuni Ndioo ni jandiꞌi ra nuu ma ndian jandiꞌi nuu yi ndia, ti ma veñuꞌu Ndioo yaꞌa ií yi, ta ma veñuꞌu ikan kùu maa yo.
Vati ma tuꞌun ìyo tichi chinituni ma ndian chìto ña kāꞌan, na tüvi nda kuenda yi kuenda Ndioo. Vati nuu ma tutu Ndioo teꞌen kàꞌan yi chaꞌaꞌ ndiakan: “Ma ndian kàꞌan ña yaꞌa ìyo chinituni na, kùuni na, juuni maa na ni koyo na tichi ma trampa kini ña jàꞌa ña chànini na ña chìto na”, kàti yi.
Ta juuni ìyo inga tuku nuu kàꞌan yi teꞌen nuu ma tutu Ndioo ndia: “Rachaꞌnu Ndioo kùu ra ña chìto vaꞌa ra ña ndisaa tuꞌun ìyo tichi chinituni ma ndian chìto ña kàꞌan, na tüvi nda kuàtiñu yi kuenda ra”, kàꞌan ma tuꞌun Ndioo.
Yakan va, nïꞌiin ndo tüvi ìyo yi ña jatayi ndo ndo chaꞌaꞌ ña jàchiꞌin ndo ma tuꞌun kàꞌan ma ñivi ñuñivini. Vati ndisaa ma ña ìyo ma nuñuꞌuꞌ ñuñivi iꞌya, kuenda ndo kùu yi:
taku yuꞌu Paulu chiꞌin Apolo, chiꞌin Petuꞌ ndia, ìyo ndi kuenda na katituꞌun ndi tuꞌun ma Rachaꞌnu nuu ndo. Ta nda ma nuñuꞌuꞌ ñuñivi iꞌya, juuni ñaꞌa ndo kùu yi, na tüva kùu vaji ndian cha chīꞌí, a ndian ndito, va nda vitin ta itiꞌ nuu, ndisaa yi kùu yi kuenda maa ndo,
ti ndyoꞌo kùu ndo kuenda Cristu, ta Cristu kùu ra kuenda ma Rachaꞌnu Ndioo.
Takan kūu yakan va cha chìto vaꞌa ma ñivi naja kua jàkuu ndi tiñu kuenda Cristu, ta naja kua jākuiso ra tiñu ndi ña na katituꞌun ndi ma tuꞌun xeꞌe ña indii anima Ndioo chiꞌin kuaꞌaꞌ vaꞌa ñivi ndia.
Yakan va ndisaa ndyuꞌu ña ndiso tiñu ña kùu tatun Cristu, ìyo yi ña jaꞌa ndi ña jachinu ndi ma tiñu takua kùuni ma Cristu jaꞌa ndi.
Ti taku yuꞌu Paulu, na tükuii nakanini̱ chaꞌaꞌ ña tìsokuati ndo yuꞌu, a ma ndra kumitiñu ña ìyo nuñuꞌuꞌ ñuñivi iꞌya, vaji tu mai tìsokuati chata juuni mai, töve nda kuenda kùu yi tu takan jàꞌi ndia.
Yakan va töve chàꞌi kuenda ña tu ìyo ma ña töve vaꞌa jàꞌi. Ta na yüvi chaꞌaꞌ ña chànini̱ takan, ña tüvi kùuni yi kaꞌan yi ña ma ña jàꞌi kùu yi ña vaꞌa. Va uvanuu ma Rachaꞌnu Ndioo kùu ra ña kùu jakutunini ma ña jàꞌi, a ña vaꞌa a ña töve vaꞌa kùu yi.
Ta koto tïsokuati ndo ndi antea ña kichaa ma Cristu, tiá vaꞌa ña na kuatu ndo ña na janaꞌa maa ma Rachaꞌnu yi ora ni kichi ra. Vati maa ra kùu ra ña ni kati ra ma ña ndaa, ta ma tuꞌun xeꞌe ña chànini yo ndia. Ta ikan jan ni kuꞌva ndio ma Rachaꞌnu Ndioo ma yaꞌvi yo, ta takan tiñuꞌu ra yo tuva ma tiñu jāꞌa yo vaꞌa yi a tüvi.
Yakan va ndyoꞌo yani, ndisaa ma tuꞌun ña ja kātituꞌin iꞌya ña vaꞌa maa ndo kùu yi, takua kùu iin ña kàꞌan yi chaꞌaꞌ juuni mai, ta chaꞌaꞌ ra nàni Apolo ndia. Kua ikan ìyo yi ña kutuꞌva ndo koo ndo takua kàꞌan ma tutu Ndioo, ta tüvi kanduu jaꞌa ndo tiá takua kàꞌan ma tutu Ndioo. Ta koto jändotayi ndo ndo chaꞌaꞌ nda ñivi nikuuni ñivi jànaꞌa nuu ndo, ta takan kàꞌan ndo chata ma inga ndian taꞌan ndo.
Va na tüvi vaꞌa jàꞌa ndo ña kàꞌan ndo ña ndian vaꞌaga kùu iin ndian taꞌan ndo kua inga ma ndian taꞌan ndo. ¿A tüvi chìto ndo ña ndisaa ma ña ìyo chiꞌin ndo, mamaa ña chāꞌa Ndioo nuu ndo kùu yi ña kàꞌan ndo takan? Ta tu ndicha ña takan kùu yi, ¿ta naja jàkaꞌnu ndo ndo tuva ma ña nīꞌi ndo, töve iin ña kīchi ndaꞌaꞌ juuni maa ndo kùu yi?
Ndyoꞌo chànini ndo ña cha ìyo ndisaa ma ña chiniñuꞌu ndo, kùuni ndo, ta chiꞌin ma ña kuika ndo ndia. Ta chaꞌaꞌ yakan kùu yi ña na tüva chiniñuꞌu ndo ndyuꞌu, kùuni ndo. ¡Va na yüvi takan kùu yi!, ti tu ndicha ña takan kùu yi, tajan nda ndyuꞌu ìyo yi ña koo vaꞌa ndi chiꞌin ndo ma nuu chàꞌnda ndo tiñu ndia.
Ta chaꞌaꞌ yakan kùu yi ña yuꞌu chànini̱ ña ndisaa ndyuꞌu ndra kùu tatun Jesucristu, cha ndākoo ma Rachaꞌnu Ndioo ndi ña na ndeꞌe ndisaa ma ñuꞌuꞌ ñuñivi ndi, taku nda ndian kùu ma ñivi, ta nda ma tati ña jàkuu tiñu nuu Ndioo ndia, ora chakan na ndyuꞌu takua kùu ma ndian jākanaa ma kuati ndi, ta chūnaa na ndyuꞌu ña jàndeꞌe na tundoꞌo nda kati kaꞌni na ndi.
Yakan va chaꞌaꞌ ña yaꞌa chìnuni ndi tuꞌun Cristu kùu yi ña kàꞌan ma ñivi ña ndian tivi xini kùu ndi, kati na. Ta ndyoꞌo kùu ndo ma ndian yaꞌa ìyo chinituni, kati na. Ta juuni chànini na ña ndyoꞌo yaꞌa ìyo ñandee ndo, ta ndyuꞌu tüvi. Ta juuni yaꞌa chàtaꞌani ma ñivi tiñuꞌu na ndo, ta ndyuꞌu java kàꞌan ndaani na chata ndi.
Ta nda ma nda vitin, juuni ndoꞌo ga ndi tamaꞌ, ti tüvi nìꞌi ndi ña kachi ndi, ta nàtii ndi takuii, ta kùmani jaꞌma kuꞌun ndi, ta yaꞌa jàndeꞌe na tundoꞌo ndi, ta kùmani veꞌe koo ndi ndia.
Ta yaꞌaga cha chìtatu ndi jàꞌa ña yaꞌa niꞌi jàtiñu ndi chiꞌin ndaꞌaꞌ ndi. Ta ma ora kànduvaꞌa ma ñivi ndi, ta ndyuꞌu kàꞌan viviini ndi chiꞌin na. Ta ora jàndeꞌe ma ñivi tundoꞌo ndi, ta ndyuꞌu jàndeeni ndi ndia.
Ta ora kàꞌan ma ñivi ña ndian kini kùu ndi, ta ndyuꞌu kàꞌan viviini ndi chiꞌin na. Takan kūu yakan va kùu ndi takua kùu ma ñuma ña kèe kuñu yo, a ma chaꞌan ña chàta ma ñivi, ta kua ikan jàꞌa na ma nda vitin ndia.
Ndyoꞌo yani, ndisaa ma tuꞌun ña kàtituꞌin nuu ndo nuu ma tutu iꞌya, tüvi kàꞌin yi kuenda ña na kukanuu ndo, vati kàꞌin yi kuenda ña jàkuninai ndo, ti yaꞌa kùuni̱ ndeꞌi ndo, takua kùuni̱ ndeꞌi iin ma ndian kùu seꞌe mai.
Yakan va vaji ìyo kuaꞌaꞌ mii ndra matru ña jànaꞌa nuu ndo chaꞌaꞌ ña naja kua ìyo Cristu, va tüvi kùuni ndra ndeꞌe ndra ndo, takua kùuni ma ndian kùu tatá ndo ndeꞌe ra ndo. ¿A tüvi chàꞌa ndo kuenda ña yuꞌu kùi takua kùu ma iin tatá ndo chaꞌaꞌ ña kàtituꞌin ma tuꞌun Jesucristu ña kàꞌan naja kua kùu kakú ndo?
Yakan va chìkain ñamani nuu ndo ña na jaꞌa ndo takua jàꞌi.
Ta chaꞌaꞌ ñaꞌa kùu yi ña tàchi̱ ma ra nàni Timoteu, iin ra yaꞌa kùuni̱ ndeꞌi ña kùu takua kùu iin ra seꞌi chaꞌaꞌ ña yaꞌa chìnuni ra ma tuꞌun ma Rachaꞌnu. Yakan va, raꞌya kùu ra ña ni katituꞌun ra nuu ndo naja kua jàtiñui kuenda Cristu Jesuu, ta naja kua jànaꞌi ma tuꞌun ma Rachaꞌnu nuu ndisaa ma ndian chìnuni nuu kùtiꞌvi na ma ninii itiꞌ chàkunui.
Vati ìyo ndian ìyo tañu ndo ña cha kīchaꞌa na jàtayi na na, ti chànini na ña na tüvi ni kundeꞌe ndikoi ndo inga chaꞌaꞌ, kùuni na.
Va tu ma Rachaꞌnu kùuni, tajan kùu kuꞌin kundeꞌi ndo ma nuu ìyo ndo tiá numini ma kua chànini̱. Ta ikan jan ni ndeꞌe ndioi ma ña ni jaꞌa ma ndian jàtayi. Ta na yüvi yakani, ti nda ma ña ni kaꞌan na ni ndeꞌi ta juuni ni ndeꞌi tu ndicha ña a ìyo ma ndatu Ndioo chiꞌin na a töve ndicha, ndia.
Ti tu ndicha ña chàꞌa na ña na kaꞌnda Ndioo tiñu nuu na, tüvi ìyo yi ña kaꞌan na yi chiꞌin tuꞌun yuꞌu mani na, ti ìyo yi ña janaꞌa na ma ña jàꞌa na chiꞌin ndatu ña chāꞌa Ndioo nuu na.
Yakan va naja kua chànini ndo, ¿a ìyo yi ña jandeꞌi tundoꞌo ndo ma ora ni chai?, kùuni ndo. ¿A tiá vaꞌa ña na vii na ndeꞌi ndo, ta kuuni̱ ndeꞌi ndo?, kùuni ndo.
Ta yuꞌu chìtuꞌin ña ìyo iin ra ìyo tañu ndyoꞌo ndian chìnuni ña ndàka ra juuni ma maꞌá kaꞌnu ra, ta yakan ti iin kuati yaꞌa kaꞌnu kùu yi ña ni ma ndian tüvi chìnuni, tüvi jàꞌa na takan ndia.
Yakan va na tüvi vaꞌa jàꞌa ndo ña jàndaku tayi ndo ndo chaꞌaꞌ ma kuati ña jàꞌa ra, tiá vaꞌa ña na ndaꞌvi kùuni ndo, ta tavaniꞌi ndo ra ma nuu jàkaꞌnu ra Ndioo chiꞌin ndo.
Ndicha vaꞌa ti tüvi ìyoi chiꞌin ndo, va ìyoi chiꞌin ndo chiꞌin chinituni̱. Ta chiꞌin ma chinituni̱ cha tīsokuati̱ ma ra jàꞌa ña kini ikan, va na yüvi chaꞌaꞌ ña tüvi ìyoi chiꞌin ndo, ta kùuni ndo jaꞌa ndo ma ña tüvi vaꞌa, vati na jaꞌa ndo ma ña vaꞌa takua jàꞌa ndo yi ma ora ìyoi chiꞌin ndo.
Ta ikan jan ma ra jàꞌa ndio ma kuati ikan, ni tiꞌi ndio ndo ra ndaꞌaꞌ ma Satanaa, kuenda ña na jandeꞌe jiꞌnánꞌ tundoꞌo ra, ikan na ndakoo ra ma kuati jàꞌa ra, ta kuu jakakú ma Rachaꞌnu Jesucristu ra ma ora ni kichaa ndiko ra.
Yakan va na tüvi vaꞌa jàꞌa ndo ña jàtayi ndo ndo, chiꞌin ma kuati jàꞌa ra. ¿A tükuii chàꞌa ndo kuenda ña ìyo iin tuꞌun kàꞌan ña chiꞌin itaꞌvini ma yuchan iya, kùu janandaa yi ma yuchan paan?, kàti yi.
Yakan va na tavaniꞌi ndo ma yuchan iya chiya kini ña ìyo ma tañu ndo, ikan na ndakuu ií ndo, ti maa ndo kùu ndo takua kùu ma paan chaa ña chàcho ma kivi viko pakua ña tüvi kìꞌvi yuchan iya tichi, ti Cristu kùu ra takua kùu ma mvechala ña chàcho ma viko pakua, ti sōkó ra ra, ta chīꞌí ra chaꞌaꞌ ma kuati yo.
Takan kūu yakan va na sii kuuni yo kuenda ma Rachaꞌnu Ndioo, ta jakaꞌnu vaꞌa yo ma viko pakua, ti tüva kuu yo takua kùu ma yuchan iya chaꞌnu, ti tüva endeeni jaꞌa yo kuati chiꞌin ma ñivi. Va vitin cha kùu yo takua kùu ma paan chaa ña tüvi kìꞌvi yuchan iya tichi, ti cha jàꞌa yo mamaa ña vaꞌa, ta ndicha.
Ta nuu ma inga tutu ña tāchi̱ nuu ndo niku, kàꞌan yi ña, na tüva ìyo yi ña kutaꞌan ndo chiꞌin ma ndra tondo ña kìꞌvi chiꞌin ñivi ñaꞌa yüvi ñasiꞌi ndra, ta ñivi ñaꞌa tondo ña kìꞌvi chiꞌin ndraꞌii yüvi ii vi ndia.
Va ma tuꞌun ña já kātituꞌin nuu ndo tüvi kùuni yi kaꞌan yi ña na jachiyo ndiꞌi ndo nuu ndisaa ma ndian töve chìnuni jàꞌa kuati ña ìyo ma ñuñivi iꞌya. Va taku nuu ma ndra kìꞌvi chiꞌin ñivi ñaꞌa ña yüvi ñasiꞌi ndra, a ñivi ñaꞌa ña kìꞌvi chiꞌin ndraꞌii ña yüvi ii vi, a ndian kùuni ndeꞌe ndatiñu inga ñivi, a ndian suꞌu, a ndian jakaꞌnu ma ndioo yutun ií. Vati tu ndicha ña ìyo yi ña kesiin ndo nuu ma ndian jàꞌa ma kuati iꞌya, na küu koo ndo ma ñuñivi iꞌya, ti ndanikuni ìyo ma ndian jàꞌa takan.
Ta ma ña kūuni̱ kàtituꞌin nuu ndo, kùu yi ña, na ndöꞌiin ga ndo chiꞌin ma ndian kàꞌan ña ndian chìnuni kùu na, tuva juuni jàꞌaga na takua jàꞌa ma ndian tüvi chìnuni. Vati ma kuati jàꞌa ma ñivi ñaꞌa, a ndraꞌii, kùu yi ña kìꞌvi ndra chiꞌin ñivi ñaꞌa yüvi ñasiꞌi ndra, ta ñivi ñaꞌa chiꞌin ndraꞌii yüvi ii vi ndia. Juuni ma ndiakan kùu na ña kùuni na ndeꞌe na ma ndatiñu inga ñivi, ta jàkaꞌnu na ma ndioo yutun ií, ta vata na, ta chìꞌi na ndixi, ta suꞌu na ndia. Yakan va chiꞌin ma ndian taꞌan yo ña chìnuni ña jàꞌa takan, na ndöꞌiinga ndo chiꞌin na, ni ña kachi ndo chiꞌin na.
Takan kàti yuꞌu, ti taku maa yo ña kùu yo ndian chìnuni tuꞌun Cristu, na tüvi tiñu ndiso yo kùu yi ña jàkutuni yo ma kuati ma ndian tüvi chìnuni.
Vati maa ma Rachaꞌnu Ndioo kùu ma ra ìyo yi ña tisokuati ra na. Va taku maa ndo ìyo yi ña tisokuati ndo ma ndian chìnuni ña ìyo tañu ndo, ta chaꞌaꞌ ñaꞌa kùu yi ña ìyo yi ña tavaniꞌi ndo ma rakan ña jàꞌa kuati ña ìyo tañu ndo.
Tuva kànitaꞌan yuꞌu ndo chiꞌin juuni ma ñivi taꞌan ndo ña chìnuni, koto küꞌun ndo kujakutunini ndo ma kuati ikan nuu ma ndra kumitiñu, tuva yüvi ndra kumitiñu ña chìnuni tuꞌun Ndioo kùu ndra. Vaꞌaga ña na nanduku ndo ma ndra yanio ña chìnuni ña na jakutunini ndra ma kuati ikan.
¿A tüvi chìto ndo ña juuni maa ndyoꞌo ndian kùu ndian chìnuni, ni kuꞌva Ndioo ña na jakutunini ndo ma kuati ìyo chiꞌin ma ñivi ìyo ñuñivi iꞌya tiá itiꞌ nuu?, ña jàꞌa ndo takan. Yakan va tu takan ni jaꞌa ndo ma tiá itiꞌ nuu, tajan kùuni yi kaꞌan yi ña juuni takan ìyo yi ña jandondaa ndo ma kuati vali ña jàꞌa ma ndian taꞌan ndo ña chìnuni tiempu vitin ndia.
¿A tüvi chìto ndo ña ndisaa maa yo chìnuni, kùu tisokuati yo, nda ma ndian kùu tati ña jàkuu tiñu nuu Ndioo, tuva tüvi vaꞌa jàꞌa yi ndia? Ta chaꞌaꞌ yakan kùu yi ña juuni kùu jaꞌa yo jandondaa yo, nda ma kuati ìyo chiꞌin ma ñivi ìyo ñuñivi iꞌya ndia.
Tatu takan jàꞌa ndo, tajan kùuni yi kaꞌan yi ña na tüvi vaꞌa jàꞌa ndo ña chiniñuꞌu ndo, ña na jandondaa ma ndra kumitiñu ma kuati ndo, tuva yüvi ndra chìnuni kùu ndra.
Takan kàꞌin chiꞌin ndo, ikan na koo taꞌan tukanuu nuu ndo. ¿A nïꞌiin ma ndra kùu yanio ìyo ndatu, a chinituni ndra ña kuu jandondaa na ma kuati jàꞌa ndo?, ña jàꞌa ndo takan, kùuni ndo.
Vati ndyoꞌo ndian chìnuni töve vaꞌa jàꞌa ndo ora kànitaꞌan ndo chiꞌin juuni ma ndian chìnuni taꞌan ndo, va kiniga kùu yi kuenda ndo ora kuàtiꞌi ndo ma kuati ikan nuu ma ndra kumitiñu na jandondaa ndra yi, ta ndrakan yüvi ndra chìnuni kùu ndra ndia.
Ta chaꞌaꞌ ña tüvi ìyo vaꞌa ndo chiꞌin ma ndian kùu taꞌan ndo ña chìnuni. Chaꞌaꞌ yakan kùu yi ña töve koo vii ndo chiꞌin na takua kùuni Ndioo. Vaꞌaga ña na jandeeni ndo ma kuati jaꞌa na chata ndo chiꞌin ma ndian kùu taꞌan ndo, ta kuꞌva ndo ña na suꞌu maa na nuu ndo.
Va tava maa ndo na tüvi jàꞌa ndo takan, ti java viꞌa maa ndo kùu ma ndian jàꞌa kuati, ti suꞌu ndo nuu ma ndian kùu taꞌan ndo.
¿A tüvi chàꞌa ndo kuenda ña ma ndian jàꞌa ma kuati kua takan, na tüvi ni niꞌi na nuu koo na chiꞌin Ndioo nuu chàꞌnda ra tiñu? Yakan va koto küꞌva ndo ña jàndaꞌviñaꞌa juuni ma meru ndo ndo. Vati taku ma ndraꞌii ña kìꞌvi chiꞌin ma ñivi ñaꞌa yüvi ñasiꞌi ndra, ta ma ñivi ñaꞌa ña kìꞌvi chiꞌin ma ndraꞌii yüvi ii vi, ta chiꞌin ma ndian jàkaꞌnu ma ndioo yutun ií, ta chiꞌin ma ndra siꞌi,
ta ni ma ndra suꞌu, ni ma ndian kùuni ndeꞌe ndatiñu inga ñivi, ni ma ndian chìní jàꞌa ndixi, ni ma ndian chàtaꞌani kaꞌan tuꞌun vata, ta ni ma ndian chàtaꞌani jandaꞌviñaꞌa; ndisaa ndiakan na tüvi ni niꞌi na nuu koo na chiꞌin Ndioo nuu chàꞌnda ra tiñu.
Nda ndyoꞌo ndian chìnuni vitin, juuni takan jāꞌa ndo niku, va tava ma vitin cha ndākuu ií anima ndo jāꞌa ma Ndioo, ta cha jānandoo ra ndo, ta jāndondaa ra ndo ndia, chiꞌin sivi ma Rachaꞌnu yo Jesucristu, ta chiꞌin ma Tati Ií ra, chaꞌaꞌ ña cha ndōꞌiin ndo chiꞌin ra.
Chīnituꞌin ña ìyo iin ndo ña kàꞌan teꞌen: “Kùu jaꞌa yo nda ña nikuuni ti cha ìyo vaꞌa yo jāꞌa Ndioo”, kàti ndo. Ndicha ña takan kùu yi, va na yüvi ndisaa yi kùu ma ña vaꞌa kuenda yo. Ta takan kùu yi, va juuni ìyo yi ña jaꞌa yo kuenda yo chiꞌin ma ña jaꞌa yo, koto jändaꞌviñaꞌa yi yo ndia.
Ta juuni ìyo inga tuku tuꞌun ña kàꞌan teꞌen ndia: “Ma ndayu ña chàchi yo ña kuàꞌan tichi yo iin ña vaꞌa kùu yi kuenda yo, ta ma tichi yo iin ña vaꞌa kùu yi kuenda ma ndayu.” Ta vaji takan kùu yi, va ma Ndioo ni jandiꞌi ra nuu ma ndayu chiꞌin ma tichio, vati ma kuñu yo töve ìyo yi ña chàtiñu yo yi kuenda ña na kiꞌvi yo chiꞌin nda ndian ni kuuni, ti ma kuñu yo kùu yi kuenda ña jàkaꞌnu yi ma Rachaꞌnu Ndioo, ta ìyo ra kuenda ña kumi ra ma kuñu yo.
Yakan va tava cha chìto vaꞌa ndo ña ma Rachaꞌnu Ndioo, jānataku ra ma Rachaꞌnu, juuni kua ikan ìyo yi ña koto ndo ña ma Rachaꞌnu Ndioo ni janataku ra yo chiꞌin ma ndatu ra ndia.
¿A tüvi chàꞌa ndo kuenda ña ma kuñu taꞌiiꞌiin ndyoꞌo ndian chìnuni, juuni kùu yi kuenda ma kuñu Cristu ndia? Ta yuꞌu, ¿a vaꞌa tu kàꞌin chiꞌin ndo ña na ndakoo ndo ma itiꞌ Cristu, ta kìꞌvi ndo jaꞌa ndo ma ña kini chiꞌin ma ña tondo?, kùuni ndo. ¡Na väꞌaꞌ yi!
¿A tükuii chaꞌa ndo kuenda ña ma ora ndòꞌiin iin raꞌii chiꞌin iin ña tondo, ninduvi vi ndàkuu vi iin kuñuni? Vati ndava nda nuu ma tutu Ndioo teꞌen kàꞌan yi: “Ninduvi vi ni ndakuu vi iin kuñuni”, kàti yi.
Yakan va tu ndyoꞌo cha ndōꞌiin ndo chiꞌin ma Rachaꞌnu Ndioo, juuni kùuni yi kaꞌan yi ña, iin kuñuni kùu ndo chiꞌin ma Rachaꞌnu Ndioo ndia, ti cha ndōꞌiin ma anima ndo chiꞌin ra.
Yakan va na jaña ndo ña kiꞌvi ndo chiꞌin ma nda ndian ni kùuni, takua kìꞌvi ndo chiꞌin ma ñivi ñaꞌa tondo a ma ndian yüvi ñasiꞌi ndo. Vati ma ndian jàꞌa takan, iin kuati kaꞌnu kùu yi kuenda juuni ma kuñu na.
¿A tükuii chàꞌa ndo kuenda ña ma kuñu ndo kùu yi takua kùu ma veñuꞌu kaꞌnu nuu ìyo ma Tati Ií Ndioo ña chāꞌa ma Rachaꞌnu Ndioo nuu ndo? Vati na tüvi chàꞌnda maa ndo tiñu nuu ndo chaꞌaꞌ ma kuñu ndo.
Ti ma Rachaꞌnu Ndioo kùu ra ña chāꞌa ra ña na koo ma Tati Ií ra chiꞌin ndo, chaꞌaꞌ ña yaꞌaga yaꞌvi tiaꞌvi ma Cristu ora chīꞌí ra chaꞌaꞌ ndo. Ta chaꞌaꞌ yakan kùu yi ña ìyo yi ña jakaꞌnu ndo Ndioo chaꞌaꞌ ndisaa ma tiñu vaꞌa ña jàꞌa ndo chiꞌin ma kuñu ndo, vati kuenda maa ra kùu ndo vitin.
Va ma kuati kùu yi ña ma ndraꞌii kìꞌvi ndra chiꞌin ma ñivi ñaꞌa tondo, ta chaꞌaꞌ yakan kùu yi ña vaꞌaga ña na koo ma ñasiꞌi maa ndra, ta ma ñivi ñaꞌa, vaꞌaga ña na koo ma ii vi ndia. Ta takan töve kìꞌvi na tichi kuati chiꞌin inga ñivi.
Yakan va taku ma ndraꞌii, ìyo yi ña kuꞌva ndra ma ña kùuni ma ñasiꞌi ndra, ta ma ñivi ñaꞌa kùu ñasiꞌi ndra, ìyo yi ña kuꞌva vi ma ña kùuni ma ii vi ndia.
Vati ma ñivi ñaꞌa, na küu kaꞌnda maa vi tiñu nuu vi chaꞌaꞌ ma kuñu vi, ti kuenda ma ii vi kùu yi. Ta ni ma ndraꞌii na küu kaꞌnda maa ndra tiñu nuu ndra chaꞌaꞌ ma kuñu ndra, ti kuenda ma ñasiꞌi ndra kùu yi ndia.
Yakan va koto käti ndo ña na küu kusu ndo chiꞌin ma ñasiꞌi ndo, ta ni ndyoꞌo ñivi ñaꞌa juuni koto käti ndo takan chiꞌin ma ii ndo ndia. Kùu kaꞌan ndo takan, va tu cha jāndoꞌiin tuꞌun jiꞌna ndo ña ni jaꞌa ndo takan kuenda ma uvi uni kivini kuenda ña kiꞌvi ndo kaꞌan ndo chiꞌin ndisaa tuꞌun ndaa kuenda Ndioo. Va ma ora cha yāꞌa, tajan ìyo yi ña ndoꞌiin ndiko ndo chiꞌin ma ñasiꞌi ndo. Takan ìyo yi ña jaꞌa ndo, ti koto kiꞌvi ma kuiꞌna ma tichi kuñu ndo, ta kùuni ndo kiꞌvi ndo chiꞌin nda ndian nikuuni ndia.
Ndisaa ma tuꞌun kàꞌin iꞌya, kùu yi kuenda ña chùndayuꞌi ndo, ta tüvi kàꞌin chiꞌin ndo ña na jaꞌa ndo yi tuva tüvi kùuni ndo jaꞌa ndo yi ndia.
Yuꞌu, kùuni̱ ña ndisaa ndo na koo maꞌiin ndo takua ìyo yuꞌu ña tüvi ìyo ñasiꞌi̱, va chìtoi ña töve takan ni kuu yi, ti siin siin kùu ma ñamani ña chàꞌa ma Ndioo nuu taꞌiiꞌiin yo.
Ta juuni kùuni̱ ña na vaꞌaga ña na tändaꞌa ma ndra yoko, ta juuni töve tàndaꞌa ndiko ma ñivi ñaꞌa ña kìndoo ndaꞌvi ndia, ikan na koo na takua ìyo yuꞌu, kùuni̱.
Va tu kündee ndo, tiá vaꞌa ña na tandaꞌa ndo, koto kùuni ndo kiꞌvi ndo chiꞌin nda ndian nikuuni, yakan ti iin kuati kaꞌnu kùu yi.
Va yuꞌu kàꞌin chiꞌin ndo, ña yöve tuꞌun mai kùu ma ña kàꞌin, ti tuꞌun Ndioo kùu yi, ña ma nda ndian nikuuni ña cha tāndaꞌa, na tüvi ìyo yi ña ndakoo ndo ma taꞌan ndo.
Ta tu ndàkoo vi ma ii vi, vaꞌaga ña na ndakimani taꞌan vi ta ndoꞌiin ndiko vi chiꞌin ndra. Ta tu küuni vi, tajan vaꞌaga ña na kindoo ndaꞌvi maa vi ta tüva koo ma ii vi ndia. Ta juuni takan kùu yi chiꞌin ma ndraꞌii ña na tüvi ìyo yi ña ndakoo ndra ma ñasiꞌi ndra ndia.
Ta vitin va ni kaꞌan ndioi nuu inga tuku ndo chaꞌaꞌ ña chànini̱ mai, ta yüvi tuꞌun chàꞌa ma Rachaꞌnu nui kùu yi, ña tu iin ra yani yo ña chìnuni, ta ma ñasiꞌi ra iin ña tüvi chìnuni kùu ña, juuni na küu ndakoo ra ña, tuva cha chāꞌa ña tuꞌun nuu ra ña kùu kundaka ra ña vaji iin ra chìnuni kùu ra.
Ta tu iin ña chìnuni, ndaka ña iin ra tüvi chìnuni, indukuni na töve vaꞌa ndàkoo ña ra, tuva cha chāꞌa ra tuꞌun nuu ña, ña kùu kundaka ra ña vaji iin ña chìnuni kùu ña ndia.
Takan kàti̱ chiꞌin ndo, vati tu iin ña chìnuni ndàka ña iin ra tüvi chìnuni, ni ndakuu ií ra jàꞌa ma Rachaꞌnu, chaꞌaꞌ ña ndoꞌiin ra chiꞌin ma ña chìnuni. Ta tu iin ña tüvi chìnuni ndaka ña iin ra chìnuni, juuni ni ndakuu ií ña, chaꞌaꞌ ña ndàka ña ma ra chìnuni ndia. Yakan va ma ora ni koo ndio ma seꞌe vi, juuni ni jandaku ií ma Rachaꞌnu Ndioo ma seꞌe vi, vaji kùu na seꞌe ma ndian töve chìnuni.
Va tu iin ra tüvi chìnuni yaꞌa janini ra ña kùuni ra ndakoo ra ma ña kùu ñasiꞌi ra ña chìnuni, na kuꞌva ña ña na kee ra kuꞌun ra. Ta indukuni kùu yi tuva iin ña tüvi chìnuni yaꞌa jànini ña, ña kùuni ña ndakoo ña ra, na kuꞌva ra ña na kee ña kuꞌun ña ndia. Tu takan taꞌan chiꞌin ma ndian tandaꞌa ndian chìnuni, töve janini na ña koo na chiꞌin ma ndian tandaꞌa chiꞌin na endeeni. Vati Ndioo kāchin ra ndo kuenda ra, ti kùuni ra ña na koo vii ndo chiꞌin taꞌan ndo.
Yakan va taku ndyoꞌo ñivi ñaꞌa ña chìnuni, takan ìyo yi ña koo vii ndo chiꞌin ma ndra kùu ii ndo ña tüvi chìnuni, ti tüvi chìto ndo tuva kùu jakakú ndo ra, chaꞌaꞌ ña kùu ndo ñivi ñaꞌa chìnuni. Ta juuni takan ìyo yi ña koo vii ma ndra chìnuni chiꞌin ma ñasiꞌi ndra ña tüvi chìnuni, ti tüvi chìto ndo tuva kùu jakakú ndo ña chaꞌaꞌ ña kùu ndo ma ndra chìnuni.
Yakan va na tüva kùu, jin ndian tandaꞌa kùu ndo a töve, va ìyo yi ña koo vii ndo naja kua kùuni ma Rachaꞌnu ña koo ndo, ta naja kua kùu ndo ma ora kāchin ra ndo. Tandiꞌi ma tuꞌun iꞌya, kàtituꞌin yi nuu ma ndian chìnuni ta nuu ñuu kuàꞌin, ikan na jachiꞌin na yi.
Ta tu ìyo nda yo kùu ndraꞌii ña kāchin Ndioo ña cha tāꞌnda ma ñii nuu ika, koto jäꞌani ndra ña ndra yüvi taꞌnda ñii nuu ika kùu ndra. Ta tu ìyo nda yo kāchin Ndioo ña takäꞌan taꞌnda ma ñii nuu ika, na tüvi ìyo yi ña jakuuni ndra jaꞌa ndra yi tuva tüvi chàtaꞌani ndra jaꞌa ndra yi ndia.
Vati taku kuenda Ndioo, na tüva kuu tuva taꞌnda ma ñii nuu ika yo a tüvi, ti ma ña kùuni ra kuu yi ña na jachiꞌin yo ma ña kàꞌan ra.
Yakan va taꞌiiꞌiin yo ìyo yi ña ndoo yo koo yo takua kùu yo ma ora kāchin Ndioo yo.
Vati tu kùu ndo ma ndian kùu musu ña tüvi niꞌi ma yaꞌvi, ma ora kāchin ma Rachaꞌnu Ndioo ndo, na näkanini ndo chaꞌaꞌ yi, vati tu chaa iin tiempu ña kuu kee nuna ndo, na nanduku ndo itiꞌ vaꞌa tiá jaꞌa ndo yi.
Vati taku maa yo kāchin ma Rachaꞌnu Ndioo yo ora kùu yo musu ma inga na niku, va ma vitin kùu yo ndian chàkuu nuna kuenda ra ña jàkakú ra yo nuu ma kuati jàꞌa yo. Ta indukuni kua ikan kùu yi chiꞌin maa yo tüvi kùu musu na niku, ta vitin kāchin ra yo kuenda ña na ndakuu yo ndian kùu musu ma Rachaꞌnu Cristu.
Ti ma Rachaꞌnu Ndioo, yaꞌaga yaꞌvi tīaꞌvi ra chaꞌaꞌ ndo, ta chaꞌaꞌ yakan kùu yi ña kùuni ra ña na kuu ndo musu ra, ta tüvi kuꞌva ndo ndo kuenda ña kùu ndo musu ma ñivi ñuñivi.
Yakan va ndyoꞌo yani ndian chìnuni, yuꞌu chànini̱ ña na ndoo yo koo yo takua kùu yo ma ora kāchin ma Rachaꞌnu Ndioo yo kuenda ra.
Va taku kuenda ma ndian takäꞌan tandaꞌa, na tüvi ìyo nïꞌiin tuꞌun ña kàꞌin kuenda ma Rachaꞌnu nuu na, va juuni kùu katituꞌin ma kua chànini̱ kuenda na, chaꞌaꞌ ña kùi iin ra ìyo tundeeni vaꞌa chiꞌin Ndioo, ti kūndaꞌvini ra yuꞌu.
Yakan va yuꞌu kati̱ ña vaꞌaga ña na ndoo yo koo yo takua kùu yo ma ora kāchin ma Rachaꞌnu Ndioo yo, chaꞌaꞌ ña ndetiñu ña ìyo yo ma tiempu iꞌya ma vitin.
Yakan va ndyoꞌo yani ndian cha ìyo ñasiꞌi ndo, vaꞌaga ña na nänduku ndo naja kua ndakoo ndo ña. Ta tu ndra tüvi ñasiꞌi, vaꞌaga ña, na tändaꞌa ndo ndia.
Ndicha ti na yüvi kuati kùu yi tuva tàndaꞌa ndo, ta juuni na yüvi kuati kùu yi tuva tàndaꞌa ma ñivi ñaꞌa ndia. Va ma tiempu yaꞌa ndetiñu ni kuu yi tiá itiꞌ nuu, ta ma ndian tàndaꞌa ni ndeꞌe na tundoꞌo ma ñuñivi iꞌya. Ta chaꞌaꞌ yakan kùu yi ña kàꞌin chiꞌin ndo ña na tändaꞌa ndo, ti tüvi kùuni̱ ndeꞌe ndo ma tundoꞌo ikan.
Yakan va ndyoꞌo yani ma ña kùuni̱ kaꞌin chiꞌin ndo kùu yi ña tiania tiempu kùu yi ña kìndoo yo koo yo ma ñuñivi iꞌya. Yakan va nda ma kivi iꞌya ta itiꞌ nuu, taku ndyoꞌo, ndra cha tāndaꞌa, na tüvi ìyo yi ña yaꞌa nakanini ndo chaꞌaꞌ vi.
Ta juuni taku ma yo yaꞌa ndaꞌvi kùuni, na sii kuuni na takua kùu ndian sii kùuni, ta ma ndian sii kùuni ta ndiakan na kùuni na kua ndian yaꞌa ndaꞌvi kùuni. Ta maa yo jàta ndatiñu, na tüvi ìyo yi ña yaꞌa sii kuuni ndo chaꞌaꞌ ma ndatiñu na ndia.
Takan kàꞌin chiꞌin ndo, ti na tüva kuuni̱ ña nakanini ndo chaꞌaꞌ ma ña ìyo ma ñuñivi iꞌya. Vati taku ma ndra tüvi nī tandaꞌa, ndrakan chìtuꞌun ndra chaꞌaꞌ tiñu ma Rachaꞌnu, ta naja kua kùu jakuu ndra ma ña kùuni ra ndia.
Va tu ma ndra cha tāndaꞌa kùu ndo, tajan ikan nakanini ndio ndo chaꞌaꞌ ña naja kua kùu naniꞌi ndo ma kua koo vaꞌa ndo ma ñuñivi iꞌya, ta chaꞌaꞌ ña naja kua jaꞌa ndo ta kìndoo vaꞌa ndo chiꞌin ma ñasiꞌi ndo.
Yakan va ìyo uvi nuu ma kua chànini ra. Ta juuni kua ikan kùu yi chiꞌin ma ñivi ñaꞌa ña kìndoo ndaꞌvi, ta ma ñivi ñaꞌa ña tüvi nī tandaꞌa, ti vikan endee chìtuꞌun vi chaꞌaꞌ ma ña kùuni ma Rachaꞌnu, ta chaꞌaꞌ ña naja kua kùu koo ií vi chiꞌin kuñu vi, ña jàkaꞌnu vi ra chiꞌin ndisaa anima vi. Va taku ma ñivi ñaꞌa ña cha tāndaꞌa, ti vikan nàkanini vi chaꞌaꞌ ña naja kua kùu jaꞌa vi ta naniꞌi vi naja kua koo vaꞌa vi ma ñuñivi iꞌya, ta naja kùu jaꞌa vi kuenda ña na kindoo vaꞌa vi chiꞌin ma ndra kùu ii vi ndia.
Vati chiꞌin ma tuꞌun kàꞌin nuu ndo iꞌya, na tüvi kàꞌin yi kuenda ña jànini̱ ndo, vati kàꞌin yi nuu ndo, ti chìtoi ña iin ña vaꞌa kùu yi kuenda ña na naniꞌi ndo naja kua kuu koo ndo ndian iñuꞌu, ta naja kùu tiin vaꞌa ndo ma itiꞌ kuàꞌan ma Rachaꞌnu, ta töve nàkanini ndo jakesiin ndo ndo ma itiꞌ ra.
Va tu ìyo yo chànini ña vaꞌaga ña na koo ii ma ñivi ñaꞌa seꞌe ndo, ti cha kua kuyatin ma kuiya ña koo ii vi, vaꞌaga ña na koo maa ma ii vi tuva takan chànini ndo. Vati yüvi kuati kùu yi tu tandaꞌa vi.
Va tu ìyo yo chànini vaꞌa chiꞌin ndisaa anima ndo ña na kindoo maꞌiin ma ñaꞌa seꞌe ndo, juuni ña vaꞌaga kùu yi tu töve tandaꞌa ña ndia.
Yakan va iin ña vaꞌa kùu yi tuva chàꞌa ndo ma seꞌe siꞌí ndo ña tandaꞌa vi, va iin ña vaꞌaga kùu yi tuva na küꞌva ndo vi ña tandaꞌa vi ndia.
Ta juuni taku ma ñivi ñaꞌa ña cha tāndaꞌa, na tüvi ìyo yi ña ndakoo vi ma ndra kùu ii vi, ora juuni kùu ndra, ndra ndito, va tu ma ndra kùu ii vi cha chīꞌí ndra, tajan cha ìyo vaꞌa ndiko vi ña kùu koo ndiko ma inga ii vi tuva kùuni vi, va nda tuva kùu ndra, ndra chìnuni tuꞌun Ndioo.
Va yuꞌu chànini̱ ña vaꞌaga kùu yi kuenda ña tuva na köoga inga ii vi. Takan chànini yuꞌu, vati kua ikan kùuni ma Tati Ií Ndioo ìyo chiꞌi̱n.
Vitin va kùuni̱ katituꞌin nuu ndo naja kua jaꞌa ndo ña sòkó ndo ma ña chàchi ndo kuenda ma ndioo yutun. Ndicha vaꞌa ña, ndisaa yo ìyo chinituni kùunio chaꞌaꞌ ma ña jakaꞌnu yo. Ta vaji takan kùu yi kuenda yo, ìyo yi ña koto yo ña ma ña chìto yo jàꞌa yi ña yaꞌa jandotayi yo yo. Ta ñaꞌa töve tindee yi yo ña kuaꞌnu ndisaa yo chiꞌin yi. Va tu kùuni yo ndeꞌe yo ma ndian taꞌan yo ta chàꞌa yo tundeeni nuu na, ni kuaꞌnu vaꞌa ndisaa yo.
Ta tu ìyo nda ndyoꞌo chànini ndo ña yaꞌa ìyo kuaꞌaꞌ chinituni ndo, kùuni ndo. Na tüvi ndicha tu takan chànini ndo, vati takäꞌan koo chinituni ndo kuenda ma tuꞌun ndaa, takua ìyo yi ña koo yi.
Va Rachaꞌnu Ndioo cha nàkoto vaꞌa ra ndisaa ma ndian yaꞌa kùuni ndeꞌe ra.
Ta chaꞌaꞌ ña sòkó ndo ma ndayu chàchi ndo nuu ma ndioo yutun, chito vaꞌa yo ña na tüvi ndioo ndicha kùu ma yutun ikan. Vati cha chìto vaꞌa yo ña uvanuu Ndioo kùu ra ña ìyo ra, ta tüvi inga ra.
Ta vaji kàti ma ñivi ña ìyo kuaꞌaꞌ nuu ndioo itiꞌ ni kuuni a ma nuñuꞌuꞌ ñuñivi iꞌya a ma andivi, ta ndiakan chànini na ña ìyo kuaꞌaꞌ nuu ndioo yo ta kuaꞌaꞌ nuu ra kùu chitoꞌo yo.
Va taku maa yo, ti cha chàꞌa yo kuenda ña, uvanuu Tatá yo Ndioo kùu ra ña ìyo. Vati ma Rachaꞌnu Tatá yo kùu ra ma ra jātuvi ndisaa nakuyi, ta chaꞌaꞌ yakan kùu yi ña ìyo yo kuenda ra. Ta juuni uvanuu chitoꞌo yo ìyo, rakan kùu ra ma Rachaꞌnu Jesucristu. Ta chaꞌaꞌ ra kùu yi ña ìyo ndisaa nakuyi ma ñuñivi iꞌya, ta chaꞌa rakan kùu yi ña ndito yo nda vitin.
Va na yüvi ndisaa yo ndian chìnuni chìto yo ma tuꞌun iꞌya. Vati tañu yo ìyo ndian takani jàkaꞌnu na ma ndioo yutun niku, ta nda vitin chànini na ña ma ndioo yutun ikan iin ña ndicha kùu yi. Yakan va ora chàchi na ma ndayu ña sòkó na kuenda yi. Ta tava yaꞌa vita ma anima na, yakan va jàndaꞌviñaꞌa yi na, ta chànini na ña jàndokini yi na jàꞌa ma ndayu ikan.
Va taku ma Rachaꞌnu Ndioo, ti tüvi tìꞌi ra kuenda yo chaꞌaꞌ ña chàchi yo ma ndayu ikan a tüvi. Vati na yüvi chaꞌaꞌ ña chàchi yo ma ndayu ikan kùu yi ña ni ndakuu vaꞌaga yo, a ni ndakuu kiniga yo tuva tüvi chàcho yi ndia.
Va ìyo yi ña jaꞌa ndo kuenda nuu ndo chiꞌin ma ña chànini ndo ña kùu jaꞌa ndo nda ña nikuuni, ti koto jakoyo ndo ma ndian vita anima ña chìnuni ma tuꞌun Ndioo ma tichi kuati.
Vati tu ìyo nda yo chìnuni ña ndeꞌe ña kaꞌìin ndo chàchi ndo ma tichi ma veñuꞌu nuu kaꞌìin ma ndioo yutun, nditaꞌan ma ndian taꞌan ndo ña vita anima ña chìnuni ma tuꞌun Ndioo, ta juuni ndiakan ña chànini na ña ndokini na jàꞌa ma ndayu ikan, kìchaꞌa na ña chàchi na yi ndia.
Yakan va tu takan chànini ndo jaꞌa ndo chaꞌaꞌ ña yaꞌa ìyo chinituni ndo, kùuni ndo, na yüvi ña vaꞌa kùu yi, ti jàꞌa ndo ña kōyo ma ndian vita anima tichi ma ña kini, vati ma Rachaꞌnu Cristu, juuni chīꞌí ra chaꞌaꞌ na ndia.
Vati tu chaꞌaꞌ ma ña jàꞌa ndo jàꞌa yi ña jàkesiin yi ma ndian vita anima ma ikan na kiꞌvi na itiꞌ kini kuenda na, tajan kùuni yi kaꞌan yi ña iin kuati kaꞌnu kùu ma ña jàꞌa ndo kuenda ma Rachaꞌnu Cristu ndia.
Yakan va tu chaꞌaꞌ ma ndayu chàchi̱ kùu yi ña jàꞌi ña na koyo ma ndian taꞌin ña chìnuni ma tichi kuati, tiá vaꞌa ña na kächigai ma ndayu ikan, ikan töve jàꞌi ña na koyo na ma tichi kuati.
Yakan va cha chìto vaꞌa ndo ña kùu jaꞌi ña kakú nunai, ta kùi iin tatun Jesuu, ta juuni cha chìto ndo ña ndēꞌi ma Rachaꞌnu yo Jesuu ndia. Ta juuni ndyoꞌo kùu ma ndian kùu ma tiñu jàꞌi, ti chaꞌaꞌ tuꞌun kàtituꞌin kùu yi ña na chinuni ndo ma tuꞌun ra.
Va ìyo ñivi ña chànini na ña yüvi ra tatun Jesuu kùi, kùuni na. Va taku kuenda maa ndo ti cha chìto vaꞌa ndo ña ndicha ña tatun ra kùi, vati jàndakui ndo ña na kùu ndo ndian chìnuni tuꞌun ma Rachaꞌnu, ta yakan jànaꞌa kachin yi ña ndicha ña kùi tatun ra.
Ta vitin va ni kaꞌan ndioi ma tuꞌun iꞌya kuenda ma ndian kàꞌan chatai:
Taku yuꞌu ra kùu tatun Jesuu, ìyo yi ña kuꞌva ndo ma ña kachi̱ ta koꞌi.
Ta juuni töve kuati kùu yi tuva tandaꞌi chiꞌin iin ñaꞌa ña chìnuni, takua ìyo ñasiꞌi ndra inga ma ndra kùu tatun Jesuu, ta ndra kùu yani ma Jesuu, ta Petuꞌ ndia.
¿A chànini ndo ña Bernabé ta yuꞌuni kùu ndi ña na tüvi ìyo yi ña kuꞌva ndo ña kachi ndi, chaꞌaꞌ ña tüvi jàña ndi ña jatiñu ndi chiꞌin ndaꞌaꞌ ndi?, kùuni ndo.
¿A yo kùu jatiñu saani ma tiñu jandaru, ta tiaꞌvi maa ndra chaꞌaꞌ ma ña kachi ndra?, kùuni ndo. ¿A nda ra jàtiñu tichi kuꞌu ta tàchi ra yutun tata, ta töve kùu kachi ra ma chiti run ora ni keta yi?, kùuni ndo. Ta indukuni takan kùu yi kuenda ma yo jakuenda mvechala, vati ìyo yi ña koꞌo ra ma lechi ri ora ìyo raꞌ ma ndika ri ndia.
Ta teꞌen kàꞌan yi nuu yi: “Na väꞌa tiꞌi yo xikima yuꞌu ma jundiki ora jàtiñu ri ña chàñu ndri chata ma chiti trigu”, kàti yi. Va ma Rachaꞌnu Ndioo na tüvi kàꞌan ra ma tuꞌun ikan kuenda ma jundikini,
vati juuni kàꞌan ra yi kuenda maa yo, chaꞌaꞌ ña na nanduku yo naja kua koo vaꞌa yo. Vati taku ma ndra taꞌvi ma ñuꞌuꞌ, kuenda ña tàchi ndra, jàꞌa ndra yi ti chìto ndra ña ni niꞌi ndra ma nii ma ora ni keta yi. Ta indukuni takan kùu yi chiꞌin ma ndian jàkoyo ma nii, ti cha chìto na ña ni kachi na yi ndia.
Yakan va tu ndyuꞌu, takan jātiñu ndi chiꞌin ndo kuenda ña na chìnuni ndo ma tuꞌun Ndioo, juuni kua ikan ìyo yi ña tindee ndo ndyuꞌu jitu itaꞌvi nakuyi ndia.
Ndicha ti ìyo yi ña tindee ndo inga ndra kùu tatun Jesuu, va ìyoga yi ña tindee ndo ndyuꞌu kua ndrakan.
Ta juuni chìto ndi ña iin ña vaꞌa kùu yi tu chikan ndi ma ña chìniñuꞌu ndi nuu ndo, va na küuni ndi jaꞌaga ndi yi, ti kùuni ndi jandeeni ndi, nda ni kuuni taꞌan chiꞌin ndi, ta takan na chaa ma tuꞌun vaꞌa chaꞌaꞌ Jesuu nuu ndo, ta nïꞌiin nakuyi töve chàsi nuu yi ma itiꞌ kua kuita kuati yi.
Ta juuni cha chìto vaꞌa ndo ti taku ma ndian jàtiñu kuenda ma veñuꞌu kaꞌnu ñivi judíu, juuni nuu ma ndayu ña sòkó ma ñivi ña ìyo kuenda ma veñuꞌu ikan ìyo yi ña niꞌi na ma ña kachi na ndia. Yakan va kùuni yi kaꞌan yi ña ma ndian jàkuenda ma chito naá, nuu sòkó na ma kiti ña chàꞌni na kuenda Ndioo, juuni ìyo yi ña kachi na ma saꞌan ikan chaꞌaꞌ ma tiñu jàꞌa na ndia.
Ta juuni maa ma Rachaꞌnu kùu ra ña kāꞌan ra ña tandiꞌi ma ndian chìnuni ña kàtituꞌun tuꞌun vaꞌa chaꞌaꞌ Cristu, ìyo yi ña juuni nuu ndian chìnuni tuꞌun ikan, ndeꞌe na ta kachi na ndia, kàti ma Rachaꞌnu.
Va yuꞌu nïꞌiin chaꞌaꞌ takäꞌan ndakain ma ña chìniñuꞌi nuu ndo chaꞌaꞌ ma ña kàꞌin tuꞌun Ndioo, ta juuni töve tài tutu iꞌya nuu ndo kuenda ndàkain iin nakuyi nuu ndo ndia. Tu kuenda yuꞌu vaꞌaga tu kuvi̱ chaꞌaꞌ ma ña jaꞌi, ta ikan nïꞌiin na küu namaa na ma ña kaꞌnu jàꞌi ña katituꞌun saani̱ yi nuu ma ñivi ndia.
Vati tu yuꞌu kàtituꞌin ma tuꞌun Ndioo, na tüvi jaꞌi yi kuenda ña jandotayi̱ yuꞌu nuu ndo, ti ma Ndioo tāchi ra yuꞌu ña jaꞌi ma tiñu ikan. Va tu tüvi jàꞌi yi, ndaꞌvi kuuni̱ ti Ndioo ni jandeꞌe tundoꞌo nui tuva tüvi jàꞌi yi.
Yakan va tu kàtituꞌin ma tuꞌun ra chaꞌaꞌ ña kua ikan kùuni mai jaꞌi yi, tajan ma Rachaꞌnu Ndioo ni kuꞌva ra ma yaꞌvi̱. Tatu töve kùuni̱ kaꞌin yi, va chaꞌaꞌ ña Ndioo tāchi ra tiñu iꞌya nui ña na kaꞌin yi, yakan va takan ìyo yi ña jaꞌi yi.
Yakan va, ¿ndava kùu ma yaꞌvi̱ ña nìꞌi̱ chaꞌaꞌ ña kàtituꞌin ma tuꞌun Ndioo?, kùuni ndo. Va ma yaꞌvi̱ niꞌi̱ kùu ma ña chìsii animai ña kùuni̱ ora kàtituꞌun saani̱ ma tuꞌun vaꞌa Ndioo nuu ma ñivi, ta na tüvi chìkain nïꞌiin nakuyi nuu na chaꞌaꞌ ma tiñu jàꞌi, vaji cha takani kùu jaꞌi yi.
Vati taku yuꞌu, ti na tüvi kui musu nïꞌiin ñivi niku, va vitin cha kachi̱n kuenda kùi musu ndisaa ndo, ti takan kùu jakanai tiá kuaꞌaꞌ ñivi kuenda Ndioo.
Vati ora kàtituꞌin nuu ma ñivi judíu, juuni jàꞌi ma kua takani jàꞌa na, ikan na kùu kichaꞌa na chinuni na tuꞌun chaꞌaꞌ Jesucristu. Ta ora kàtituꞌin nuu ma ndian ndikun chata ma ley ña tāa Moisés, juuni jàꞌi ma takua jàꞌa na, vaji tüvi chàꞌnda ma ley ikan tiñu nui, va takan jàꞌi ikan, takan kuu kichaꞌa na chìnuni na tuꞌun chaꞌaꞌ ma Jesucristu.
Ta juuni ora kàtituꞌin yi nuu ma ndian yüvi judíu, ndian töve tìñuꞌu ma tuꞌun Ley Ndioo ña tāa Moisés, vati ma ña jàꞌi kuu ma takua jàꞌa na, ikan na kichaꞌa na chìnuni na tuꞌun chaꞌaꞌ ma Jesucristu. Ta ñaꞌa, tüvi kùuni yi kaꞌan yi ña töve tìñuꞌi ma tutu Ley Ndioo, chaꞌaꞌ ña ndìkun gai chata ma Rachaꞌnu Cristu chiꞌin ma tuꞌun ley ña jànaꞌa ra ndia.
Ta ora kàtituꞌin yi nuu ma ndian tüvi chìnuni vaꞌa ma tuꞌun chaꞌaꞌ Jesucristu, ti ndian vita anima kùu na, indukuni jàꞌi ma takua jàꞌa ndiakan. Ta ndisaa yakan jàꞌi yi, chaꞌaꞌ ña kùuni̱ ña na kakú uvi uni na, tuva takan kùu yi.
Jaꞌi tandiꞌi yakan, chaꞌaꞌ ma tuꞌun vaꞌa chaꞌaꞌ Cristu, ikan na sii kùuni̱ , ti juuni Ndioo chāꞌa ra ña na kuu katituꞌin yi.
Ta juuni cha chìto vaꞌa ndo, ti taku ma ndian chìnu, ìyo yi ña kunu niꞌi ndisaa na, va uvanuu na kùu ma ndian ìyo yi ña jakanaa. Yakan va indukuni kua ikan ìyo yi ña kunu niꞌi ndo kuenda ma Rachaꞌnu Ndioo, ikan na jakanaa ndo ra ndia.
Vati taku ma ndian jàndovaꞌa na na kuenda ña kusiki taꞌan na chiꞌin inga na, ìyo yi ña nduvaꞌa kumi na ma kuñu na. Ta ndisaa yakan jàꞌa na yi, ti kùuni na jakanaa na ma korona ña kundii xini na ña kùu takua kùu ma ndaꞌa yutun ña numi kuiini xìi yi. Va taku maa yo ti jàndeeni yo chaꞌaꞌ ña kùuni yo jakanaa yo ma yaꞌvi yo ña endee töve ni chaa tiempu ña ni ndiꞌi yi.
Vati taku yuꞌu, na tüvi chàtaꞌani̱ ña kunu mai takani tu töve chai ma nuu ndiꞌi yi. Ta juuni töve chàtaꞌani̱ ña kani̱ ña kusiki̱ chiꞌin chiki̱ tu töve vaꞌa nani ma chiki̱ kani̱ ti na küu jàkanai tuva takan jàꞌi.
Ti ma ña jàꞌi kùu yi ña nduvaꞌa jandeꞌi tundoꞌo ma kuñui, chaꞌaꞌ ña kùuni̱ ña na jaꞌa yi takua kuuni mai. Vati tu tüvi jaꞌi ma takan, tajan kùuni yi kaꞌan yi ña na tüvi nda kuenda kùi, ti jañai ma itiꞌ Ndioo, vaji cha kātituꞌin ma tuꞌun ra nuu ma inga ñivi. Va yuꞌu, töve jàchiꞌi̱n yi kuenda juuni mai.
Ndyoꞌo yani koto näani ndo ma ña jāꞌa ma ndian kūu ñivi yo ndian chīyo tajiꞌna, ma ora tāndikun na kuàꞌan na ma chata viko ña ìyo sukun jāꞌa ma Rachaꞌnu. Vati tandiꞌi ndiakan kētachiyo na itiꞌ chata ma tañuꞌu jāꞌa ma Rachaꞌnu ma tiempu ikan.
Ta takan kūu yi ña ma tiempu tāndikun na kuàꞌan na chata ma viko chiꞌin Moisés, nda ma tiempu ikan kùu yi ña ndōꞌiin na chiꞌin ra, ta ñaꞌa kùuni yi kaꞌan yi ña kūnduta na chiꞌin Moisés ma tichi tañuꞌu ta chiꞌin tañu viko ikan ndia.
Ta juuni tandiꞌi ma ñivi ikan chāchi na ma ndayu vaꞌa ña Ndioo jātuvi ra kuenda na chiꞌin iin tiñu kaꞌnu.
Ta juuni chiꞌin inga tiñu kaꞌnu, Ndioo chāꞌa ra ña chīꞌi na ma takuii vaꞌa ña kàna ma nuu ìyo kava ma tichi itiꞌ kuàꞌan na, ti takuii ikan kùu ma Cristu, vati maa ra kùu ra ña tīndee ra na, ikan na töve nayi taꞌan na ma nuu kuàꞌan na.
Vati cha yati tandiꞌi ma ñivi jāchika na itiꞌ Rachaꞌnu Ndioo, vaji jānaꞌa ra kuaꞌaꞌ ndatu ra nuu na. Ta Ndioo töve sii kùuni ra ña jāꞌa na takan, yakan va ndisaa ndiakan, chīꞌí na ma tichi kuꞌu nuu chākunuu na.
Tandiꞌi ña kūu iꞌya, jànaꞌa yi ti na väꞌa jàꞌa yo ña nànduku yo ma ña kini takua jāꞌa ndiakan, ti koto taꞌan yo takua tāꞌan na.
Yakan va koto jäkaꞌnu ndo ma ndioo yutun, takua jāꞌa kuaꞌaꞌ ma ndian kūu ñivi yo ña chīyo tajiꞌna niku. Vati ndava nda nuu ma tutu Ndioo teꞌen kàꞌan yi chata na: “Ma ñivi ikan, chāchi na, ta chīꞌi na, ta ora chīnu jàꞌa na takan, tajan kīchaꞌa ndio na tàchaꞌa na kuenda jàkaꞌnu na ma ndioo yutun”, kàti yi.
Ta koto kïꞌvi ma yo kùu ndraꞌii chiꞌin ma ñivi ñaꞌa yüvi ñasiꞌi ndra, ta ma ñivi ñaꞌa chiꞌin ma ndra yüvi ii vi ndia, ti kua ikan jāꞌa ma ndian kūu ñivi yo niku. Vati chaꞌaꞌ ña jāꞌa na takan kùu yi ña chīꞌí nda oko uni mii na iin kivini jāꞌa ma Rachaꞌnu Ndioo.
Ta juuni na tüvi ìyo yi ña kiꞌin yo kuꞌva ma Rachaꞌnu Cristu, takua jāꞌa iin ma ndian kūu ñivi yo ndia. Vati chaꞌaꞌ ña takan jāꞌa na, yakan va jāꞌa ma Rachaꞌnu ña na kachi ma koo na, ta chīꞌí na ndia.
Ndisaa ña tāꞌan ma ndian kūu ñivi yo ndian chīyo tajiꞌna, jànaꞌa yi nuu yo naja kua jāꞌa ma Rachaꞌnu Ndioo. Ta tāa ra yi nuu ma tutu ra kuenda ña kindoo yi chiꞌin yo ndian ìyo ma kivi nuu ndiꞌinia, ikan na koo tuꞌva yo chiꞌin ma tuꞌun ra.
Yakan va iin nda ndyoꞌo chànini ndo ña cha ìyo vaꞌa ndo, kùuni ndo, tiá vaꞌa ña na jaꞌa ndo kuenda nuu ndo, koto jandiꞌi ra nuu ndo ndia.
Vati ña na koto ndo ña ndisaa ma kuati ña kùuni ndo koyo ndo tichi, indukuni kùu yi chiꞌin ma kuati ña kùuni koyo tichi nda ndian nikuuni ìyo ma ñuñivi. Ta ndicha vaꞌa ti Ndioo ìyo tundeeni ra chiꞌin ndo, yakan va ndisaa tiempu ña kùunio koyo yo tichi ma kuati ikan, töve chàꞌa ra ña kùu yi tiá kaꞌnu kua kuu jandeeni yo, vati juuni jànaꞌa ra itiꞌ vaꞌa nuu kuu kakú yo tichi yi, ikan na kuu jandeeni yo yi.
Yakan va ndyoꞌo yani ma ndian yaꞌa kùuni̱ ndeꞌi, kàtituꞌin nuu ndo ña na numini jaña ndo ña jàkaꞌnu ndo ma ndioo yutun.
Ta chìtoi ña kùu ndo ndian ìyo chinituni vaꞌa, yakan va na kaꞌan ndo chiꞌi̱n tu ndicha kùu ma ña ni kàꞌin chiꞌin ndo.
Vati taku ora chàꞌa yo taꞌvindioo nuu ma Rachaꞌnu Ndioo, ma ora ni koꞌo yo ma kopa vinu ií ña kùu ma nii Cristu, ikan kùu ma nuu ndòꞌiin yo chiꞌin ma ndian chìnuni ña ìyo kuenda Cristu, ti chāti ra nii ra chaꞌaꞌ ma kuati yo. Ta taku ma ora chàꞌnda kuatio ma paan ña ni kachi yo ña kùu kuenda kuñu Cristu, ma ikan juuni jànaꞌa yi nuu yo ña ndòꞌiin yo chiꞌin ma kuñu ra ndia.
Yakan va vaji kuaꞌaꞌ ñivi kùu yo, va ndisaa yo ndàkuu yo iin ñivini chaꞌaꞌ ña chàchi yo iin paani.
Na kukuꞌuni ndo takua jāꞌa ma ñivi ñuu Israel niku, vati ndiakan chàchi na ma saꞌan ña chàꞌni na ta sòkó na nuu ma chito naá kuenda jàkaꞌnu na ma Rachaꞌnu Ndioo, ikan na ndoꞌiin na chiꞌin ra, ta kùu na iin ñivini ndia.
Va chiꞌin ma tuꞌun ña kātituꞌin nuu ndo iꞌya, na tüvi kùuni̱ kaꞌin ña chànini̱ ña ìyo nda kuenda ma ndioo yutun, ta juuni töve chànini̱ ña ìyo nda kuenda ma saꞌan kiti ña sòkó na nuu yi ndia, takua chànini ndiakan.
Takan kàtituꞌin nuu ndo, vati ìyo ma yo tüvi chìnuni tuꞌun Cristu ña, juuni sòkó na yi kuenda ña jàkaꞌnu na ma tati xaan ikan, ta yüvi nuu ma Rachaꞌnu Ndioo, ta yakan tüvi kùuni̱ jaꞌa ndo yi. Yakan va kàtituꞌin yi nuu ndo.
Vati na küu koꞌo ndo ma vinu ña kaꞌìin tichi copa ma Rachaꞌnu, tuva juuni chìꞌi ndo ma vinu ña kaꞌìin tichi copa ma tati xaan ndia, ta juuni na küu kunandi ndo mesa ma Rachaꞌnu, tuva juuni chùnandi ndo mesa ma tati xaan ikan ndia.
Ta juuni, ¿a vaꞌa tu jaꞌa ndo ña ndoxaani ma Rachaꞌnu Ndioo chiꞌin yo chaꞌaꞌ ma ña kini ña jaꞌa yo?, kùuni ndo. ¿A chànini ndo ña ìyo tiaga ñandee ndyoꞌo kua maa ra?, kùuni ndo.
Ndicha ña ìyo ma yo kàꞌan ña kùu jaꞌa yo nda ña kùuni maa yo, kàti yo, va na yüvi ndisaa yi kùu tindee yi yo ti tüvi chàꞌa yi tundeeni yo chiꞌin taꞌan yo.
Ta na tüvi ìyo yi ña nanduku yo ña vaꞌa kuenda juuni maa yo, vati vaꞌaga ña na nanduku yo ña vaꞌa kuenda inga ma ñivi taꞌan yo.
Ta na kachi ndo tandiꞌi nuu ma saꞌan ña kuyaꞌvi ma vetoꞌo, ta na näkanini ndo tuva saꞌan ña cha sōkó na nuu ndioo yutun kùu yi, a töve.
Takan kàti̱ chiꞌin ndo, ti maa ma Rachaꞌnu Ndioo, kùu ra ma chitoꞌo ma nuñuꞌuꞌ ñuñivi iꞌya chiꞌin ndisaa ña ìyo nuu yi ndia.
Tatu ìyo iin ma ndian tüvi chìnuni ña jainvitaa na ndo ña na kuꞌun ndo kukachi ndo chiꞌin na ma veꞌe na, na kuꞌun ndo tuva kùuni ndo, ti kuu kachi ndo nda nuu ndayu nikuuni, vaꞌa ga ña na töve ndakatuꞌun ndo tuva ndayu ña cha sōkó na nuu ndioo yutun ña jàkaꞌnu na kùu yi a töve.
Ta vitin tu ìyo inga nda yo jainvitaa ndo ma veꞌe na, tajan ma ora ni kachi ndio ndo, kàtituꞌun ndio na nuu ndo ña ma ndayu ña cha sōkó na nuu ma ndioo yutun kùu yi, kati na. Tu takan kùu yi vaꞌaga ña na kächi ndo yi, ti koto jaꞌa ndo ña na väꞌa kùuni ndian kàꞌan yi nuu ndo.
Ta ma tuꞌun ña, já kātituꞌin iꞌya ña chaꞌaꞌ ña kacho ma saꞌan, ti vaji tüvi kuati kùu yi kuenda ndo va kuenda inga na, chïto a kuati kùu yi kuenda na.
Ta tu takan taꞌan chiꞌi̱n vaꞌa ga ña töve kachi yi, ikan na töve tiso na kuati nui chaꞌaꞌ yi, jin ma ña vaꞌa kùu yi kuendai tu kachi yi, va iin ña yaꞌa ika kùu yi kuenda ma chìnituni ndiakan.
Ta tu yuꞌu chàꞌi taꞌvindioo chaꞌaꞌ ma ña ni kachi̱, ¿ta naja kàꞌan ma ñivi ña yüvi ña vaꞌa kùu ma ña jàꞌi?, ta kuenda yuꞌu kùu yi iin ña vaꞌa jaꞌi kùuni̱ kuenda ma Ndioo.
Yakan va tuva chàchi ndo, a chìꞌi ndo, a jàꞌa ndo inga tuku tiñu vaꞌa, na jaꞌa ndo yi va kuenda ña jàkaꞌnu ndo ma Rachaꞌnu Ndioo.
Ta koto jänaꞌa ndo nuu ma ñivi nïꞌiin nakuyi ña tüvi vaꞌa chànini na, ikan na tïso na kuati ndo chaꞌaꞌ yi, ni nuu ma ndian judíu, ni nuu ma ndian yüvi judíu, ta ni nuu ma ndian ìyo kuenda ma veñuꞌu Ndioo ndia.
Vati yuꞌu vaꞌaga ña na nandukui naja kua koo sii ma ndisaa ñivi chiꞌin ndisaa ma ña jàꞌi, ta tüvi jàꞌi ma ña chàtaꞌani mai a ma ña vaꞌa kuendai chànini̱, ikan na kuu niꞌi na nuu kakú na.
Yakan va na jaꞌa ndo ma takua jàꞌi, ti yuꞌu juuni takan jàꞌi ma takua jàꞌa Cristu ndia.
Yakan va yuꞌu chisii̱ ta tìñuꞌi ndo, vati chàkuꞌuni ndo yuꞌu chaꞌaꞌ ndisaa ma nakuyi jàꞌa ndo, ta chaꞌaꞌ ña cha kīchaꞌa ndo jàchinu ndo ma tuꞌun vaꞌa ña kātituꞌin nuu ndo.
Va ma ña kùuni̱ ña koto ndo, kùu yi ña ma Rachaꞌnu Cristu, kùu ra ra kuxini nuu ndisaa ma ndraꞌii, ta ma ndraꞌii kùu ndra iin ndra kuxini nuu ñasiꞌi ndra, takua ma Rachaꞌnu Ndioo kuxini ra nuu ma Cristu ndia.
Vati tu iin raꞌii chàsi ra iin nakuyi xini ra ma ora kàꞌan ra chiꞌin Ndioo, a ora kàꞌan ra ma tuꞌun Ndioo nuu ma inga ñivi, kùuni yi kaꞌan yi, ti tüvi tìñuꞌu ra ma ra kùxini ra, vati chàsi ra ma xini ra ora jàꞌa ra takan.
Ta indukuni kùu yi tuva ìyo ñivi ñaꞌa ña tüvi chàtaꞌani vi kasi vi xini vi ora kàꞌan vi chiꞌin Ndioo, a ora kàꞌan vi ma tuꞌun ra nuu ma inga ñivi, juuni kùuni yi kaꞌan yi ña töve tìñuꞌu vi ma ra kùu ii vi chaꞌaꞌ ma ña jàꞌa vi ndia. Indukuni kùu yi tuva sokon teꞌe vi ma ixi xini vi.
Va taku ma ndraꞌii, ti na tüvi nuva jàꞌa ndra ña kasi ndra xini ndra, vati Ndioo jātuvi ra ndra ña kùu ndra takua kùu maa ra, ti ma xinaꞌñu ra kùu ndra. Ta ma ñivi ñaꞌa kùu vi ma xiñaꞌnu ma ndraꞌii ndia.
Vati taku ma Rachaꞌnu Ndioo, ti tüvi nī javaꞌa ra ma raꞌii nunuu chiꞌin ma kuñu ma ñivi ñaꞌa, vati ma ñivi ñaꞌa kùu vi ña kūvaꞌa vi chiꞌin kuñu ma ndraꞌii jāꞌa ma Rachaꞌnu Ndioo.
Yakan va cha chìto ndo ña tüvi nī kuvaꞌa ma ndraꞌii kuenda ma ñivi ñaꞌa, vati ma ñivi ñaꞌa kùu vi ña jāvaꞌa ma Rachaꞌnu Ndioo vi kuenda ma raꞌii.
Ta chaꞌaꞌ yakan kùu yi ña ìyo yi ña kasi vi ma xini vi chaꞌaꞌ ma ndatu ña ìyo chiꞌin vi, ta ikan na kuu vi ndian iñuꞌu nuu ndeꞌe ndisaa ma tati jàkuu tiñu nuu Ndioo.
Vati taku kuenda ma ndian chìnuni, töve vaꞌa ña chànini yo siin siin chaꞌaꞌ ma ndraꞌii chiꞌin ma ñaꞌa, vati nduvi grupu ìyo kuenda vi nuu Ndioo, ta nduvi ndiakan chìniñuꞌu na taꞌan na ndia.
Ta vaji ndicha kuii ña ma Rachaꞌnu Ndioo jāꞌa ra ma ñivi ñaꞌa nunuu chiꞌin kuñu ma raꞌii, ta vitin ndisaa ma ndraꞌii cha kāku ndra nuu ma maꞌá ndra ndia. Va vaji takan kùu yi, va ma Rachaꞌnu Ndioo induku jātuvi ra ndisaa na.
Yakan va, ¿naja kua chànini ndo?, ¿a vaꞌani jaꞌa vi ña tüvi chàsi vi xini vi ma ora kàꞌan vi chiꞌin Ndioo?, kùuni ndo.
Töve vaꞌa, ti juuni cha chìto vaꞌa yo ña ma ndraꞌii ña chàtaꞌani jakuaꞌnu ma ixi xini ndra, jaꞌa maa ndra tukanuu nuu ndra, vati tüvi ìyo yi ña jaꞌa ndra takan.
Va taku ma ñivi ñaꞌa, ti maa ma Rachaꞌnu Ndioo chāꞌa ña na koo nani maa ma ixi xini vi, ikan na kasi xini vi.
Ta tu ìyo nda ndian tüvi chìnuni vaꞌa ma ña kàꞌan ndi vitin, tajan ìyo yi ña koto na ti ni ndyuꞌu, ta ni inga ma ñivi chìnuni, na tüvi nàkoto ndi ma inga kua takani jàꞌa ndi. Yakani kùu ma ña chìto ndi.
Ndyoꞌo yani vitin va kùuni̱ katituꞌin nuu ndo ña na tüvi vaꞌa jàꞌa ndo ora kùtiꞌvi ndo jàkaꞌnu ndo ma Rachaꞌnu Ndioo, vati ora jàꞌa ndo ña kutuꞌvi taꞌan ndo ìyo yi ña vii koo ndo, va na yüvi takan kùu yi, ti java viꞌa ndo kaꞌvi ndo jàꞌa yi.
Vati ma ña nunuu ña chīnituꞌin, ña kàti ma ñivi, ti cha chàtaꞌani ndo kutiꞌvi taꞌan ndo kuenda ña jàkaꞌnu ndo ma Rachaꞌnu Ndioo, uvaa ña kuati kùu yi ña siin siin kùuni taꞌiiꞌiin ndo chiꞌin taꞌan ndo, ta chaꞌaꞌ ña jàꞌa ndo ma takan kùu yi ña nda mai chànini̱ ña ndicha kùu yi chiꞌin ndo ndia.
Yakan va, ¿a vaꞌani jàꞌa ndo ña jàꞌa ndo takan?, kùuni ndo, ikan na kuꞌva yo kuenda nda ndian kùu ma ndian chìnuni vaꞌa ma tuꞌun Ndioo, ta nda ndian tüvi.
Uvaa ña kuati kùu yi, chaꞌaꞌ ña kèsiin ndo ma ora kùtiꞌvi ndo ña kùxini ndo kuenda kùkuꞌuni ndo ma Rachaꞌnu, ta ma ña jàꞌa ndo ikan, ti na yüva ña kuxini vaꞌa ndo kùu yi kuenda ma Rachaꞌnu.
Vati taku ma ora ni kachi ndo, ma ora ikan, taꞌiiꞌiin ndo ndaꞌa ndo ma ña ni kuxini ndo, ta ikan jan numini kìchaꞌa ndio ndo chàchi ndiꞌi ndo yi, ta ma ora chàa ndio ma inga meru ndo, tajan ndiakan kùu ma ndian kindoo chiꞌin soko jàꞌa ndo, vati ndiꞌi yi jàꞌa ndo. Ta ìyo inga ndo ña nduvaꞌa chìꞌi ndixi ta chìní ndo ndia.
¿A tüvi veꞌe ndo nuu kuiin ndo kachi ndo, ta koꞌo ndo?, ña jàꞌa ndo takan. Yakan va chiꞌin ma ña jàꞌa ndo iꞌya, jànaꞌa yi ña chàtuꞌun ndo ma ndian chìnuni tuꞌun Ndioo, ta nda ma ndian ndaꞌvi ña tüvi nuva koo nuu ndia. ¿A ìyo yi ña kaꞌin ña ndian vaꞌa kùu ndo chaꞌaꞌ ma ña jàꞌa ndo?, kùuni ndo. Na yüvi takan kùu yi.
Vati taku ma tuꞌun ña kàtituꞌin nuu ndo iꞌya, tuꞌun iꞌya kùu yi ña kātituꞌun ma Rachaꞌnu yi nui. Ta teꞌen kàꞌan yi: ma juuni ma chanikuaa ora kīꞌin ma Rachaꞌnu Jesuu ma paan, ma ora xīkoñaꞌa Juda ra.
Ta ikan jan, chāꞌa ndio ma Rachaꞌnu Jesuu taꞌvindioo nuu ma Rachaꞌnu Tatá ra chaꞌaꞌ yi, tajan chāꞌnda kuati ra yi, ta teꞌen nākaꞌan ndio ra: “Na kachi ndo ma paan iꞌya, vati ñaꞌa kùu ma kuñui, vati ni kuvi̱ chaꞌaꞌ ndo. Takan ìyo yi ña jaꞌa ndo yi, ikan na kukuꞌuni ndo yuꞌu.”
Takan kūu ta ora cha chīnu kuxini ndio ndra, tajan kīꞌin ra iin copa vinu, ta teꞌen nākaꞌan ra chaꞌaꞌ yi: “Na koꞌo ndo ma copa vinu iꞌya, vati chiꞌin ma copa iꞌya, jàchinui chiꞌin nii̱ ma tuꞌun chaa ña ndōꞌiin Ndioo chiꞌin ndo jàꞌa raꞌ. Takan ìyo yi ña jaꞌa ndo, ikan na kukuꞌuni ndo yuꞌu”, kàti Jesuu.
Yakan va nani ma ora chàchi ndo ma paan ikan, a chìꞌi ndo ma vinu ikan, takan ìyo yi ña jaꞌa ndo ti yakan kàtituꞌun yi ña cha chīꞌi ma Rachaꞌnu chaꞌaꞌ ndo. Ta takan ìyo yi ña jaꞌa ndo nda kati chaa ma tiempu ña ni kichaa ndiko ra.
Yakan va tu tüvi vaꞌa jàꞌa yo ña tìñuꞌu yo ma Rachaꞌnu ma ora chàchi yo ma paan, ta ora chìꞌi yo ma copa vinu kuenda kukuꞌuni yo ma Rachaꞌnu, tajan yakan kùuni yi kaꞌan yi ña iin kuati kaꞌnu kùu ma ña jàꞌa yo chata ma kuñu, ta chata ma nii ma Rachaꞌnu ndia.
Yakan va tuva chàchi yo ma paan ikan, ta chìꞌi yo ma copa ma vinu ikan, jiꞌna ìyo yi ña kiꞌin kuꞌva jiꞌna yo kuenda tuva ña vaꞌa kùu ña chànini yo chiꞌin anima yo, tajan jaꞌa ndio yo yi.
Vati tu yüvi ña vaꞌa kùu ma ña chànini ndo chiꞌin anima ndo, ta chàchi ndo ma paan ta chìꞌi ndo ma vinu, ta ñaꞌa kùuni yi kaꞌan yi ña tüvi tiñuꞌu ndo ma kuñu ma Rachaꞌnu ora jàꞌa ndo takan. Ta ma Rachaꞌnu Ndioo, ni jakutuni ra ndo chaꞌaꞌ ma ña jaꞌa ndo.
Yakan va chaꞌaꞌ yakan kùu yi ña ìyo kuaꞌaꞌ meru ndo ña kuꞌvi, ta yaꞌa kukueꞌe kàa na, ta ìyo ndian cha chīꞌí ndia.
Vati tu kiꞌin kuꞌva jiꞌna yo ma ña chànini yo chiꞌin anima yo ta tu vaꞌa kùu yo, tajan rakan na tüvi ìyo yi ña jandeꞌe ra tundoꞌo yo.
Vati tu ma Rachaꞌnu tisokuati ra yo, ta jandeꞌe ra tundoꞌo yo, takan jàꞌa ra ti kùuni ra ña ndakuu yo ma ndian ndaa, ikan na töve jakutuni ra na, ta kuvi na endeeni takua ni taꞌan chiꞌin ndian tüvi chìnuni ña ìyo ma nuñuꞌuꞌ ñuñivi iꞌya.
Yakan va ndyoꞌo yani, taku ma ora kùtiꞌvi ndo ña ni kuxini ndo ora chàkuꞌuni ndo ma Rachaꞌnu, na kuatu jiꞌna ndo nda kati chàa ndiꞌi ma ndian meru ndo, tajan na kachi ndio ndo.
Ta tu ìyo nda ndyoꞌo ña yaꞌa cha chisoko ndo, kùuni ndo, tajan vaꞌaga ña na kuꞌun ndo kukachi ndo ma veꞌe ndo, ti koto jandeꞌe ma Rachaꞌnu ma tundoꞌo ndo chaꞌaꞌ ña töve vaꞌa jàꞌa ndo ma ora ndòꞌiin ndo. Ta ìyo inga tuꞌun ña kùuni̱ ña koto ndo, va vaꞌaga ña na kuatui, ta kàtituꞌin yi nuu ndo ma ora ni kundeꞌi ndo.
Ndyoꞌo yani vitin va kàtituꞌun kachi̱n nuu ndo, ikan na koto ndo ndisaa ndatu ña chàꞌa Tati Ií Ndioo nuu taꞌiiꞌiin yo.
Ta chaꞌaꞌ yakan kùu yi ña, vitin ni katituꞌun ndioi nuu ndo ña taku ma ndian kàꞌan chiꞌin ndatu ma ra kùu Tati Ií Ndioo, na küu kaꞌan tiꞌini na chata ma Rachaꞌnu Jesuu. Ta indukuni kùu yi tuva küu kàꞌan na ña iin ra yaꞌa kaꞌnu kùu ma Rachaꞌnu Jesuu, tuva tüvi ìyo ma Tati Ií Ndioo chiꞌin na ndia.
Vati taku ma ra kùu Tati Ií Ndioo, ti siin siin kua kàa ma ndatu ña chàꞌa yi nuu taꞌiiꞌiin yo, ta koto näkanini ndo ña kuaꞌaꞌ nuu tati kùu yi, vati uvanuu Tati Ií Ndioo kùu yi ña chāꞌa ndisaa yi nuu yo.
Ta juuni vaji siin siin tiñu chāꞌa ma Rachaꞌnu nuu yo ña jàꞌa yo kuenda ma ndian chìnuni, va uvanuu ra kùu Rachaꞌnu ìyo.
Ta ndicha ña vaji siin siin tiñu chāꞌa ma Rachaꞌnu Ndioo nuu yo ña jàꞌa yo, va uvanuu Ndioo kùu ra ña jàtiñu ndisaa tiñu ikan nuu tandiꞌi yo chiꞌin ma ndatu ña ìyo ra.
Vati ma Rachaꞌnu Ndioo jànaꞌa ra nuu yo ña ìyo ma Tati Ií ra chiꞌin yo. Ta ma ndatu ikan kùu yi kuenda ña jàtiñu yo chiꞌin yi, ña tindee yi ndisaa ma ndian kùu taꞌan yo, ndian chìnuni.
Vati iin yo, ìyo ma ndatu ma Tati Ií Ndioo chiꞌin, ña jàꞌa yi ña yaꞌa chìto na ña kàꞌan na. Ta juuni ìyo inga yo, ña juuni maa ma Tati Ií Ndioo chàꞌa yi ma ndatu ña jànaꞌa yi nuu yo, naja kua naniꞌi yo nakoto vaꞌa yo ma Ndioo.
Ta juuni ìyo inga yo, niꞌi ña jaꞌa ma ndatu Tati Ií Ndioo ña na chinuni vaꞌa yo ma tuꞌun ra. Ta ìyo inga yo, ña chàꞌa ma Tati Ií ndatu ra nuu yo, kuenda ña jàndaꞌa yo ma ndian kuꞌvi.
Ta ìyo inga yo, ña tìndee ma Tati Ndioo yo, ña na jaꞌa yo iin tiñu kaꞌnu ikan na ndeꞌe ma ñivi yi. Ta juuni ìyo inga yo ña tìndee ma Tati Ií Ndioo yo, ña na katituꞌun yo ma tuꞌun yuꞌu ra nuu ma inga na. Ta ìyo inga yo, ña tìndee ma Tati Ií ra yo, ña na koto yo tuva ndicha ña tuꞌun Ndioo kùu ma ña kàꞌan ma ñivi, a tüvi. Ta juuni ìyo inga yo ña tìndee ma Tati Ií, ña na kuu kaꞌan yo iin tuꞌun siin siin ña tüvi kùtunini inga ñivi yi. Ta juuni ìyo inga yo ña tìndee ma Tati Ií, ña kùu katituꞌun kachin niyi kùuni kaꞌan ma tuꞌun siin siin ikan nuu yo.
Yakan va uvanuu ma Tati Ií ra, ña ìyo kùu yi ña chàꞌa yi siin siin ndatu ikan nuu taꞌiiꞌiin yo. Tajan takan jàꞌa yi chiꞌin taꞌiiꞌiin yi takua kùuni maa yi.
Ti taku ma kuñu yo, vati ìyo xini yo, ta ndaꞌaꞌ yo, ta chaꞌa yo, ta ndicha ña ìyo kuaꞌaꞌ ña kuati ìyo yi, va ndisaa yi kùu yi iin kuñuni. Ta kua ikan kùu yi chiꞌin Cristu ndia, ti vaji ìyo kuaꞌaꞌ nuu ma ñivi ra, va ndisaa na kùu na iin kuñuni.
Ta juuni kua ikan kùu yi chiꞌin maa yo ña kùu yo ndian judíu a ndian yüvi judíu, a kùu yo ndian musu ña tüvi niꞌi yaꞌvi a ndian töve, vati nda ora jāꞌa ma Tati Ií Ndioo ña jākunduta ra yo, nda ma ora ikan kùu yi ña cha ndākuu yo iini kuñu Cristuni jāꞌa ma Tati Ií Ndioo, ti nuu taꞌiiꞌiin yo, Ndioo chàꞌa ra uvanuu ma Tati Ií ra ña na koo yi chiꞌin yo.
Vati taku ma kuñu yo, ti na yüvi iin nuuni ma kuñu yo kùu yi ña ìyo yi yo, ti kuaꞌaꞌ ña kuati kùu yi ña ìyo yi ma kuñu yo.
Ta tu ma chaꞌa yo kàti yi ña na yüvi iki kuñu yo kùu yi, chaꞌaꞌ ña na yüvi ndaꞌaꞌ yo kùu yi kàti yi, na yüvi ña ndicha kùu yi, ti vaji kàꞌan yi ma takan, va juuni ma kuñu yo kùu yi ndia.
Ta tu ma ñii soꞌo yo kàti yi ña na yüvi ma ña ìyo kuenda ma kuñu yo kùu yi, chaꞌaꞌ ña na yüvi tinuu yo kùu yi kati yi, juuni na yüvi ña ndicha kùu yi, ti na yüvi chaꞌaꞌ ña kàꞌan yi takan, ta ni jaña yi ña kùu yi ma kuñu yo ndia.
Vati tu tàndiꞌi ña kuati ña ìyo ma kuñu yo kùu yi kuenda ma tinuu yo niku, na küu tasoꞌo yo, tuva takan kùu yi. Ta tu tandiꞌi nuu ma ña ìyo ma kuñu yo, kùu yi kuenda ma ña tàsoꞌo yo, na küu nàniꞌi yo xiko nïꞌiin nakuyi, tuva kùuni yo taꞌni yo yi.
Ta chaꞌaꞌ yakan kùu yi ña tāa ma Rachaꞌnu Ndioo taꞌiiꞌiin ña kuati ìyo ma kuñu yo ma nuu vaꞌaga ña koo yi kuenda yo, kùuni ra, ta kua ikan kīndoo yi nda vitin.
Vati tu iini ña kùu ma ña kuati ìyo yo ikan niku, tajan na tüvi kuu kaꞌan yo ña iini kuñu kùu yo tuva takan kùu yi.
Ta ndicha kuii ña vaji kuaꞌaꞌ nuu ma ña kuati kùu ma kuñu yo ña ìyo yi yo, va ndisaa yi kùu yi iin kuñuni.
Vati taku ma tinuu yo na küu kaꞌan yi chiꞌin ma ndaꞌaꞌ yo ña na tüvi chìniñuꞌu yi yi, ta ni ma xini yo na küu kaꞌan yi chiꞌin ma chaꞌa yo ña na tüvi chìniñuꞌu yi yi ndia.
Vati ma ña kuati ìyo ma kuñu yo ña taꞌaga kàa, yakan kùu ma ña chiniñuꞌu ga yo.
Ta taku ma ña kuati ìyo ma kuñu yo ña na tüvi kùuni yo ndeꞌe yo, yakan kùu ma ña vii ga chàsi yo jaꞌma chata yi. Ta ma ña kuati ma kuñu yo ña na töve vaꞌa ña koo nuna yi, yakan kùu ma ña kumi vaꞌa ga yo koto ndeꞌe inga ñivi yi, kùuni yo.
Va ìyo inga ña kuati ma kuñu yo ña kindoo nuna, ta yakan tüvi kùmi vaꞌa yo yi. Ta chaꞌaꞌ yakan kùu yi ña jāꞌa ma Rachaꞌnu kuaꞌaꞌ nuu kuati ma kuñu yo, ikan na kuuni ga yo ndeꞌo yi, ta tiñuꞌu yo ma ndian taꞌan yo, vaji tüvi yaꞌa ga iñuꞌu na chiꞌin yo.
Takan ìyo yi ña jaꞌa yo koto siin siin ña nakanini yo jaꞌa yo chiꞌin ma ndian kùu taꞌan yo. Yakan va ìyo yi ña tìndee taꞌan yo yo.
Ta tu ìyo uvi uni ñivi taꞌan yo ña ndèꞌe yo na, ña ndèꞌe na tundoꞌo, nda maa yo ndèꞌe yo tundoꞌo, ti ndaꞌvi kùuni yo ndia. Ta tu ìyo ma ndian tiñuꞌu na uvi uni ma ndian taꞌan yo, nduvaꞌa chìsii ndisaa yo, chaꞌaꞌ ña jàꞌa na takan.
Yakan va ndisaa ndo kùu ndo kuñu ma Rachaꞌnu Cristu, ta taꞌiiꞌiin ndo kùu ndo iin nuuni ma ña kuati ìyo ma kuñu ra ndia.
Vati ma Rachaꞌnu Ndioo, cha chāꞌa ra tiñu nuu ma uvi uni ma ndian ni jatiñu kuenda ra, ta ndiaꞌya kùu na: Ma nunuu, jiꞌna chāꞌa ra tiñu nuu ma ndian kùu tatun Jesuu, ta ña uvi, va chāꞌa ndio ra tiñu nuu ma ndian kàꞌan chiꞌin tuꞌun yuꞌu ra, ta ña uni, va chāꞌa ra tiñu nuu ma ndian matru ña jànaꞌa ma tuꞌun ra, ta ikan jan chāꞌa ra tiñu nuu ma ndian jàꞌa ma ndatu kaꞌnu chiꞌin nuu ma ndian jàndaꞌa ndian kuꞌvi, ta chiꞌin nuu ma ndian chàtaꞌani tindee inga ñivi. Ta juuni chāꞌa ra tiñu nuu ma ndian kuxini nuu inga ñivi, ta chiꞌin nuu ma ndian kàꞌan ma tuꞌun kàꞌan inga ñivi ndia.
Uvaa ña na yüvi tandiꞌi yo kùu ma ndian kùu tatun Jesuu, ta yüvi tandiꞌi yo kùu kaꞌan yo ma tuꞌun yuꞌu Ndioo, ta ni yüvi tandiꞌi yo jànaꞌa yo nuu ma ñivi, ta ni yüvi tandiꞌi yo kùu jaꞌa yo ma ndatu kaꞌnu nuu ma ñivi,
ta yüvi tandiꞌi yo ìyo ndatu yo kuenda ña jàndaꞌa yo ndian kuꞌvi ndia. Ta juuni na yüvi tandiꞌi yo kùu jaꞌa yo kàꞌan yo tuꞌun siin siin ña töve kùtunini inga ñivi ndia.
Yakan va na nanduku ndo jaꞌa ndo ma tiñu kaꞌnuga, takua kùuni ma Rachaꞌnu Ndioo, vati juuni ni janaꞌi iin ma ña vaꞌaga nuu ndo ndia.
Ta tu kùu jaꞌi kàꞌin ma tuꞌun yuꞌu Ndioo, ta chìtoi naja kua kùuni ma ña ìyo xeꞌe tichi chinituni ra kàꞌan yi, ta tu jàꞌi ma tiñu kaꞌnu, ta chìnuni vaꞌi ma tuꞌun Ndioo, ta tandiꞌi inga nakuyi, ndisaa ma tiñu kaꞌnu ña jàꞌi ikan, na tüvi nda kutiñu yi, tuva tüvi kùuni̱ ndeꞌi ma inga ñivi ndia.
Ta tu nataꞌvi̱ tandiꞌi ma ña kuika ìyoi chiꞌin ma ndian ndaꞌvi, ta ndava ña kùu kuꞌvai yuꞌu ña kuvi̱ chaꞌaꞌ inga ñivi, juuni na tüvi nda kuàtiñu yi tuva tüvi kùuni̱ ndeꞌi ma inga ñivi ndia.
Yakan va tuva ndicha ña kùuni yo ndeꞌe yo ma inga ñivi, tajan ìyo yi ña jandeeni yo ma ña jaꞌa na, ta koo vaꞌa yo chiꞌin na, ta tüvi ndotixin yo, ta tüvi jàndotayi yo yo chaꞌaꞌ ma ña jàꞌa yo.
Ta juuni na tüvi ìyo yi ña kaꞌan niꞌi yo chiꞌin na, ta töve nànduku yo nakuyi kuenda maꞌiin yo, ta tüvi kùxaan yo na, ta nàani yo ña töve vaꞌa ña jàꞌa na chata yo, tu ndicha ña kùunio ndeꞌo na ndia.
Ta juuni na tüvi ìyo yi ña sii kùuni yo chaꞌaꞌ ma ña tüvi vaꞌa jàꞌa na, va na sii kùuni yo ora kàꞌan na ma ña ndaa.
Vati kùuni yo ndeꞌe yo na, ñaꞌa kùuni yi kaꞌan yi ña jakaꞌnuni yo kuati na, ta vaji ndava ni kuuni jaꞌa na chata yo va töve ndakoo yo ma tundeeni na ña ìyo chiꞌin yo, ta töve jàña yo ndatu yo ma ña vaꞌa ña ni kuu itiꞌ nuu, ta juuni jàndeeni yo, vaji jàndeꞌe na tundoꞌo yo ndia.
Yakan va koto jäña yo ña kùuni yo ndeꞌe yo ma ndian kùu taꞌan yo, vati tandiꞌi ma ndian kàꞌan chiꞌin tuꞌun yuꞌu Ndioo, ni chaa iin kivi ña na töva chiniñuꞌu yo kaꞌan yo yi, ta na töva chiniñuꞌu yo kaꞌan yo ma tuꞌun siin siin ña töve kùtunini inga na, ta na töva ndàkutiñu ma ña yaꞌa chìto yo ña kàꞌan yo chaꞌaꞌ Ndioo ndia, ti ni jandiꞌi ma Rachaꞌnu nuu yi.
Vati ni ma ña yaꞌa chìto yo kàꞌan yo, ta ni ma ña kàꞌan yo chiꞌin tuꞌun yuꞌu Ndioo, töve jànaꞌa kachin yi nuu yo naja kua kùu Ndioo.
Va ni keta iin kivi ña ni koto kachin ndio yo ma naja kua kùu ra, tajan ma ora ikan töva ni chiniñuꞌu yo ndian chìto ña kàꞌan chiꞌin ndian kàꞌan chiꞌin tuꞌun yuꞌu ra ndia.
Vati taku ma ora kūu yo ma ndiakuati, kàꞌan yo, ta chànini yo takua chànini ma ndiakuati, va ma ora cha chāa ndio yo ña kùu yo ma ndian chandee, tajan ikan kùu ma nuu jàña ndio yo ña jàꞌa yo ora kūu yo ndiakuati.
Yakan va juuni kua ikan kùu yi ma vitin, vati taku ora ndèꞌo yo ma nuu inu, na tüvi ndichin vaꞌa ndeꞌo yo, ti kuxinani nuu yo, kua ikan ndèꞌo ma tuꞌun vaꞌa ma vitin. Va ni keta ndio ma kivi ña ni nuna ndio ma Rachaꞌnu Ndioo nuu yo, ta ikan jan ni nakoto vaꞌa ndio yo maa ra takua nàkoto ra yo ndia.
Yakan va ìyo uni nakuyi ña kaꞌnu ña endeeni ni koo yi vitin: ma ña nunuu kùu yi ma ña jandeeni yo kuatu yo ma Rachaꞌnu, ta ma ña uvi, kùu yi ña na chinuni vaꞌa yo ma tuꞌun ra, ta ma ña uni, kùu yi ña na kuuni yo ndeꞌo Ndioo chiꞌin taꞌan yo. Va ma ña kaꞌnuga ña kùu jaꞌa yo kùu ma ña kùunio ndeꞌo.
Yakan va na numini nanduku ndo naja kua jaꞌa ndo ta kùu kùuni ndo ndeꞌe ndo taꞌan ndo. Ta juuni na kuuni ndo ña ma Tati Ií Ndioo chàꞌa yi ña na kuꞌva ndo ma ndatu yi. Ta iin ndatu kaꞌnu kuuni̱ ña na niꞌi ndo nuu ndisaa ma ndatu ìyo ña kùu kaꞌan ndo chiꞌin ma tuꞌun yuꞌu Ndioo.
Vati taku ma yo chìto kaꞌan ma tuꞌun siin siin ña töve kùtunini inga ñivi, kàꞌan yo yi kuenda ma Rachaꞌnu Ndiooni, ta yüvi kuenda ma inga ñivi, ti ndiakan na küu kutunini na ma ña kàꞌan yo. Ta ndicha kuii ña chiꞌin ndatu ma Tati Ií kùu ma tuꞌun kàꞌan yo ikan, va iin tuꞌun xeꞌe kùu yi kuenda inga ñivi.
Va inga ra ña kàꞌan ra chiꞌin tuꞌun yuꞌu Ndioo. Ta tuꞌun ikan kachin kùu yi kuenda tandiꞌi inga na, ña chìnuni, ta ora tasoꞌo na yi yaꞌa chisii na jàꞌa yi ta jàndomani yi na ta juuni ni koo tundeeni Ndioo chiꞌin na jàꞌa yi ndia.
Va taku ma ra kùu jaꞌa kàꞌan ma tuꞌun siin siin ña töve kùtunini inga na, ìyo tundeeni ra, va juuni chiꞌin maani ra, va ma ra chìto kaꞌan ma tuꞌun yuꞌu Ndioo, ti rakan ni koo tundeeni ra, va ña ni kuꞌva ra nuu ndisaa ma ndian chìnuni tuꞌun Ndioo ma ora tàsoꞌo na ma ña kàꞌan yi.
Yuꞌu kùuni̱ ña tandiꞌi ndo na niꞌi ndo ma ndatu ña kàꞌan ndo ma tuꞌun siin siin ikan niku, va vitin chànini̱ ña tiá vaꞌa ña na katituꞌun ndo ma tuꞌun yuꞌu Ndioo nuu ma ñivi, kua ma tuꞌun ikan. Vati kaꞌnuga kùu ma ndian kàꞌan chiꞌin tuꞌun yuꞌu Ndioo, kua ma ndian kàꞌan ma tuꞌun siin siin ikan, tu töve yo kàꞌan kachin kua kuuni ma tuꞌun ikan kaꞌan yi, ikan na koo ma tundeeni Ndioo chiꞌin tandiꞌi ma ndian chìnuni tuꞌun ra.
Ndyoꞌo yani̱, vati tuva yuꞌu chài ma nuu ìyo ndo, ta kichaꞌa kaꞌin ma tuꞌun kàꞌan siin siin ña töve kùtunini ndo, ¿a kuu tindee ma tuꞌun ikan ndo?, kùuni ndo. Va chiꞌin tuꞌun ña kùtunini kachin maa ndo kùu yi, tu kichaꞌa kaꞌin iin tuꞌun xeꞌe ña Ndioo jānaꞌa ra nui kuenda ndo, a tu kàꞌin tuꞌun ña jànaꞌa yi ndo naja kua nakoto vaꞌa ga ndo ma Ndioo, a tu jànaꞌi nuu ndo ma ña kùuni Ndioo. Ndisaa ma tuꞌun ikan kùu ma ña vaꞌa, ti tìndee yi ndisaa ndo.
Ta indukuni kùu yi chiꞌin taku yo nàkuaꞌa chiꞌin kitarra ta ma tuvilu, vati tu töve kachin jàkuaku yo ndrun, ta töve kùu kutunini yo nda yaa chìta run. Takua kùu yi chiꞌin ma ña kàꞌan yo, tu töve kachin kùu ma tuꞌun kàꞌan yo, ta indukuni kua ikan, töve kùu kutunini na yi ndia.
Ta indukuni kùu yi taku ma nuu ìyo kuati kaꞌnu ora kànitaꞌan ñuu ndia, vati tu ma ra tivi chiꞌin ma yutun tivi a jakaꞌan ra maa kaa kalaxin, na tüvi ndèta vaꞌa ma tati run jàꞌa ra, yakan va nïꞌiin na töve kùu kanitaꞌan na chaꞌaꞌ ña töve niꞌi kàꞌan ma tati run.
Ta kua ikan kùu yi chiꞌin ndyoꞌo ma vitin, vati vaji kùu jaꞌa ndo kàꞌan ndo ma tuꞌun siin siin ña tüvi kùtunini inga ñivi, va tu tüvi chìto na, niyi kùuni kaꞌan ma tuꞌun ña kàꞌan ndo, takua kàꞌan maa ndo nuu ma tatini kùu yi, tuva takan.
Ta ndicha kuii ña ìyo kuaꞌaꞌ nuu ma tuꞌun vaꞌa ña kàꞌan ñivi ña ìyo ñuñivi iꞌya, va ndisaa yi, ìyo naja kua kùuni yi kaꞌan yi kuenda ma ndian kùtunini yi.
Ta tu yuꞌu tüvi kùtunini̱ nda tuꞌun kùu ma ña kàꞌan ma ñivi chiꞌi̱n, tajan kùuni yi kaꞌan yi ña yuꞌu kùi iin ra kīchi ma inga ñuu kuenda na, ta nda maa na indukuni takan kùu na kuenda mai ndia.
Yakan va tava cha chàꞌi kuenda ña nduvaꞌa ìyoni ndo ña na kuꞌva ma Tati Ií Ndioo ma ndatu yi nuu ndo, ta chaꞌaꞌ yakan kùu yi ña ìyo yi ña nanduku ndo ma ndatu yi, ña naja kua kùu tindee ndo inga ma ndian chìnuni, ikan na niꞌi na tiá ma tundeeni Ndioo.
Yakan va tu ìyo nda ndyoꞌo ña kùu jaꞌa ndo kàꞌan ndo ma tuꞌun siin ikan, na ndakan jiꞌna ndo nuu ma Rachaꞌnu Ndioo, ña na kuꞌva ra inga ndatu ra nuu ndo, ikan na kuu kaꞌan ndo nuu ma ñivi niyi kùuni ma tuꞌun siin siin ikan kaꞌan yi ndia.
Vati tu kàꞌan yo chiꞌin Ndioo, chiꞌin ma tuꞌun siin siin ikan, vaji ndicha vaꞌa ña jàꞌa yo yi chiꞌin ndisaa anima yo, va ma chinituni yo na tüvi chìto yi nda ña kùu ma ña kàꞌan yo.
Yakan va ma ña ìyo yi ña jaꞌi kùu yi ña tu ora kàꞌin chiꞌin Ndioo, ìyo yi ña kaꞌin yi chiꞌin ndisaa animai, ta juuni ìyo yi ña kaꞌin chiꞌin ndisaa chinituni̱. Ta ora chìtai ma yaa ña jàkaꞌnui Ndioo chiꞌin ndisaa animai, ta juuni ìyo yi ña jaꞌi yi chiꞌin chinituni̱ ndia, ikan na kuaꞌi kuenda nda ña kùu ma ña chìtai.
Ta tu jàkaꞌnu̱n ma Rachaꞌnu Ndioo chiꞌin ma tuꞌun siin siin ña kàꞌun chiꞌin animaun, na küu titaꞌan ma ndian töve kùtunini ma ña kàꞌun ña jàkaꞌnu na ma Rachaꞌnu indukuni chiꞌu̱n, ti ma tuꞌun kàꞌun na tüvi kùtunini na yi.
Ta ndicha iin ña taꞌvindioo kùu ma ña kàꞌun nuu ra, va na tüvi tìndee yi inga ñivi ti tüvi kùtunini na yi.
Va ora kutiꞌvi ndo chiꞌi̱n ma tichi ma veñuꞌu, vaꞌaga ña kàꞌin uꞌun taꞌan ma tuꞌun kàꞌan yo, kua ña kàꞌin iin uchi mii tuꞌun siin siin ña tüvi kùtunini ndo.
Yakan va ndyoꞌo yani ndian chìnuni, vaꞌa tu jàchika ndo ndo ña jàꞌa ndo ña kini takua jàchika ma ndiakuati na jàꞌa na yi ndia. Va chaꞌaꞌ tandiꞌi ma ña chànini ndo, ìyo yi ña kuu ndo ma takua kùu ndian chicha.
Vati taku nuu ma tutu Ley Ndioo teꞌen kàꞌan yi:
Chiꞌin tuꞌun siin siin ta chiꞌin tuꞌun kàꞌan ñivi kìchi inga ñuu ni kaꞌin chiꞌin ma ñivi̱.
Ta vaji ni jaꞌi takan, ta töve jàchiꞌin na ma ña kàꞌin.
Takan kàti ma Rachaꞌnu Ndioo.
Yakan va tu kaꞌan yo tuꞌun siin siin ña töve kùtunini yo, töve chàtiñu Ndioo tuꞌun ikan kuenda ma ndian chìnuni tuꞌun ra, va chàtiñu ra yi kuenda ma ndian töve chinuni, ti iin señani kùu yi kuenda na. Va Ndioo chàtiñu ra ma tuꞌun ña kàꞌan na chiꞌin ma tuꞌun yuꞌuni ra kuenda na janaꞌa kachin vaꞌa yi nuu ma ndian chìnuni tuꞌun ra.
Vati tu ma ndian kùu ñivi Ndioo kùtiꞌvi taꞌan na, ta ikan ndisaa na kìchaꞌa ndio na kàꞌan na ma tuꞌun siin siin, ta ikan jan chàa ndio ma ñivi chaa, chiꞌin ma ndian tüvi chìnuni, tajan ndiakan ni kaꞌan na ña ndian tivi xini kùu ma ndian chìnuni, chaꞌaꞌ ña kàꞌan na ma tuꞌun siin siin ikan.
Va tu tandiꞌi ndo kìchaꞌa ndo kàꞌan ndo ma tuꞌun yuꞌu Ndioo ma ora chàa ndio ma ñivi chaa, chiꞌin ma ndian tüvi chìnuni, tajan ma ikan juuni maa ndio na, ni kuꞌva na kuenda ña maa na kùu ma ndian ìyo kuati ora tasoꞌo na yi, ta ni kuꞌva na kuenda ña ìyo yi ña chikoniꞌi ndiko na kùꞌun na ma itiꞌ Ndioo chaꞌaꞌ ña tàsoꞌo na ma tuꞌun ndicha ña kàꞌan ndo.
Ta takan kùu yi ña ni koto tandiꞌi ma ñivi ma tuꞌun xeꞌe ña ìyo ma tichi chinituni na niku, tajan juuni maa ndio na, ni kunandi chiti na ña jàkaꞌnu na ma Rachaꞌnu, ti cha chāꞌa ndio na kuenda, ña ndicha kuii ña tañu ndo ìyo ma Rachaꞌnu Ndioo.
Yakan va ndyoꞌo yani, taku ma nuu kùtiꞌvi taꞌan ndo, iin ndo kùu kata ndo yaa kuenda ra, ta inga ndo jànaꞌa ndo ma tuꞌun ra, a ña kàtituꞌun ndo ma iin tuꞌun xeꞌe ña jànaꞌa Ndioo nuu ndo, a ña kàꞌan ndo ma tuꞌun siin siin, a ña kàtituꞌun kachin ndo naja kua kùuni ma tuꞌun siin siin ikan kaꞌan yi, takan ìyo yi ña jaꞌa ndo, ikan na niꞌi ndisaa ndo ma tundeeni Ndioo, ta koo yi chiꞌin ndo.
Taku ma ora kàꞌan ndo ma tuꞌun siin siin, vaꞌaga ña taꞌiiꞌiin ndo na yaꞌa ndo kaꞌan ndo yi nuu ma ñivi, vati na väꞌa jaꞌa yi ña ni nduvi ndo yaꞌa ndo kaꞌan ndo yi nuu na iin tiempuni. Ta ora cha kàꞌan iin uvi a uni ndo yi, ta tüva kùu yaꞌa inga na kaꞌan na yi. Ta kuenda ma ndian yaꞌa kàꞌan na ma tuꞌun siin siin ikan, juuni ìyo yi ña koo iin meru ndo, ña kàtituꞌun kachin ma nuu na, naja kua kùuni ma tuꞌun ikan kaꞌan yi ndia, ikan na kutunini ndisaa ndo yi.
Ta tu tüvi nïꞌiin ma meru ndo ña kùu kaꞌan na ma ña kùuni ndo kaꞌan ndo ma nuu kaꞌìin tiꞌvi ma ñivi, vaꞌaga ña na käꞌan maa ndo yi ikan, va kùu kaꞌan ndo yi nuu Ndioo ora kàꞌan xeꞌe ndo yi.
Ta indukuni kùu yi chiꞌin taku ma ndian kàtituꞌun ma tuꞌun yuꞌu Ndioo nuu ma ñivi ndia, vati uvi ndo, a unini ndo ìyo yi ña yaꞌa ndo katituꞌun ndo nuu ma ñivi, ta ma inga ma ndian kaꞌìin ma ikan, ìyo yi ña jaꞌa na kuenda, ndeꞌo tuva ndicha ña vaꞌa kùu ma ña kàꞌan ndo, a tüvi ndicha.
Va tu iin ra ndaa ra kàꞌan ra iin tuꞌun yuꞌu Ndioo kuenda ma ñivi kaꞌìin tiꞌvi ikan, ta juuni ndaa ga kaꞌan ra, ta ikan niꞌi inga ra ña nandi ikan iin tuꞌun xeꞌe ña jànaꞌa Ndioo nuu ra, tajan ma ra nunuu ìyo yi ña kutaxin ra ña kàꞌan ra ta kuꞌva ra ña kàꞌan ma inga ra.
Ta takan ìyo yi ña jaꞌa ndo, ña taꞌiiꞌiin ndo ìyo yi ña kutuꞌva ndo yaꞌa ndo kaꞌan ndo ma tuꞌun yuꞌu Ndioo nuu ma ñivi. Ta takan ìyo yi ña jaꞌa ndo, ikan ndisaa ndo kutuꞌva vaꞌa ndo ma tuꞌun Ndioo ta na koo tundeeni ra chiꞌin ndo.
Vati tandiꞌi taku ma ndian kàꞌan tuꞌun yuꞌu Ndioo, ìyo yi ña jandeeni na, ta kuatu na nda ora keta kaꞌan na, tajan ìyo yi ña kàꞌan na.
Vati ma Rachaꞌnu Ndioo, ti iin ra yaꞌa chàtaꞌani ra ña koo vii chiꞌin taꞌan yo kùu ra, ta töve kùuni ra ña jakanuu yo xini taꞌan yo chiꞌin ma ña jàꞌa yo.
Takua kùu yi chiꞌin ndisaa ma ndian chìnuni ña kutiꞌvi ma veñuꞌu,
ña ma ñivi ñaꞌa, ti ìyo yi ña taxiin koo yuꞌu vi ma nuu kaꞌìin tiꞌvi ndo ña jàkaꞌnu ndo ma Rachaꞌnu Ndioo, vati nuu ma tutu Ley Ndioo kàti yi ña ma ñivi ñaꞌa, ìyo yi ña kuu vi iin ñivi iñuꞌu chiꞌin ma ndra kùu ii vi takua kàꞌan yi.
Ta tu kùuni ma ñivi ñaꞌa ña koto vi tiá chaꞌaꞌ ma tuꞌun iꞌya, tajan na ndakatuꞌun vi nuu ma ndra kùu ii vi ma veꞌe vi, töve iñuꞌu kùu vi, tuva ndàkatuꞌun vi yi nuu kaꞌìin tiꞌvi ma ñivi Ndioo.
Yakan va ìyo yi ña kuꞌva ndo kuenda ña tüvi tañu ndyoꞌo, ndian ñuu Corintu, kùu yi nuu kēta jiꞌna ma tuꞌun Ndioo, ta ni yüvi nuu uvanuu ndyoꞌo ni kùu ndo ña chìto ndo ma tuꞌun ra ndia.
Ta tu ìyo nda ndyoꞌo chànini ndo ña ndian kàꞌan chiꞌin tuꞌun yuꞌu Ndioo kùu ndo, ta ìyo ma Tati Ií Ndioo chiꞌin ndo, kùuni ndo, tajan ìyo yi ña koto vaꞌa ndo, ti ma tuꞌun ña tài vitin nuu ndo, kùu yi ma ña tāchi Ndioo.
Va tu tüvi jàchiꞌin ndo ma ña kàꞌan yi, tajan nda ma Rachaꞌnu Ndioo na tüvi ni kiꞌin kuenda ra ndo ndia.
Takan kàti yuꞌu chiꞌin ndyoꞌo yani, vati kùuni yuꞌu ña na katituꞌun ndo ma tuꞌun yuꞌu Ndioo, ta tüvi kasi ndo yuꞌu ma ñivi tuva kaꞌan na ma tuꞌun siin siin ña tüvi kùtunini inga ñivi.
Vati ma ña kùuni̱ ña jaꞌa ndo kùu yi ña na tiñuꞌu ndo ma inga ndian kùuni kaꞌan tuꞌun Ndioo, ta na nanduku ndo naja kua vii kùu jaꞌa ndo yi ndia.
Ndyoꞌo yani, kùuni̱ ña na kukuꞌuni ndo ma tuꞌun vaꞌa chaꞌaꞌ Jesucristu ña kātituꞌin nuu ndo. Vati ma tuꞌun iꞌya kùu ma tuꞌun ña nda ora tāsoꞌo ndo yi, ta kīchaꞌa ndo chìnuni ndo yi, ta juuni jàꞌa yi ña jàndeeni ndo ña ìyo vaꞌa ndo nda vitin ndia.
Ta juuni chaꞌaꞌ ma tuꞌun vaꞌa iꞌya kùu yi ña kàkú ndo tuva endee chìnuni vaꞌa ndo yi ma takua kātituꞌin yi nuu ndo. Va tu töve nī jachiꞌin ndo ma ña kàꞌan yi, kùuni yi kaꞌan yi ña töve ndicha ña chìnuni ndo ma ña kàꞌan yi tuva takan.
Vati taku ma tuꞌun kaꞌnuga ña kātituꞌin nuu ndo, yakan kùu ma tuꞌun ña nīꞌi̱ nuu Rachaꞌnu ña kūtuꞌvai. Ta teꞌen kàꞌan ma tuꞌun ikan ña chīꞌí ma Rachaꞌnu Jesucristu chaꞌaꞌ ma kuati yo indukuni takua kàꞌan ma tuꞌun Ndioo ña ni kuu.
Ta juuni chāꞌi kuenda nuu ndo ña jiꞌna kēta Cristu ora cha nātaku ndiko ra nuu ma Petuꞌ, tajan kēta ndio ra nuu ma ndi uchi uvi ma ndra jàkuaꞌa chiꞌin ra.
Takan kūu ta ikan jan kēta ra nuu kaꞌìin tiꞌvi kuaꞌaꞌ ma ndian yani yo ndian chìnuni. Ta ndiakan ti yaꞌaga uꞌun cientu taꞌan na kùu na ña ndēꞌe na ña nātaku ndiko ra. Ta ìyo ma ndian juuni takuu ga ma nda vitin, ta ìyo ma ndian cha tüva takuu ti cha chīꞌí na.
Ta juuni kēta ra nuu ma Jandiau, ta tiá itiꞌ nuu tandiꞌi ma ndra kùu tatun ra ndia.
Ta ma nuu ndiꞌinia, ma ora yāꞌa kuaꞌaꞌ kivi kùu yi ña kēta ra nuu yuꞌu, jin nākotoi ra kuaꞌaꞌ tiempu itiꞌ nuu kua ma inga na.
Vati yuꞌu kùu ma ra taꞌa tiá kàa ña kùu tatun Jesuu, ña ni tüvi ìyo yi ña kaꞌan ma ñivi ña tatun Jesuu kùi, vati yaꞌaga chāndikuin na kuenda ña jàndeꞌi tundoꞌo ma ndian chìnuni tuꞌun Cristu niku.
Va vitin kùi takua kùu ma ra kùi, ti maa ma Rachaꞌnu Ndioo jāꞌa ña na kui takan, ti iin ra yaꞌa vaꞌa kùu ra, ta ma ñamani ña jāꞌa ra chiꞌi̱n, na tüvi ni jaꞌa maani ra yi, vati viꞌa niꞌiga jātiñui kua inga ma ndra kùu tatun ra chaꞌaꞌ ma ñamani ikan, vaji na yüvi mai kùu ma ra jàꞌa yi, ti ma ña jàꞌa yi kùu ma ñamani Ndioo ña ìyo chiꞌi̱n.
Ta na tüva kuu, vaji yuꞌu a inga ndra kùu ma ndra kàtituꞌun ma tuꞌun vaꞌa chaꞌaꞌ Cristu nuu ndo, vati ñaꞌa kùu ma ña vaꞌa ña kàtituꞌun ndi, ta yakan kùu ma tuꞌun ña chìnuni ndo ma vitin.
Vati tu ma tuꞌun kàtituꞌun ndi kùu yi ma tuꞌun chaꞌaꞌ ña cha nātaku ndiko ma Cristu, ¿ta naja juuni kàꞌan ga iin ma ndian ìyo tañu ndo ña ma ndian cha chīꞌí na tüvi nàtaku na?, tuva takan.
Vati tu tüvi nàtaku ndiko ma ndian cha chīꞌí, tajan kùuni yi kaꞌan yi ña nda ma Rachaꞌnu Cristu, na tüvi ndicha ña nātaku ndiko ra ndia, tuva takan.
Yakan va tu ma Rachaꞌnu Cristu na tüvi nī nataku ra, tajan yakan kùuni yi kaꞌan yi, ña na tüvi nda kuenda ma tuꞌun ña chàkuu ndi ña kàtituꞌun ndi nuu ndo. Ta juuni induku tüvi nda kuenda ma tuꞌun ña chìnuni ndo ndia, tuva takan.
Ta tu ndicha ña takan kùu yi, tajan kùuni yi kaꞌan yi ña ndyuꞌu kùu ma ndra kàꞌan tuꞌun vatani chata ma Rachaꞌnu Ndioo, chaꞌaꞌ ña kàtituꞌun ndi ña ma Rachaꞌnu Ndioo kùu ra ña jānataku ra ma Cristu. Ta ñaꞌa kùu ma tuꞌun vata, tu töve ndicha ña nàtaku ndiko ma ndian cha chīꞌí, tuva takan.
Ti tu ma ndian cha chīꞌí, na tüvi nàtaku ndiko na, ta ñaꞌa kùuni yi kaꞌan yi ña ni ma Cristu, töve nī natuku ndiko ra ndia.
Yakan va tuva ndicha ña Cristu tüvi nī nataku ndiko ra, tajan nda ma tuꞌun chìnuni ndo, na tüvi ndakutiñu yi ndia, ta kùuni yi kaꞌan yi ña juuni ìyo ga ma kuati chiꞌin ndo, ti Ndioo töve nī janaa ra ma kuati ndo nda vitin, tuva takan.
Ta tu ndicha ña takan kùu yi, tajan ni ma ndian chìnuni tuꞌun Cristu ña cha chīꞌí, na töva ni koo na endeeni chiꞌin ra ndia, tuva takan.
Vati tu ndàtu yo ma Rachaꞌnu Cristu, chaꞌaꞌ ña chànini yo ña ni tindee ra ma yo ìyo nditoni ñuñivi iꞌya ma vitin, kùuni yo. Ta kùuni yi kaꞌan yi ña viꞌa ndaꞌvi ga ni kuuni yo kua ma inga ñivi, chaꞌaꞌ ña chànini yo takan tu töve ndicha yi niku.
Va töve takan kùu yi, ti cha chìto vaꞌa yo ña ndicha ña ma Rachaꞌnu Cristu kùu ra ma ra nunuu ña nātaku tañu ma ndian cha chīꞌí, ta ikan jan, chāꞌa ndio yo kuenda ña juuni nàtaku ma ndisaa ma ndian chìꞌí ndia.
Vati chaꞌaꞌ ña chīꞌí iin raꞌii ña nàni Adán kùu yi ña chìꞌí ndisaa ndio ma ñivi nda vitin, tajan juuni takan kùu yi ña chaꞌaꞌ inga raꞌii ña nàni Cristu kùu yi ña cha kīchaꞌa nàtaku ndiko ma ndian cha chīꞌí ndia.
Ta takan kùu yi ña chaꞌaꞌ ña ndisaa yo kùu yo ñivi Adán, ta yakan kùuni yi kaꞌan yi ña ndisaa yo cha chīꞌí yo. Takan kùu yi chiꞌin ndisaa yo ndian ìyo kuenda Cristu, ni nataku ndiko yo, ta endeeni ni koo yo chiꞌin ra ndia.
Va taꞌiiꞌiin yo kuꞌun yo takua ora kāchin Ndioo ña kuꞌun yo. Vati ra nunuu ña nàtaku kùu ma Rachaꞌnu Cristu. Ta ikan jan ni janataku ndiko ra ndisaa yo ma ndian chìnuni tuꞌun kàꞌan ra ma ora ni kichi ra.
Tajan ni kindaa ndio ra ma ndatu ña ìyo chiꞌin tandiꞌi ma ndra kumitiñu, ta chiꞌin tandiꞌi ndatu ña ìyo chiꞌin tati xaan ta inga tuku nuu ndatu ndian kini ndia. Ta ikan jan ni kuꞌva ndio ra ma nuu chàꞌnda ra tiñu nuu ma Rachaꞌnu Ndioo Tatá ra ma ora ni chaa ndio ma tiempu ni naa ma nuñuꞌuꞌ ñuñivi iꞌya.
Va ma Rachaꞌnu Cristu ìyo yi ña kaꞌnda ra tiñu, nda kati jakanaa jiꞌna ga ra ma ndian xaani ndeꞌe na ra, ta ikan jan kani ndoyo ra na itiꞌ chaꞌa ra.
Va ma ña nuu ndiꞌi nia ña ni jandiꞌi ra nuu, kùu ma ndatu kuiꞌna ña chàꞌni yi yo.
Ta teꞌen kàꞌan ma tutu Ndioo: ma Rachaꞌnu Ndioo chàꞌa ra tandiꞌi ndatu kuenda ña na kaꞌnda ma Rachaꞌnu Cristu tiñu nuu tandiꞌi ña ìyo, vati takan kàꞌan ma Tutu Ndioo. Ta ñaꞌa tüvi kùuni yi kaꞌan yi ña Cristu ni kaꞌnda ra tiñu nuu ma Rachaꞌnu Ndioo, ti ma Rachaꞌnu Ndioo kùu ra ma ra chāꞌa ma ndatu ikan nuu ra.
Yakan va ora chaa ma kivi ña Cristu ra kùu seꞌe Ndioo, ni kaꞌnda ra tiñu nuu ndisaa ña ìyo. Ta ikan ni janaꞌa ra ra nuu ma Tatá ra, ña jiꞌna rakan chāꞌa ra ndatu ikan nuu ma ra kùu seꞌe ra. Ta ma seꞌe ra ni kuꞌva ndiko ra ma ndatu nuu ra, ikan ma Tatá ra, ni kaꞌnda ra tiñu nuu tandiꞌi ma ña ìyo. Ta takan ni kuu ikan nuu ndiꞌinia ma Rachaꞌnu Ndioo ni kuxini ra nuu tandiꞌi ña ìyo.
Ta tu kàꞌan na ña ma ndian cha chīꞌí na tüvi nàtaku ndiko na, tajan, ¿nda kuenda kùu yi ña ìyo iin ma ndian kùnduta chaꞌaꞌ ma inga ndian cha chīꞌí?, tuva chànini na ña na tüvi nàtaku ndiko na.
Ta ndyuꞌu tu töve ndàtu ndi ña nàtaku ndiko ndi ma ora chìꞌí ndi, ñaꞌa kùuni yi kaꞌan yi ña, ¿nda kuenda ìyo tuꞌva ndi ña ndeꞌe ndi tundoꞌo nani kivi?, tuva takan.
Ndyoꞌo yani, kùuni̱ ña na koto ndo ña nani kivi chàꞌi kuenda ña ni kuvi̱, vati cha chìto vaꞌi ña ni chaa iin kivi ña ni kaꞌni na yuꞌu, ta indukuni kua ikan kùuni ña na koto ndo ña kindoo vaꞌani̱ chaꞌaꞌ ña chìnuni ndo ma tuꞌun Jesucristu.
Yakan va yuꞌu nduvaꞌa ndēꞌi tundoꞌo jāꞌa ma ndian xaan ìyo ma ñuu Efesu, ta tu chànini̱ ña na tüvi ndicha ña nàtaku ndiko ma ndian cha chīꞌí, ta takan kùu yi, ¿nayi jākanai chiꞌin ma ña jāꞌi?, tuva takan, kùuni ndo. Ta ikan jan, na teꞌen kaꞌan ndio yo: ¡Na kacho, ta koꞌo yo, ti itaan ni kuvi yo!, tuva ndicha ña na töve nàtaku ndiko yo.
Ta koto küꞌva ndo ña jàndaꞌviñaꞌa ma ñivi ndo, vati ìyo ndian kàꞌan teꞌen: “Tu ndikitaꞌun chiꞌin iin ra nàkotoun ña tüvi jàꞌa tiñu vaꞌa, ninduvi ndo ni jaꞌa ndo yi, vaji ra vaꞌa kùu̱n.”
Tajan iin nda ndyoꞌo ña teꞌen ni ndakatuꞌun ndo chiꞌin juuni maa ndo:
¿Ta naja kua kùu yi ña ni nataku ndiko ma ndian cha chīꞌí? ¿Ta naja kua kàa ma kuñu ña ni niꞌi na?
Takan ni ndakatuꞌun ndo chiꞌin juuni maa ndo.
¡Ta naja yaꞌa ndava xini ndo ña chìkatuꞌun ndo takan! ¿A tüvi chàꞌa ndo kuenda ña ma ora tàchi yo ma chiti tata, na tüvi kana yi, nda kati taꞌyu ndiꞌi jiꞌna yi, tajan keta ma ña chaa?
Vati ìyo ma nuni tata ña tàchi ndo, chiꞌin inga tuku nuu ma chiti tata, va ma itu, ti ma ora kàna yi, na tüvi kàa yi takua kàa inga nuu ma chiti ikan, ti ma chiti ikan ma ora kàna yi siin kuii kàa yi.
Ta tiá itiꞌ nuu tajan jaꞌa ndio ma Rachaꞌnu Ndioo ña ma taꞌiiꞌiin nuu yi, na koo yi naja kua kùuni maa ra ña koo yi, takua kùu nuni tata ña ora tachi yo yi ta ndakuu yi itu, ta takan kùu yi chiꞌin inga nuu chiti ndia.
Ta na yüvi ndisaa yo inuu kàa ma kuñu yo, vati siin kàa ma iki kuñu ma yo kùu ñivi, ta siin kàa ma iki kuñu ma kiti kuꞌu, ta siin kàa ma iki kuñu ma saa, ta kuñu ma tiakaꞌ siin kàa yi ndia.
Ta juuni kua ikan kùu yi chiꞌin ma kuñu ma ña ìyo andivi ndia, vati siin kàa ma kuñu yi, ta siin kàa ma kuñu ma ña ìyo nuñuꞌuꞌ ñuñivi iꞌya. Va vii kàa ma kuñu ma ña ìyo andivi, ta siin tiá kàa yi kua ma kuñu ma ña ìyo nuñuꞌuꞌ ñuñivi iꞌya.
Vati taku ma ña tacha jàꞌa nikandii siin kàa yi kua ma ña tacha jàꞌa ma yoo, ta juuni siin kàa ña tacha yi kua ma chele ndia, ta nda taꞌiiꞌiin nuu ma chele, siin siin ma kua tacha jàꞌa yi ndia.
Ta juuni indukuni kùu yi chiꞌin ma ña nàtaku ma ndian cha chīꞌí ndia, vati ma kuñu ña kùchi na, tàꞌyu yi, ta ikan jan nàtaku ndiko iin ma ña tüvi chìꞌí inga chaꞌaꞌ.
Yakan va taku ma ña ni kuchi yo, iin ña tüvi ndakutiñu kùu yi va ma ora nàtaku ndiko yi, tajan kùu ndio yi iin ña kaꞌnu, ta tacha. Ta ma ora kùchi na yi, ti na tüvi ñandee yi, va ma ora nataku ndiko yi, ikan kèta ndio iin ma ña yaꞌa ìyo ñandee.
Vati ma kuñu ña kùchi yo ma nuñuꞌuꞌ ñuñivi iꞌya, kuenda ma nuñuꞌuꞌ ñuñivi iꞌyani kùu yi. Va ma ora nàtaku ndiko yi jàꞌa ma Tati Ií Ndioo, tajan kùu ndio yi iin kuñu vaꞌa kuenda ma Rachaꞌnu Ndioo. Ti tu chìto yo ña ìyo ma kuñu yo kuenda ma nuñuꞌuꞌ ñuñivi iꞌya, tajan juuni ìyo yi ña koto yo ña ìyo ma kuñu yo kuenda Ndioo ndia.
Vati nuu ma tutu Ndioo teꞌen kàꞌan yi: “Adán kūu ma ra nunuu ña ndākuu ra iin ra chīyo ndito niku”, va inga Adán ra nuu ndiꞌinia, ra juuni kùu Cristu, ndākuu ra Tati ña chàꞌa ña na koo ndito ma ñivi endeeni.
Va ma kuñu nunuu ña nìꞌi yo töve kùu yi ma ña ni koo yi endeeni chiꞌin Ndioo, va kùu yi ma ña ìyo ma nuñuꞌuꞌ ñuñivini, ta ma kuñu yo ña nìꞌi yo itiꞌ nuu kùu yi ma ña ni koo yi endeeni chiꞌin Ndioo.
Ti ma ra nunuu kūvaꞌa ra chiꞌin ma ñuꞌuꞌ, ta kùu ra kuenda ma ñuꞌuꞌ, va ma ra uvi, rakan kùu ra ma ra kīchi itiꞌ andivi.
Yakan va tandiꞌi ma yo ìyo ma nuñuꞌuꞌ ñuñivi, kūvaꞌa yo chiꞌin ñuꞌuꞌ, takua kūvaꞌa ma Adán, ta tandiꞌi ndian ni niꞌi koo andivi kùu na takua kùu ma Rachaꞌnu kīchi itiꞌ andivi.
Va tu indukuni kàa yo kua kàa ma ra kùvaꞌa chiꞌin ñuꞌuꞌ, tajan kùuni yi kaꞌan yi ña juuni indukuni ni kuu yo takua kùu ma Rachaꞌnu kīchi itiꞌ andivi ndia.
Takan kàꞌin chiꞌin ndo ndyoꞌo yani, vati taku ma kuñu ña ìyo saꞌan ta iki, na küu niꞌi yi ma nuu chàꞌnda Ndioo tiñu, ti na tüvi induku kuu yi takua kùu ma kuñu ña kùndee ndisaa tiempu.
Ta vitin kùuni̱ katituꞌin nuu ndo iin tuꞌun xeꞌe Ndioo ña jānaꞌa ra nuu ndi. Vati na yüvi ndisaa yo ni kuvi, va ndisaa yo ni ndakuu yo takua kùu ma Rachaꞌnu.
Ta iin nunuu kuiini kùu yi takua kùu iin ña nakuani yo ña ni jaꞌa ra yi, tajan ma yuꞌu nuu ndiꞌi nia ña ni tivi ma tati jàkuu tiñu nuu Ndioo chiꞌin ma yutun tivi, tajan ni nataku ndio ma ndian chīꞌí, ti ikan ni niꞌi ndio na ma kuñu ña tüva ni kuvi, ta maa yo ndian ndito, ni ndakuu yo kuu yo takua kùu ma Rachaꞌnu.
Vati takan ìyo yi ña jaꞌa ma Rachaꞌnu chiꞌin ma kuñu yo ña tüvi kùndee, ikan na niꞌi yo ma kuñu chaa ña kùndee yi endeeni, ta tüva kuvi yi.
Tajan ma ora cha ndōchaa ma kuñu yo ña tüvi kùndee, jāꞌa ndio ma kuñu ña kùndee ndisaa tiempu, ta ma ora cha ndōchaa ma kuñu yo ña jāꞌa ma ña töve chìꞌí, tajan ikan kùu ma nuu ni chinu ndio ma tuꞌun kàꞌan ma tutu Ndioo ña kàꞌan teꞌen: “Ndioo cha jāndiꞌi ra ma ndatu kuiꞌna ña chàꞌni yo.”
Ta yoꞌo, ra kùu kuiꞌna, ¿ndanu ìyo ma ndatun vitin ña chàꞌniun ndi?, ta, ¿ndanu kuàꞌan ma ndàtun ña tìndee ñuu̱n ña jàkanaun niku?
Vati juuni ma kuati jàꞌa yo kùu yi ña chìkan yi ña kuvi yo. Ta juuni Ley Ndioo, ìyo ndatu yi kuenda tìso yi kuati nuu yo ndia.
Va na kuꞌva yo taꞌvindioo nuu ma Rachaꞌnu Ndioo chaꞌaꞌ ña cha jàndiꞌi ra ma ndatu ikan, chaꞌaꞌ ma tiñu ña jāꞌa ma Rachaꞌnu yo Jesucristu.
Ta chaꞌaꞌ yakan kùu yi, ndyoꞌo yani ndian yaꞌa kùuni̱ ndeꞌi, na koo ma tundeeni Ndioo chiꞌin ndo, ta na koo tuꞌva ndo, ta koto jäña ndo ña na jakuu ndo ma tiñu ña chàꞌa ma Rachaꞌnu Ndioo nuu ndo ndisaa tiempu, vati cha chìto ndo ña chiꞌin ma tiñu ikan, ni ndoꞌiin ga ndo chiꞌin ma Rachaꞌnu chitoꞌo yo, ta ni niꞌi ndo ma yaꞌvi ndo jàꞌa ra, vati yüvi ra vata kùu ra.
Ta vitin va kàtituꞌin nuu ndo ña na jaꞌa ndo ma kua kāꞌin nuu ndo, na jatiꞌvitaꞌan ndo ma xuꞌunꞌ ndo, ta tìndee ndo ma ndian chìnuni tuꞌun Jesucristu ña ìyo ñuu Jerusalén, vati juuni kua ikan cha kātituꞌin nuu ndian chìnuni ña ìyo tanuu ñuu ña ìyo ma itiꞌ ñuꞌuꞌ Galacia ndia.
Yakan va nani ndomingu ìyo yi ña kanivaꞌa vaꞌa ndo itaꞌvi ma meli ña nìꞌi ndo ña jàtiñu tatu ndo, ikan ma ora ni kundeꞌi ndo na tüva ìyo yi ña jatiꞌvitaꞌan ndo ndisaa yi iin chaꞌani.
Vati ma ora ni chai ma nuu ìyo ndo, tajan ni tachi ndioi ma ndra ni kachin maa ndo, ña naa ndra tutu ña ni tai kuenda ña katituꞌun yi chaꞌaꞌ ma xuꞌunꞌ ña naa ndra, ora kuàndaka ndra yi nuu ma ndian chìnuni ña ìyo ma ñuu Jerusalén.
Vati ma ora ni kuꞌin, jiꞌna ìyo yi ña yaꞌi ma ñuꞌuꞌ Macedonia, tajan ni chaa ndioi ma ñuu Corintu nuu ìyo ndo.
Ta ikan jan ndeꞌo tu kùu ndoo ndioi ma chiꞌin ndo uvi uni yoo, a jayaꞌa ndioi ma tiempu vichin ma chiꞌin ndo tuva kùu yi, ta ikan ìyo yi ña tindee ndo yuꞌu itaꞌvi ña tiaꞌvi itiꞌ kuàꞌin. Ta ora cha yaꞌa tajan ni kuꞌin tiá itiꞌ nuu.
Vati na tüvi chàtaꞌani̱ ña tia kivini ni ndeꞌi ndo, ti chànini̱ ndoi tiá kuaꞌaꞌ ma kivi ma chiꞌin ndo, tuva kuꞌva ma Rachaꞌnu ña na jaꞌi yi.
Va vitin juuni yanga ndoi ma ñuu Efesu iꞌya, ña nda kati jakaꞌnui ma viko Pentecosté chiꞌin ma ñivi, tuva kùu yi.
Takan chànini̱, vati ìyo kuaꞌaꞌ ñivi ña kùuni na tasoꞌo na tuꞌun chaꞌaꞌ ma Rachaꞌnu ña kàtituꞌin, vaji ìyo kuaꞌaꞌ ma ndian xaani ndeꞌe yuꞌu ndia.
Ta tu chàa ma Timoteu yani yo ma nuu ìyo ndo, tiá vaꞌa ña na nanduku ndo naja kua koo vaꞌa ndo chiꞌin ra, vati juuni jàtiñu ra kuenda ma Rachaꞌnu, takua jàꞌi ndia.
Yakan va ndisaa ndo ìyo yi ña tiñuꞌu ndo ra, ta na tindee ndo tiaꞌvi ndo itiꞌ kuàꞌan ra, ikan na kuu kichi ndeꞌe ra yuꞌu nuu ìyoi, vati ndàtui ra ma ndeꞌve chiꞌin inga tuku ma ndian kùu yani yo.
Va taku ma ra yani yo Apolo, nduvaꞌa cha jānini̱ ra ña na kuꞌun ra kundeꞌe ra ndo chiꞌin inga ma ndra yani yo, va nī kuuni ra ma vitin. Yakan va ni kundeꞌe maa ra ndo ma ora ni kuyati ra, kàti ra.
Ta na jaꞌa ndo kuenda nuu ndo, ta na endee koo ma ña chìnuni vaꞌa ndo ma tuꞌun Cristu, vati ìyo yi ña jandeeni ndo takua jàꞌa ma ndraꞌii ña ìyo kuenda ma Rachaꞌnu Ndioo.
Yakan va tandiꞌi ma ña jàꞌa ndo, na jaꞌa ndo yi chaꞌaꞌ ña yaꞌa kùuni ndo ndeꞌe ndo taꞌan ndo.
Ta vitin taku ndyoꞌo yani, vati cha chìto vaꞌa ndo ña ma ñivi nunuu ña kīchaꞌa chìnuni ma tuꞌun Ndioo ma ñuꞌuꞌ Acaya nuu ìyo ndo chiña, ndiakan kùu kùu ma ñivi, ra nàni Estéfana. Ta ndiakan kùu na ña yaꞌa chàtaꞌani na tindee na ma ndian chìnuni tuꞌun Cristu.
Yakan va jànini̱ ndo ña na jachiꞌin ndo ra. Ta indukuni kua ikan na jachiꞌin ndo ndisaa ma inga ndian jàtiñu ña tìndee ma ñivi Ndioo takua jàꞌa ra ndia.
Ta nduvaꞌa chisii̱ ña cha kīchi ndeꞌe ma ra nàni Estéfana yuꞌu, chiꞌin ma ra nàni Fortunatu, ta Acaicu ndia, vati ndrakan kùu ndra ña tīndee ndra yuꞌu chiꞌin ma tiñu ña nī kuu jaꞌa ndo chaꞌaꞌ ña tüvi ndo chiꞌi̱n niku.
Ti takua jāꞌa ndra ña chāꞌa ndra tundeeni nui, juuni kua ikan jāꞌa ndra ña chāꞌa ndra tundeeni nuu ndo ndia. Ta takan kùuni̱ ña na tiñuꞌu ndo ma ñivi takua kùu na.
Ta ma ñivi chìnuni ña ìyo ma ninii kaꞌnu ma ñuꞌuꞌ Asia, tàchi na iin saludu nuu ndo, ta juuni ma ra nàni Aquila, chiꞌin ñasiꞌi ra Priscila, ta chiꞌin ma inga ndian chìnuni ña kùtiꞌvi chiꞌin vi ma nuu ìyo vi, tàchi saludu nuu ndo ndia.
Ta tandiꞌi inga ndra yani yo tàchi ndra ma saludu ndra nuu ndo ndia. Ta juuni na kunumindaa ndo taꞌan ndo ma ora kañaꞌa ndo chaꞌaꞌ ña yaꞌa kùuni ndo ndeꞌe ndo na.
Yuꞌu Paulu, tàa chiꞌin ndaꞌi ma saludu iꞌya kuenda ndo.
Ta yuꞌu kàꞌin ña tu ìyo nda ndian tüvi kùuni ndeꞌe ma Rachaꞌnu yo Jesucristu, vaꞌaga ña na tachi ra na ma itiꞌ andayaꞌ. Ta yoꞌo Rachaꞌnu Jesucristu, na kichiun.
Ta na koo ma ñamani ma Rachaꞌnu Jesucristu chiꞌin ndo.
Ta ndyoꞌo yaꞌa kùuni̱ ndo chaꞌaꞌ ña cha ndōꞌiin ndisaa yo chiꞌin ma Rachaꞌnu Jesucristu. Ta takan na kuu yi. Amén.
Yuꞌu Paulu, ra kùu tatun Jesucristu, ti takan kùuni Ndioo ña na kùi chiꞌin ma ra yani yo Timoteu, tàa ndi ma tutu iꞌya nuu ndyoꞌo ndian chìnuni tuꞌun Ndioo ìyo ma ñuu Corintu, ta juuni nuu tandiꞌi inga ma ndian chìnuni ìyo ma ñuꞌuꞌ Acaya ndia.
Ma Ndioo, ra kùu Tatá yo chiꞌin ma Rachaꞌnu Jesucristu, na kata ra ma ñamani ra chata ndo, ikan na kuu koo vii ndo chiꞌin taꞌan ndo.
Na jakaꞌnu yo ma Rachaꞌnu Ndioo ra kùu Tatá ma Rachaꞌnu Jesucristu, vati rakan kùu ma ra kùu Tatá yo ña kùndaꞌvini yo, ta jàmani anima yo.
Vati takua jàmani ra anima yo ora ndèꞌo tundoꞌo, juuni kua ikan ìyo yi ña jàmani yo inga ma ndian ndeꞌe tundoꞌo takua jàꞌa ra chiꞌo ndia.
Vati ma takua kàya ma tundoꞌo ña ndèꞌo chaꞌaꞌ ma Jesuu, juuni takan kàya ma tundeeni yo kuenda chaꞌaꞌ ra.
Vati tu ndèꞌe ndi tundoꞌo, chaꞌaꞌ maa ndo kùu yi, kuenda ña jandeeni ndo ta kàkú ndo ora ndèꞌe ndo tundoꞌo, ta tu jàmani Ndioo ndi, juuni kùu yi kuenda maa ndo ndia, vati yakan kùu yi ña jaꞌa yi ña na jandeeni ndo ma tundoꞌo ndeꞌe ndo takua jàndeeni maa ndi ndia.
Vati taku ndyuꞌu cha chìto vaꞌa ndi naja ni kuu yi chiꞌin ndo, ti vaji ndèꞌe ndo tundoꞌo takua ndèꞌe ndi yi, juuni kua ikan ni kuꞌva ma Ndioo tundeeni nuu ndo takua jàꞌa ra chiꞌin ndi ndia.
Ndyoꞌo yani, kùuni ndi ña koto kachin ndo, ti yaꞌa ga kuaꞌaꞌ tundoꞌo ndēꞌe ndi ma ninii kaꞌnu ñuꞌuꞌ Asia niku. Vati yaꞌa ga xaan ma kuꞌva ikan, ti ndava kündeega ndi ña ndēꞌe ndi ma tundoꞌo ikan niku, vati töve chìto ndi niku, tu ni kee ndito ndi jàꞌa ma tundoꞌo ikan.
Vati ndicha ña chànini ndi ña chani kuvi ndi niku. Va ma ñaꞌa kūu yi ña jànaꞌa yi nuu ndi, ña na küu jakakú ndi juuni maa ndi vati ìyo yi ña chinuni ndi ma ña jàꞌa ma Ndioo, ra jànataku ma ndian ndií.
tuva ndyoꞌo tìndee ndo ndi ña kaꞌan ndo chiꞌin Ndioo chaꞌaꞌ ndi. Ta tu yaꞌa ga kuaꞌaꞌ ndo kàꞌan chiꞌin Ndioo chaꞌaꞌ ndi, yaꞌa ga ni jakaꞌnu ndo ra, chaꞌaꞌ ma ñamani ña ìyo chiꞌin ndi jāꞌa ra.
Vati ma ña yaꞌa chàtaꞌani ndi kùu ma ña ni kaꞌin vitin: ma chinituni ndi kàꞌan yi ña jiꞌna chiꞌin maa ndo kùu yi ña yaꞌa ga vaꞌa ta ndaa ìyo ndi, ña kua chiꞌin ma inga ñivi ìyo ñuñivi. Ta tìndee Ndioo ndi ña jàꞌa ndi ma ña kùuni ra, vati ma ña jàꞌa ndi kùu yi, chiꞌin ma ñamani Ndioo, ta yüvi chiꞌin ma ña chànini ma ñivi.
Yakan va ndisaa ma tuꞌun ña tàa ndi kuenda ndo, tàa kachin ndi yi, ikan na kuu jakuaꞌa ndo yi ta kutunini ndo ma ña kàꞌan yi. Ta ndàtu ndi ña na kuu kutunini ndo yi ndia.
Ma takua cha chāꞌa ndo kuenda naja kua jàꞌa ndi nuu ndo, yakan va ma ora ni kichi ndiko ma Rachaꞌnu Jesuu ni koto kachin ndo tiá. Ma kivi ikan yaꞌa sii ni kuuni ndo ndeꞌe ndo ndi, takua yaꞌa sii ni kuuni ndi ndeꞌe ndi ndo ndia.
Va takua yuꞌu cha chāꞌi kuenda ña yaꞌa kùunio ndeꞌo taꞌan yo, yakan va chānini̱ ña vaꞌaga ña na kundeꞌe jiꞌnai ndo nuu ìyo ndo, ikan na sii kuuni ndo chaꞌaꞌ ña ni ndeꞌe ndo yuꞌu uvi chaꞌaꞌ.
Takan chànini̱ ña yaꞌi ta kundeꞌe jiꞌnai ndo ma ora ni kuꞌin itiꞌ ñuꞌuꞌ Macedonia, tajan ma ora ni chikoniꞌi ndikoi kuu kundeꞌe ndikoi ndo ma chaꞌaꞌ uvi. Ta takan kuu tindee ndo yuꞌu chiꞌin ña kùmani nui, ikan na chaa vaꞌi ma itiꞌ ñuꞌuꞌ Judea.
¿A chànini ndo ña jàndaꞌviñaꞌi ndo, ora kāꞌin ña ni kundeꞌi ndo? ¿A chànini ndo ña yuꞌu ora kāꞌin ña ni jaꞌi iin tiñu, uvi nuu ña chànini̱, chaꞌaꞌ ña kāꞌin “vaꞌa” ta “väꞌaꞌ” iin tiempuni?, kùuni ndo.
Va yöve takan kùu yi, ti ndava ndaa nuu Ndioo kàꞌin ña na küu kaꞌan ndi “vaꞌa” ta “väꞌaꞌ” ma iin tiempuni.
Vati taku yuꞌu, Silvanu, chiꞌin Timoteu, ña kùu ma ndra kàtituꞌun tuꞌun Jesucristu ra seꞌe Ndioo tañu ndo, küu kàꞌan ndi “vaꞌa” ta “väꞌaꞌ” iin tiempuni. Vati uvanuu ma tuꞌun ña kàꞌan ndi kuenda ra kùu yi ña “vaꞌa”.
Vati tandiꞌi ma tuꞌun ña chàꞌa Ndioo nuu ñivi, “vaꞌa” kùu yi ti jàchinu ra yi chaꞌaꞌ Jesuu. Yakan va ora jàkaꞌnu yo Ndioo, kàꞌan yo “Amén, (ña kùuni yi kaꞌan yi takan na kuu yi)” chaꞌaꞌ ma Rachaꞌnu Jesucristu ndia.
Vati maa ma Ndioo kùu ra ña cha kāchin ra ndi chiꞌin ndo ta jàꞌa ra ña kùu ndicha yo kuenda Cristu. Vati ma ña jāꞌa ra kùu yi ña tāvaniꞌi siin ra yo kuenda ra,
ta kāni ra ma tuni ra yo, ta tāchi ra ma Tati Ií ra ña koo yi chiꞌin yo endeeni, ta yakan kùuni yi kaꞌan yi ña ndicha ña ni niꞌo ma ña vaꞌa ìyo chiꞌin ra itiꞌ nuu.
Ta takäꞌan kuꞌin kundeꞌi ndo ma ñuu ndo takua chànini̱ niku, jāꞌi yi takan vati tüvi kùuni̱ jakuninai ndo. Ta tu tüvi ña ndicha kùu ma ña kàꞌin, yakan va ìyo vaꞌi ña jandeꞌe Ndioo tundoꞌo yuꞌu.
Vati yüvi ndyuꞌu kùu ma ndian kùu chitoꞌo ndo ña chàꞌnda ndi tiñu nuu ndo. Uvaa ma ña kùuni ndi kùu yi ña kùuni ndi tindee ndi ndo, ikan na sii kùuni ndo chiꞌin ma ña chìnuni ndo, vati ndicha ña cha chìnuni vaꞌa ndo tuꞌun Jesuu.
Ta chaꞌaꞌ ñaꞌa kùu yi ña chānini̱ ña vaꞌaga ña töve kuꞌin kundeꞌi ndo inga chaꞌaꞌ, koto jaꞌi ña na ndaꞌvi kùuni ndo.
Ta tu yuꞌu kuꞌin kundeꞌi ndo niku, ta jaꞌi ña na ndaꞌvi kùuni ndo, ti nïꞌiin ndo töve kuu jandosii ndo yuꞌu chaꞌaꞌ ña ndaꞌvi kùuni ndo, tuva takan.
Ta chaꞌaꞌ yakan kùu yi ña tāi ma tava kàꞌin chiꞌin ndo, ña töve nī kuuni kuꞌin kundeꞌi ndo koto jaꞌa ndo ña na ndaꞌvi kuuni̱, tuva juuni maa ndo kuu ma ndian ìyo yi ña jandosii yuꞌu ora ndèꞌi ndo. Ta chìto ndaa vaꞌi ña tu yuꞌu sii kùuni̱, nda maa ndo ni kichi sii kùuni ndo ndia.
Vati ora tāi maa tutu carta ikan kuenda ndo, yaꞌa ga nàkanini̱, ta ndaꞌvi kùuni̱ ña ndava chàkui niku. Va na töve nī tai yi kuenda ña na ndaꞌvi kùuni ndo, vati tāi yi, ikan na koto kachin ndo ña yaꞌa ga kùuni̱ ndeꞌi ndo.
Ìyo iin ra jāꞌa ña ndaꞌvi kùuni̱, ta töve jàꞌa ra yi kuenda ña na ndaꞌvi kùuni uvaa yuꞌuni, vati juuni nda maa ndo ndaꞌvi kùuni ndo jàꞌa ra ndia. Takani kàꞌin kuenda ndo, koto yaꞌa nduu tuku ma kua kàꞌin.
Ta ma tundoꞌo ña cha jāndeꞌe ndo ma rakan, cha vaꞌa takani, vati nduvaꞌa cha kuaꞌaꞌ kùu yi kuenda ra.
Yakan va ma ña ìyo yi ña jaꞌa ndo ma vitin, kùu yi ña na jakaꞌnuni ndo ma kuati ra, ta na jamani ndo ra koto yaꞌa ga sutini kuuni ra, ta jaꞌa ra ma ña töve vaꞌa.
Ta chaꞌaꞌ yakan kùu yi ña jànini̱ ndo, ña na janaꞌa ndiko ndo nuu ra naja kua yaꞌa kùuni ndo ndeꞌe ndo ra.
Vati ma niku ga, cha tāi ma tuꞌun iꞌya nuu ma tutu ña tāchi̱ nuu ndo, kuenda ña na kiꞌi̱n kuꞌva ndo, ndeꞌo tuva ndicha ña jachiꞌin ndo ma ña kàꞌin.
Yakan va tu jàkaꞌnuni ndo ma kuati ra, chaꞌaꞌ ma nda ña nikuuni ña jāꞌa ra, yuꞌu juuni jàkaꞌnuni̱ yi ra ndia. Vati ma ora jàkaꞌnuni̱ ma kuati, tuva ìyo iin nda chaꞌaꞌ kùu yi, ndisaa yakan jàꞌi yi chaꞌaꞌ ndo ndava nda nuu ma Rachaꞌnu Cristu, ti kùndaꞌvini̱ ndo,
ikan ma kuiꞌna Satanaa, na tüvi kùu jaꞌánꞌ ma ña kùuni maánꞌ chiꞌo, vati cha nàkoto vaꞌa yo ma mañáꞌ.
Takan kūu tajan ora chāa ndioi ma ñuu kaꞌnu ña nàni Troa, ña kuàkatituꞌin ma tuꞌun ma Rachaꞌnu Cristu, nduvaꞌa nūna Ndioo ma anima ma ñivi nui, chaꞌaꞌ ma tiñu jàꞌi kuenda ra.
Va vaji takan jāꞌa Ndioo chiꞌi̱n, va yuꞌu yaꞌa nakanini̱ vaji ìyoi ikan, ti töve nātaꞌin ma ra yani yo Titu ma ikan. Ta chaꞌaꞌ yakan kùu yi ña nākaꞌin chiꞌin na ña ni kuꞌin, tajan kēe ndioi kuàꞌin ma itiꞌ ñuꞌuꞌ Macedonia.
Ta chàꞌi taꞌvindioo nuu ma ra ndàka ndi kuàꞌan ndi ma itiꞌ Jesucristu, ti cha jākanaa ra ndi kuenda ra, ta chaꞌaꞌ maa ndi kùu yi ña jàkoto ra ma tuꞌun ra nuu ma inga ñivi, takua jàꞌa iin xiko ña yaꞌa vii chàꞌan ma ora chìtakuati yi nda ni kùuni.
Vati ndyuꞌu kùu ndi takua kùu ma xiko ma kutu ña sòkó ma Jesuu nuu Ndioo, ña chìtakuati yi nuu ndisaa ñivi a ma ndian jàkakú Ndioo a ma ndian töve ndia.
Va taku ndyuꞌu vii kàtituꞌun ndi ma tuꞌun Ndioo nuu ma ñivi, ta töve chàkunuu ndi jàꞌa ndi takua jàꞌa inga na, ña kàtituꞌun na yi kuenda ña jàndokuikani yi na. Vati ndava ndaa nuu Ndioo, kàꞌan kachin ndi ma tuꞌun Jesuu nuu ma ñivi, ti maa ma Ndioo kùu ma ra tāchi ndyuꞌu, ña na ndoꞌiin ndi chiꞌin Jesuu.
Ta ma ora kàꞌan ndi teꞌen, ¿a chànini ndo ña cha kīchaꞌa ndiko ndi jàkaꞌnu ndi juuni maa ndi?, kùuni ndo. ¿A chànini ndo ña ìyo yi ña janaꞌa ndi iin tutu nuu kàꞌan yi ña ñivi vaꞌa kùu ndi, ta nda ñuu kìchi ndi, a ña ndàkan ndi nuu ndo, ña na jaꞌa ndo ma tutu ikan kuenda ndàa ndi takua jàꞌa ma inga na?, kùuni ndo. Na yüvi takan kùu yi.
Vati juuni maa ndo kùu ndo takua kùu ma tutu ña chìniñuꞌu ndi ña kàꞌan ña ñivi vaꞌa kùu ndi. Ta ndisaa ma ñivi kùu jakuaꞌa na yi, ta takan kùu koto na nda ñivi kùu ndi chaꞌaꞌ ña cha ìyo ndo chiꞌin ndi ma tichi chinituni ndi.
Ta takan kùu yi ña cha chìto ndaa vaꞌa na ña ndyoꞌo kùu ndo, takua kùu ma tutu ña tāa juuni maa ma Rachaꞌnu Cristu ña chāꞌa ndi nuu ndo, ora kàtituꞌun ndi ma tuꞌun ra nuu ndo niku. Ta töve nī taa ma Tati Ií Ndioo ndìto yi chiꞌin tinta chata yuu xaꞌnda kuenda ndo, takua jāꞌa Ndioo chiꞌin Moisés tatiempu, vati tāa ra yi va tichi anima ndo.
Chìnuni ndi ma ña vaꞌa ña jàꞌa ma Ndioo chaꞌaꞌ ma Jesuu, yakan va chìto ndi ti ndicha vaꞌa ma ña kàꞌan ndi iꞌya.
Ta na töve kùuni ndi kaꞌan ndi ña ma ña jàꞌa ndi, vàchi yi tichi chinituni maa ndi chaꞌaꞌ ña ìyo ndatu maa ndi, vati ndisaa ma ña kùu jaꞌa ndi vàchi yi, va tichi chinituni Ndioo.
Vati ndyuꞌu cha chāꞌa Ndioo tundeeni ra nuu ndi kuenda ña na janaꞌa ndi ma tuꞌun chaa ra, ña jāndoꞌiin ra chiꞌin ndisaa yo. Ta takan kūu yi ña töve nī jandoꞌiin ra yi chiꞌin ma tutu ley chaꞌnu ña tāa Moisés, vati jāndoꞌiin ra yi chiꞌin ma Tati Ií ra. Vati ma tutu chaꞌnu ikan chàꞌni yi yo, ti taku ma Tati Ií ra ikan chàꞌa yi, va nuu koo ndìto yo endeeni.
Ta ndicha kuii ma ley ña tāa Moisés chiꞌin letra chata ma yuu xaꞌnda, kīchi yi chiꞌin kuaꞌaꞌ ña tàcha, ña ni ma ndian israelita na küu ndeꞌe na nuu ma Moisés ma ora ikan chaꞌaꞌ ña yaꞌa tàcha yi. Ta vaji ndicha ña yaꞌa tàcha yi ma ora ikan, va chiꞌin tiempu ndāꞌva maa yi kueeni kueeni.
Va tu iin ña nduvaꞌa kuii tàcha ta kaꞌnu kùu ma ley ikan ña chàꞌni yi, ¡ta nduvaꞌa ga kaꞌnu kùu ma tuꞌun chaa ña chāꞌa Ndioo nuu yo chaꞌaꞌ ña ìyo ma Tati Ií ra chiꞌo!
Va jin ndicha ña yaꞌa kaꞌnu kùu ma ley ña tìsokuati yo kuenda ña na kuvi yo, vati nduvaꞌa ga kaꞌnu kùu ma tuꞌun chaa ña jàꞌa ña na kuu yo ndian ndaa.
Vati chaꞌaꞌ ña nduvaꞌa kuii kaꞌnu kùu ma tuꞌun chaa, chaꞌaꞌ yakan kùu yi ña na tüva kuenda kùu ma tuꞌun chaꞌnu, tuva jando induku yo yi chiꞌin ma tuꞌun chaa.
Yakan va tu yaꞌa ga kaꞌnu kūu ma ña ni ndaꞌva maa kueeni kueeni, nduvaꞌa ga kaꞌnu kùu ma tuꞌun chaa ña endee töve ndàꞌva ma ña tàcha yi.
Ndicha kuii ti chìto ndi ña ni jachinu Ndioo ma ña ndàtu ndi, yakan va kùu kàꞌan kachin ndi naja kua kùuni maa ndi, ti ìyo tundeeni ra chiꞌin ndi.
Vati taku ndyuꞌu, na töve jàꞌa ndi takua jāꞌa ma Moisés, ña chāsi ra ma jaꞌma nuu ra, koto ndeꞌe na ña nàa ma ña tàcha ma nuu ra kueeni kueeni.
Va ma ndian israelita na töve nī kutunini na ma tuꞌun chaꞌnu ikan, ti juuni ndàsi ga ma nuu na chiꞌin ma jaꞌma mandil ikan, nda ma vitin. Ta uvanuu ra kùu kindaa ma jaꞌma ikan, kùu ma Rachaꞌnu Cristu ora kīchaꞌa yo chìnuni yo tuꞌun ra.
Ta ndicha kuii ña takan kùu yi nda vitin, ti ora jàkuaꞌa na ma tutu chaꞌnu ña tāa Moisés, ndòndava ma chinituni na jàꞌa ña töve jàchiꞌin na tuꞌun Jesuu.
Ta tu ìyo ma ndian ndàkoo na ma itiꞌ kini nuu jàꞌa na kuati, ta kìꞌvi na ma itiꞌ Rachaꞌnu Jesuu, ni kindaa ma jaꞌma mandil ña ndàsi nuu na.
Vati maa ma Rachaꞌnu Ndioo kùu ra ma Tati Ií, ta tu ìyo ma Tati Ií ma Rachaꞌnu Ndioo tichi anima yo, ta ikan jan cha kùu kiꞌvi yo itiꞌ Jesuu vati tüva tisokuati yi yo.
Yakan va tandiꞌi ma yo chìnuni, ña tüva ndàsi ma jaꞌma mandil ikan nuu yo, vati cha kùu yo takua kùu iin ma inu ña kàni yi ma xinaꞌñu Ndioo, ikan na kuu ndeꞌe ñivi ña ra vaꞌa kùu ra, ta nani kivi tiaga jàndakuu ra yo takua kàa ra, vati taꞌiiꞌiin kivi ìyo ga ma tundeeni ra chiꞌo, chaꞌaꞌ ma tiñu jàꞌa ma Tati Ií ra chiꞌo.
Yakan va yaꞌa jàndeeni ndi, vati Ndioo yaꞌa kùndaꞌvini ra ndi, ta chaꞌa yakan kùu yi ña chāꞌa ra tiñu nuu ndi ña kàtituꞌun ndi tuꞌun vaꞌa Jesuu nuu kuaꞌaꞌ ñivi.
Vati ndyuꞌu cha kāchin ndi ña töve jàchiꞌin ndi ma tiñu xeꞌe ña jàꞌa tukanuu ma ñivi, ta juuni töve jàndaꞌviñaꞌa ndi a jàkanuu ndi xini na chiꞌin ma tuꞌun Ndioo ña jànaꞌa ndi. Vati uvaa ma tuꞌun jànaꞌa ndi kùu ma ña ndichani. Yakan va ndava nda nuu Ndioo kàꞌan ndi, ikan na kuꞌva na kuenda ña takan kùu yi.
Ta ma tuꞌun chaꞌaꞌ ma Rachaꞌnu Jesuu ña kàtituꞌun ndi nuu ñivi, tu chàsi yi chinituni ma ñivi kùuni na, ndicha ña takan kùu yi va kuenda ma ndian kuànaa ni.
Ta ma ñivi ikan töve chìnuni na ma tuꞌun chaꞌaꞌ Jesuu, ti ma kuiꞌna, ra chàꞌnda tiñu nuu ñuñivi iꞌya, cha chāsi ra ma chìnituni na, ikan na küu kutunini na ma tuꞌun vii ña kàꞌan chaꞌaꞌ Jesucristu, ra yaꞌa tacha, ra kàa indukuni takua kàa ma Rachaꞌnu Ndioo.
Vati ndyuꞌu töve kàtituꞌun ndi ma tuꞌun ña jàkaꞌnu juuni maa ndi, ti ma tuꞌun kàtituꞌun ndi kùu ma ña kàꞌan ña Jesuu kùu ma ra chitoꞌo yo, vati ndyuꞌu kùu ndi takua kùu iin musu ndo, chaꞌaꞌ ña yaꞌa kùuni ndi ndeꞌe ndi ma Rachaꞌnu Jesuu.
Vati juuni ma Ndioo ra tāchi ma ñuꞌú kuenda ña na jandondichin yi ma nuu naa, rakan kùu ra ña jātuvi ra ma ña tacha ra ña na koo yi chiꞌin yo ma tichi anima yo. Ta chiꞌin ma ña tacha ña ìyo nuu Jesucristu jàꞌa ma Rachaꞌnu Ndioo, kùu jandondichin yo nuu ma inga ñivi ta kùu koto na naja kua kàa ma ña tacha ra ndia.
Vati ma kuñu yo kùu yi takua kùu iin ma kisi ñuꞌuꞌ nuu indii ma ña kuika Ndioo ti tichi kuñu yo indii ma ndatu kaꞌnu Ndioo, ikan na koto ñivi ña ma ndatu iꞌya yöve ndatu maa yo kùu yi, ti ndatu ña chāꞌa Ndioo nuu yo kùu yi.
Yakan va vaji yaꞌa ndeꞌe ndi tundoꞌo jaꞌa na, va jàndeeni ndi. Ta vaji nduvaꞌa nàkanini ndi va töve jàña ndi ma itiꞌ kuàꞌan ndi ti chìto ndi ña ni keta vaꞌa yi.
Ta vaji ndìkun na ndi, va Ndioo töve ndàkoo maꞌiin ra ndi, ta vaji ndoꞌo ndi jaꞌa ma ñivi, va na küu jandiꞌi na ndi.
Ta ndanikuni ma nuu kuàꞌan ndi ndèꞌe ndi tundoꞌo, endee chàkuꞌuni ndi tava chīꞌí ma Jesuu ma nuu kruu, ikan na ndeꞌe ma ñivi ña ndicha ña nīꞌi ndi ma ndatu ña nīꞌi ra ora nātaku ndiko ra.
Chaꞌaꞌ yakan kùu yi ña ndyuꞌu endee ndèꞌe ndi tundoꞌo, ña ndava kùu kaꞌni na ndi chaꞌaꞌ ndo, ikan na kuu niꞌi ndo nuu koo ndito ndo endeeni chiꞌin Jesuu.
Ta iin ra tāa ma tutu Ndioo tatiempu teꞌen kāꞌan ra: “Yaꞌa ga chìnuni̱ tuꞌun Ndioo, yakan va kàtituꞌin yi.” Ta indukuni kùu yi chiꞌin ndyuꞌu, ti chìnuni ndi ma tuꞌun ra ta kàtituꞌun ndi yi ndia.
Vati cha chìto yo ña ma Ndioo, ra jānataku ma Rachaꞌnu Jesuu ma ora chīꞌí ra, juuni ma rakan kùu ra ña ni janataku ra ndi, ikan na ndoꞌiin ndisaa yo chiꞌin Jesuu ta kuꞌun yo chiꞌin ra ma nuu ìyo Tatá ra andivi.
Tandiꞌi ma tundoꞌo ña ndēꞌe ndi kuenda ndo, yakan jànaꞌa yi ña yaꞌa kùuni ndi ndeꞌe ndi ndo, ikan ma ora cha niꞌi ndo ma ñamani Ndioo kuu jànaꞌa ndo yi nuu kuaꞌaꞌ ñivi. Ta takan kuaꞌaꞌ na kichaꞌa na jakaꞌnu na ra ora chàꞌa na taꞌvindioo nuu ra.
Ta chaꞌaꞌ yakan kùu yi ña yaꞌa jàndeeni ndi, vaji ma itiꞌ nuu nuna cha kuàndochaꞌnu ndi, va ma itiꞌ tichi ma kuñu ndi tiá kuàndochaa yi nani kivi.
Vati ma tundoꞌo ña ndèꞌe ndi ma ñuñivi iꞌya, nduvaꞌa yati yàꞌa yi. Va chìto ndi ña nduvaꞌa kaꞌnuga ma ndatu ña ni niꞌi ndi jaꞌa ma tundoꞌo ikan, ti ni niꞌi ndi nuu ni koo ndi endeeni chiꞌin Ndioo.
Vati na töve kìꞌin kuenda yo ma ña tàꞌan yo ma ñuñivi iꞌya ña kùu ndeꞌo, ti ma ña kìꞌin kuenda yo kùu ña, naja kua ni niꞌo nuu ni koo yo endeeni chiꞌin Ndioo ña töve ndichin ndeꞌo ma vitin. Vati ma ña kùu ndeꞌo ma ñuñivi iꞌya yaꞌa yati yàꞌa yi, va ma ña ìyo andivi, töve.
Ta cha chìto yo ña tu ma kuñu yo jàndiꞌi na nuu yi, ni niꞌo inga tuku yi ma nuu ni koo yo itiꞌ andivi jàꞌa Ndioo. Vati ma kuñu yo ña ìyo ma nuñuꞌuꞌ ñuñivi iꞌya kùu yi takua kùu ma veꞌe jaꞌma ña töve kùndee yi kuaꞌaꞌ tiempu, ti taku ma kuñu chaa, yöve iin ña jāvaꞌa ñivini kùu yi ti iin ña jāꞌa Ndioo kuenda yo kùu yi.
Ta ndicha ña ora juuni ìyo ga yo ma ñuñivi iꞌya, yaꞌa ndaꞌvi kùuni yo chaꞌaꞌ ña cha kùuni yo niꞌo ma kuñu chaa ña ni kuꞌva Ndioo nuu yo ma itiꞌ andivi.
Ta ora ni niꞌo ma kuñu ikan, ni kuu yi takua jaꞌma ñùꞌu yo, ti töve ni kakunuu viti yo jàꞌa yi.
Vati ma ora juuni ìyo ga yo chiꞌin ma kuñu chaꞌnu yo ñuñivi iꞌya, yaꞌa taxiini yo ta ndaꞌvi kùuni yo jàꞌa ma tundoꞌo ña ndèꞌo. Ta ndicha vaꞌa ña töve kùuni yo kuvi yo, ti ma ña kùuni yo kùu yi ña na sama ma Ndioo yo chiꞌin ma kuñu chaa ña kùndee ndisaa tiempu, takua jàꞌa yo ma ora sàma yo yo chiꞌin ma jaꞌma chaa.
Vati maa ma Ndioo kùu ra ña jāndovaꞌa ra ma tiñu iꞌya kuenda yo, ti chāꞌa ra ma Tati Ií ra ña na koo yi chiꞌo, ikan na kuꞌva yo kuenda ña takan kùu ma ña vaꞌa ña ni niꞌo tiá itiꞌ nuu.
Ta chaꞌaꞌ yakan kùu yi ña nduvaꞌa kuii jàndeeni yo nani ora, ta chìto yo ti ora juuni ìyo ndito ga yo chiꞌin ma kuñu ña ìyo yo ma ñuñivi iꞌya, kùuni yi kaꞌan yi ña yöve veꞌe maa yo kùu ma nuu ìyo yo, ti ìyo chika yo nuu ma Rachaꞌnu Jesucristu.
Vati vaji takäꞌan kundeꞌo ra, va ma ña jàꞌa yo vitin, jàꞌa yo yi chaꞌaꞌ ña chìnuni yo ma tuꞌun kàꞌan ra.
Va chìto yo ti ni jachinu ma Ndioo ma ña kàꞌan ra, yakan va nduvaꞌa kuii kùuni yo sama yo nuu ìyo yo, ta takan ndakoo yo kuñu yo ndeꞌve, ta koꞌo koo yo chiꞌin ma Rachaꞌnu Jesuu.
Ta chaꞌaꞌ yakan kùu yi ña ndisaa tiempu nànduku yo jaꞌa yo ma ña chàtaꞌani ma Rachaꞌnu Jesuu, ta takan jaꞌa yo tuva kuꞌun yo koo yo chiꞌin ra andivi vitin a kìndoo ga yo ma ñuñivi iꞌya.
Vati tandiꞌi yo ìyo yi ña kujanaꞌa yo yo ma nuu jàkutuni Jesuu ma kuati yo, ta ikan taꞌiiꞌiin yo ni kuꞌva ra ma yaꞌvi yo, chaꞌaꞌ ma ña jāꞌa yo chiꞌin ma kuñu yo ora chīyo yo ma ñuñivi iꞌya, tuva ña vaꞌa kùu yi a töve.
Yakan va tava cha chìto vaꞌa ndi ña ma Rachaꞌnu, ìyo yi ña tiñuꞌu ndi ra. Ta chaꞌaꞌ yakan kùu yi ña jànini ndi ma ñivi ña na na koto na ra ndia. Vati ma Rachaꞌnu cha na koto vaꞌa ra ndi, ta yakan va ndàtu ndi ña na koto maa ndo naja kua ìyo ndi ndia.
Ta koto näkanini ndo ña chaꞌaꞌ ña jàkaꞌnu ndi juuni maa ndi kùu yi, vati ma ña kùuni ndi janaꞌa ndi nuu ndo kùu yi ña na sii kùuni ndo chaꞌaꞌ ndi, ikan na kuu kaꞌan ndo yuꞌu ma ñivi ora yöve ña ndicha kùu ña kàꞌan na, vati ma ña nànduku na kùu yi ña na jakaꞌnu ma ñivini na, ta töve jàꞌa na yi kuenda ma Rachaꞌnu chiꞌin anima na.
Tuva ndyuꞌu ndian tivi xini kùu ndi kàꞌan ma ñivi, takan kùu ndi, va kuenda Ndioo, va tu yöve takan kùu yi kuenda maa ndo kùu yi.
Ta chaꞌaꞌ ña yaꞌa kùuni ma Cristu ndeꞌe ra yo kùu yi, ña cha chàꞌa yo kuenda ña cha ndìkun yo kuenda ra. Ta tava cha chìto vaꞌa yo ña chīꞌí ra chaꞌaꞌ yo, yakan va, kùuni yi kaꞌan yi ña juuni takan cha chīꞌí ndisaa yo chiꞌin ra ndia.
Ta chīꞌí ra chaꞌaꞌ ndisaa ñivi, ta chaꞌaꞌ yakan kùu yi ña ma ndian ìyo ndito, na tüvi ìyo ndito na kuenda juuni maa na, vati ìyo ndito na, va kuenda ma ra cha chīꞌí, ta nātaku ndiko ra chaꞌaꞌ na.
Ta chaꞌaꞌ ñaꞌa kùu yi ña nda vitin ta itiꞌ nuu, ndyuꞌu na tüva nakanini ndi chaꞌaꞌ ñivi takua nàkanini inga ñivi ìyo ñuñivi chaꞌaꞌ na, vaji takan chānini ndi chaꞌaꞌ ma Rachaꞌnu Cristu takua chànini ma ñivi ndia, va vitin na tüva.
Ta chaꞌaꞌ yakan kùu yi ña ma ndian cha ndōꞌiin chiꞌin Cristu, iin ñivi chaa kùu na. Vati cha ndākoo na ma ña chaꞌnu ña jāꞌa na, ta vitin kùu na ma ndian chaa kuenda ra.
Ta tandiꞌi ma tiñu iꞌya kùu yi ña jāꞌa ma Rachaꞌnu Ndioo yi chiꞌin ndi, chaꞌaꞌ ña jāꞌa Cristu, ña chāꞌa ra ma tiñu nuu ndi ña na jandomani ndi ma ñivi kuenda ra.
Ta takan kùu yi ña jāndomani ndiko ma Rachaꞌnu Ndioo ma ñivi ìyo ñuñivi, chaꞌaꞌ ma ña jāꞌa ma Cristu ña tüva kiꞌin Ndioo kuenda ma kuati jàꞌa na, vati ma ña kùuni ra kùu yi ña na jakoto ndi tandiꞌi ma ñivi ìyo ñuñivi ma tuꞌun ra ña kàꞌan chaꞌaꞌ naja kua jandomani ra ma ñivi kuenda ra.
Yakan va ndyuꞌu kùu ndi ndian kàtituꞌun ma tuꞌun Jesuu, ta ma ora janini ndi ndo kùuni ndi ña na kiꞌin ndo kuenda ma tuꞌun kàꞌan ndi, ti tuꞌun Ndioo kùu yi. Yakan va chiꞌin sivi Jesuu jànini ndi ndo ña na ndomani ndo chiꞌin Ndioo.
Vaji Cristu na töve ni jāꞌa ra nïꞌiin kuati, va Ndioo, jāndaku ra ra ña na kuu ra iin ra ìyo kuati chaꞌaꞌ yo. Ta juuni chaꞌaꞌ Cristu kùu yi ña Ndioo, jāndoꞌiin ra yo ña na kuu yo ñivi ndaa kuenda ra ndia.
Yakan va vitin, chaꞌaꞌ ña jàꞌa ndi tiñu nuu ma Ndioo chiꞌin ndo, kùu yi ña jànini ndi ndo ña koto jäña ndo ma ñamani Ndioo ña chàꞌa ra nuu ndo.
Ma ora kūuniun ña tasoꞌi ma ña kàꞌun, ta jāꞌi yi.
Ta juuni tīndei ñu̱n ma kivi ña jākakúi ñu̱n ndia
kàti Ndioo.
Ta vitin kùu ma kivi ña tàsoꞌo Ndioo ña kàꞌan yo ta jàkakú ra yo.
Töve nī chasi koo ndi nïꞌiin ñivi chiꞌin ma tiñu jàꞌa ndi. Chaꞌaꞌ yakan kùu yi ña na küu kaꞌan ma ñivi ña na yöve ña vaꞌa kùu ma ña jàꞌa ndi.
Ma ña jàꞌa ndi kùu yi ña tandiꞌi ma nuu kuàꞌan ndi jànaꞌa ndi nuu ndisaa ñivi, ti ndian jàkuu tiñu Ndioo kùu ndi. Ta juuni jàndeeni ndi ña jàꞌa ndi tiñu ikan, vaji yaꞌa ndèꞌe ndi tundoꞌo ta kùmani ndatiñu nuu ndi.
Ta juuni yaꞌa ga jàndeeni ndi vaji kàni na ndi, ta tìꞌi na ndi vekaa ta yaꞌa jàkanuu na xini taꞌan na kuenda ña jàndeꞌe na tundoꞌo ndi. Ta juuni yaꞌa ga ndetiñu kùu ma tiñu jàꞌa ndi kuenda ma ñivi, ti yaꞌa ga kènaa ñumaꞌna ndi ta yaꞌa ga yàꞌa soko ndi ndia.
Ta juuni jànaꞌa ndi ma tiñu vaꞌa ña jàꞌa ndi chaꞌaꞌ ña kùu ndi ma ñivi ndaa, ta chìto ndi ma ña ndicha. Ta juuni yaꞌa jàndeeni ndi ta tìñuꞌu ndi inga ñivi, chaꞌaꞌ ña ìyo ma Tati Ií Ndioo chiꞌin ndi, ta chaꞌaꞌ ña yaꞌa ga kùuni ndi ndeꞌe ndi Ndioo,
ta chaꞌaꞌ ma tuꞌun ndaa ña kàtituꞌun ndi, ta chaꞌaꞌ ma ndatu Ndioo ña ìyo chiꞌin ndi ndia. Ta ndyuꞌu chàtiñu ndi ndisaa tuꞌun ndaa ña chàꞌa Ndioo nuu ndi kuenda ña tìndee yi ma ndian vaꞌa, ta kuenda ña kàꞌan ndi yuꞌu ma ndian kàꞌan chata tuꞌun ndaa ikan.
Ta ìyo iin ora tìñuꞌu ma ñivi ndi, ta ìyo inga ora ña kùu ndi tuꞌun nduvaꞌa jàꞌa na. Ta ìyo ora vii kàꞌan na chaꞌaꞌ ndi, ta inga ora, töve. Ta juuni ìyo ndian kàꞌan ña yaꞌa ga siini ndi tuꞌun vata, vaji kàꞌan ndi tuꞌun ndicha.
Ma ñivi jàꞌa na chiꞌin ndi, takua jàꞌa na chiꞌin ndian töve nàkoto na, vaji nàkoto vaꞌa na ndi. Ta kùu ndi takua kùu ma ndian cha kèe ña ndito, va juuni ndìto ga ndi. Ta vaji yaꞌa ga jàndeꞌe na tundoꞌo ndi, va na tüvi chìꞌí ndi jàꞌa na.
Ta juuni yaꞌa chìsii ndi nani kivi, vaji ndèꞌe ndi tundoꞌo. Ta vaji ndicha ña kùu ndi ma ndian ndaꞌvi, va chàꞌa Ndioo ña na jàndokuika ndi kuaꞌaꞌ ñivi chiꞌin tuꞌun ra ña kàtituꞌun ndi. Ta kàa ndi takua kàa iin ndian tükuii na ìyo nuu, va tandiꞌi nakuyi ìyo nuu ndi jàꞌa Ndioo.
Ndyoꞌo yani ndian ìyo ñuu Corintu, cha kātituꞌun kàchin vaꞌa ndi chiꞌin ndisaa anima ndi nuu ndo, ti yaꞌa kùuni ndi ndeꞌe ndi ndo.
Yüvi maa ndi kùu ma ndian küuni ndeꞌe ndo, vati maa ndo kùu ma ndian küuni ndeꞌe ndi.
Yakan va janini̱ ndo, takua jàꞌa iin tatá chiꞌin ndiakuati seꞌe ra, ña na kuuni ndo ndeꞌe ndo ndi takua kùuni ndi ndeꞌe ndi ndo.
Yakan va koto ndöꞌiin ndo chiꞌin ñivi töve chìnuni tuꞌun Jesuu, vati ma ndian jàꞌa takan kùu na takua kùu iin yunta chiꞌin iin burru ña jùndii yo ma yuku xini ndri ta töve induku xìta ndri. ¿A indukuni chànini ma ndian vaꞌa chiꞌin ma ndian kini? Ta, ¿a induku chàkunuu ndian kuàꞌan itiꞌ ndichin chiꞌin ndian chàkunuu nuu naa kùuni ndo?
Ña yöve takan kùu yi, vati töve induku chànini ma Cristu kua ma kuiꞌna. Ta juuni na küu koo vii ma ndian chìnuni kua iin ndian töve chìnuni vaꞌa.
Na töve indukuni kùu ma veñuꞌu nuu jàkaꞌnu yo Ndioo, kua ma nuu ìyo ma yutun ií ña jàkaꞌnu ma ndian töve chìnuni. Ti maa yo kùu ma ndian kùu veñuꞌu ma Ndioo, ra chàꞌa kivi koo yo. Ta chaꞌaꞌ yakan kùu yi ña teꞌen kāꞌan Ndioo chaꞌaꞌ yi niku:
Ni koi chiꞌin na ta ni kakunui ma chiꞌin na,
ti yuꞌu ni kuu ma Ndioo na
ta ndiakan ni kuu na ma ñivi̱.
Yakan va juuni teꞌen kāꞌan ma Ndioo ndia:
Na kee ndo ma tañu ma ñivi töve chìnuni ikan, ta na koo siin ndo,
ta koto jäꞌa ndo ma ña töve vaꞌa,
tajan kùu kuꞌvai ña kìꞌvi ndo ma iti̱,
vati ndyoꞌo ndian kùu ñivi ñaꞌa ta ndraꞌii, ni kui iin tatá kuenda ndo,
ta maa ndo ndian kùu seꞌi,
takan kàti ma Rachaꞌnu Ndioo ra yaꞌa ga ìyo ndatu ninii kaꞌnu nuñuꞌuꞌ ñuñivi chiꞌin andivi.
Ta chaꞌaꞌ ma tuꞌun ña chāꞌa Ndioo nuu yo iꞌya ndyoꞌo yani, ìyo yi ña jaña yo tandiꞌi ma ña kini jàꞌa yo chiꞌin ma kuñu yo ta ma chinituni yo ta jakaꞌnu yo ra, ikan na ndoꞌií yo chaꞌaꞌ ña kùu yo ñivi ña tìñuꞌu Ndioo.
Ta koto näkanini ndo ña chiꞌin ma ña kàꞌan ndi iꞌya chata ndo kàꞌan ndi, kùuni ndo, vati tava cha kāꞌin chiꞌin ndo niku ña, maa ndo kùu ma ndian yaꞌa kùuni ndi ndeꞌe ndi, vaji ndava ìyo yi ña kuvi ndi chaꞌaꞌ ndo, tuva takan kùu yi.
Chaꞌaꞌ yakan kùu yi ña yaꞌa chìsii ndi chaꞌaꞌ ndo, ta tüvi ndasii ndi ña kaꞌan ndi ma tuꞌun ndaa nuu ndo. Vaji tañu ma tundoꞌo ndèꞌe ndi juuni yaꞌa chìsii ndi chaꞌaꞌ ndo ndia.
Vati nda ora kīchaa ndi ma ñuꞌuꞌ Macedonia, ni itaꞌvi takäꞌan nindee ndi, vati ma ña tàꞌan ndi kùu ña, tandiꞌi nuu kuàꞌan ndi yaꞌa ga ndèꞌe ndi tundoꞌo, ti kànitaꞌan ma ñivi chiꞌin ndi, ta chaꞌaꞌ yakan kùu yi ña yaꞌa ndasii ndi ndia.
Va ma Ndioo ra jàndomani ma ndian yaꞌa ga ndaꞌvi kuuni, rakan kùu ra ña jāndomani ndyuꞌu chaꞌaꞌ ma ra nàni Titu ma ora kīchaa ra.
Va na yöve uvaa chaꞌaꞌ ña kīchaani Titu kùu yi ña kūu takan, vati ndava nda maa ra juuni yaꞌa chìsii ra chaꞌaꞌ ma tiñu vaꞌa ña jāꞌa ndo ndia. Ta juuni kātituꞌun ra nuu ndi naja kua yaꞌa ga kùuni ndo ndeꞌe ndo ndi, ta naja kua yaꞌa ndaꞌvi kuuni ndo ora nàkanini ndo chaꞌaꞌ ndi. Yakan va tiaga chīsii ndi ma ora kāꞌan ra takan.
Ta ndaꞌvi kùuni̱ ora chāꞌi kuenda ña ma tutu ña tāchi̱ nuu ndo ni jaꞌa yi ña na ndaꞌvi kuuni ndo niku. Va vitin töva ndaꞌvi kùuni̱ ti cha chāꞌi kuenda ña ndicha kuii ña takan kūu yi chiꞌin ndo, va kuenda uvi uni kivi ni.
Ta vitin yaꞌa chìsii̱, va yöve chaꞌaꞌ ña yaꞌa ndaꞌvi kūuni ndo jāꞌi ora tāchi ma tutu nuu ndo, ti chìsii̱ va chaꞌaꞌ ña chīkoniꞌi ndiko ndo chiꞌin Ndioo jāꞌa ma ña ndaꞌvi kùuni ndo. Ta chìtoi ña chaꞌaꞌ Ndioo kùu yi ña ndaꞌvi kūuni ndo, ta juuni chàꞌi kuenda ña töve nī jachika ndo ndo ma itiꞌ ra jàꞌi ora tāchi̱ ma tutu nuu ndo.
Vati tu chìkoniꞌo ma itiꞌ Ndioo jàꞌa ña yaꞌa ndaꞌvi kùuni yo, iin ña vaꞌa kùu yi nuu Ndioo, ta takan kùu niꞌo nuu jàkakú ra yo ta tüva ìyo yi ña nàkanini yo chaꞌaꞌ yi. Va tu yaꞌa ga ndaꞌvi kùuni yo takua ndàꞌvi kùuni ma ñivi ìyo ñuñivi, ni jaꞌa yi ña na endee kèsiin yo ma itiꞌ Ndioo.
Yaꞌa chàtaꞌani Ndioo naja kua jāꞌa ndo ña jāndeeni ndo ma ña yaꞌa ndaꞌvi kùuni ndo ma tava kùuni ra. Ta vitin, ¡na ndeꞌe ndo ma naja kua vaꞌa jāꞌa ma tuꞌun ña tāchi̱ nuu ndo! Jāꞌa yi ña na kuꞌva ndo kuenda, ta tandikun ndo ma itiꞌ vaꞌa. Ta juuni jāꞌa yi ña na kuxaan ndo chiꞌin ma ra jàꞌa kuati, vaji yaꞌa kanuu ndo jàꞌa ndo yi. Ta juuni jāꞌa yi ña na yaꞌa kuuni ndo ndeꞌe ndo yuꞌu ndia, ta juuni jāndeꞌe ndo tundoꞌo ma ra jāꞌa ma kuati ikan. Ta chaꞌaꞌ ma ña jāꞌa ndo iꞌya, jànaꞌa yi nuu ndi ña na töve nī ndoꞌiin ndo chiꞌin ña kini.
Yakan va ora tāchi̱ ma inga tutu nuu ndo, töve yaꞌa nàkanini̱ chaꞌaꞌ ma ra jāꞌa kuati ikan, ta ni töve yaꞌa nàkanini̱ chaꞌaꞌ ma ra ndēꞌe ma tundoꞌo ndia. Ti ma ña chānini̱ ora tāchi̱ yi nuu ndo kùu yi ña na koto ndaa vaꞌa ndo tu ndicha kuii ña yaꞌa kùuni ndo ndèꞌe ndo ndi ndava nuu Ndioo.
Ta chaꞌaꞌ yakan kùu yi ña nīꞌi ndi tundeeni ndi.
Va chìsii ga ndi ora ndēꞌe ndi ña yaꞌa ga sii kùuni ma Titu chaꞌaꞌ ña tīndee ndo ra ta chàꞌa ndo tundeeni ra ora chāndeꞌe ra ndo.
Ta ora kātituꞌin nuu Titu ña ñivi yaꞌa iñuꞌu kùu ndo ma nuu ra, nduvaꞌa kīndoo vaꞌi jāꞌa yi ta töve nī kukanui, ti takan kūu yi. Ta tava ndisaa ma tuꞌun kātituꞌun ndi nuu ndo kūu yi ma ña ndaa, juuni ña ndaa kūu ma ña kātituꞌun ndi nuu Titu chaꞌaꞌ ndo ndia.
Ta ma Titu tiaga kùuni ra ndeꞌe ra ndo ma ora chàkuꞌuni ra ma ña jāꞌa ndo chiꞌin ra ña jāchiꞌin ndo ma tuꞌun yuꞌu ra, ta yaꞌa tīñuꞌu ndo ra ora chīyo ra chiꞌin ndo.
Chaꞌaꞌ yakan kùu yi ña yaꞌa ga chìsii̱ , vati ìyo kuaꞌaꞌ tundeeni̱ chiꞌin ndo.
Ta vitin ndyoꞌo yani, kùuni ndi jakoto ndi nuu ndo naja kua chàꞌa Ndioo ma ñamani ra nuu ndian chìnuni ña ìyo ninii ñuu ñuꞌuꞌ Macedonia.
Ta ma ndian chìnuni ñuu ikan, vaji cha ndēꞌe na kuaꞌaꞌ tundoꞌo, va nduvaꞌa kuii chìsii na, ta vaji ndicha ña ndaꞌvi na, va ndiakan kùu ma ndian sòkó ga ma ndatiñu kuenda ma Ndioo.
Ta chaꞌaꞌ yakan kùu yi ña, yuꞌu chàꞌi kuenda chaꞌaꞌ na, ña ndicha kuii ña maa ndio na sōkó na ma ndatiñu kuenda Ndioo chiꞌin anima na, ta tandiꞌi inga tuku ma ña chāꞌa na, ta ndava tiaga ma ña kùu kuꞌva na ndia.
Ta nduvaꞌa chīkan na ñamani nuu ndi ña, na kuꞌva ndi ña kiꞌin na itaꞌvi ma ndatiñu ña sōkó ma ñivi nuu ndi, kuenda ña na tindee na ma ñivi Ndioo ndia.
Takan kūu ña sōkó na tiaga ma kua chànini ndi niku, vati jiꞌna sōkó na maa na kuenda ma Rachaꞌnu, tajan sōkó ndio na na nuu ndi kuenda ña na tindee na ndi, ma takua kùuni Ndioo.
Ta chaꞌaꞌ yakan kùu yi ña jānini ndi Titu ña, na jachinu ra ña jatiꞌvi ra ma ndatiñu ña sōkó ma ñivi ña ìyo tañu ndo, ma takua kīchaꞌa ra jàꞌa ra yi niku.
Vati takua ndyoꞌo yaꞌa ga vaꞌa kèta tandiꞌi ma tiñu jàꞌa ndo, tava kùu ma ña yaꞌa chìnuni ndo, ta yaꞌa ìyo chinituni ndo kuenda ma tiñu Ndioo ña jànaꞌa ndo ma tuꞌun ra nuu inga ñivi chiꞌin ndisaa anima ndo, ta yaꞌa kùuni ndo ndeꞌe ndo ndi. Ta takua indukuni jàꞌa ndo, ta ìyo yi ña jachinu ndo jàtiꞌvi ndo ma ña kàꞌan Titu ndia.
Ta chaꞌaꞌ ñaꞌa töve jànini̱ ndo ña jaꞌa ndo yi chiꞌin na, ti ma ña kuuni̱ kùu yi ña na kuꞌva ndo kuenda tu indukuni anima ndo chiꞌin inga na, ikan na koto ndo tu ndicha ña kùuni ndo ndeꞌe ndo na.
Ndyoꞌo cha nàkoto ndo ma ñamani ña chāꞌa Rachaꞌnu Jesucristu nuu ndo, vati rakan vaji yaꞌa ga kuika ra ora chīyo ra andivi, va ndeꞌve ndōndaꞌvi ra chaꞌaꞌ ndo, ikan na kuu ndokuika ndo chaꞌaꞌ ndisaa ma ña jāꞌa ra kuenda ndo.
Ta chaꞌaꞌ ñaꞌa kùu yi ña, chùndayuꞌi ndo ña na jàchinu ndo ña jàtiꞌvi ndo ma ndatiñu ikan, takua cha kīchaꞌa ndo jàꞌa ndo yi chiꞌin ndisaa anima ndo ma kuyava.
Yakan va na jaꞌa ndo ma tiñu ikan, ta jachinu ndo yi ma takua chànini ndo ma ora kīchaꞌa ndo jaꞌa ndo yi. Ta juuni na kuꞌva ndo yi nuu na takua ìyo yi chiꞌin ndo.
Vati tu ìyo ñivi ña kùuni na soko na iin nakuyi chiꞌin ndisaa anima na, ma Ndioo kiꞌin ra kuenda yi tuva sòkó na yi ma takua ìyo yi nuu na. Vati taku rakan tüvi chìkan ra ña na sòkó na tia yi tuva tüvi ìyo yi nuu na.
Ta töve kùuni ndi ña, na kumani ndatiñu nuu ndo chaꞌaꞌ ña tìndee ndo inga ñivi, vati ma ña kùuni ndi kùu yi ña, na ndoo induku na chiꞌin ndo.
Ti taku ma vitin, nuu ndyoꞌo ìyo ma ndatiñu ña kumani nuu na, va ni keta iin kivi ña nuu maa ndo ni kumani yi, tajan ndiakan kùu tìndee ndio na ndo chiꞌin ma ña kumani nuu ndo, ti maa na ni koo yi nuu. Ta takan kùu yi ña ndisaa ndo ni ndo induku ndo.
Ta chaꞌaꞌ yakan kùu yi ña yaꞌa ga chàꞌi taꞌvindioo nuu ma Rachaꞌnu Ndioo, chaꞌaꞌ ña induku chànini Titu ma kua chànini̱ chaꞌaꞌ ndo ndia.
Takan kàti̱, ti jāchiꞌin ra ma kua chànini̱, va tava juuni yaꞌa ga ìyoni ra ña na koo vaꞌa ndo. Yakan va, maa ndio ra kùu ma ra kùuni kundeꞌe ndo ma vitin.
Ta chiꞌin Titu tāchi ndi iin ra yani yo ra chìnuni, ña yaꞌa vaꞌa kàꞌan taꞌiiꞌiin ma ñivi Ndioo chata, chaꞌaꞌ ña yaꞌa vaꞌa kàtituꞌun ra ma tuꞌun Ndioo ña jàkakú yo.
Ta na yöve uvaa ñaꞌani kùu yi, vati juuni kāchin na ma ra yani yo iꞌya, kuenda ña kakunuu ra chiꞌin ndi, ta tìndee ra ndi ña jàchaa ndi ma ndatiñu ña sòkó ndo nuu ndi kuenda na. Ta ndisaa ma tiñu iꞌya jàꞌa ndi yi takan, ikan na kuꞌva ndo kuenda ña nduvaꞌa ìyoni ndi tìndee ndi ndo, ta juuni jàꞌa ndi yi chaꞌaꞌ ña tìñuꞌu ndi ma Jesucristu ndia.
Ta takan kùuni ndi jaꞌa ndi, ikan na töve kaꞌan ma ñivi chata ndi chaꞌaꞌ ma xuꞌunꞌ ña sōkó ndo kuenda ña nataꞌvi ndi yi kuenda ndian chiniñuꞌu yi ña ìyo inga ñuu.
Vati ndisaa ña chànini ndi jaꞌa ndi kùu ma tiñu ndaa, yöve uvaa nuu ndèꞌe ma Rachaꞌnu kùu yi, ti juuni nuu ndèꞌe ma ñivi ndia.
Chiꞌin ma ninduvi ndraꞌya tāchi ndi inga ra yani yo ma nuu ndo, vati raꞌya kuaꞌaꞌ chaꞌaꞌ cha jānaꞌa ra nuu ndi ña chàtaꞌani ra jaꞌa ra ma tiñu Ndioo, va vitin tiaga chìsii ra ña kùuni ra jaꞌa ra yi chaꞌaꞌ ña ìyo tundeeni ra chiꞌin ndo.
Tu ìyo ndian chìkatuꞌun nuu ndo chaꞌaꞌ ma ra yanio Titu, na kaꞌan ndo chiꞌin na, ti merui, ra jàtiñu chiꞌi̱n chaꞌaꞌ ndo kùu ra. Ta tu chìkatuꞌun ga na chaꞌaꞌ ma inga ndra yani yo, na kaꞌan ndo chiꞌin na, ti ndra tāchi ma ndian chìnuni ña ìyo inga ñuu kùu ndra. Ta juuni yaꞌa ga tìñuꞌu ndra ma Jesucristu ndia.
Yakan va ìyo yi ña janaꞌa kachin ndo nuu ndraꞌya, ikan na kuu koto ndra ti ñivi jàchinu ña kàꞌan kùu ndo, ta takan kùu koto ndra ña ìyo kuenda ma tuꞌun tayi kàꞌan ndi chaꞌaꞌ ndo, ikan na kuꞌva ma ndian chìnuni kuenda naja kua kuu ndo.
Ta chaꞌaꞌ ma xuꞌunꞌ ña nàkuiso ndo kuenda ma ndian taꞌan yo ndian chìnuni, tüva chiniñuꞌi kàtituꞌin nuuni nuuni nuu ndo,
vati cha chìtoi ti yaꞌa ga ìyoni ndo jàꞌa ndo yi, ta nduvaꞌa kàtituꞌin nuu ma ndian chìnuni ñuꞌuꞌ Macedonia naja kua yaꞌa tayi kùuni̱ chaꞌaꞌ ndyoꞌo ndian ìyo ñuꞌuꞌ Acaya, vati nda kuyava kùu yi ña chàtuꞌva ndo ña tìndee ndo na. Ta chayatin ma ndian ñuꞌuꞌ Macedonia cha nduvaꞌa chìsii na chaꞌaꞌ ña yaꞌa chàtaꞌani ndo jàꞌa ndo yi.
Ta chaꞌaꞌ yakan kùu yi ña tàchi ma ndra yani yo iꞌya, na tindee ndra ndo jatiꞌvi ndo ma ña ni sokó ndo, ikan na töve nakanini ma ñivi ña jatayi maani ndi ndi chaꞌaꞌ ndo nuu na, ma ora kàtituꞌun ndi ña ndicha kuii ña ìyo tuꞌva ndo jàꞌa ndo yi,
koto najani kaani kuꞌun iin ma ndian ñuꞌuꞌ Macedonia ña chìnuni chiꞌi̱n ma ñuu ndo, ta nataꞌan ndi ndo ña töve ìyo tuꞌva ndo ña jàchinu ndo ma tiñu ikan. Ta tu takan ni kuu yi tajan ni kukanuu ndi chaꞌaꞌ ndo chaꞌaꞌ ña nduvaꞌa kùndeeni ndi ndo niku. Va maa ndo kùu ma ndian nduvaꞌa ga ni kukanuu chaꞌaꞌ yi.
Ta chaꞌaꞌ ñaꞌa kùu yi ña chīkain nuu ma ndra yani yo ña na kuꞌun jiꞌna ndra kundeꞌe ndra ndo nuu ìyo ndo, ikan na tindee ndra ndo ña na jachinu ndo ma xuꞌunꞌ ña jàtiꞌvi taꞌan ndo, takua chāꞌa ndo tuꞌun niku. Vati kùuni ndi ña na jaꞌa ndo ña kana ma anima ndo, ta yöve ña jàꞌa ndo yi chaꞌaꞌ ña jànini ndi ndo.
Na kukuꞌuni ndo takua kàꞌan ma tuꞌun iꞌya: Taku ma yo tàchi tiani, juuni tiani ma ndatiñu ni ndakiꞌin yo ndia. Ta ma yo tàchi kuaꞌaꞌ, juuni kuaꞌaꞌ ma ndatiñu ni ndakiꞌin yo ndia.
Taꞌiiꞌiin yo, ìyo yi ña sokó yo iin nakuyi, va chiꞌin ndisaa anima yo, ta na töve ìyo yi ña sokó yo yi chaꞌaꞌ ña jànini inga na yo, tuva töve ìyoni yo jaꞌa yo yi, vati Ndioo yaꞌa ga kùuni ra ndeꞌe ra ma ñivi ña yaꞌa chìsii ora soko na iin nakuyi.
Ndioo kùu jandokuaꞌaꞌ ra tandiꞌi nuu ma ñamani ra kuenda ndo, ikan na kümani nïꞌiin nakuyi nuu ndo, ta takan kùu tindee ga ndo inga tuku ñivi chiꞌin ma tiñu vaꞌa jàꞌa ndo ndia.
Vati tutu Ndioo teꞌen kàꞌan yi:
Nātaꞌvi na ma ña chìniñuꞌu ma ndian ndaꞌvi,
ta ma tiñu vaꞌa ña jàꞌa na ìyo yi endeeni.
Vati ma Ndioo ra chàꞌa ma tata ña tàchi yo chiꞌin ma ña chàchi yo, ni kuꞌva ra yi nuu ndo, ta ni jandokuaꞌaꞌ ra yi, ikan na kuu jatiñu ndo yi kuenda ña tìndee ndo inga ñivi.
Ta takan ndyoꞌo ni koo kuaꞌaꞌ nuu ma ña kuika ndo, ikan na kuu tindee ndo ma ndian kùmani yi nuu. Ta ora ni kundaka ndi yi nuu na, ni kuꞌva na taꞌvindioo nuu ma Rachaꞌnu chaꞌaꞌ ña jàkuu ndo ma tiñu ikan.
Vati ora tindee ndo ma ndian taꞌan ndo ña kùmani yi nuu, na yöve uvaa chaꞌaꞌ yakani kùu yi ña jàꞌa ndo ma ña vaꞌa, vati juuni jàꞌa ndo ña na kuꞌva na kuaꞌaꞌ taꞌvindioo nuu ma Rachaꞌnu ndia.
Ta ndiakan nduvaꞌa ni jakaꞌnu na Ndioo, chaꞌaꞌ ma ña sòkó ndo kuenda na. Ta chiꞌin yakan jànaꞌa ndo ña ndicha vaꞌa ña jàchiꞌin ndo ma tuꞌun Cristu ña kàtituꞌun ndo. Yakan va ni tiñuꞌu na Ndioo chaꞌaꞌ ma tiñu vaꞌa ña jàꞌa ndo kuenda na, ta kuenda inga ñivi ndia.
Ta juuni ndiakan ni kaꞌan na chiꞌin Ndioo chaꞌaꞌ ndo chiꞌin ndisaa anima na, chaꞌaꞌ ña ndèꞌe na ña nduvaꞌa ìyo ma ñamani Ndioo chiꞌin ndo.
¡Taꞌvindioun yoꞌo Rachaꞌnu chaꞌaꞌ ña chàꞌun iin ña yaꞌa kaꞌnu nuu ndi ña nī kuu naniꞌi ndi naja kua kaꞌan ndi yi!
Yuꞌu Paulu chàꞌi kuenda ña ìyo ma ndian ìyo tañu ndo kàꞌan na ña kanui kàꞌin nuu ndo ora ìyoi tañu ndo, ta xaan kàꞌin nuu ndo chiꞌin tutu ora chàkunui nuu chika, kùuni ndo. Va vitin yuꞌu jànini̱ ndo chiꞌin tuꞌun vita ta vii takua vii kàꞌan Cristu,
ña koto jänini ndo yuꞌu ña na kàꞌan xain nuu uvi uni ma ndian ìyo tañu ndo ña kàꞌan ña ndisaa ña jàꞌa ndi kùu kuenda juuni maa ndi, ora ni kundeꞌe ndiko ndi ndo.
Ndicha vaꞌa ña juuni ma ñivi ìyo ñuñivi kùu ndi, va töve kànitaꞌan ndi takua jàꞌa ma ndian ìyo ñuñivi iꞌya.
Ta takan kùu yi ña jandiꞌi ndi ma tuꞌun kàꞌan ma ndian kàꞌan chata Ndioo chiꞌin tandiꞌi tuꞌun tayi ña töve chàꞌa ña na nakoto ñivi ma Rachaꞌnu Ndioo. Ta tandiꞌi ma ndian chànini takan ndàkoo ndi na ndaꞌaꞌ Cristu, ikan na jachiꞌin na ma ña kàꞌan ra.
Ta ora cha chāꞌa ndi kuenda ña cha jàchiꞌin vaꞌa ndo ma tuꞌun Cristu, tajan ndyuꞌu cha ìyo tuꞌva ndio ndi kuenda ña jàndeꞌe ndi tundoꞌo tandiꞌi ma ndian töve kùuni jachiꞌin ma tuꞌun ra.
Kùuni ndi ña jaꞌa vaꞌa ndo kuenda naja kua kùu ma ñivi. Tu ìyo nda ndyoꞌo ña ndicha vaꞌa ña kùu ndo ndian chìnuni tuꞌun Cristu, ìyo yi ña kiꞌin kuenda ndo ndyuꞌu chaꞌaꞌ ña juuni ndian chìnuni tuꞌun ra kùu ndi ndia.
Ta ndicha ña vaji yaꞌa ndui tiá ma kua jànini̱ ndo chiꞌin ma tiñu ndisoi, na töve kànui jaꞌi yi, ti chìtoi ña ma ndatu ña chāꞌa ma Rachaꞌnu nuu ndi kùu yi kuenda ña na tindee yi ndo ña kuaꞌnu vaꞌa ndo, ta yöve kuenda ña jànaa yi ndo.
Na töve kùuni̱ ña nakanini ndo ña jayuꞌvi̱ ndo chiꞌin ma tutu ña tàchi̱ nuu ndo.
Vati ìyo iin ndo ña kàꞌan ña yaꞌa ga xaan kàꞌin nuu ma tutu tàchi̱ nuu ndo, va ora kàꞌin yi chiꞌin ma tuꞌun yuꞌi, yaꞌa vita kàꞌin yi ta töve nda kuenda yi, kùuni ndo.
Va ma ndian kàꞌan teꞌen, ìyo yi ña koto vaꞌa na ti ma ora tüvi ndi chiꞌin ndo ta kàꞌan ndi takan nuu ma tutu tàchi ndi nuu ndo, indukuni takan ni jaꞌa ndi yi ora ni koo ndi chiꞌin ndo ma nuu ìyo ndo ndia.
Ta na töve kànani ndi jando induku ndi ndi chiꞌin ma ndian jàkaꞌnu juuni maa. Taku ma ndian chànini takan, tìvi xini na ti yüvi ña vaꞌa kùu ma ña chànini na, ña kùuni na jando induku na na chiꞌin juuni maa na, kuenda ña jayaꞌa na yi nuu inga tuku na.
Vati taku ndyuꞌu, na tüvi chàtaꞌani ndi jakaꞌnu ndi ndi tiá ma kua ìyo yi ña jaꞌa ndi. Vati maa ma Ndioo kùu ra ña jànaꞌa ra nuu ndi ndanu ìyo yi ña kukuita ndi chiꞌin ma tiñu jàꞌa ndi, ta maa ra kùu ra ña chāꞌa ra ña kèta ndi nda ma ñuu Corintu nuu ìyo ndo chiña.
Ti tu tüvi chāꞌan ndi chākatituꞌun ndi tuꞌun Cristu nuu ndo niku, na töve nda kuenda kùu yi ma ña kàꞌan ndi vitin, va chaꞌaꞌ ña maa ndi kùu ma ndian nunuu ña chākatituꞌun yi nuu ndo, yakan va chàꞌa ndi kuenda ña tüvi yaꞌa nduu ndi tiá ma kua ìyo yi ña jàꞌa ndi.
Ta na töve jàtayi ndi ndi chaꞌaꞌ ma tiñu ña jāꞌa inga ñivi, ta iin ña maa ndi kùu ma ndian jāꞌa yi. Ti ma ña chànini ndi jaꞌa ndi kùu ña jàtiñu ga ndi chiꞌin ndo takua kùuni Ndioo ña jàꞌa ndi, ikan na chinuni ndo tiaga.
Ta tiá itiꞌ nuu chànini ndi kuꞌun ndi nda itiꞌ nuu ga ma ñuu ndo ña kukatituꞌun ndi nuu inga ñivi chaꞌaꞌ ña naja kua ni jakakú Cristu yo, va ma ña töve chàtaꞌani ndi jaꞌa ndi kùu ña xìtakaa ndi ñivi chìnuni tuꞌun Cristu jàꞌa inga ndra, ta jakaꞌnu ndi ndi chaꞌaꞌ ma ñivi chìnuni jàꞌa ndra.
Ta tu ìyo nda yo kuunio jakaꞌnu yo yo chaꞌaꞌ iin nakuyi, vaꞌa ga ña na jakaꞌnu yo yo chaꞌaꞌ ña kùu yo kuenda ma Rachaꞌnu.
Vati na yöve chaꞌaꞌ ña jàkaꞌnu yo juuni maa yo kùu yi ña kindoo vaꞌa yo, ti tu kìndoo vaꞌa yo nuu Ndioo kùu yi chaꞌaꞌ ña kàti Ndioo ña ñivi vaꞌa kùu yo.
¡Ma ña kùuni̱ kuu yi ña na jandeeni ndo uvi uni tuꞌun töve nda kuenda ña ni kaꞌin vitin nuu ndo! Ta a kùuni ndo a küuni ndo, va ìyo yi ña tasoꞌo ndo yi.
Vati yuꞌu yaꞌa ga kuiñui takua kuiñu ma Rachaꞌnu Ndioo chaꞌaꞌ ndo koto kèsiin ndo ma itiꞌ ra. Chàꞌi tuꞌun nuu Cristu ña ni kuꞌvai ndo nuu uvanuuni ra, takua jàꞌa iin ndian kùu tatá ora chàꞌa na ñayoko seꞌe na nuu ma ra ni tandaꞌa chiꞌan.
Vati yuꞌu yaꞌa nàkanini̱ chaꞌaꞌ ndo koto jandaꞌviñaꞌa inga ñivi ndo, ta jàña ndo ña jàkaꞌnu ndo ma Cristu, takua jāꞌa ma koo xaán ña jāndaꞌviñaꞌa ri ma ña chūnani Eva chiꞌin maña ri tatiempu.
Va yuꞌu teꞌen chànini̱ chaꞌaꞌ ndo. ¿Ta naja tìin ndo ña kàꞌan ma nda ndra nikuuni ña vàchi kàtituꞌun chaꞌaꞌ iin Jesuu ña siin kàa kua ma Jesuu ndicha ña cha kātituꞌun ndi nuu ndo? ¿A ta naja tìin ndo inga tuꞌun ña kàꞌan chaꞌaꞌ ma Tati Ií Ndioo ña siin kàa kua ma ña cha nīꞌi ndo? ¿A ta naja ìyo tuꞌva ndo ña chìnuni ndo ma tuꞌun kàꞌan ndra ña siin kàa kua ma tuꞌun Ndioo ña cha chìnuni ndo jāꞌa ndi?, ndia.
Chànini ñivi ña tatun kaꞌnu ga kùu ndrakan kua yuꞌu, kùuni na, va töve ndicha.
Ta vaji ndicha ña na töve nduvaꞌa vii kàꞌin ora kàtituꞌin nuu ndo, va chìtoi ña ìyo chinituni̱ kuenda ma tuꞌun Ndioo. Ta chìto ndo yi, ti kuaꞌaꞌ chaꞌaꞌ cha jānaꞌi̱ yi nuu ndo chiꞌin tandiꞌi ma tiñu jàꞌa ndi.
¿A chànini ndo ña na väꞌa jāꞌi ma ora jānaꞌa saani̱ ma tuꞌun Jesuu nuu ndo? ¿A iin kuati kùu yi ña jandotaꞌani̱ yuꞌu chaꞌaꞌ ña jandokaꞌnui ndo?, kùuni ndo.
Taku yuꞌu ti tīndee ma ndian chìnuni inga ñuu yuꞌu chiꞌin xuꞌunꞌ, ikan na kuu kuàtiñui yi chiꞌin ndo.
Ta ma ora chīyoi chiꞌin ndo ta chaa iin kivi ña kūmani ndatiñu nui, va na töve nī chikain yi nuu nïꞌiin ndo, vati ma ndian kùu yani yo ndian kīchi ñuꞌuꞌ Macedonia, ndiakan kùu ma ndian tīndee yuꞌu chiꞌin tandiꞌi ña kūmani nui. Yakan va ma kivi ikan töve nī chikain nïꞌiin nakuyi nuu ndo, ta takan ni jaꞌi yi itiꞌ nuu ndia.
Ta ndicha vaꞌa ña ndava nuu Cristu kùu ma ña kàꞌin, ti chìtoi ña jàtiñu vaꞌi ta töve chīkain nïꞌiin nakuyi nuu ndo, yakan va na küu kaꞌan nïꞌiin ndyoꞌo ndian ìyo ninii kaꞌnu ñuꞌuꞌ Acaya chatai.
¿Tanuu? ¿A kàꞌin teꞌen chaꞌaꞌ ña töve kùuni̱ ndeꞌi ndo?, kùuni ndo. ¡Na yüvi takan kùu yi, vati ndava nda nuu Ndioo kàꞌin ña yaꞌa kùuni̱ ndeꞌi ndo!
Va yuꞌu ni jaꞌi ma takua takani jàꞌi, ikan na küu niꞌi ndrakan ña kàꞌan ndra ña indukuni jàꞌa ndra kua ndyuꞌu, ti töve ndicha ña takan jàꞌa ndra.
Va ma ña ndicha kùu yi ña ndrakan kùu ndra, ndra jàꞌani ña tatun Cristu kùu ndra, ti ma tiñu jàꞌa ndra kùu yi ña jàndaꞌviñaꞌa ndra ñivini.
Ta ndisaa ñaꞌa na töve ndetiñu kùtunini yo ña takan jàꞌa ndra, vati nda ma kuiꞌna jàyaꞌán ñáꞌ ña kùuánꞌ tati jàtiñu kuenda Ndioo.
Ta chaꞌa yakan kùu yi ña tu cha chàꞌa yo kuenda ña takan jàꞌa ma ndian jàtiñu kuenda ma kuiꞌna, tajan kùuni yi kaꞌan yi ña juuni kùu jayaꞌa na na ña kùu na ndian jaꞌa tiñu vaꞌa ndia. Va ni chaa iin kivi ña Ndioo ni jandeꞌe ra tundoꞌo na chaꞌaꞌ ma tiñu kini ña jàꞌa na.
ta na yöve ma Rachaꞌnu Ndioo kùu ra ña chāꞌa ra ña na kaꞌin takan nuu ndo, va ni kaꞌin yi kuenda ña jàkaꞌnui juuni mai takua jàꞌa iin ra tìvi xini tuva takan chànini ndo ña kùi.
Vati tu kuaꞌaꞌ ñivi ìyo ñuñivi iꞌya jàtayi na na chaꞌaꞌ ma ña jàꞌa na, juuni kua ikan ni jatayi̱ yuꞌu tuva takan kùuni ndo ndia.
¿A vaꞌa ña jàndeeni ndo tàsoꞌo ndo tuꞌun kàꞌan ma ndra tivi xini?, kùuni ndo. ¿A chànini ndo ña yaꞌa ìyo chinituni ndo chaꞌaꞌ ña jàꞌa ndo takan?, kùuni ndo.
Ta juuni töve vaꞌa ña yaꞌa jàndeeni ndo jàkuu ndo tiñu nuu ndrakan chaꞌaꞌ ña jànini ndra ndo, ta kùu ndra ña suꞌu ndra nuu ndo, ta kùmusu ndra ndo, ta töve tìñuꞌu ndra ndo, ta juunni kuꞌva ndo ña kani ndra nuu ndo ndia.
¿A chànini ndo ña na töve vaꞌa jàꞌa ndi chaꞌaꞌ ña töve jàꞌa ndi ma kua jàꞌa ndra chiꞌin ndo?, kùuni ndo.
Vati tu ndrakan jàtayi ndra ndra chaꞌaꞌ ma ña jàꞌa ndra, nda yuꞌu kùu jatayi yuꞌu chaꞌaꞌ ña jàꞌi, vaji ma tuꞌun ikan kùu yi iin ña töve nda kuenda, kuenda ndo.
Vati tu ndrakan kùu ndra ndian hebreu, ta juuni yuꞌu ndia. Tatu ndrakan kùu ndra ndian ñuꞌuꞌ Israel, nda yuꞌu ndia. Tatu ndrakan kùu ndra ndian kīchi tata Abraham, nda mai ndia.
Tatu kàti ndra ña kùu ndra ma ndra jàtiñu kuenda Cristu; mai tiaga, vaji kàꞌin yi takua kàꞌan iin ra tivi xini. Va ndicha kuii ña jàtiñui tiá kua ndrakan, vati ndoꞌo gai kua ndrakan, ta chùndii gai vekaa kua ndrakan, ta kuaꞌaꞌ chaꞌaꞌ cha yatin ni kuvi̱ chaꞌaꞌ ma Rachaꞌnu ndia.
Ta uꞌun chaꞌaꞌ jāndeꞌe ma ndian judíu tundoꞌo yuꞌu ña kāni na oko chaꞌun kumi yoꞌo chatai taꞌiiꞌiin chaꞌaꞌ.
Ta uni chaꞌaꞌ kāni na yuꞌu chiꞌin koroti, ta iin chaꞌaꞌ kāni na yuꞌu chiꞌin yuu. Ta uni chaꞌaꞌ sāꞌvi ma varku kuàꞌin ma tichi tañuꞌu ndia. Ta iin chaꞌaꞌ kīndoi tichi tañuꞌu iin nduvi ta iin niñuu.
Ta juuni yaꞌa ga kuaꞌaꞌ ma nuu chàkunui ndēꞌi tundoꞌo: taku ma tichi yuta kaꞌnu, taku chiꞌin ma ndra suꞌu, taku chiꞌin ma ndian judíu ñui, ta ndian töve, taku tichi ñuu, tichi kuꞌu, ta tichi tañuꞌu, ta juuni taku chiꞌin ma ndian jàꞌani ña ndian chìnuni kùu na ndia.
Ta kuaꞌaꞌ chaꞌaꞌ jātiñui kuenda ma Rachaꞌnu ta ndēꞌi tundoꞌo, ta kuaꞌaꞌ chaꞌaꞌ tāꞌnda ñumaꞌnai, ta chīsokoi ti tüvi chàꞌa na ña kachi̱, ta nātii̱ takuii ndia. Ta juuni kuaꞌaꞌ chaꞌaꞌ ndēꞌi tundoꞌo chiꞌin ña vichin ta chaꞌaꞌ ña kùmani jaꞌma kuꞌin.
Yöve uvaa chaꞌaꞌ tundoꞌo iꞌya ni kùu ma ña nàkanini̱, vati taꞌiiꞌiin kivi juuni nàkanini̱ chaꞌaꞌ ma ndian chìnuni ìyo ñuu ndo chiꞌin ndian chìnuni inga ñuu ndia.
Tu ìyo nda ndian kùmani ñandee, nda yuꞌu kùmani ñandei chaꞌaꞌ na ndia. Ta tu ìyo ndian tindaniꞌni inga ñivi tichi kuati ña na jaꞌa na yi, nda yuꞌu yaꞌa kàyuni̱ jàꞌa yi ndia.
Tu ìyo nda chaꞌaꞌ ìyo yi ña jatayi na na, nda yuꞌu ni jatayi yuꞌu chaꞌaꞌ ma ña kàꞌan na ña tüvi ndàkutiñui.
Ma Rachaꞌnu Ndioo, ra kùu Tatá ma Rachaꞌnu yo Jesucristu, ra yaꞌa ií, ta ra ìyo yi ña jàkaꞌnu yo ndisaa tiempu, cha chìto vaꞌa ra ti yöve tuꞌun vata kùu ma ña kàꞌin.
Ma ora chīyoi ñuu Damascu, ma ra kùu kuvienu ña jàkuu tiñu nuu ma rey Areta ma ñuu ikan, tāchi ra kuaꞌaꞌ jandaru ña na kumi ndra ma yuveꞌe kaꞌnu ña ìyo yuꞌu ñuu ikan, kuenda na tiin ndra yuꞌu ta kuꞌin vekaa.
Va ma ndra merui jākakú ndra yuꞌu tichi iin tuka, ta jānuu ndra yuꞌu nuu ìyo iin yavi ma muru ña chīkonuu ma yuꞌu ñuu ikan. Ta takan kūu yi ña kākú xeꞌi ndaꞌa kuvienu.
Na töve nda kuenda kùu yi tuva jàkaꞌnu yo juuni maa yo, ta vaji takan kùu yi va ìyo yi ña katituꞌin ma ña ndēꞌi ña kàa takua kàa ña ndèꞌo tichi ñumaꞌna yo jāꞌa ma Ndioo.
Nàkotoi iin ma ra chìnuni tuꞌun Cristu, ña cha chinu uchi kumi kuiya kùu yi ña kīchi kiꞌin Ndioo ra, ta chāꞌan ra chiꞌin ra ma andivi sukun ga nuu ìyo ra. Ta töve chìtoi a chāꞌan ra chiꞌin ra chiꞌin kuñu ra a chiꞌin tatini ra, uvanuu Ndioo kùu ma ra chìto.
Ta ndicha ña vaji töve chìtoi tu chāꞌan ra chiꞌin kuñu ra a töve, uvanuu ma ña chìtoi kùu yi ña
chāꞌan ra chiꞌin Ndioo nuu ìyo vii ma ñivi. Ta ikan kùu nuu chīni ra tuꞌun xeꞌe ña kēe yuꞌu Ndioo, ña na küu katituꞌun yo yi nuu inga ñivi.
Kùu jatayi̱ yuꞌu chaꞌaꞌ iin ra kùu takua kùu rakan, va kuenda yuꞌu töve jàtayi̱ chaꞌaꞌ juuni mai, ti uvanuu chaꞌaꞌ ña jàtayi̱ yuꞌu kùu chaꞌaꞌ ma ña na küu jaꞌa vaꞌi.
Ta tu kùuni kaꞌan vaꞌi chaꞌaꞌ juuni mai, kùu jaꞌi yi tu kùuni̱, ti ma tuꞌun ndicha kùu ma ña kàꞌin, va na töve jàꞌi yi koto kuuni ma ñivi ña yaꞌa ndu ma kua ìyo yi ña kaꞌin a ma kua ndeꞌe na ña kùi.
Ta chaꞌaꞌ ña koto yaꞌa ndui ña jatayi̱ yuꞌu chaꞌaꞌ ña jāndeꞌe Ndioo yuꞌu ma tañu ñumaꞌnai, yakan va juuni maa ra kùu ra ña chāꞌa ra ña na jandeꞌe ma kuiꞌna tundoꞌo yuꞌu. Ta ma tundoꞌo ikan ti yaꞌa uꞌvi yi takua uꞌvi nuu kiꞌvi ma iñu naꞌnu kuñu yo.
Vati uni chaꞌaꞌ cha chīkain nuu ma Rachaꞌnu ña na tavaniꞌi ra ma tundoꞌo ikan yuꞌu.
Va ma Rachaꞌnu java teꞌen nākaꞌan ra chiꞌi̱n: “Yoꞌo seꞌyu, cha ìyo ndisaa ma ñamani̱ chiꞌun ta tüva chìniñuꞌu̱n inga nakuyi, vati ma ndatui ndichin ga nàꞌa yi nuu ma ñivi ora kùmani ñandee na.” Ta chaꞌaꞌ yakan kùu yi ña yaꞌa ga chìsii̱ ta jatayi̱ ña kùi iin ra kùmani ñandee, vati takan kùu ndeꞌe ma ñivi kuaꞌaꞌ ndatu ma Cristu jàꞌa yi nui.
Yakan va yaꞌa ga chìsii̱ chaꞌaꞌ ña kùi takan, vaji kùmani ñandei, a kàꞌan tiꞌini ñivi chatai, a ña yaꞌa ndu sokoi, a kanitaꞌan ñivi chiꞌi̱n a ña ndeꞌi tundoꞌo chaꞌaꞌ ña kùuni ndeꞌi Cristu, vati ma ora yaꞌa ga vita kùuni̱, juuni yaꞌa tùvini̱ ña ìyo ma ñandee Cristu chiꞌi̱n.
Ma ña já kātituꞌin nuu ndo ndacheꞌe, kāꞌin yi kuenda ndo takua kàꞌan iin ra tivi xini, vati maa ndo kùu ma ndian jāꞌa ña na kaꞌin yi takan. Va tüvi nī tiñuꞌu ndo yuꞌu, vati ma ndra tīñuꞌu ndo kùu ma ndra kàti maa, ña kùu tatun Cristu ña yaꞌa vaꞌa. Tatu yuꞌu na töve nda kuendai, na yüvi chaꞌaꞌ yakan kùuni yi kaꞌan yi ña kaꞌnu ga ndra kua yuꞌu.
¿A chànini ndo ña töve kùuni ndeꞌi ndo takua kùuni ndeꞌi ndian chìnuni inga ñuu chaꞌaꞌ ña töve nī chìkain ma ña chiniñuꞌi nuu ndo?, kùuni ndo. Ta tu takan kùu yi, kùuni ndo, ¡kaꞌnu kooni ndo!, tuva takan.
Yuꞌu cha ìyo tuꞌvai ña kundeꞌi ndo ma chaꞌaꞌ uni. Ta indukuni na töve ni jatañui nuu ndo, ti töve ni ndakain ndatiñu nuu ndo ña ni kuniñuꞌi nuu ndo itiꞌ nuu ndia. Vati yöve ndatiñu ndo kùu ma ña kuànandukui ti ma ña kuànandukui kùu maa ndo. Takua jàꞌa ma ndian kùu tatá, ña jàkaya na xuꞌunꞌ kuenda ma ndiakuati seꞌe na, ta yüvi ma ndiakuati seꞌe na jàkaya na yi kuenda ma ndian kùu tatá na.
Ta yaꞌa kùuni̱ ndeꞌi ndo, ña kùu janaa ndiꞌi̱ ma ña ìyo nui kuenda ndo, nda ña kùu kuvi̱ chaꞌaꞌ ndo. Ta tu ndicha kuii ña nani kivi kùuni gai ndeꞌi ndo, ta, ¿a vaꞌa jàꞌa ndo ña taꞌiiꞌiin kivi kuàjaña ndo ña kùuni ndo ndeꞌe ndo yuꞌu?, kùuni ndo.
Ta ndyoꞌo vaji chìto kachin ndo ña töve chìkain ña chiniñuꞌi nuu ndo, va ìyo iin ndian ìyo tañu ndo ña kàꞌan, ti iin ra kèñaꞌa ñivini kùi.
Ta chìto vaꞌa ndo ña ni yuꞌu tüvi jandaꞌviñaꞌi ndo, ta ni ma ndra tāchi̱ nuu ndo ndia.
Vati nuu ra yani Titu chīkain ña na kundeꞌe ra ndo. Ta kùuni̱ ndakatuꞌin iin nakuyi nuu ndo, ¿a kēñaꞌa ma Titu ndo ora chāndeꞌe ra ndo chiꞌin inga ma ra yanio?, kùuni ndo. Cha chìto vaꞌa ndo ña tüvi nī jandaꞌviñaꞌa ndi ndo, ti ninduvi ndi iin kuꞌva ni chànini ndi ora jànaꞌa ndi nuu ndo takua kùuni Ndioo ña jàꞌa ndi.
Ndyoꞌo ndian yaꞌa kùuni ndi ndeꞌe ndi, ¿a chànini ndo ña juuni chaꞌaꞌ maa ndi kàꞌan ndi ña kàꞌan ndi teꞌen?, kùuni ndo. Na yöve takan kùu yi, ti ndava nda nuu Ndioo kàꞌan ndi yi chaꞌaꞌ ña kùu ndi ndian chìnuni tuꞌun Cristu. Ti tandiꞌi ma tuꞌun ña kàꞌan ndi iꞌya kùu yi kuenda ña na chinuni vaꞌa ndo ta kuaꞌnu vaꞌa ndo chiꞌin yi.
Vati ma ora kundeꞌi ndo yuꞌvi̱ koto nataꞌin ndo ña töve vaꞌa ìyo ndo ma kua kuuni̱ nataꞌin ndo, ta koto töve nataꞌan ndo yuꞌu ma kua kùuni ndo ndia. Chaꞌaꞌ yakan kùu yi ña yuꞌvi̱ nataꞌin ndo ña kànitaꞌan yuꞌu ndo, a tixin ndo, a kayuni ndo chiꞌin taꞌan ndo, a ña kuenda maani ndo kùuni ndo, a ña kànduvaꞌa ndo taꞌan ndo, a kàꞌan ndaa ndo chata na, a jatayi ndo ndo, a ña jakanuu ndo xini taꞌan ndo.
Ta yuꞌvi̱, koto jakukanuu Ndioo yuꞌu chaꞌaꞌ ndo, ta kichaꞌi kuàkui ma ora ni kundeꞌi ndo chaꞌaꞌ ma kuati jaꞌa ndo, ña juuni jaꞌa ga ndo nda vitin, takua kùu ña kìꞌvi ndraꞌii chiꞌin ñivi ñaꞌa yöve ñasiꞌi ndra, a ñivi ñaꞌa ña kìꞌvi chiꞌin ndra yöve ii vi, a inga tuku ña kini ña takäꞌan jàña ndo ña jàꞌa ndo ndia.
Ñaꞌa kùu ma chaꞌaꞌ uni ña kuàndeꞌi ndo. Tu ora tìsokuati yo iin ñivi, ìyo yi ña tisokuati uvi a uni na na, ikan na kuu kaꞌan yo ti iin ña ndicha kùu yi.
Nuu tandiꞌi ndyoꞌo ndian jāꞌa kuati tatiempu chiꞌin nuu inga tuku ndo, kàtituꞌun ndikoi nuu ndo inga chaꞌaꞌ chiꞌin tuꞌun iꞌya: tu kuꞌin kundeꞌi ndo inga chaꞌaꞌ tüva ni kundaꞌvini̱ ndo tuva juuni jàꞌa ga ndo ma kuati. Tuꞌun iꞌya kùu ma ña cha kātituꞌin nuu ndo ma ora chāndeꞌi ndo chaꞌaꞌ uvi, ta vitin tàa ndikoi yi kuenda ndo vaji ìyo chikai.
Takan ni jaꞌi, ikan na koto kachin ndo ña ndicha kuii ña yuꞌu kùu ma ra kàꞌan chiꞌin tuꞌun yuꞌu Cristu. Vati taku Cristu ti tüvi kumani ñandee ra chaꞌaꞌ ma tiñu jàꞌa ra chiꞌin ndo, vati nduvaꞌa ìyo ndatu ra chiꞌin ndo.
Ta ndicha kuii ña ndyuꞌu tüvi ñandee ndi indukuni takua tüvi nī chiyo ñandee Cristu ora chīꞌí ra nuu kruu. Va tava jānataku ndiko ma Rachaꞌnu Ndioo ra chiꞌin ndatu ra, indukuni kua ikan ni ndoꞌiin ndi chiꞌin ra chaꞌaꞌ ma ndatu ra kuenda ña jàkuu ndi tiñu nuu ndo ndia.
Yakan va ndyoꞌo, na jaꞌa vaꞌa ndo kuenda ma naja kua kùu ndo, ikan na kuu koto kachin ndo tuva ndicha ña chinuni vaꞌa ndo tuꞌun Cristu. ¡Na kiꞌin ndo kuꞌva ndo! ¿A töve chàꞌa ndo kuenda ña Jesucristu ìyo ra chiꞌin ndo, tuva ndicha ña ndian chìnuni kùu ndo?
Ndàtu ndi ña na kuꞌva ndo kuenda ña ndicha vaꞌa ña ndra chìnuni kùu ndi ndia.
Ta chaꞌaꞌ yakan kùu yi ña ndyuꞌu kàꞌan ndi chiꞌin Ndioo chaꞌaꞌ ndo, ti tüvi kùuni ndi ña na jaꞌa ndo nïꞌiin ma ña töve vaꞌa. Ta ora kàꞌan ndi chiꞌin Ndioo takan, töve kàꞌan ndi yi kuenda ña na jandondaa ndi juuni maa ndi, vati ma ña kùuni ndi kùu yi ña na jaꞌa ndo ña vaꞌa vaji ìyo ndian chànini ña ndian vatani kùu ndi.
Vati ndisaa ma tiñu jàꞌa ndi kùu yi kuenda ña na koto ma ñivi ma tuꞌun ndaa, ta yüvi kuenda ña tixeꞌe ndi ma ña ndaa nuu na kùu yi.
Yakan va yaꞌa chìsii ndi vaji tüvi ñàndee ndi, vati ma ña kùuni ndi kùu yi ña maa ndo na koo ñandee, ti takan chìkan ndi nuu Ndioo chaꞌaꞌ ndo ña na kuꞌva ra kuaꞌnu vaꞌa ndo chiꞌin ma tuꞌun ra.
Tài ma tutu iꞌya kuenda ndo ma antea ña kuꞌin kundeꞌi ndo, ikan ma ora chai chiña na tüva yaꞌa ga jandeꞌi tundoꞌo ndo chaꞌaꞌ ma tiñu ndisoi, jāꞌa ma Rachaꞌnu. Vati ma tiñu iꞌya kùu yi kuenda ña na tindei ndo ña kuaꞌnu vaꞌa ndo chiꞌin ma ña chìnuni ndo tuꞌun Ndioo, ta yüvi kuenda ña na kuita kuati ndo.
Ta vitin ndyoꞌo yani, kùuni̱ ña na sii kuuni ndo ta na nanduku ndo naja kua kuu kuaꞌnu ndo takua kùuni Ndioo. Ta na koo vii ndo ta ndoꞌiin ndo ta jandomani ndo taꞌan ndo. Ta ma Ndioo ra kùuni ndeꞌe yo ta ra jaꞌa ña na koo vaꞌa yo chiꞌin taꞌan yo, na koo ra chiꞌin ndo ndia.
Na kañaꞌa ndo chiꞌin taꞌiiꞌiin taꞌan ndo chiꞌin ndaꞌaꞌ ndo ta tutu ndo sitin ndo.
Ta tandiꞌi ma ndian kùu taꞌan yo ndian chìnuni tàchi na saludu nuu ndo ndia.
Ta na koo ma ñamani ma Rachaꞌnu Jesucristu chiꞌin ndo, ta na kundaꞌvini ma Rachaꞌnu Ndioo ndo, ta juuni na koo ma Tati Ií Ndioo chiꞌin ndo ndia. Ta takan na kuu yi. Amén.
Yuꞌu Paulu, ra kùu tatun Jesucristu, va yüvi ñivi ìyo ñuñivi kùu ma ndian tāchi yuꞌu, ta yüvi ñivi kùu ma ndian jākuiso ma tiñu iꞌya yuꞌu ndia. Vati maa ma Jesucristu chiꞌin ma Tatá yo Rachaꞌnu Ndioo, ra jānataku ma Jesucristu tañu ndian ndií, rakan tāchi yuꞌu.
Ta yuꞌu chiꞌin tandiꞌi ma ndian yani yo ndian chìnuni tuꞌun Jesuu ña ìyo chiꞌi̱n iꞌya, tàa ndi ma tutu iꞌya kuenda ndyoꞌo ndian chìnuni tuꞌun ra, ndian ìyo ndisaa ñuu kàndii ñuꞌuꞌ Galacia.
Ta Rachaꞌnu Ndioo ra kùu Tatá yo chiꞌin ma Rachaꞌnu Jesucristu ra kùu chitoꞌo yo, na koso ra ma ñamani ra chata ndo, ta na jaꞌa ra ña na koo vii anima ndo ndia.
Vati maa Jesuu chāꞌa ra ma kuñu ra ña na kuvi ra chaꞌaꞌ ma kuati yo, ikan na kuu kakú yo nuu ma kuati yaꞌa ga kini ña ìyo ma ñuñivi iꞌya. Takan ìyo yi ña kuu yi, ti takan kùuni ma Ndioo yo, ra kùu Tatá yo ña na kuu yi takan.
Yakan va, ¡endeeni na jakaꞌnu yo ra! Ta takan na kuu yi. Amén.
Yaꞌa ga ndava kuàꞌan tati̱ ora chīni̱ ña yaꞌa numini kīchaꞌa jàña ndo ña chìnuni ndo tuꞌun Ndioo, ra kāchin yo chaꞌaꞌ ma ñamani Cristu. Ta vitin kīchaꞌa ndo chìnuni ndo inga tuku tuꞌun ña töve vaꞌa.
Yakan va tu kèta inga ma ndian kàtituꞌun tuꞌun chaꞌaꞌ ra nuu ndo, ta siin kàtituꞌun na yi kua ma tuꞌun ña cha kātituꞌun ndi nuu ndo niku, tiá vaꞌa ga ña na kuvi na endeeni, a maa ndi kuu ndi ña kaꞌan yi, a kuu yi iin tati vaꞌa jàꞌa tiñu nuu Ndioo ña kīchi itiꞌ andivi.
Tandiꞌi ma tuꞌun iꞌya cha kāꞌin yi niku, ta vitin jàkukuꞌuni ndikoi yi ndo, ta ni kaꞌan ndikoi yi inga chaꞌaꞌ nuu ndo: tu ìyo inga ma ndian kàtituꞌun tuꞌun ra, ta siin kàa yi takua kàa ma tuꞌun ña cha nīꞌi ndo niku, na kuvi na endeeni jàꞌa ma Ndioo tuva jaꞌa na takan.
Ta chaꞌaꞌ ma tuꞌun já kāꞌin chiꞌin ndo, ¿a chànini ndo ña nàndukui ña na kutaꞌani Ndioo ña kàꞌin a nandukui ña na kutaꞌani ñivi yi?, kùuni ndo. Yüvi takan kùu yi. Tu yuꞌu juuni chàkunui ña nàndukui ma ña na kutaꞌani ma ñivi, kùuni yi kaꞌan yi yüva ra jàꞌa tiñu nuu Jesucristu kùi, tuva takan.
Tandiꞌi ndyoꞌo yani ndian chìnuni, kùuni̱ katituꞌin nuu ndo ma tuꞌun iꞌya: Ma tuꞌun vaꞌa ña kàtituꞌin nuu ndo, töve iin tuꞌun ña vàchi ma chinituni ñivini kùu yi.
Ti ma tuꞌun iꞌya nïꞌiin ñivi na töve nī chaꞌa yi ta na töve nī janaꞌa na yi nui, va maa ma Jesucristu kùu ra ña jāketa ra ta jānaꞌa ra yi nui ma itiꞌ andivi.
Vati tatiempu niku chākuꞌun soꞌo ndo ma takua nàtuꞌun ma ñivi chaꞌi, ña ora ìyoi kuenda ma ñivi judíu, yaꞌa ga ndīkuin ma ñivi chìnuni, ta yaꞌa ga jāndeꞌi tundoꞌo na niku. Ta chànini̱ ña kaꞌni̱ na niku.
Ta yuꞌu yoso nui tiaga itiꞌ nuu takua ma ndra merui ora kūi iin ra endee jàkaꞌnui ma ña takani jàꞌa ma ndian judíu, ti yaꞌa ga chàtaꞌani̱ ma itiꞌ ikan, ti kūuni̱ kumi kuendai ma takua takani jāꞌa ma ndian kūu ñivi̱ chīyo tajiꞌna niku.
Vati ma Ndioo kāchin ra yuꞌu ora juuni indii̱ tichi maꞌi niku. Ta chaꞌaꞌ ña ìyo kuaꞌaꞌ ñamani ra chiꞌi̱n kùu yi ña kāna ra yuꞌu ña jàkui tiñu nuu ra. Ta yaꞌa chìsii ra ña
jāꞌa ra ña jāketa ma ra kùu seꞌe ra, ta na koo ra chiꞌi̱n, ikan na kuu nakoto ndichai ra, ta kùu katituꞌin ma tuꞌun chaꞌaꞌ ra tañu ma ndian yüvi judíu. Yakan va ora kīchaꞌi kàtituꞌin ma tuꞌun vaꞌa iꞌya nuu ma ñivi, na töve nī chikain ña kundayuꞌu nïꞌiin na yuꞌu chaꞌaꞌ ma tiñu jàꞌi.
Ta juuni na töve nī chaꞌi ma ñuu Jerusalén ña kuꞌin kundeꞌi ma ndian kūu tatun Jesuu ma antea ña kùi tatun ra niku. Ti ma ña jāꞌi kùu ña na töve nī chatunui ta kēi kuàꞌin ma itiꞌ ñuꞌuꞌ ña nàni Arabia, tajan chīkoniꞌi ndikoi itiꞌ ñuu ña nàni Damascu.
Takan kūu ta ora cha yaꞌa ma uni kuiya kēi kuàꞌin itiꞌ ñuu Jerusalén, vati kùuni nakotoi ma ra nàni Petuꞌ, ta chiꞌin rakan chīyoi cha yatini chaꞌun kivi.
Ta ora chāi ma ndakan, na töve nī ndeꞌi nïꞌiin inga ra kùu tatun Jesuu. Va uvani ra ña ndēꞌi kùu Jandiau ma ra yani ma Rachaꞌnu Jesuu.
Tandiꞌi ma tuꞌun ña tài iꞌya nuu ndèꞌe ma Ndioo, ta chìto vaꞌa ra ti töve tuꞌun vata kùu yi.
Takan kūu tajan kēe ndioi kuànuꞌi ma itiꞌ ñuꞌuꞌ Siria ta ñuꞌuꞌ Cilicia ndia.
Ta ma ndian chìnuni ndian ìyo ma veñuꞌu ña ndaa ñuꞌuꞌ Judea, na töve nī ndeꞌe kachin na yuꞌu ta töve nī nakoto na yuꞌu ndia.
Vati chīnini na ña kàꞌan ma ñivi teꞌen chaꞌi: “Ma ra ndīkun kaꞌni yo niku, ta jāndeꞌe ra tundoꞌo yo, vitin chàkunuu ra jànaꞌa ra tuꞌun vaꞌa chaꞌaꞌ Cristu, ta ma tatiempu kūuni ra janaa ra ma tuꞌun ikan niku.”
Ta chaꞌaꞌ ña Ndioo cha sāma ra yuꞌu, ta yakan kùu yi ña kīchaꞌa ndio na jàkaꞌnu na ra ndia.
Takan kūu ta ora cha yāꞌa uchi kumi kuiya kēi kuàꞌan ndikoi inga chaꞌaꞌ ma ñuu Jerusalén chiꞌin ma Bernabé, ta juuni chāꞌan ma ra nàni Titu chiꞌi̱n ndia.
Ta chāꞌin ma ñuu ikan, vati maa ma Ndioo jānaꞌa ra nui tichi nuu ñumaꞌnai ña kūuni ra ña na kotoi. Ta ora chāa ndioi ma ñuu ikan, jāꞌi ña na kutiꞌvi ta nātuꞌun xeꞌi chiꞌin ma ndra kuxini nuu ma ndian chìnuni, ta kīchaꞌa ndioi kàtituꞌin nuu ndra chaꞌaꞌ najakua kàa ña jànaꞌi tuꞌun vaꞌa nuu ma ndian yöve judíu. Jāꞌi takan ikan töve naa ma tiñu ña jàkui nuu ma ndian yüvi judíu, ta ikan kùu koto ndichai ña takan kùu yi.
Ta ni ma ra nàni Titu, ra chàkunuu chiꞌi̱n, na töve nī janini na ra ña na taꞌnda ma ñii nuu ika ra vaji iin ra griegu kùu ra.
Nduvaꞌa chīniñuꞌi kaꞌin chaꞌaꞌ ma kuati iꞌya, ti ìyo iin ndian jàꞌani ña iin ndian chìnuni tuꞌun Cristu kùu na, ta kīꞌvi xeꞌeni na ma tañu yo, ta koto na naja kua chàkunuu yo nuu nuna jàꞌa ña jākakú Cristu yo, ikan na jandaꞌviñaꞌa na yo ña ndakuu ndiko yo ndian musuni jàꞌa ma tuꞌun ley.
Va ni itaꞌvi tiempu na töve nī chaꞌa ndi kiꞌvi ndi itiꞌ kuàꞌan ndiakan, vati kùuni ndi ña na koto kachin ndo ma tuꞌun ndaa ña kàꞌan chaꞌaꞌ ma Jesucristu, ikan na chinuni ndo yi ta na kindoo yi endeeni chiꞌin ndo.
Va ma ndra kuxini ìyo ma ñuu ikan, na töve nī chikan na ña samai ma tuꞌun vaꞌa ña kàtituꞌin. Va ndicha kuii töve ña kaꞌnu kùu yi kuendai tu kàꞌan yo a kùu ndra ndra kuxini a töve, ti indukuni ndèꞌe Ndioo ndisaa nuu ñivi.
Ta ndicha kuii ora nātuꞌin chiꞌin ndra, chāꞌa ndra kuenda ña kāchin Ndioo yuꞌu kuenda ma tiñu ña kàtituꞌin ma tuꞌun vaꞌa chaꞌaꞌ Cristu nuu ma ndian yüvi judíu, indukuni kua kāchin ra Petuꞌ ña na katituꞌun ra yi nuu ma ndian judíu.
Vati juuni maa ma Ndioo ra tāchi ma Petuꞌ nuu ma ndian judíu ña na kuu ra tatun nuu na, juuni ra kùu ma ra tāchi yuꞌu nuu ma ndian yöve judíu, ikan na kui tatun nuu na ndia.
Ta ma Jandiau, chiꞌin ma Petuꞌ chiꞌin ma Xuva, ña kàꞌan na ña kùu ndra ndra kuxini ña kùmi ma ndian chìnuni, chāꞌa ndra kuenda ña maa ma Ndioo kùu ma ra chāꞌa ma ñamani kaꞌnu ikan nui ña na jaꞌi ma tiñu iꞌya. Yakan va chāꞌa ndra ma ndaꞌaꞌ ndra nui chiꞌin ma ra nàni Bernabé ña kāñaꞌa ndra chiꞌin ndi, ta chiꞌin ma kuꞌva ña jāꞌa ndra ikan, kùuni ndra ña na kuu ndi meru ndra. Ta juuni kīndoo vaꞌa ndra chiꞌin ndi ña ndyuꞌu kùu kuꞌun ndi kujanaꞌa ndi ma tuꞌun Cristu nuu ma ñivi yöve judíu, ta ndrakan ni jatiñu ndra chiꞌin ma ndian judíu.
Ta uvanuu ma tuꞌun ña yaꞌa ga jākukuꞌuni ndra ndyuꞌu kùu ña na kukuꞌuni ndi ma ndian ndaꞌvi, ta ma tiñu ikan töve ndetiñu kuendai, ti chàtaꞌani̱ jaꞌi yi.
Va kīchi Petuꞌ ma ñuu Antioquía nuu ndai ma ora ikan, ta nduvaꞌa kāꞌin nuu ra, ti ma ña jàꞌa ra töve vaꞌa yi.
Vati jiꞌna ga kīchi ra chàchi ra chiꞌin ma ndian yüvi judíu, va takan jāꞌa ra ta nda kati kīchi iin ndian tāchi ma ra nàni Jandiau nuu ra. Ta Petuꞌ ora ikan kīchaꞌa ra chūndaa chiyo ra xiin ma ndian yüvi judíu ma nuu nàndi ra chàchi ra chiꞌin na niku, vati yuꞌvi ra ndēꞌe ra ma ndian judíu ña kàtituꞌun na ña ndisaa ndra chìnuni tuꞌun Cristu ìyo yi ña kaꞌnda ndra ma ñii nuu ika ndra.
Va ora chāꞌi kuenda ña na töve jàchiꞌin na ña ndaa ña kàꞌan tuꞌun vaꞌa chaꞌaꞌ Cristu, ta teꞌen nākaꞌin chiꞌin ma Petuꞌ ma nuu tùvi ñivi: “Ta yoꞌo ña kùu̱n iin ra judíu, va ìyoun ma ñuñivi iꞌya takua kùu iin ndra yöve kùu judíu. ¿A vaꞌa chàniniun ña jàniniun ma ndian yöve judíu ndian chìnuni tuꞌun Cristu ña jàchiꞌin na ndisaa ma ña takani jàꞌa ma ndian judíu?, kùuniun.” Takan kāꞌin chiꞌin Petuꞌ.
Ndyuꞌu kùu ndi ndian judíu nda ma ora kāku ndi, ta na töve jàꞌa ndi kuati ma takua jàꞌa ma ndian yüvi judíu.
Vaji takan chìto yo ña nïꞌiin ñivi na töve iin ndian ña ndondaa kùu na jàꞌa ña jàkuu na tiñu ma takua kàꞌan ma tutu Ley ña tāa Moisés, vati iin ndian ña ndondaa kùu na jàꞌa ña chìnuni na ma tuꞌun Jesucristu. Chaꞌaꞌ yakan kùu yi ña juuni maa yo kùu yo ndian ña ndondaa kùu yo jàꞌa ña chìnuni yo ma tuꞌun ra, ta töve chaꞌaꞌ ña jàchinu yo ma tutu Ley, vati nïꞌiin ñivi töve ndòndaa na jàꞌa ña jàchinu na ña kàꞌan ma ley ikan.
Ta vitin vaꞌa nànduku yo ña na ndondaa yo chaꞌaꞌ ña ndòꞌiin yo chiꞌin Cristu, ta yakan jànaꞌa yi nuu ma ndian judíu ña maa yo kùu yo ma ndian jàꞌa kuati takua jàꞌa ma ndian yüvi judíu, ¿a kùuni yi kaꞌan yi ña Cristu jàꞌa ra ña kùu yo iin ndian jàꞌa kuati?, kùuni ndo. ¡Ndicha kuii ti töve takan kùu yi!
Vati iin kuati kùu ma ña jàꞌi tu kichaꞌa janaꞌa ndikoi inga chaꞌaꞌ ma tuꞌun ña cha ndākoi niku.
Vati chaꞌaꞌ ma tutu Ley kùu yi ña vitin kùi takua iin ra cha chīꞌí kuenda ma Ley. Ta tüva chàꞌnda yi tiñu nui. Ta chaꞌaꞌ yakan kùu yi ña vitin iin ra ndito kùi, ikan na kuu koo vaꞌi kuenda ma Rachaꞌnu Ndioo.
Ta chiꞌin ma Cristu chūtakai nuu kruu niku. Ta yuꞌu na tüva kùi ma ra ìyo, ti Jesuu kùu ma ra ìyo ma tichi kuñui, ta vitin ña ìyo ndito ma kuñui, ìyo ndito yi, va chaꞌaꞌ ma ña chìnuni̱ ma tuꞌun ña kàꞌan ma Jesuu, ra Seꞌe Ndioo kùu yi. Vati rakan yaꞌa ga kùuni ra ndeꞌe ra yuꞌu, ta chāꞌa ra ma kuñu ra ña na kuvi ra chaꞌi.
Na töve tàchiyoi ma ñamani Ndioo ña chàꞌa ra nuu yo, vati tu ndicha ña kùu ndondaa ma ñivi kuenda Ndioo jàꞌa ña jàchinu na ma tuꞌun Ley Ndioo, ta tu takan kùu yi kùuni yi kaꞌan yi ña töve kuenda jin chīꞌí Cristu chaꞌaꞌ yo.
¡Yaꞌa ndava xini ndyoꞌo ñivi ña ìyo ñuu Gálata! ¿Yo kùu ma ndian jātakueꞌe ndo, ikan na tüva jachiꞌin ndo ma tuꞌun ndaa? Vati ora jānaꞌa ndi ma tuꞌun Ndioo nuu ndo, kachin vaꞌa jānaꞌa ndi ma tuꞌun ña chīꞌí ma Jesucristu ma nuu kruu.
Uvanuu ma ña kùuni̱, kùu ña na kaꞌan ndo ma yuꞌi chaꞌaꞌ ma tuꞌun ña ni ndakatuꞌin nuu ndo iꞌya: ¿A chaꞌaꞌ ña jàkuu ndo ma ña kàꞌan ma Ley ña tāa ma Moisés kùu yi ña nīꞌi ndo ma Tati Ií Ndioo, a chaꞌaꞌ ma ña chìnuni ndo tuꞌun Cristu ña chīni ndo niku kùu yi?, kùuni ndo.
¿Ta naja yaꞌa ga ndava xini ndo?, ti cha nīꞌi ndo ña na koo Tati Ií Ndioo chiꞌin ndo chaꞌaꞌ ña chìnuni ndo tuꞌun Cristu, ta vitin, ¿a kuuni ndo jaꞌa ndo ma ña chànini maa ndo ña jàꞌa chiꞌin ma ñandee maa ndo, ta kuꞌun ndo itiꞌ nuu?, kùuni ndo.
¿Nda kuenda kùu yi ña cha ndēꞌe ndo kuaꞌaꞌ tundoꞌo chiꞌin ma ña jàꞌa kaꞌaꞌ maani ndo yi?, kùuni ndo. Va yuꞌu chìto vaꞌi ña ìyo nda kuenda yi.
Vati ma Ndioo chàꞌa ra ma Tati Ií ra nuu ndo ta jàꞌa ra kuaꞌaꞌ vaꞌa ndatu kaꞌnu nuu ndo. ¿Ta naja kùu yi ña jàꞌa ra yi? Ndicha kuii ña jàꞌa ra yi chaꞌaꞌ ña chìnuni ndo ma tuꞌun chaꞌaꞌ Cristu ña kātituꞌun ndi nuu ndo kùu yi, ta töve jàꞌa ra yi chaꞌaꞌ ma ña jàkuu ndo ma ña kàꞌan ma tutu Ley.
Ta juuni takan kūu yi chiꞌin Abraham. Vati chìnuni ra tuꞌun Ndioo niku, ta chaꞌaꞌ yakan kùu yi ña Ndioo ndēꞌe ra ra ña iin ra ndōndaa kùu ra.
Yakan va ìyo yi ña koto kachin vaꞌa ndo, ti chaꞌaꞌ ma ña chìnuni yo ma tuꞌun Cristu kùu yi ña kùu yo tata Abraham.
Takua kūu tajiꞌna ña kàꞌan ma tutu Ndioo chaꞌaꞌ ña itiꞌ nuu ña indukuni ni chinuni ma ndian töve kùu judíu, ta takan ni ndondaa na jàꞌa Ndioo. Vati teꞌen kāꞌan Ndioo chiꞌin Abraham: “Chaꞌaꞌ yoꞌo ni jaꞌii̱ tandiꞌi grupu ñivi ìyo ma ñuñivi”, kāti ra.
Yakan va tandiꞌi ma ndian chìnuni, indukuni jàꞌií Ndioo na chiꞌin ma Abraham, vati ma Abraham iin ra chìnuni tuꞌun Ndioo kùu ra.
Vati ma ndian chànini ña jakuu na ña kàꞌan ma tutu Ley ña tāa Moisés, iin ndian tuꞌun nduvaꞌa kùu na, vati ma nuu tutu Ley Ndioo teꞌen kàꞌan yi: “Iin ndian tuꞌun nduvaꞌa kùu ma ndian töve jàkuu vaꞌa tandiꞌi ma ña kàꞌan nuu tutu Ley Ndioo.”
Yakan va tandiꞌi yo cha chìto kachin vaꞌa yo, ña nïꞌiin yo kùu ndian ndaa ndèꞌe Ndioo jàꞌa ña jàkuu yo ma tutu Ley ra, vati ma nuu ma tutu ra teꞌen kàꞌan yi: “Ma ndian ndaa kùu na ma ndian ni koo na kuenda Ndioo, ndiakan kùu ma ndian chìnuni vaꞌa ma tuꞌun kàꞌan ra.”
Va ora jàchiꞌin ma ñivi ña kàꞌan ma tutu ley, töve indukuni takua ma ñivi chìnuni ma tuꞌun Cristu vati teꞌen kàꞌan yi: “Ma ñivi jàkuu ña kàꞌan ma tutu Ley Ndioo, ndiakan ni niꞌi na nuu koo vaꞌa na chiꞌin Ndioo, uvanuu tu jachinu na tandiꞌi ña kàꞌan ma Ley ikan.”
Jesucristu kùu ra ma ra jākakú yo ña kūu yo ndian nduvaꞌa jàꞌa ña kàꞌan ma Ley chata yo, vati maa ma Jesucristu sōkó ra ma kuñu ra, ikan na ndakuu ra iin ra nduvaꞌa chaꞌaꞌ yo, vati ma nuu tutu Ndioo teꞌen kàꞌan yi: “Iin ndian yaꞌa nduvaꞌa kùu ma ndian chīꞌí, ndian chūtaka iin nuu yutun.”
Teꞌen tāꞌan ma Cristu, ikan na kuu jakakú ra yo, ta takan ma tuꞌun ña kāꞌan Ndioo nuu Abraham niku ña jāꞌií ra ra. Ta yakan kùu chaa yi nuu ma ndian yüvi judíu chaꞌaꞌ ña jāꞌa Jesucristu takan, ta juuni ikan takan chaꞌaꞌ ña chìnuni yo kuu niꞌi tandiꞌi yo ma Tati Ií Ndioo takua chāꞌa Ndioo tuꞌun nuu yo ña ni jaꞌa ra chiꞌin yo.
Ndyoꞌo yani, ni kaꞌin chiꞌin ndo ma takua takani jàꞌa ma ñivi: ti tu iin raꞌii jàvaꞌa ra iin tutu chaꞌaꞌ iin tuꞌun ña jāndoꞌiin ra ra chiꞌin ñivi ta tìꞌi ra ndaꞌaꞌ ra yi ña kìndoo yi endeeni. Ta tu takan kùu yi, nïꞌiin ñivi na küu kati na ña na töve vaꞌa yi, ta na küu ga taa na ña kàti na ña sama na yi ndia.
Ta teꞌen kùu yi chiꞌin ma ña chāꞌa Ndioo tuꞌun iꞌya nuu Abraham ta nuu ma ra ni kuu tata ra itiꞌ nuu. Ma nuu ma tutu Ndioo töve kàꞌan yi ma teꞌen: Kuenda ma ndian ni kuu tataun. Ti tu kàꞌan yi takan kutunini yo yi ña kuaꞌaꞌ na ni kuu yi. Vati teꞌen kàꞌan ma tuꞌun Ndioo: kuenda iini ra ni kuu tataun, takan kùu yi. Ta maꞌiini ra ikan, ta rakan kùu ra Cristu.
Ta ma ña kàꞌin kùu ñaꞌa: Ndioo jāndoꞌiin tuꞌun ra chiꞌin Abraham, ta Ndioo chāꞌa ra tuꞌun nuu ra ña ni jachinu ra ña kàꞌan yi. Yakan va ma tutu Ley ña tāa Moisés kēta yi iin kumi cientu oko uchi kuiya itiꞌ nuu, na küu janaa yi ma tuꞌun nunuu ña jāndoꞌiin ma Ndioo chiꞌin ma Abraham niku.
Vati tu ma tundeeni ña ìyo nuu Ndioo, ni kuꞌva ra yi nuu yo, kùu yi ña chaꞌaꞌ ña jàkuu yo ma ña kàꞌan ma tutu Ley ña tāa Moisés; ta tu takan kùu yi, kùuni yi kaꞌan yi ña töve chaꞌaꞌ ma tuꞌun ña chāꞌa Ndioo nuu Abraham kùu yi. Va ma ña ndicha kùu yi ña Ndioo chāꞌa ma ñamani ra nuu Abraham ora chāꞌa ra tuꞌun ra nuu ra ña ni kuꞌva saani ra ma tundeeni ña ìyo nuu ra.
Tu takan kùu yi, ¿nda chaꞌaꞌ tiñu kùu yi ña chāꞌa Ndioo ma ley tuva takan? Chāꞌa ra yi itiꞌ nuu kuenda ña na janaꞌa yi nuu yo ña ndian jàꞌa kuati kùu yo, ta juuni takan jàꞌa yi nda kati chaa ma ora ña kīchaa ma ra kùu tata Abraham, takua chāꞌa Ndioo tuꞌun nuu Abraham ña ni kuu itiꞌ nuu. Ma tuꞌun ña kàꞌan ma nuu ma tutu Ley Ndioo ikan, chiꞌin yuꞌu tati jàꞌa tiñu nuu ra, kāꞌan ra yi nuu Moisés, ra kàꞌan tiñu chaꞌaꞌ ma ñivi.
Vati ora chaꞌaꞌ ma Ndioo tuꞌun nuu Abraham töve chìniñuꞌu ra inga yo kàꞌan yi, ti maꞌiini ra kùu ra ña kàꞌan yi, ti Ndioo iini ra kùu ra.
Ta ma tutu ley ikan, ¿a chànini ndo ña kàꞌan yi chata ma tuꞌun ña chāꞌa Ndioo nuu Abraham?, kùuni ndo. ¡Va na tükuii takan kùu yi! Vati tu chāꞌa Ndioo iin ley ña jàꞌa yi ña na kùu koo ndito yo, kùuni yi kaꞌan yi ña chaꞌaꞌ ma ley ikan kùu ndondaa yo, tuva takan.
Ta antea ña kīchaa ma tuꞌun chaa ña chìnuni yo, ta ma tutu ley chāsi kutu yi yo. Ta takan kīndoo yo takua iin ndian ndikun nda kati kēta ora ña Ndioo jānaꞌa ra ma itiꞌ nuu kīchaꞌa yo chìnuni yo tuꞌun Cristu.
Yakan va ma tutu ley ikan kūu yi takua iin matru yo kuenda kùmi yi yo ta kundaka yi yo nuu Cristu, ikan na kuu ndondaa yo jàꞌa ña chinuni yo tuꞌun ra.
Ta vitin ña cha kīchaa ma tuꞌun chaa ña chìnuni yo chaꞌaꞌ ra, ta ma matru ikan tüva chìniñuꞌu yo yi.
Yakan va ndisaa ndo kùu ndo seꞌe Ndioo chaꞌaꞌ ma ña chìnuni ndo tuꞌun Jesucristu.
Ti nda ndian ni kuuni ña cha kūnduta na chiꞌin sivi Cristu, juuni ndiakan cha chākuꞌun na Cristu chaꞌaꞌ ña chìnuni na tuꞌun ra.
Ta na tüva iin ña kaꞌnu kùu yi kuenda yo vitin ña kùu yo iin ndian judíu a ndian griegu, a ndian kùyaꞌvi a ndian chàkuu nuna, a raꞌii a ñaꞌa ndia. Vati ndisaa yo kùu yo iin ñivini chiꞌin Cristu.
Ta tu ndian chìnuni tuꞌun Jesucristu kùu yo, juuni kùu yo tata Abraham, ta ni niꞌi yo ma tundeeni ña ìyo chiꞌin Ndioo ña chāꞌa ra tuꞌun nuu ra ña ni kuꞌva ra nuu ra itiꞌ nuu.
Yakan va ma ña kùuni̱ kaꞌin kùu ma tuꞌun iꞌya: Nda ravali ni kuuni ña ni niꞌi ra ma tundeeni jàꞌa tatá ra ta indukuni kùu ra takua kùu iin musu jàtiñu saani. Ndicha kuii ti ma ravali ikan xuñaꞌa ra tandiꞌi ma ndatiñu tatá ra, va na küu kuàtiñu ra yi jàꞌa ña takäꞌan kuaꞌnu vaꞌa ra.
Vati ma tatá ra tàchi ra inga ñivi, ndra kùu musu veꞌe ra ña na kumi ndra ma ravali ikan, ta na kuàtiñu ndra ma ndatiñu ra, nda kati chaa ma tiempu ña kati ma tatá ra ña vaꞌa chaꞌnu ra kuenda ña kuàtiñu ra ma ndatiñu maa ra.
Ta indukuni takan taꞌan chiꞌin yo ndia, ti ma ora kūu yo ndiakuati kùu yo takua kùu iin ndian musu ña chàꞌnda na tiñu nuu yo antea ña nākoto yo ma Cristu. Ta ma tuꞌun ña chāꞌnda yi tiñu nuu yo kùu yi ña jànaꞌa yi naja kua kīchaꞌa ñuñivi iꞌya niku.
Va ora ña chāa ma tiempu vaꞌa, Ndioo tāchi ra ma ra seꞌe ra ma ñuñivi iꞌya, ta rakan ti tichi iin ñaꞌa chākuꞌun ra ta kāku ra, ta jāchiꞌin ra ma tuꞌun Ley Ndioo ña tāa Moisés,
ikan na kuu jakakú ra ndisaa ñivi ña chàꞌnda ma ley tiñu nuu, ta takan kùseꞌe ndaꞌvi ra yo ta kùu niꞌi yo ndisaa kuii ña vaꞌa ña niꞌi ndian kùu seꞌe ra.
Ta tava kùuni Ndioo ña janaꞌa ra ña ndyoꞌo cha kùu ndo ma ndian seꞌe ra, yakan va tāchi ra ma Tati Ií ma Ra seꞌe ra ma tichi ma anima yo. Ta ma Tati Ií ikan teꞌen kàꞌan yi: “¡Yoꞌo Tatá!”
Yakan va yoꞌo tüva kùu̱n iin musu va kùu̱n iin ra seꞌe Ndioo. Ta chaꞌaꞌ ña kùu̱n iin ra seꞌe ra, kùu yi ña Ndioo cha chàꞌa ra nuu̱n ma tundeeni ña ìyo nuu ra.
Ma tatiempu niku ma ora takäꞌan nakoto ndo ma Ndioo, kùu ndo musu ma ndian jàꞌani na ña kùu na Ndioo niku, va ma ndiakan na töve Ndioo ndicha kùu na.
Va vitin cha nàkoto ndo ma Ndioo, vaꞌaga ña kàꞌin ña rakan nàkoto ra ndo. Tu takan kùu yi, ¿a vaꞌaga ña chìnuni ndiko ndo ma tuꞌun ña jànaꞌa naja kua kūu nuu kīchaꞌa ñuñivi iꞌya niku?, kùuni ndo. Ndicha ña ma tuꞌun ikan chàsi yi ndo ta töve tìndee yi ndo. Ta tu jaꞌa ndo takan ni kuu ndiko ndo ma takua kùu ndian musu jàꞌa ma tuꞌun ikan.
Ndyoꞌo, ¿a juuni jàkaꞌnu ga ndo kivi takua, ma nani yoo, ta kivi viko, ta kuiya ndia?
Yaꞌa ga nàkanani̱ ti ma tiñu ña jākui chiꞌin ndo koto töve nava kùu yi ti töve nī tiꞌi vaꞌa ndo yi tichi anima ndo.
Ndyoꞌo yani jànini̱ ndo ña na ndakuu ndo ma takua kùi, vati yuꞌu cha ndākui ma takua kùu ndo.
Nïꞌiin ma kuati töve nī jaꞌa ndo chiꞌi̱n.
Vati ndyoꞌo takua cha chìto vaꞌa ndo ña chaꞌaꞌ ma ña kūꞌvi̱ kùu yi ña kātituꞌin ma tuꞌun vaꞌa chaꞌaꞌ Cristu nuu ndo ma tajiꞌna.
Ta vaji ma kueꞌe ndoꞌi niku kùu yi iin kuꞌva kuenda ndo ña ndēꞌe ndo yi niku, va töve nī kaꞌan ndo ña töve ndakuendai ta töve nī kanuu ndo ndeꞌe ndo yuꞌu ndia. Ta takua iin tati vaꞌa jàꞌa tiñu nuu Ndioo a takua maa ma Jesucristu, kīꞌin kuenda ndo yuꞌu veꞌe ndo.
Ta tu takan kūu yi niku, ta vitin, ¿ndanu kuàꞌan ma ña chìsii ndo? Kùuni kaꞌin iin ma ña vaꞌa kuenda ndo ti ma ora ikan ma ora chāꞌin ma nuu ìyo ndo, nda ma tinuu ndo ni tava ndo yi ta ni kuꞌva ndo yi nui niku ña yaꞌa kùuni ndo ndeꞌe ndo yuꞌu.
Ta vitin, ¿a iin ra kini kùi?, kùuni ndo, chaꞌaꞌ ña kàtituꞌin ma tuꞌun ndaa nuu ndo.
Ta ma ñivi ikan yaꞌa ga kùuni na ña na tiñuꞌu ndo na, va väꞌaꞌ yi kuenda ndo. Vati ma ña tava siin na ndo chiꞌin ndi kùu ma ña kùuni na jaꞌa na, ikan na uvaa maa na kùu tiñuꞌu ndo.
Ta ndicha iin ña vaꞌa ña tiñuꞌu yo ma tiñu vaꞌa ña jàꞌa ma ñivi ndisaa kivi. Ta vaji ìyoi chiꞌin ndo a töve, ìyo yi ña tiñuꞌu ndo na.
Ndyoꞌo ndian kùu takua kùu seꞌi. Chaꞌaꞌ ndyoꞌo ndeꞌe tukui tundoꞌo takua iin ñaꞌa ora chàꞌnda yi tichi vi ña ni kaku seꞌe vi. Ta endeeni ni ndeꞌi tundoꞌo chaꞌaꞌ ndo nda kati ña ndicha kuii kùu ndo takua kùu ma Cristu.
Ta vitin yaꞌa kùuni koi chiꞌin ndo ta sama naja kàꞌin chiꞌin ndo, ti töva chitoi niyi kuu jàꞌi chiꞌin ndo.
Tandiꞌi ndyoꞌo ndian kùuni ña kaꞌnda ma ley tiñu nuu ndo, kùuni̱ ña na kaꞌan ndo ma tuꞌun ña ni ndakatuꞌin nuu ndo iꞌya: ¿a takäꞌan kutunini vaꞌa ndo ma ña kàꞌan juuni ma ley ikan?
Ta ma ravali nunuu chākoo ra chiꞌin ma ña kùyaꞌvi, ta indukuni kāku ra ma tava kàku nda ndiakuati ni kùuni. Va siin kūu yi chiꞌin ra uvi, ti kāku ra kuenda ña jāchinu ra ma tuꞌun ña chāꞌa Ndioo nuu Abraham. Ta ravali ikan kāku ra chiꞌin ma ña chākuu nuna.
Ma tuꞌun iꞌya kùu yi iin kuꞌva ña jànaꞌa yi nuu yo uvi nuu tuꞌun ña jāndoꞌiin Ndioo chiꞌin ma ñivi chaꞌaꞌ ma ninduvi ñaꞌa ikan. Iin tuꞌun ña jāndoꞌiin ra tuꞌun kùu ma tuꞌun ña kāꞌan ra nuu ma yuku nàni Sinaí. Ta ma ndian kuàꞌan chata ma tuꞌun ikan kùu na takua kùu ma seꞌe ma ñaꞌa kùyaꞌvi takua kūu ma ña nàni Agar.
Vati Agar kùan takua kùu ma yuku Sinaí ña kàndii nuu ñuꞌuꞌ nàni Arabia. Ta juuni iin xinaꞌñu ma ñivi ìyo ñuu Jerusalén vitin kùan chaꞌaꞌ ña indukuni kùu na iin ndian cha kùyaꞌvi, takua kūu yakan.
Va juuni ma kuꞌva kàꞌan yi ti ma ñuu Jerusalén ña ìyo itiꞌ andivi kùu yi ma ñuu nuu kàndii ndisaa yo, ti ñivi chàkuu nuna kùu yo.
Vati ma nuu tutu Ndioo teꞌen kàꞌan yi:
Na sii kuuniun yoꞌo ñaꞌa na küu koo seꞌe,
ta yoꞌo ña na töve nïꞌiin seꞌun;
na niꞌi vaꞌa kaꞌun ña yaꞌa ga chìsiun
ti yoꞌo na töve nakotoun ma naja kua ndeꞌe ma ñaꞌa ni kàku seꞌe ma tundoꞌo ma ora chàꞌnda yi tichi ña.
Vati ìyo kuaꞌaꞌ ga seꞌe ma ñaꞌa kīndoo ndaꞌvi kua ma ñaꞌa takani cha ìyo ii.
Takan kùuni yi kaꞌan yi.
Yakan va ndyoꞌo yani̱ kùu yo ñivi Ndioo chaꞌaꞌ ma ña chāꞌa ra tuꞌun nuu Abraham, indukuni takua kùu Isaac niku.
Va ma tava kùu yi ma tatiempu ikan, ta ma ravali ña kāku ma indukuni ma tava takani kàku ma ndiakuati, tüvi kùuni ra ndeꞌe ra ma ravali ña kāku jāꞌa ma ndatu Tati Ií Ndioo; ta takan kùu yi ma tiempu vitin ndia.
Va, ¿naja kua kàꞌan yi nuu ma tutu Ndioo? Teꞌen kàꞌan yi: “Na jandiku̱n ma ña kùu musu̱n chiꞌin ma ravali seꞌan ma veꞌun, vati ma ravali seꞌe ma ña kùu musu̱n na küu nataꞌvi ra ma tundeeni ña ni niꞌi ma ra kùu seꞌe ma ña chàkuu nuna ña yüvi musu̱n kùu.”
Yakan va ndyoꞌo yani yüvi seꞌe ma ña kuyaꞌvi kùu yo, va seꞌe ma ña chàkuu nuna kùu yo.
Ta vitin cha chàkuu yo itiꞌ nuna chaꞌaꞌ ña Jesucristu cha jākakú ra yo. Yakan va na chinuni vaꞌa ndo itiꞌ nuna ikan, ta na chïnuni ga ndo ta kuu tuku ndo musu ma ña chàꞌnda tiñu nuu ndo niku.
Na tasoꞌo vaꞌa ndo ma ña ni kaꞌin iꞌya. Yuꞌu Paulu, kàti̱ nuu ndo tu ndyoꞌo chinuni ndo ta jachiꞌin ndo ma takua kàꞌan ma ley chaꞌnu ta kaꞌnda ndo ma ñii nuu ika ndo, kùuni yi kaꞌan yi ña töve nda kuenda ma Cristu kuenda ndo, tuva takan jàꞌa ndo.
Kùuni kaꞌan ndikoi ma tuꞌun iꞌya kuenda ma nda raꞌii nikuuni, ña kuꞌva ra ña na taꞌnda ma ñii nuu ika ra kuenda ndondaa ra chiꞌin Ndioo, ti ndisaa kuii ma tutu Ley ña tāa Moisés ìyo yi ña jàkuu ra yi, tuva takan jàꞌa ra.
Ta ma itiꞌ Cristu cha tāva siin ndo ndo ndisaa ndyoꞌo ña kùuni ndo jandondaa ndo nuu Ndioo jàꞌa ña jàchinu ndo ma ley. Ndicha kuii ña cha jāña ndo ma ñamani Ndioo tu jàꞌa ndo takan.
Vati ndyuꞌu ti ma chaꞌaꞌ ma Tati Ií Ndioo kùu yi ña endeeni ndàtu yo ña ni niꞌi yo nuu ndondaa yo jàꞌa ña chìnuni yo tuꞌun Cristu,
ti tu yo chìnuni yo ma tuꞌun ra, töve nda kuenda tuva taꞌnda ma ñii nuu ika yo a töve tàꞌnda yi. Va ma ña ìyo kuenda kùu ña na chinuni vaꞌa yo. Ta ma ña chìnuni yo iꞌya na jaꞌa yi ña na koo vaꞌa yo ta na kuuni yo ndeꞌo ma taꞌan yo ndia.
Ndyoꞌo cha vaꞌani ña chìnuni ndo itiꞌ Cristu niku. ¿Yo kùu ma ña jākanuu xini ndo ña jāña ndo ña chìnuni ndo ma ña ndaa?
Ma Ndioo, ra kāchin ra ndo töve nī janaꞌa ra ña jàꞌa ndo takan.
Ta koto näani ndo “ña itaꞌvi ni ma yuchan iya jàꞌa yi ña na jandaa ndisaa kuii ma yuchan ña kùvaꞌa paan.”
Ìyo tundeeni ma Rachaꞌnu chiꞌi̱n ña ndyoꞌo na töve ni nakanini ndo siin siin ma takua chìnuni̱, va juuni chìtoi ña ndicha ña Ndioo ni jandeꞌe ra tundoꞌo ma nda ra nikuuni ña jàkanuu xini ndo.
Yakan va kuenda yuꞌu, ndyoꞌo yani tu yuꞌu juuni chìnuni̱ katituꞌin ta jakukuꞌuni̱ ma ñivi ma ña kaꞌnda na ma ñii nuu ika na, ma ndian judíu töve ni nanduku na yuꞌu kuenda jandeꞌe na tundoꞌo nui, tuva takan jàꞌi. Ti juuni tu takan jàꞌi niku, tüva xaan na ndeꞌe na tuꞌun chaꞌaꞌ ña chīꞌí Cristu nuu kruu tu takan jàꞌi, ti töve sàma ma ña chìnuni na.
Vati kàꞌin chata ma ndian chàkunuu jàkanuu xini ndo ta jakayuni na ndo chaꞌaꞌ ña kàꞌan na chiꞌin ndo ña na kaꞌnda ndo ma ñii nuu ika ndo. ¡Vaꞌa ga na kukapu juuni maa na chaꞌaꞌ ña endee jànaꞌa na nuu ndo takan!
Vati ndyoꞌo yani, Ndioo kàna ra ndo ña na kuu ndo ñivi nuna, va kàtituꞌin nuu ndo ña na töve kuàtiñu ndo ma ña nuna ña ìyo ndo kuenda ña na jaꞌa ndo kuati takua chàtaꞌani ma kuñu ndo jaꞌa yi, va na kuàtiñu ndo yi kuenda kùu ndo musu inga ñivi ta na tindee ndo chiꞌin taꞌan ndo jàꞌa ña yaꞌa kùuni ndo ndeꞌe ndo na.
Vati tandiꞌi ma ña kàꞌan ma tutu ley Ndioo kùu kaꞌan yo yi chiꞌin ma tuꞌun iꞌya: “Na kuuniun ndeꞌun ma inga ñivi ma takua kùuniun ndeꞌun juuni maun.”
Yakan va ma ña kùuni kaꞌin chiꞌin ndo kùu ñaꞌa: Ma itiꞌ ña kùuni ma Tati Ií Ndioo ña na kuꞌun ndo, ta takan ìyo yi ña kuꞌun ndo, ta ora jaꞌa ndo takan, ta ma ña kini ña chàtaꞌani ndo jaꞌa ndo chiꞌin kuñu ndo, na töva ni jaꞌa ndo yi.
Ti ma ña kini ña kùuni maa yo jàꞌa yo chiꞌin kuñu yo na töve chàtaꞌani ma Tati Ií Ndioo yi; ta ma ña kùuni ma Tati Ií Ndioo jaꞌa yi, na töve chàtaꞌani ma kuñu yo yi. Vati ninduvi yi kànitaꞌan taꞌan yi. Ta chaꞌaꞌ yakan, va ndyoꞌo na töve jàꞌa ndo ma ña vaꞌa ña kùuni ndo jaꞌa ndo.
Vati tu maa ma Tati Ií Ndioo kùu ma ña chàꞌnda tiñu nuu yo, ñaꞌa kùuni yi kaꞌan yi ña na tüva ìyo yi ña kaꞌnda ma ley tiñu nuu yo.
Na töve ndetiñu kùu ndeꞌo ma ña kini jàꞌa ma ndian chàtaꞌani na jaꞌa na chiꞌin kuñu na. Ta tandiꞌi ma ña teꞌen kùu ma ña jàꞌa na: kìꞌvi ndra chiꞌin ñaꞌa yüvi ñasiꞌi ndra, jàꞌa na ma ña kini chiꞌin kuñu na, ta ma maa ña kini kùu ma ña chànini na.
Ndiakan juuni jàkaꞌnu na ma yutun ií, ta yaꞌa ga chàtaꞌani na jatakueꞌe na ma ñivi chiꞌin tuꞌun nduvi. Yaꞌa ga xaani na ma ñivi ta yaꞌa ga kànitaꞌan yuꞌu na, ta yaꞌa ga kuiñu na ndia. Yaꞌa ga numini kayuni na, ta jàkesiin na ma ñivi ta jàꞌa na ma iin grupu vali.
Ta yaꞌa ga tixin na, ta yaꞌa ga chìꞌi na ndixi ta yaꞌa ga chàkunuu na nànduku na ña kini jàꞌa na, ta jàꞌa na inga tuku tuꞌun ña cha yatin ni indukuni kàa yi ndia. Jàkukuꞌuni ndo chaꞌaꞌ ma tandiꞌi ma tuꞌun ma tava kāꞌin niku, ta tandiꞌi ma ndian jàꞌa ma tuꞌun ña töve vaꞌa ikan, na küu kiꞌvi na koo na ma nuu chàꞌnda Ndioo tiñu.
Va ma chàꞌa ma Tati Ií Ndioo ña ìyo tichi anima yo kùu yi ña na kuu yo ñivi ña kùuni yo ndeꞌe yo ma taꞌan yo, ta na sii kùuni yo, na koo taxiin yo ta na kuu yo ndian kundeeni yo ña jàꞌa inga ñivi ta na vii jaꞌa yo chiꞌin inga ñivi ta na kuu yo iin ndian vaꞌa. Ta na kuu yo iin ndian yaꞌa ga chìnuni ndia.
Ta juuni na kuu yo ndian iñuꞌu ta töve yaꞌa nduu ña ìyo yi ña jaꞌa yo. Töve nïꞌiin ley ña kàꞌan ña na väꞌa jàꞌa yo ma tuꞌun ña já kāꞌin nda cheꞌe.
Ta ma ndian cha ndōꞌiin chiꞌin Jesucristu cha ndākoo na ma ña kini takani ìyo na niku, ikan na takaa yi na nuu ma kruu chiꞌin ndisaa ma ña kini chànini na a chàtaꞌani na jaꞌa na.
Ta chaꞌaꞌ ma Tati Ií Ndioo kùu yi ña ìyo vaꞌa yo vitin, yakan va juuni ìyo yi ña na kuꞌva yo yo nuu yi ña na jànaꞌa yi yo itiꞌ kuàꞌan yo chiꞌin ma ña jàꞌa yo.
Na töve ìyo yi ña yaꞌa ga tayi kùuni yo, ta na kïchaꞌa yo kanitaꞌan yuꞌu yo chiꞌin ma inga ñivi, ta juuni na töve ìyo yi ña kutixin yo ndeꞌe yo juuni ma taꞌan yo ndia.
Ndyoꞌo yani, tu chàꞌa ndo kuenda ña iin ra kìchaꞌa ra jàꞌa ra kuati, ndyoꞌo tava kùu ndo iin ndian chìnuni tiaga, ìyo yi ña tindee ndo ra, ikan na jaña ra ña jaꞌa ra ma kuati. Va chiꞌin tandiꞌi ma ña vaꞌa kùuni anima ndo tindee ndo ra, ta taꞌiiꞌiin ndo ìyo yi ña jaꞌa vaꞌa ndo ma kuenda ma ña jàꞌa ndo, koto nda maa ndo kichaꞌa ndo jaꞌa ndo kuati ndia.
Na tindee ndo ma taꞌan ndo chiꞌin inga na, ta na kutaꞌan ndo chiꞌin na ora ìyo kuati chiꞌin na. Ta takan kùu jachinu ndo ma tava kàꞌan tuꞌun ley ña kàꞌan Jesucristu.
Vati tu ìyo nda ndyoꞌo chìnuni ndo ña iin ndian kaꞌnu kùu ndo ta yüvi takan kùu yi, ndiakan jandaꞌviñaꞌa juuni maa.
Yakan va taꞌiiꞌiin ndo ìyo yi ña kiꞌin ndo ma kuꞌva ma tiñu jàꞌa ndo tuva vaꞌa ma ña jaꞌa ndo, tajan takan kùu kati ndo ña yaꞌa ga kaꞌnu kùu ma tiñu jàꞌa ndo, ta töve kiꞌin ndo kuꞌva ma tiñu jàꞌa ndo chiꞌin ma tiñu jàꞌa inga na ndeꞌo tu kaꞌnu ga kùu yi a töve.
Va taꞌiiꞌiin yo jakuu yo ma tiñu jàꞌa taꞌiiꞌiin yo.
Ta nda ndian ni kùuni ña kùtuꞌva na ma tuꞌun Ndioo ña jànaꞌa inga ra, ìyo yi ña nataꞌvi na ndatiñu vaꞌa ìyo nuu na chiꞌin ra.
Ña jändaꞌviñaꞌa ndo juuni maa ndo, ti chata Ndioo nïꞌiin ndo na küu kaꞌan tiꞌini ndo. Vati ndatiñu ña tàchi ndo, juuni yakan ni niꞌi ndo itiꞌ nuu.
Taku ma ñivi ña endee jàꞌa ma ña kini chàtaꞌani ma kuñu na jàꞌa yi, ta ma ña ni niꞌi na chaꞌaꞌ ña jàꞌa na kùu ña ni kuvi na. Va tu endee jàꞌa na ma ña chàtaꞌani ma Tati Ií Ndioo, juuni ni niꞌi na nuu koo na endeeni chiꞌin ra.
Yakan va ña na kütatu yo jàꞌa yo ma ña vaꞌa, vati ni niꞌo ma ndatiñu vaꞌa nuu Ndioo ma ora kuꞌva ra yi tu töve yaꞌa maxii kùuni ndo.
Yakan va nani kivi ña juuni tu kuu jaꞌa yo ña vaꞌa, na jaꞌa yo yi chiꞌin tandiꞌi ma ñivi, ta na jaꞌa ga yo yi tiaga chiꞌin ma ndian kùu taꞌan yo, va ndian chìnuni na ma tuꞌun Cristu indukuni kua maa yo.
Na ndeꞌe ndo ti chiꞌin ma letra naꞌnu tài chiꞌin ndaꞌaꞌ mai nuu ma tutu iꞌya kuenda ndo.
Ma ndian kùuni na kindoo vaꞌa na chiꞌin ma ñivi, juuni ndiakan jànini na ndo ña na kaꞌnda ndo ma ñii nuu ika ndo, ta takan jaꞌa na ti töve ìyo tuꞌva na ndeꞌe na tundoꞌo chaꞌaꞌ ña kàtituꞌun na ma tuꞌun chaꞌaꞌ Cristu, ta chaꞌaꞌ ña chīꞌí ra nuu kruu kuenda yo.
Vati ni ma ndian chìnuni ña chàꞌnda na ma ñii nuu ika na, na töve jàchiꞌin na tandiꞌi ma tuꞌun ña kàꞌan nuu ma tutu ley ña tāa Moisés. Va ndyoꞌo kùuni na ña na kaꞌnda ndo ma ñii nuu ika ndo, ta ikan chaꞌaꞌ ña taꞌnda ma ñii nuu ika ndo kuu yaꞌa tayi kùuni na.
Vati yuꞌu na töve kùuni̱ kutayi̱ chaꞌaꞌ nïꞌiin yakan, va tayi vaꞌa kùuni̱ chaꞌaꞌ ña uvanuu ma Rachaꞌnu Jesucristu kùu jakakú ra yo chaꞌaꞌ ña chīꞌí ra ma nuu kruu. Ta chaꞌaꞌ yakan yuꞌu kùi takua kùu iin ra cha chīꞌí nuu kruu ña kùuni yi kaꞌan yi ña tüvi ìyoi chaꞌaꞌ ma ña kuuni ma ñivi ìyo ma ñuñivi, ta juuni chaꞌaꞌ yuꞌu cha chīꞌí ma ñivi ìyo ñuñivi ña tüva kiꞌin na kuenda yuꞌu.
Vati chaꞌaꞌ ña cha ndōꞌiin yo chiꞌin Jesucristu, ta na töve nda kuenda tuva taꞌnda ma ñii nuu ika yo a töve taꞌnda yi, va ma ña ìyo kuenda kùu yi ña ndākuu yo ndian chaa jàꞌa Ndioo.
Ta tandiꞌi ndyoꞌo ndian chìnuni ma ña kàꞌan ma tuꞌun já tāi, na niꞌi ndo ña na koo vii ndo. Ta Ndioo na kundaꞌvini ra ndo ta takani na jaꞌa ra chiꞌin tandiꞌi ndian chìnuni ndicha kuii tuꞌun ra, ti ndiakan ndicha kuii kùu ñivi ra.
Vitin ta itiꞌ nuu na tüva kuuni̱ ña nïꞌiin ñivi na jändeꞌe ga na tundoꞌo yuꞌu, vati ìyo tìꞌin kuꞌva kuñui ña jànaꞌa yi ña kùi iin ra jàꞌa tiñu kuenda ma Jesucristu.
Ndyoꞌo yani na niꞌi tandiꞌi ndo ma ñamani Rachaꞌnu Jesucristu tichi anima ndo. Ta takan na kuu yi. Amén.
Ma Ndioo, ra kùu Tatá yo chiꞌin ma Rachaꞌnu Jesucristu, na kuꞌva ra ma ñamani ra chata ndo, ta na jaꞌa ra ña na koo taxiin anima ndo ndia.
Na jakaꞌnu yo ma Rachaꞌnu Ndioo ra kùu Tatá ma Rachaꞌnu Jesucristu, vati chāꞌa ña ndōꞌiin yo chiꞌin Jesucristu ta jāꞌií ra ma anima yo chiꞌin ndisaa ma ñamani ra ña ìyo ma andivi chaꞌaꞌ ña kùu yo kuenda Cristu.
Ndioo kùu ma ra kāchin yo ma ora takäꞌan tuvi ma ñuñivi niku, kuenda ña na kuu yo ñivi ra chaꞌaꞌ ña ni ndoꞌiin yo chiꞌin Jesucristu, ikan na kuu yo ndian ií ta na küu jaꞌa niꞌi ndian tisokuati na yo nuu ra. Ta chaꞌaꞌ ña yaꞌa kùuni ra ndeꞌe ra yo kuu yi ña
kūuni ra ña ni ndakiꞌin ndaꞌvi ra yo kuenda ña kùu seꞌe ra yo ma antea ña jātuvi ra ma ñuñivi, vati chaꞌaꞌ ma Jesuu kùu yi ña ndākiꞌin ra yo. Ti takan kùuni maa ra, ta takan chàtaꞌani ra jaꞌa ra ndia.
Yakan va chaꞌaꞌ yakan kùu yi ña ìyo yi ña nani ora jakaꞌnu yo ma Ndioo chaꞌaꞌ ma ñamani ra ña yaꞌaga vaꞌa ña kùu yi, vati chiꞌin yi jàꞌií ra yo chaꞌaꞌ ma ña nduvaꞌa kuii kùuni ra ndeꞌe ra ma seꞌe ra Jesuu.
Ta juuni chaꞌaꞌ ña ñivi Ndioo kùu yo, Ndioo jākakú ra yo chiꞌin nii ma ra seꞌe ra ña chāti niku, ta jākaꞌnuni ra yo chaꞌaꞌ ma kuati yo ndia. Ndisaa yakan jāꞌa ra kuenda yo chaꞌaꞌ ña ìyo kuaꞌaꞌ ñamani ra,
ña chāꞌa ra nuu yo chiꞌin nduvaꞌa kuaꞌaꞌ ña chìto ra chiꞌin chinituni ra.
Ta Ndioo chāꞌa ra ña nàkoto yo ma tuꞌun xeꞌe ra ña ìyo nuu ra, ma ña vaꞌa ña ni jaꞌa ra ña töve chìto yo niku. Ti cha nākanini maa ra naja kua ni jaꞌa ra yi chiꞌin Cristu. Ta yaꞌa chìsii ra ña jachinu ra yi chaꞌaꞌ ra.
Vati ma tuꞌun ikan, kāti ra ña ni chinu yi ora na kutaꞌan jiꞌna ma tiempu ña ìyo yi ña kuu yi. Vati ma Ndioo ni jandoꞌiin ra tandiꞌi ma nakuyi chiꞌin ma ñivi nda ma andivi chiꞌin ma ñuñivi iꞌya ndia. Ta Jesucristu kùu ma ra ni ndakoo ra ña na kaꞌnda ra tiñu.
Juuni chaꞌaꞌ Cristu kùu yi ña tajiꞌna Ndioo kāchin ra yo ña na kuu yo ñivi ra, ikan na niꞌi yo ma tundeeni ra ña ni kuꞌva ra nuu yo, ma tava kùuni maa ma Ndioo. Vati tandiꞌi ma ña vaꞌa ña jàꞌa ra, ni kuu yi tava kùuni ra ña na kuu yi.
Ta takan kùuni ra, vati maa yo kùu ma ndian nunuu ña kīchaꞌa ña chìnuni yo ma tuꞌun Jesuu, ta ikan na jakaꞌnu yo ra, ti yaꞌaga ìyo ma ndatu ra.
Ta juuni ndyoꞌo ora chīto ndo ma tuꞌun ndaa chaꞌaꞌ Jesuu, ña kàꞌan yi ña ni kakú yo, ta juuni chīnuni ndo yi, ta ma ora ikan ndōꞌiin ndo chiꞌin ra ta ndākuu ndo ñivi Ndioo jàꞌa ña chāꞌa ra ma Tati Ií ra nuu ndo takua chāꞌa ra tuꞌun ña ni jaꞌa ra niku.
Ta chiꞌin ma Tati Ií ra ña chāꞌa ra nuu yo, Ndioo jànaꞌa ra iin kuꞌva ña ndicha ña ni niꞌi yo ma tundeeni ra, ma tava chāꞌa ra tuꞌun ña ni jaꞌa ra, ti cha jākakú ra yo, ikan na ndakuu yo ndian kùu ñivi ra. Ta yakan kùu yi ña yaꞌa jakaꞌnu yo ra chaꞌaꞌ ña nduvaꞌa kaꞌnu ra kùu ra.
Yakan va yuꞌu nda ora chītoi ña yaꞌa chìnuni ndo tuꞌun ma Rachaꞌnu Cristu, ta naja kua yaꞌa kùuni ndo ndeꞌe ndo tandiꞌi ma ndian kùu taꞌan yo ndian ií kuenda Ndioo,
ta vitin töve ndàkoi ña kàꞌin taꞌvindioo nuu ra chaꞌaꞌ ndo, ta endee nàkanini̱ chaꞌaꞌ ndo ora kàꞌin chiꞌin ra.
Chìkain ñamani nuu Ndioo, ra kùu Tatá yo, ra nduvaꞌa kuii kaꞌnu, ta juuni rakan jakaꞌnu ma Jesucristu ra, chìkain nuu ra ña na kuꞌva ra tiaga ma Tati Ií ra nuu ndo, ikan na koto kachin vaꞌa ndo ma chinituni Ndioo, ta kuu kutunini vaꞌa ga ndo naja kua kùu ma Rachaꞌnu Ndioo.
Chìkain ñamani nuu Ndioo ña na jandondichin ra ma chinituni ndo, ikan na kuu koto kachin ndo ndava kuu ma ña vaꞌa ña ndàtu ndo, ña ni niꞌi tandiꞌi ndian kāchin Ndioo ña kùu na ñivi ra. Vati yaꞌa ga kaꞌnu ta kuika kùu ma tundeeni ña ni kuꞌva ra nuu ma ndian kùu ñivi ra ta chìnuni ma tuꞌun ra.
Ta yaꞌa ga kaꞌnu kùu ma ndatu ra, ta endee töve ndiꞌi yi. Ta ndatu ikan kùu ma ña chàꞌa ra nuu yo ndian chìnuni ma tuꞌun ra. Ta juuni ma ndatu ikan kùu yi ña jànaꞌa ma Ndioo nuu yo chiꞌin ndisaa kuii ñandee ra
ma ora jānataku ndiko ra ma Jesuu niku, ta jāꞌa ra ña chūnandi ra ma itiꞌ chiyo kuaꞌa ra ma andivi ma nuu chàꞌnda ra tiñu.
Ta chāꞌa ra ndisaa kuii ndatu nuu ra ña na kaꞌnda ra tiñu nuu ma ñivi chiꞌin nuu ndisaa kuii ma ña ìyo ndatu andivi takua ndian ndiso tiñu, ta ndian kùu kuvienu chiꞌin nda ndian ni kùuni ña chàꞌnda tiñu, nda ma tiempu iꞌya chiꞌin ma tiempu ni kichi itiꞌ nuu ndia.
Ndisaa kuii ma ña ìyo ma ñuñivi iꞌya chiꞌin andivi, chāꞌa ma Ndioo ndatu ña na kaꞌnda ma Jesuu tiñu nuu yi. Ta juuni ma Ndioo jākuiso ra ra tiñu, ikan na kuu ra iin ra kuxini nuu ma ndian chìnuni.
Vati ma ndian ìyo kuenda ma veñuꞌu, ndiakan kùu na takua kùu ma kuñu ma Jesuu, ta ìyo ndatu chiꞌin ma ndian ìyo kuenda ma veñuꞌu jàꞌa Jesuu ndia, ta ma veñuꞌu ra kùu yi iin ña jàkutu yi ra, vati Jesuu kùu ma ra kaꞌnu ga kua tandiꞌi ma ña ìyo ñuñivi iꞌya chiꞌin andivi ndia.
Ma tatiempu, ndyoꞌo kūu ndo takua kùu ma ndian chīꞌí niku, chaꞌaꞌ ma ña kini ta ma kuati ña jàꞌa ndo,
ora chākunuu ndo ma ñuñivi ña jàꞌa ndo niku, ta jāchiꞌin ndo ta jāꞌa ndo ma takua kùuni ma kuiꞌna ña chàꞌnda yi tiñu ma nuu tandiꞌi tati xaan ndia. Ta juuni chàꞌnda yi tiñu nuu ma ndian töve jàchiꞌin ma ña kàꞌan Ndioo ti töve chìnuni na ma tuꞌun kàꞌan ra.
Takan ìyo yo ma tajiꞌna niku, ña jāchiꞌo ta jāꞌa yo ma ña kini chiꞌin ma chinitunio, ta ma ña chàtaꞌani ma kuñu yo jaꞌa yi ndia. Chaꞌaꞌ ma kuati ikan ìyo yi ña niꞌi yo ma tundoꞌo jàꞌa ma Ndioo niku, indukuni takua ni taꞌan ma inga ñivi.
Va ma Ndioo yaꞌa ga kùndaꞌvini ra yo, ta yaꞌa ga kùuni ra ndeꞌe ra yo,
ta vaji ndian cha chīꞌí kūu yo niku chaꞌaꞌ ma kuati jàꞌa yo, va ma Ndioo chāꞌa ra ña na koo ndito ndiko yo indukuni chiꞌin Jesucristu. Chaꞌaꞌ ña yaꞌa ga vaꞌa kùu ma ñamani Ndioo, yakan va jākakú ra yo.
Ndioo kùu ma ra jānataku yo indukuni chiꞌin ma Jesucristu, ta jākunandi ra yo chiꞌin ra ma nuu chàꞌnda ra tiñu ma itiꞌ andivi.
Ndioo jāꞌa ra takan, ikan ma ndian ni kichi itiꞌ nuu kuu ndeꞌe na naja kua kaꞌnu kùu ma ñamani ra, ta naja nduvaꞌa kuii kùuni ra ndeꞌe ra yo, chaꞌaꞌ ña ndōꞌiin yo chiꞌin ma Jesucristu.
Töve tiñu nīꞌi ndo ña jàꞌa maa ndo kùu yi, yakan va nïꞌiin ndo na töve ìyo yi ña kuu sukun kuuni ndo chaꞌaꞌ ña ndian cha kàkú kùu ndo.
Vati Ndioo kùu ma ra jāꞌa ña tūvi yo, rakan kùu ma ra jātuvi ra yo kuenda ña ndoꞌiin yo chiꞌin Jesucristu, ikan na jaꞌa yo tiñu vaꞌa, ta yakan kùu yi ma ña kāꞌan ra ma ora kāchin ra yi kuenda yo.
Yakan va ndyoꞌo, ndian yöve judíu kùu ndo, ta ndyoꞌo kùu ma ndian kàꞌan ndian judíu ña nani ndo teꞌen, yöve ndian tàꞌnda ñii nuu ika kùu ndo, ta ma ndian judíu nàni na teꞌen, ndian tàꞌnda ñii nuu ika kùu na. Ta ñaꞌa kùu yi ma ña jàꞌa maani na chiꞌin ma kuñu na.
Ta ndyoꞌo ndian yüvi judíu, na kukuꞌun vaꞌani ndo vati ma tatiempu niku töve ìyo Cristu chiꞌin ndo niku, ta juuni töve ìyo ndo indukuni chiꞌin ma ñuu Israel ndia. Ta ma tuꞌun ña jāndoꞌiin Ndioo chiꞌin ndian judíu ma ña töve ñaꞌa maa ndo kùu yi, ni ma tuꞌun ña kāti ma Ndioo ña ni kuꞌva ra nuu na ndia. Ni chiꞌin Ndioo töve ìyo ndo ma ñuñivi iꞌya, ta ni töve ndàtu ndo nïꞌiin nakuyi ña vaꞌa nuu Ndioo.
Va vitin ndicha kuii ña cha ndōꞌiin ndo chiꞌin Jesuu chaꞌaꞌ ma nii ra ña chāti, ndyoꞌo yaꞌa ga chika ìyo ndo niku, ta vitin cha ndōyatin ndo xiin Jesuu.
Jesuu kùu ma ra jākutaxin ma anima yo. Rakan kùu ma ra jāꞌa ña na ndoꞌiin ma ñivi judíu chiꞌin ndyoꞌo ndian yüvi judíu ña na ndoꞌiin na ta kùu na iin ñuuni, ma ora kīndaa ra ma ña xaani ña kùu yi takua kùu iin xaꞌva sukun ña jākesiin yi na.
Ora chīꞌí Jesuu jāchinu ra ma ña kàꞌan ma tuꞌun ley ña jàchiꞌin ma ndian judíu ña kaꞌnda yi tiñu nuu na, ta chiꞌin juuni maa ra kuu jandoꞌiin ra ndian judíu chiꞌin ma ndian yöve judíu, ikan na kuu na iin ñuu chaa, ña kùu koo vii na chiꞌin Ndioo.
Chaꞌaꞌ ña chīꞌí ma Jesuu nuu kruu, jāndomani ra ninduvi ñuu, ña na küu koto na ndeꞌe na taꞌan na niku. Ta jākutaxin ra ma anima na ta jāndoꞌiin ra na, ikan na kuu na iin ñuuni, ta na koo taxiin na chiꞌin Ndioo.
Jesuu kīchi ra ta kātituꞌun ra iin tuꞌun vaꞌa ña na koo taxiin ma anima tandiꞌi ndo, nda ndyoꞌo ndian ìyo chika chiꞌin Ndioo chiꞌin ma ndian ìyo yatin chiꞌin ra ndia.
Vati chaꞌaꞌ Jesuu kùu yi ña ndyuꞌu chiꞌin ndyoꞌo kùu jatuꞌva yo yo nuu ma ra kùu Tatá yo jàꞌa ma Tati Ií Ndioo ña ìyo chiꞌin ndisaa yo.
Yakan va ndyoꞌo, na tüva ga kuu ndo takua kùu ma ndian kīchi inga ñuu, vati vitin indukuni kùu ndo takua kùu ma ñivi Ndioo, ta ma ñuu ndian kùu ñivi ra indukuni kùu yi ma ñuu ndo ndia.
Ndyoꞌo kùu ndo tava kùu iin veꞌe ña kūvaꞌa siki yuu chaꞌa veꞌe ma ora ja ni kichaꞌa yi kuvaꞌa yi, ma tava kùu ma ndra tatun Ndioo chiꞌin ma ndra kàꞌan chiꞌin tuꞌun yuꞌu ra, ta juuni maa ma Jesuu kùu ra ma yuu nunuu ña kaꞌnuga ña kùvaꞌa chaꞌa ma veꞌe.
Ta ndōꞌiin yo chiꞌin Jesuu takua kùu ma ndatiñu ña kùvaꞌa ma veꞌe. Ta kuàndita kuvaꞌa yi, nda kati chaa yi kùu yi iin veñuꞌu ií ña ndoꞌiin yi chiꞌin ma Rachaꞌnu Jesuu.
Ta ma Tati Ií Ndioo, jàꞌa yi takan ña juuni ndyoꞌo kuàndoꞌiin ndo indukuni chiꞌin na, nda kati chaa ndo koo ndo tava kuu iin veñuꞌu kaꞌnu ma nuu ìyo ma Ndioo tichi yi, jàꞌa ma Tati Ií ra.
Yakan va yuꞌu Paulu, indii̱ vekaa chaꞌaꞌ ña jàkui tiñu nuu Jesucristu kuenda ndo, ndyoꞌo ndian yüvi kùu ñivi judíu.
Ta ndyoꞌo cha chìto ndo ña Ndioo jākuiso tiñu ra yuꞌu ña na janaꞌi ma tuꞌun chaꞌaꞌ ma ñamani Ndioo nuu ndo.
Ta tava cha tāi yi, Ndioo jànaꞌa kachin ra nui ma tuꞌun xeꞌe ña ni jaꞌa ra.
Na jakuaꞌa jiꞌna ndo yi, tajan kuꞌva ndo kuenda ña chìtoi ma tuꞌun xeꞌe ña kàꞌan chaꞌaꞌ Cristu.
Iin tuꞌun xeꞌe ña töve nī nakoto ma ñivi yi ma tatiempu niku. Va chaꞌaꞌ Tati Ií ra, vitin cha chāꞌa ma Ndioo ña na koto ma ndra ií ña kùu tatun ra chiꞌin ndra kàꞌan chiꞌin tuꞌun yuꞌu ra ma tuꞌun xeꞌe ikan.
Ta ma tuꞌun xeꞌe ikan kùu ñaꞌa: Ña chaꞌaꞌ ma tuꞌun ña kàꞌan Ndioo ña ni kakú ma ndian töve kùu judíu, ta ni niꞌi na indukuni ma tundeeni ña ni niꞌi ma ndian judíu, vati juuni iin ñivini ni kùu na chiꞌin na ndia. Ta ma tuꞌun chāꞌa Ndioo nuu ma ndian judíu chaꞌaꞌ ma Jesucristu, indukuni ni kusii kuuni na, ora niꞌi na yi ndia, ti takan kàꞌan ma tuꞌun vaꞌa chaꞌaꞌ Jesucristu.
Ta chaꞌaꞌ ma ñamani ña chāꞌa Ndioo nui, kùu yi ña Ndioo cha jākuiso tiñu ra yuꞌu ña na katituꞌin ma tuꞌun ra, vati ndatu ma Ndioo jàꞌa ña ìyo yi chiꞌi̱n.
Yuꞌu yüvi ma ra vaꞌa tiaga kùi tañu ma ndian kùu ñivi Ndioo, va kùi takua kùu iin ravalini tañu na. Vaji iin ra takan kùi, Ndioo kāchin ra yuꞌu ta chāꞌa ra ma ñamani ra nui ña na katituꞌin ma tuꞌun vaꞌa chaꞌaꞌ Jesucristu nuu ma ndian yüvi judíu. Ma tuꞌun ikan nduvaꞌa kuii kaꞌnu kùu yi ña na töve kùu niꞌi ndiꞌi yo yi.
Ta jākuiso tiñu ra yuꞌu ña na kuꞌvai koto tandiꞌi ndo ndava kùu ma tuꞌun xeꞌe ña kùmi ma Ndioo tajiꞌna niku, ra jāꞌa ña tūvi tandiꞌi ma ña ìyo ma ñuñivi iꞌya.
Ta takan vitin ndisaa nuu tati ña chàꞌnda tiñu andivi kùu nataꞌan yi kuaꞌaꞌ nuu ma chìnituni ma Rachaꞌnu Ndioo ora ndeꞌe yi ma ndian chìnuni ña ìyo kuenda ma veñuꞌu Cristu.
Ta Ndioo jāꞌa ma teꞌen chaꞌaꞌ ma tiñu ña kùuni ra jaꞌa ra endeeni chiꞌin ma Rachaꞌnu Jesucristu, ra kùu chitoꞌo yo.
Ta chaꞌaꞌ ña cha ndōꞌiin yo chiꞌin ra ta chìnuni yo ma tuꞌun ra kùu yi ña töve ndasii yo kùtuꞌva yo nuu ma Ndioo, ña ìyo tundeeni ra chiꞌin yo.
Yakan va jànini̱ ndo ña koto kündaꞌvi kùuni ndo chaꞌaꞌ ma ña ndèꞌi tundoꞌo vitin chaꞌaꞌ ndo, vati ma ñaꞌa iin ña nduvaꞌa kuii vaꞌa kùu yi kuenda ndo.
Chaꞌaꞌ ñaꞌa kùu yi ña nàndi chiti̱ ta chàꞌi taꞌvindioo nuu ma ra kùu Tatá yo ìyo andivi,
ma ra jàꞌa ña niꞌi ma taꞌiiꞌiin ma seꞌe ma ñivi ma sivi na, ndava nda ma andivi chiꞌin ma nuñuꞌuꞌ ñuñivi ndia.
Ta na koo ma Jesucristu chiꞌin tuꞌun ra ma tichi ma anima ndo chaꞌaꞌ ma ña chìnuni ndo ma ña kàꞌan ra. Tuva takan ndaa vaꞌa chìnuni ndyoꞌo, nda ma tichi anima ndo ta kùuni ndo ndeꞌe ndo Jesuu,
kuu kutunini ndo chiꞌin ndisaa kuii ma ndian chìnuni ña yaꞌa ga kiꞌin ta kani, ta kono ta sukun kùu ña yaꞌa ga kùuni ma Jesuu ndeꞌe ra ndo,
ikan na nakoto vaꞌa ndo ña yaꞌa ga kùuni ma Jesuu ndeꞌe ra ndo, vati kaꞌnu nduvaꞌa kuii ga kùu yi takua ndisaa kuii ña kùu nakanini yo ta na küu chaa yo nakoto ndiꞌi yo yi. Ti Ndioo kùuni ra ña na niꞌi yo tandiꞌi ma tundeeni ra ña ìyo ra, ikan na ndakuu yo koo yo takua ìyo ra chiꞌin ma ndatu kaꞌnu ra.
Yakan va na jakaꞌnu yo Ndioo, vati ìyo kuaꞌaꞌ vaꞌa ndatu ra ña na kuu jaꞌa ra ma ña chìkan yo chiꞌin ma ña chànini yo, ta kùu kuꞌva ra tiaga kua ma ña chìkan yo nuu ra ndia. Ta chiꞌin ndatu ra jàꞌa ra ma ña kùuni ra kuꞌva ra nuu yo.
¡Na jakaꞌnu yo ma Rachaꞌnu Ndioo, ti iin ra nduvaꞌa kuii kaꞌnu kùu ra!, ta ndeꞌo ma ña kaꞌnu jaꞌa ra nuu ma ñivi ìyo veñuꞌu Jesucristu ta juuni takan ndeꞌo yi chiꞌin ra ndia. Ta, ¡takan na kùu yi ndisaa tiempu ta endeeni! Amén.
Yakan va yuꞌu indii̱ ma vekaa chaꞌaꞌ ña kàtituꞌin chaꞌaꞌ ma Rachaꞌnu Jesucristu. Yakan va jànini̱ ndo ña na koo ndo ma takua ìyo yi ña koo ma ndian kàchin ma Ndioo ña na kuu na ñivi ra.
Na kuu ndo ndian masu anima, ta vii kàꞌan ndo chiꞌin inga ñivi, ta na jandeeni ndo chiꞌin ma ña jaꞌa taꞌiiꞌiin taꞌan ndo chaꞌaꞌ ña yaꞌa ga kùuni ndo ndeꞌe ndo na.
Ta ndisaa tiempu na nanduku vaꞌa ndo naja koo vii ndo chiꞌin taꞌan ndo, ikan na töve naa ma ña ndoꞌiin taꞌan ndo ña chāꞌa ma Tati Ií Ndioo nuu ndo.
Ta iin kuñuni kùu yo chiꞌin ra, ta uvani Tati Ií Ndioo ìyo, ta indukuni kāna ndio ra yo, ña ndàtu yo ña vaꞌa ña ni kuꞌva ra nuu yo.
Uvanuu Rachaꞌnu Jesuuni ìyo, ta iin ni ña kùu chinuni yo ndia, ta iin ni kua kuu kunduta yo ndia.
Uvanuu Ndioo ra kùu Tatá ndisaa yo, ta rakan kùu ra chàꞌnda tiñu nuu ndisaa yo, ta kùtaꞌan ra chiꞌin yo, ikan na kuu jachinu ndisaa yo takua kùuni ra, ta ìyo ra chiꞌin ndisaa yo ndia.
Va taꞌiiꞌiin yo nīꞌi yo ma ña sōkó ma Jesuu nuu yo, ña kùu yi ma ñamani ra ña kùuni ra kuꞌva ra nuu yo.
Yakan va ma nuu tutu Ndioo kàꞌan yi teꞌen: “Ndāa ma Jesuu kuàꞌan ra itiꞌ andivi ña ndàkan ra ndian ndikun chiꞌin karena kuàꞌan chiꞌin ra, tajan sōkó ndio ra iin ma ndatiñu na nuu ma ñivi ñuu ra.”
¿Ta niyi kùuni yi kaꞌan yi ma ña ndāa ra kuàꞌan ra ma itiꞌ andivi?, kùuni ndo. Yakan kùuni yi kaꞌan yi ña jiꞌna nūu ra ma nuu ñuꞌuꞌ ñuñivi iꞌya.
Ta ma ra nūu, juuni ra kùu ma ra ndāa ma nuu sukun ga ma andivi, ikan ma ndatu ra ni jakutu yi yi ninii kaꞌnu ma andivi chiꞌin ñuñivi.
Ta juuni maa ra kùu ma ra chāꞌa ra ndatu ña jākuiso ra tiñu nuu taꞌiiꞌiin yo ndian chìnuni tuꞌun ra. Vati iin ndian nìꞌi tiñu ña na kuu na ma tatun ra, ta inga ndian nìꞌi na tiñu ña na kuu na ndian kàꞌan chiꞌin tuꞌun yuꞌu ra, ta inga na nìꞌi na tiñu ña na kuu na ndian kàtituꞌun naja kùu yi ña jàkakú Cristu yo, ta inga ndian nìꞌi na tiñu pato ta matru ndian jàꞌa kuenda ta jànaꞌa na nuu ma ndian chìnuni ndia.
Takan jàꞌa Cristu ña jàkuiso ra tiñu nuu ma ndian kùu ñivi ra, ikan na jaꞌa na tiñu Ndioo kuenda ma ndian chinuni ta jaꞌa na ña na kuaꞌnu ndisaa ma ndian kùu ma kuñu ma Jesuu,
nda kati chaa ndisaa yo chinuni vaꞌa ma tuꞌun ra ta ndoꞌiin yo chiꞌin ra ta nakoto yo ma ra kùu seꞌe ma Ndioo, ikan na ndakuu yo ndian nduvaꞌa kuii vaꞌa ta ndaa nuu Ndioo takua kùu Cristu. Ta tu takan jaꞌa yo ni niꞌi yo ña na kuu kuicha vaꞌa ma chinituni yo ta takan kuu ndakuu yo koo yo indukuni takua ìyo ra.
Na tüva kuu yo tava kùu ndiakuati, vati ma ndiakuati numini sàma ma kua chànini na, ta ndiakan kùu na takua iin varku ña kuàꞌan run teꞌen tikan jàꞌa ma tati. Takan kùu ma ndian chìni nda tuꞌun ni kùuni ña jànaꞌa ma ndra jandaꞌviñaꞌa ñivi. Vati ma tuꞌun jànaꞌa ndra jaꞌani ndra ña tuꞌun ndicha kùu yi, jin ma tuꞌun vatani kùu yi.
Vaꞌaga tuva kàꞌan yo ma ña ndaa chiꞌin taꞌan yo chaꞌaꞌ ña kùunio ndeꞌo na, chiꞌin tandiꞌi ña ìyo tichi anima yo kùakuaꞌnu yo, ikan na kuàndakuu yo takua kùu ma Cristu, ra kùxini.
Ta Cristu kùu ma ra ña jàndoꞌiin ra taꞌiiꞌiin yo ña kùu yo kuenda ma veñuꞌu ra. Ta nuu taꞌiiꞌiin yo chàꞌa ra iin tiñu ña jàꞌa yo. Ta ora chatiñu yo ma tiñu ikan endee tindeo taꞌan yo, ikan na kuaꞌnu vaꞌa yo, ikan na kuunio ndeꞌo taꞌan yo tiá kuaꞌaꞌ ga.
Ñaꞌa kùu ma ña kàꞌin chiꞌin ndo ta chìkain ñamani nuu ndo chiꞌin ma sivi Rachaꞌnu Jesuu ña na köo ga ndo ma tava ìyo ma ndian töve chìnuni, vati ma ndiakan ìyo na ma tava kùuni ma chinituni na ma ña töve vaꞌa.
Ta tükuii kùtunini na nïꞌiin nakuyi. Ma ndiakan cha jākesiin na na itiꞌ vaꞌa ña kùuni Ndioo ña na kuꞌun na chaꞌaꞌ ña töve chìto na chaꞌaꞌ ña yaꞌa ga ndava ma anima na.
Ta tüva kanuu na jaꞌa na ña kini ta endee tivi ma anima na kuenda ña jaꞌa na ma ña kini. Ta ndisaa tiempu jàꞌa na tandiꞌi ña töve vaꞌa ña chànini na chiꞌin kuñu na.
Va ndyoꞌo, na yöve tuꞌun iꞌya kùu ma ña kūtuꞌva ndo chaꞌaꞌ ma Cristu.
Va ma tuꞌun ña kūtuꞌva ndo ora chīni ndo ña ma ndian kātituꞌun chaꞌaꞌ ra kùu yi mamaa tuꞌun ndaa ña ìyo chiꞌin Jesuu.
Ma tuꞌun chaꞌaꞌ ra jànaꞌa yi ña ìyo yi ña ndakoo ndo naja kua chīyo ndo tatiempu, vati yakan kùu ma ña jātivi yi ma anima ndo niku, ta yaꞌa ga jāndaꞌviñaꞌa yi ndo chaꞌaꞌ ma ña kùuni ndo ña töve vaꞌa.
Va ndyoꞌo ìyo yi ña jandochaa ndo ndo ma chinituni ndo chiꞌin ma anima ndo.
Ta na jandochaa ndiko ndo ma kua koo ndo ma ñuñivi, chaꞌaꞌ ña jātuvi ma Ndioo ndo takua kùu ra, ti iin ra ndicha vaꞌa ta ndaa ta ií kùu ra.
Tu kuxaan ndo, na jaꞌa ndo kuenda nuu ndo ta koto jäꞌa ndo ma kuati, ta ora kuxaan ndo, ta na küꞌva ndo ña koo yi ninii nduvi chiꞌin ndo.
Ta na küꞌva ndo ña kaꞌnda ma kuiꞌna tiñu nuu ndo.
Ta tu ìyo nda ndyoꞌo ña kùu ndo ndian suꞌu, vaꞌa ga ña jàtiñu ndo ta jàña ndo ña suꞌu ndo, ta jàꞌa ndo iin tiñu vaꞌa chiꞌin ndaꞌaꞌ ndo, ikan na koo taꞌan ma ndatiñu nuu ndo kuenda ña tìndee ndo ndian chiniñuꞌu yi.
Na käꞌan ndo tuꞌun kini, vaꞌaga ña na kaꞌan ndo mamaa tuꞌun vii ma ora kàꞌan ndo, ikan na tindee yi na ña naniꞌi na naja kua koo vaꞌa na, ta takan sii kuuni ma ndian chìni yi.
Ta na jaꞌa ndo kuenda nuu ndo, koto kündaꞌvi kuuni ma Tati Ií Ndioo jaꞌa ndo, vati cha ìyo ma kuꞌva yi chiꞌin ndo ña kàꞌan yi ña ñivi Ndioo kùu ndo, ta chaꞌaꞌ yakan kùu yi ña ni jakakú ra ndo ora ni chaa ma kivi ña jàchinu ra yi.
Ta na jaña ndo tandiꞌi tuꞌun kini ña kàꞌan ndo: takua kùu ma ña yaꞌa kayuni ndo, chiꞌin ña kùxaan ndo, chiꞌin ña chàtaꞌani ndo kanachaa koꞌo ndo ora kànitaꞌan ndo, chiꞌin ña kàtiꞌini ndo chata ñivi, ta chiꞌin tandiꞌi inga tuku ña kini ña chàtaꞌani ndo jaꞌa ndo ndia.
Vaꞌaga ña na kuu ndo iin ndian vaꞌa ta vii koo ndo chiꞌin inga ñivi. Ta na kundaꞌvini ndo na, ta jakaꞌnuni ndo ma kuati jàꞌa taꞌiiꞌiin ndo chata taꞌan ndo tava jāꞌa ma Ndioo ora jākaꞌnuni ra ma kuatio chaꞌaꞌ Cristu.
Vati ndyoꞌo kùu ndo seꞌe Ndioo, iin ndian yaꞌa ga kùuni ra ndeꞌe ra. Yakan va na janini ndo kùu ndo tava kùu ra.
Na kuuni ndo ndeꞌe ndo ma taꞌan ndo, indukuni ma takua kūuni ma Cristu ndeꞌe ra yo, ta sōkó ra ra ta chīꞌí ra chaꞌaꞌ yo takua kùu ora sòkó yo iin mvechala kuenda Ndioo. Ta ora sōkó ra ra kùu yi iin ña vaꞌa ta iin ña xiko nduvaꞌa kuii vii kùu yi kuenda ma Ndioo.
Ndyoꞌo ndian kùu ñivi Ndioo na töve ìyo yi ña kiꞌvi ndo chiꞌin ñaꞌa yüvi ñasiꞌi ndo, ta ñaꞌa chiꞌin iin ra yüvi ii ndo, ta juuni töve vaꞌa jàꞌa ndo nïꞌiin inga ña kini, ta ña nänduku ndo ma ña kukuika ndo. Tandiꞌi ñaꞌa ña töve vaꞌa nakanini ndo yi a kaꞌan ndo yi ndia.
Na käꞌan ndo ma tuꞌun kini ni tuꞌun kàtiꞌini ndo chiꞌin tuꞌun ña kàꞌan ndaa ndo ndia, vati ma tuꞌun iꞌya ña töve ìyo yi ña kaꞌan yo yi. Vaꞌa ga ña na jakaꞌnu ndo ma Ndioo chiꞌin ma tuꞌun ndo.
Ta vitin va cha chìto vaꞌa ndo ti tu ndyoꞌo ndian kìꞌvi chiꞌin ma ñaꞌa töve kùu ñasiꞌi ndo, a jaꞌa ndo iin ña kini, a kùuni ndo ndokuika ndo, na küu niꞌi ndo nuu ni koo ndo ma nuu chàꞌnda Ndioo tiñu chiꞌin Cristu. Ta ndisaa ndian jàꞌa takan kùu na takua ndian jàkaꞌnu na yutun ií.
Ta na küꞌva ndo ña kèñaꞌa na ndo chiꞌin tuꞌun töve nda kuenda, vati ma Ndioo kuxaan ra chiꞌin ma ndian töve jàchiꞌin ma tuꞌun ra.
Ta ña töve kuii ndoꞌiin ndo chiꞌin ma ndiakan.
Ndyoꞌo antea yaꞌa ga naa ma ñuñivi ìyo ndo niku, ta vitin ña ndōꞌiin ndo chiꞌin ma Rachaꞌnu, yakan va ndichin vaꞌa ma ñuñivi ìyo ndo. Na kundaa vaꞌa ndo ti seꞌe ma Rachaꞌnu kùu ndo.
Vati ma ñuꞌú ra jāꞌa yi ña na niꞌi ndo ma ña ndicha, ña ndaa chiꞌin ña nduvaꞌa kuii vaꞌa.
Na nanduku ndo jaꞌa ndo ma ña chàtaꞌani ma Rachaꞌnu.
Na ndïkitaꞌan ndo ta na ndöꞌiin ndo chiꞌin ma tiñu kini ña jàꞌa ma ndian ìyo ma ñuñivi naa, ma ndian töve nàkoto na ma Rachaꞌnu, vaꞌaga ña na katakuati ndo ma ña jàꞌa na ma nuu ndichin ma nuu kaꞌìin kuaꞌaꞌ ñivi.
Vati ndava kanuu kùuni yo ora kàꞌan yo chaꞌaꞌ ma ña jàꞌa xeꞌe na.
Vati tu ndisaa kuii ma tuꞌun kàꞌan yo keta yi ma nuu ndichin nuu kaꞌìin kuaꞌaꞌ ñivi, kìndoo kachin vaꞌa yi. Vati ma ñuꞌú kùu ma ña jandondichin ndisaa kuii ma nakuyi.
Yakan va teꞌen kàꞌan yo:
Na ndakoun, yoꞌo ña kìxi,
Na ndetaun tañu ma ndian chīꞌí,
Ti Cristu kùu ma ra ni jatuun ra ma itiꞌ kuàꞌun.
Yakan va na kumi kuenda vaꞌa ndo ma ña jàꞌa ndo chiꞌin ma ña kàꞌan ndo. Na köo ndo ma tava kùuni maa ndo, vati na koo ndo va chiꞌin kuaꞌaꞌ chinituni vaꞌa ndo.
Na koo vaꞌa ndo ma tiempu iꞌya ta na jaña ndo ma ña töve vaꞌa ña jàꞌa ndo, vati ma tiempu vitin yaꞌa ga kini jàꞌa na.
Na jäꞌa ndo ma ña töve vaꞌa ña kùuni maa ndo, vati na numi nanduku ndo naja kua kutunini ndo ma ña kùuni ma Ndioo ña jaꞌa ndo.
Na töve ìyo yi ña koꞌo ndo ndixi, ta kùuní ndo jàꞌa raꞌ, vati yakan kùu ma ña jàꞌa ña töve vaꞌa jàꞌa ndo. Ma ña ìyo yi ña jaꞌa ndo kuu ña na koo kuaꞌaꞌ vaꞌa ma Tati Ií Ndioo chiꞌin ndo.
Ta na kaꞌan ndo chiꞌin ma inga ñivi chiꞌin tuꞌun Salmu ta kata ndo iin yaa, iin yaa ña kàꞌan tuꞌun ií kuenda ma Rachaꞌnu, kata ndo ta jakaꞌnu ndo ra chiꞌin ndisaa kuii anima ndo.
Ndyoꞌo ndian iñuꞌu chiꞌin Cristu, ìyo yi ña tiñuꞌu ndo ta jachiꞌin taꞌiiꞌiin ndo chiꞌin taꞌan ndo.
Ndyoꞌo ñivi ñaꞌa ña cha tāndaꞌa, na jachiꞌin ndo ta na tiñuꞌu ndo ndra kùu ii ndo, ti ñaꞌa kùu ma ña ìyo yi ña jaꞌa ndo chaꞌaꞌ ña chìnuni ndo ma tuꞌun ma Rachaꞌnu.
Vati ma ra kùu iian, kùu ra ma ra kuxini nuan, indukuni ma takua ma Cristu kùu ra ma ra kùxini nuu ma veñuꞌu ma ndian chìnuni. Ta juuni Cristu kùu ma ra jàkakú ra na, vati ndiakan kùu na takua kùu ma kuñu ra.
Ti indukuni takua ma ndian chìnuni ta jàchiꞌin na ma Cristu, ta juuni takan kùu chiꞌin ma ñivi ñaꞌa cha tāndaꞌa ña jàchiꞌin vi ndisaa ma ña kàꞌan ma ra kùu ii vi.
Ndyoꞌo ndraꞌii na kuuni vaꞌa ndo ndeꞌe ndo ma ñivi kùu ñasiꞌi ndo indukuni ma tava Cristu kùuni ra ndeꞌe ra ma veñuꞌu ma ndian chìnuni ta sōkó ra ra ña chīꞌí ra chaꞌaꞌ na.
Ta takan kuàndakuu na ndian ií jàꞌa ra, ta janandoo ra na chiꞌin takuii ta chiꞌin ma tuꞌun ra ndia.
Ta takan kūu, ikan na jayaꞌa ra na nuu ìyo maa ra. Ta takan ndākuu na ndian tacha ta nduvaꞌa kuii vii, ti ni kuu na takua kùu iin jaꞌma töve tií yi ta töve meku yi kuenda ra, vati ni kuu na iin veñuꞌu nduvaꞌa kuii ií ta ndaa vaꞌa.
Ta takan ma ndra tāndaꞌa ìyo yi ña kuuni ndra ndeꞌe ndra ma ñasiꞌi ndra takua kùuni ndra ndeꞌe ndra ma kuñu ndra. Ti ma ra kùuni ndeꞌe ma ñasiꞌi ra kuuni ra ndeꞌe ra juuni maa ra ndia.
Vati nïꞌiin ñivi töve xàani na ndeꞌe na ma kuñu juuni maa na vati jakachi na yi ta kumi kuenda na yi, indukuni ma tava jàꞌa ma Jesuu chiꞌin ma veñuꞌu ndian chìnuni.
Vati ma ndian chìnuni kùu na takua kùu ma kuñu ra. Ta juuni maa yo kùu yo ma kuñu ra ndia.
“Yakan va ma ndraꞌii ni ndakoo ndra ma tatá ndra chiꞌin maꞌa ndra ora tandaꞌa ndra chiꞌin ma ñasiꞌi ndra, ta ninduvi vi ni kùu vi iin kuñuni.”
Ñaꞌa kùu iin ma tuꞌun xeꞌe kaꞌnu nduvaꞌa kuii, va yuꞌu kàꞌin chaꞌaꞌ ma Cristu chiꞌin chaꞌaꞌ ma ndian chìnuni tuꞌun ra.
Yakan va ndisaa kuii kivi, ma taꞌiiꞌiin ndo ìyo yi ña kuuni ndo ndeꞌe ndo ma ñasiꞌi ndo ma tava kùuni ndo ndeꞌe ndo juuni maa ndo, ta ma ñaꞌa cha tāndaꞌa, na tiñuꞌu vi ma ndra kùu ii vi ndia.
Ndyoꞌo ndiakuati chiꞌin ndian yoko, na jachiꞌin ndo ma ña kàꞌan ma tatá ndo chiꞌin maꞌá ndo chaꞌaꞌ ña cha ndōꞌiin ndo chiꞌin ma Rachaꞌnu, vati ñaꞌa iin ña ndaa vaꞌa kùu yi.
Iin tuꞌun Ley ña kàꞌan Ndioo ña kùu yi ma ña nunuu ta juuni ndaka yi iin tuꞌun ña chāꞌa ra nuu ma ñivi ña na jachiꞌin na ma ña kàꞌan ma Ley ikan ña kàꞌan teꞌen: “Na tiñuꞌu nduvaꞌa kuiun ma tatáun chiꞌin ma maꞌun,
ikan na koo sii vaꞌun kuaꞌaꞌ vaꞌa tiempu ma nuu ñuꞌuꞌ ñuñivi iꞌya.”
Ta ndyoꞌo, ndra kùu tatá, na jäkayuni ndo ma seꞌe ndo, vati vaꞌa ga ña jakuaꞌnu vaꞌa ndo na ta kundayuꞌu vaꞌa ndo na ta na janaꞌa ndo nuu na ma itiꞌ ra, ikan na kiꞌvi na itiꞌ ma Rachaꞌnu ta kùuni na ndeꞌe na ra ndia.
Ndyoꞌo ndian kùu musu, na jachiꞌin ndo ndisaa ma tiñu ña tàva ndian chàꞌnda tiñu nuu ndo ma ñuñivi iꞌya. Ta ora jàꞌa ndo yi na tiñuꞌu ndo na chiꞌin ndisaa ma anima ndo, takua jàꞌa ndo ña jàchiꞌin ndo ma Cristu.
Na jaꞌa vaꞌa ndo ma tiñu kuenda na, va töve ivaa ma ora ndeꞌe ni na, vaji ora töve na ña jaꞌa na kuenda ndo ìyo yi ña jaꞌa vaꞌa ndo ma tiñu kuenda na, va töve ivaa chiꞌin ndiakan ni, vati iin tiñu vaꞌa kùu yi ña jàꞌa ndo kuenda Cristu ndia. Vati chiꞌin ndisaa kuii anima ndo jaꞌa ndo ma ña kùuni Ndioo.
Tandiꞌi ma ña jàꞌa ndo, na jaꞌa vaꞌa ndo yi chiꞌin ndisaa kuii ma tundeeni ndo. Na jaꞌa ndo yi ma takua kùuni ndo ña jàꞌa ndo ma tiñu nuu ma Rachaꞌnu, ta na töve nuu ñivini.
Yakan va cha chìto taꞌiiꞌiin ndo, chïto a kùu ndo musu a chàkuu nuna ndo, ni niꞌi ndo ma ña ni kuꞌva ma Ndioo va naja kua kàa ma ña vaꞌa ña jāꞌa ndo.
Ta ndyoꞌo ndian chàꞌnda tiñu nuu ndian kùu musu, na tiñuꞌu vaꞌa ndo ma ndian jàꞌa tiñu nuu ndo. Na töve jayuꞌvi ndo na. Na kukuꞌuni vaꞌa ndo, ti juuni kùu ndo musu ma Rachaꞌnu chitoꞌo yo, ra ìyo andivi. Ta rakan ti iin nuuni ndèꞌe ra ndisaa ma ñivi.
Yakan va vitin ndyoꞌo yani, na ndoꞌiin ndo chiꞌin ma Rachaꞌnu, ikan na ndakuu niꞌi ndo chaꞌaꞌ ma ndatu kaꞌnu ra.
Na kasi ndo ndo chiꞌin ndisaa kuii ma ndatiñu ña chāꞌa Ndioo nuu ndo, ikan na kundeeni ndo, ta ikan na töve kùu keñaꞌa ma kuiꞌna ndo.
Vati töve kànitaꞌan yo chiꞌin iin ñivi kua kàa maa yo, vati kànitaꞌan yo chiꞌin kuaꞌaꞌ nuu tati xaan ña chàkunuánꞌ ma itiꞌ andivi. Vati yakánꞌ kùu ma ñánꞌ jàꞌa tiñu nuu naa nuu ma ñuñivi iꞌya, ta chàꞌndánꞌ tiñu nuu ma ñivi ña ìyo nuu yi.
Yakan va na kasi ndo ndo ta kuàtiñu ndo ndisaa kuii ma ndatiñu ña chāꞌa ma Ndioo nuu ndo, ikan na kundeeni ndo ma ora ni keta ma kivi xaan, ta ora cha chinu jaꞌa ndo ndisaa yi, ta na kundeeni ndo tiaga.
Yakan va na kuꞌun ndo ma tuꞌun ndicha ña chìnuni ndo, ikan na kumi yi ndo takua kùu iin pañu. Ta na kuꞌun ndo ma ña ndaa ña kùu yi takua kùu iin chaleku ña kùmi yi ndo.
Ta na koo yati vaꞌa ndo kuenda na katituꞌun ndo ma tuꞌun Ndioo ña jànaꞌa yi naja kua kuu koo vii yo chiꞌin ra. Ñaꞌa kùu yi takua kùu iin ndichan ña tìꞌi ndo chaꞌa ndo.
Ta ma ña chìnuni vaꞌa ndo ma tuꞌun ra kùu yi kuenda ndo takua kùu iin kaa kutaa ña kùmi yi ndo. Ta takan kùu jakanaa ndo ma kuiꞌna ora kànitaꞌánꞌ chiꞌin ndo.
Koto ndäkoo ndo ña kàꞌan ndo chiꞌin Ndioo: ta nani ora jànini ndo ta ndàkan ndo nuu ra ña na kutaꞌan ma Tati Ií ra chiꞌin ndo ora kàꞌan ndo yi chiꞌin ra. Na koo yati vaꞌa ndo, ta koto jäña ndo ña kàꞌan ndo chiꞌin Ndioo. Ta na kaꞌan ndo chiꞌin Ndioo chaꞌaꞌ ma ñivi chìnuni ma ña kàꞌan ra ndia.
Na kaꞌan ndo chiꞌin Ndioo chaꞌi ndia, ikan na kuꞌva ra nui ma kua kùu kaꞌin, ikan na töve yuꞌvi̱ katituꞌin ma tuꞌun ña ìyo xeꞌe niku chaꞌaꞌ Jesucristu.
Ndioo kùu ma ra tāchi yuꞌu ña na katituꞌin ma tuꞌun iꞌya nuu ndo, ta chaꞌaꞌ yakan kuu yi ña indii̱ ma tichi vekaa vitin. Yakan va na kaꞌan ndo chiꞌin Ndioo chaꞌi, ikan na töve yuꞌvi̱ katituꞌin yi nuu ma ñivi.
Ta tàchi̱ ma ra nàni Tíkiku, ra yani yo ña yaꞌa kùuni̱ ndeꞌi, ra vaꞌa jàꞌa tiñu kuenda ma Rachaꞌnu, ikan na katituꞌun ra nuu ndo ma naja kua taꞌin ta niyi kùu ma ña jàꞌi ndia.
Yakan va tàchi̱ ra nuu ndo, ikan na katituꞌun ra yi nuu ndo, ikan na kuu jandomani ra ndo.
¡Ma Ndioo, ra kùu Tatá yo, chiꞌin ma Rachaꞌnu Jesucristu, na kuꞌva ra ña na koo vii ndo! ¡Ta na kuꞌva ra ma tundeeni ra nuu ndo, ikan na chìnuni vaꞌa ndo tuꞌun ra, ta kuuni ndo ndeꞌe ndo taꞌan ndo!
Ta na koso ra ma ñamani ra chata ndo tandiꞌi ndyoꞌo ndian kùuni ndeꞌe ma Rachaꞌnu Jesuu. Ta takan töve jaña yo ma ña kùuni yo ndeꞌo ra endeeni. Ta takan na kuu yi. Amén.
Paulu chiꞌin Timoteu, ndra jàꞌa tiñu kuenda Jesuu Cristu, tàa ndi ma tutu iꞌya kuenda ndyoꞌo, ndian kùu ma ñivi Ndioo ìyo ñuu Filipu, ndian indukuni kùu chiꞌin ma Rachaꞌnu Jesuu. Ta juuni tāchi ndi yi kuenda ndyoꞌo, ndra kuxini chiꞌin ndian jàꞌa kuenda ndian chìnuni tuꞌun Jesuu.
Ma Rachaꞌnu Ndioo ra kùu Tatá yo chiꞌin ma Rachaꞌnu Jesuu, na kuꞌva ra ma ñamani ra chata ndo, ta na koo taxiin ma anima ndo jàꞌa ra ndia.
Nani ora chàkuꞌuni̱ ndo, chàꞌi taꞌvindioo nuu ma Ndioo yo chaꞌaꞌ ndo.
Ta nani chaꞌaꞌ ora kàꞌin chiꞌin ra chaꞌaꞌ ndo, yaꞌa chìsii̱ ora jàꞌi yi,
vati indukuni kùtaꞌan ndo chiꞌi̱n ma tiñu kuenda Ndioo ña jànaꞌa yo ma tuꞌun vaꞌa ra nuu ma ñivi, nda ma kivi nunuu ta nda vitin.
Chìto vaꞌi ña ma Ndioo, ra kīchaꞌa jàꞌa ma tiñu vaꞌa tichi anima ndo, endeeni jàtiñu vaꞌa ra chiꞌin ndo nda kati jachinu ra yi, nda keta ma kivi ña ni chikoniꞌi ndiko ma Jesuu.
Yaꞌa ga ndaa kùu yi kuendai tuva chànini̱ ma teꞌen chaꞌaꞌ tandiꞌi ndo, vati yaꞌa ga vaꞌa kùuni ndeꞌi ndo, ti juuni indukuni kùtaꞌan ndo chiꞌi̱n chiꞌin ña kàtituꞌun ndo ma ñamani Ndioo, vaji indii̱ tichi vekaa a kaꞌin chaꞌaꞌ tuꞌun Cristu nuu ñivi chàꞌnda tiñu ñuu ña tuꞌun ndicha kùu yi, ta kùu yi ma ña sàma anima yo jàꞌa yi.
Vati Ndioo kùu ma ra chìto vaꞌa ma naja yaꞌa kùuni̱ ndeꞌi ndisaa ndo, vati ndicha kuii kuuni̱ ndeꞌi ndo indukuni takua kùuni ma Rachaꞌnu Jesucristu ndeꞌe ra ndo ndia.
Chìkain ñamani nuu Ndioo ma ora kàꞌin chiꞌin ra ña na jaꞌa ra ña na kuuni ga kuaꞌaꞌ ga ndo ndeꞌe ndo taꞌan ndo, ta na koo ga ma chinituni ndo ta na kutunini vaꞌa ga ndo ndisaa nakuyi,
ikan na kutuꞌva kachin ndo jaꞌa ndo mamaa ña vaꞌa. Ta takan kachin na kuu ndo, ta nïꞌiin ñivi na küu tisokuati ndo ndia, nda kati na chikoniꞌi ndiko ma Jesuu,
vati ndyoꞌo chiꞌin tundeeni ma Jesuu cha chāꞌnu anima ndo kuenda ña jaꞌa ndo mamaa ña vaꞌa, ta chaꞌaꞌ yakan jànaꞌa yi ña yaꞌa iñuꞌu ta kaꞌnu kùu ma Rachaꞌnu Ndioo.
Ndyoꞌo yani, kùuni̱ ña koto ndo ña ndisaa kuii ma ña tàꞌin ña ndèꞌi tundoꞌo tichi vekaa, vàchi tindee ndicha kuii yi ña na kuita kuati tiá kuaꞌaꞌ ma tuꞌun chaꞌaꞌ Jesucristu ña jànaꞌa yo.
Vati tandiꞌi ma ndra jandaru, ndra kùmi vetiñu chiꞌin kuaꞌaꞌ tiaga ñivi, chìto na ña indii̱ ma tichi vekaa chaꞌaꞌ ña chìnuni̱ tuꞌun Jesucristu.
Ta ora ndeꞌe ndian chìnuni tuꞌun ra ña indii̱ ma tichi ma vekaa, nduvaꞌa kuaꞌaꞌ na cha kùuni ga na janaꞌa na ma tuꞌun Ndioo nuu ma ñivi, ta na tükuii yuꞌvi na, ta chiꞌin tiaga ndatu kàtituꞌun na nuu ma ñivi chaꞌaꞌ ma Jesuu.
Ndicha vaꞌa ña ìyo uvi uni ndian kàꞌan chaꞌaꞌ ma Jesuu, va chaꞌaꞌ ña xàani na ta yaꞌa tixin na ndèꞌe na yuꞌu, va ma inga na vii kàꞌan na chaꞌaꞌ ma Jesuu ta kùuni na ndeꞌe na ra.
Ìyo ndian kàꞌan chaꞌaꞌ ma Jesuu va chiꞌin ña nduvaꞌa kuii kùuni na ndeꞌe na yuꞌu, vati chìto na ña Ndioo kùu ma ra chàꞌa ma tiñu iꞌya nui ña na katituꞌin ma tuꞌun vaꞌa ña kàꞌan chaꞌaꞌ Jesuu.
Ta ìyo inga ndian kàꞌan na ña kùu ma ña kùuni maa na, ta töve vaꞌa chànini na chiꞌin anima na ora kàꞌan na, vati kùuni na ña na kosoi tiaga kuati vitin ña cha indii̱ tichi vekaa iꞌya.
Vaji takan jàꞌa na, na küa tuva takan. Vaji ndava nikuuni kùu yi, chiꞌin ña vaꞌa chànini na a töve, ña kàꞌan na chaꞌaꞌ Jesuu; chìsii̱, vaji takan kùu yi. Ta tiaga ni sii kùuni̱,
vati chìto vaꞌi ña tandiꞌi ma ña tàꞌan chiꞌi̱n iꞌya nuu indii̱ tichi vekaa iin ña ni jaꞌa yi ña ni keta vaꞌi chaꞌaꞌ ña kàꞌan ndo chiꞌin Ndioo chaꞌi chiꞌin chaꞌaꞌ ña tìndee ma Tati Ií ma Jesuu Cristu yuꞌu.
Vati yuꞌu, vaꞌa kuuni̱ ta ndàtui ña töve kùkanui ña kaꞌin tuꞌun Cristu nuu ñivi. Va vaꞌaga tu kaꞌin chiꞌin tundeeni ra ta takan kuu jakaꞌnui ra chiꞌin ndisaa ma ñandei ìyo kuñui, vaji tu juuni ìyo nditogai a tüvi.
Vati tu kindoo nditogai va kuenda Cristu ni koi, ta kùu yi iin ña vaꞌa kuendai, va tu kuvi̱, tiaga vaꞌa kùu yi.
Vati tu ìyo nditogai ma ñuñivi iꞌya kuu jaꞌi tiaga ma tiñu vaꞌa kuenda ma Rachaꞌnu Jesuu. Yakan va na töve chìtoi ndava kùu ma ña vaꞌa ña kùu kachi̱n.
va ma inga chiyo vaꞌa ga kùu yi kuenda ndo ña na koo nditoi ñuñivi iꞌya.
Ta chaꞌa yakan kùu yi ña chìto vaꞌi ña ni kindoi chiꞌin ndo, ikan na kutaꞌin chiꞌin ndo, ta takan kuu keta ndo itiꞌ nuu, ta ikan na kusii ga ndo chiꞌin ma ña chìnuni ndo ndia,
ikan na sii tiaga kuuni ndo jaꞌa yi ña na jakaꞌnu ndo Jesucristu ora ni ndeꞌe ndo yuꞌu inga chaꞌaꞌ.
Ndyoꞌo kùu ndo ma ndian chìnuni tuꞌun Cristu. Yakan va na jaꞌa ndo kuenda nuu ndo ta na koo ndo ma kua kaꞌan ma tuꞌun chaꞌaꞌ ra. Ta yuꞌu tu chai kundeꞌi ndo a töve, kuuni̱ tasoꞌi chaꞌaꞌ ndo ña ìyo tuꞌva ndo chiꞌin ma tuꞌun chaꞌaꞌ Cristu, ta na ndoꞌiin ndo chiꞌin ma tiñu jàꞌa ndo chaꞌaꞌ ma ña chìnuni ndo ma tuꞌun ra.
Ta na chïnuni ndo ña jayuꞌvi ma ndian kùuni kuati ndeꞌe na ndo. Ta ñaꞌa kùu iin ma kuꞌva kachin ña ma ndiakan kuàꞌan na ma itiꞌ ni kuvi na, ta iin tiempuni juuni kùu yi iin kuꞌva ña ni kakú maa ndo. Ta ma tuꞌun iꞌya vàchi yi kuenda Ndioo.
Vati chaꞌaꞌ ma Jesuu, töve uvanuu ña chinuni yo tuꞌun ra kùu yi ña kuu koo vaꞌa yo, ti juuni chāꞌa Ndioo ña na ndeꞌo tundoꞌo chaꞌaꞌ ra ndia.
Ndyoꞌo chiꞌin yuꞌu indukuni ndèꞌo tundoꞌo chaꞌaꞌ Jesuu. Ta nīꞌi ndo tuꞌun naja kua cha ndēꞌi tundoꞌo, ta vitin juuni chìto ndo ña chàꞌa ndo kuenda ña ndeꞌegai tundoꞌo ndia.
Yakan va tu cha ìyo tundeeni Cristu chiꞌin ndo kuenda jàndomani ndo taꞌan ndo, ta tu ndòmani ndo jàꞌa ra chaꞌaꞌ ma ña yaꞌa ga kùuni ra ndeꞌe ra ndo, ta tu ìyo Tati Ií Ndioo chiꞌin ndo, ta tu nàkoto ndo nda chaꞌaꞌ kùu ña yaꞌa ga uꞌvini ma Ndioo ndeꞌe ra ndo chiꞌin chaꞌaꞌ ña yaꞌa ga kùndaꞌvini ra ndo,
tu takan ìyo ndo, nduvaꞌa kuii sii ni kuuni̱, tuva vii vaꞌa ìyo tandiꞌi ndo, ta ndoꞌiin tandiꞌi ndo chiꞌin chaꞌaꞌ ma ña nduvaꞌa kuii kùuni ndo ndeꞌe ndo taꞌan ndo, chiꞌin iin ni ma ña kua chànini ndo, ta iin nuu ni ma ña chànini ndo jaꞌa ndo.
Na jäꞌa ndo nïꞌiin nakuyi tuva yaꞌa ga tixin kùuni ndo a tu yaꞌa ga tayi kùuni ndo ndia. Vaꞌa ga tu ni jaꞌa ndo iin nakuyi, na jaꞌa ndo yi chiꞌin anima vita ndo, ta ma taꞌiiꞌiin ndo na tiñuꞌu ndo ma inga na ña iin ndian vaꞌa ga kùu na kua maa ndo.
Ta na nänduku ndo ma ña vaꞌa kùuni maa ndo, vati na kutuꞌun ndo nanduku ndo ma ña vaꞌa kuenda ma iiꞌiin inga na ndia.
Na indukuni nakanini ndo ma takua nākanini ma Jesuu niku.
Vati ma Jesuu, vaji Ndioo kùu ra, töve nī chikan ra nuu Ndioo ña na kuu ra indukuni ma takua kùu ra.
Vati jāchiyo ra ra takua kùu ra niku, ta kīꞌin kuenda ga ra ña kùu ra iin ra jàꞌa tiñu takua kùu iin musu, ta kāku ra takua kàku ndisaa yo ñuñivi iꞌya.
Ta ora cha ndākuu ra takua kùu maa yo tajan jākundaꞌvini ra juuni maa ra, ta jāchiꞌin ra tandiꞌi ña kàꞌan Ndioo, nda kati chāꞌa ra ña na kuvi ra nuu kruu.
Yakan va Ndioo jākaꞌnu ra ra ta chāꞌa ra iin tiñu kaꞌnuga nuu ra, ta nīꞌi ra iin ma tiñu ta iin sivi kaꞌnuga kua tandiꞌi ma sivi ña ìyo.
Yakan va ora kuni na ma sivi ma Jesuu ìyo yi ña kunandi chiti ma tandiꞌi ma ndian ìyo andivi, chiꞌin ndian ìyo ma ñuñivi iꞌya, chiꞌin ndian cha chīꞌí ndia,
ta tandiꞌi na na nakoto na ña Jesuu kùu ma Rachaꞌnu chitoꞌo na, ta na katituꞌun na ña takan kùu ra. Ta takan ni tiñuꞌu na ma Rachaꞌnu Ndioo, ra kùu Tatá.
Yakan va ndyoꞌo yani ndian nduvaꞌa kuii kùuni ndeꞌi, va takua ndyoꞌo nani ora, ora ìyoi chiꞌin ndo jāchiꞌin ndo ma ña kàꞌin, yakan va na jachiꞌin ndo tiaga ma ña kàꞌin ma vitin ña yaꞌa ga chika ìyoi. Ta na kuàtiñu ndo jànaꞌa ndo, ti ndicha kuii kùu ndo ndian cha kākú. Va na tiñuꞌu ndo Ndioo ora jàꞌa ndo yi,
vati Ndioo jàketa ra ña nakanini ndo jaꞌa ndo ma ña vaꞌa ta juuni rakan tindee ra ndo ña na jachiꞌin ndo ta jaꞌa ndo tandiꞌi ma ña kùuni ra.
Töve kaꞌan xaan ndo a kanitaꞌan yuꞌu ndo, ora jàꞌa ndo nda ña nikuuni ña jàꞌa ndo,
ikan nïꞌiin ma ñivi na küu tisokuati ndo ti töve ìyo kuati ndo. Ta takan na kuu ndo ndian seꞌe Ndioo chiꞌin nïꞌiin kuati ma tañu ma ñivi töve vaꞌa jàꞌa chiꞌin ndian yaꞌa ga ìyo kuati ñuñivi iꞌya. Vati ma tañu ma ñivi ñuñivi iꞌya kùu ndo ndian yaꞌa tacha ma takua tacha ma chele ma nuu ma ñuñivi nduvaꞌa kuii naa.
Ta janaꞌa ndo ma tuꞌun ña kàꞌan chaꞌaꞌ naja kua kuu koo vaꞌa yo, ikan ora keta ma kivi ña na kichaa ndiko ma Jesuu, ma ñuñivi iꞌya, ndava vaꞌa kùuni̱ chaꞌaꞌ ma ña jàꞌa ndo, vati cha chìto vaꞌi ti ndisaa tiñu jàꞌi ti töve ni jaꞌa kaꞌa ni̱ yi.
Vaji ni ndeꞌi tundoꞌo nda kati kuvi̱ ta kùi takua kùu iin ña sokó yo nuu Ndioo chaꞌaꞌ ma ña katituꞌin ma tuꞌun chaꞌaꞌ Cristu nuu ndo indukuni takua ma ña chìnuni ndo ma tuꞌun ra kùu yi iin ña sokó ndo nuu ra ndia. Ta vaji takan kùu yi, va yuꞌu chìsii̱, ta kutaꞌin ña juuni chisii̱ chiꞌin ndo ndia.
Ta ndyoꞌo na kichi sii kuuni ndo ndia, ta na kutaꞌan ndo chaꞌaꞌ ma ña chìsii̱ ndia.
Yakan va ndàtui ña na kuꞌva ma Rachaꞌnu Jesuu ña na kuu tachi̱ numini ma Timoteu nuu ndo, ikan na nduvaꞌa kuii kichi sii kuuni̱ ora niꞌi̱ ma tuꞌun chaꞌaꞌ ndo.
Vati töve nàtaꞌin nïꞌiin ma inga ndian chànini takua chànini yuꞌu, uvanuu Timoteu kùu ra ña chànini ra takan, ti nàkanini ndicha kuii ra chaꞌaꞌ ma ña vaꞌa kuenda ndo.
Vati tandiꞌi tiaga na nànduku na ma ña kùuni maa na, va na töve nànduku na ma ña kùuni Jesuu ña na jaꞌa na.
Va ndyoꞌo cha chìto vaꞌa ndo ma tiñu vaꞌa ña jàꞌa ma Timoteu chiꞌi̱n ña kàtituꞌun ra nuu ma ñivi ma tuꞌun ña kàꞌan chaꞌaꞌ ña ni kakú yo, ta tìndee ra yuꞌu ma takua kùu iin seꞌi.
vaji chìnuni̱ ña ma Rachaꞌnu ni kuꞌva ra ña na numini kuu kundeꞌi ndo ndia.
Ta vitin chànini̱ jachikokani̱ ndikoi ma ra yani yo Epafroditu nuu ndo, ma ra kùu merui, ma ra jàꞌa tiñu indukuni chiꞌi̱n, takua jàtiñu iin ra jandaru. Ta rakan kùu ma ra tāchi juuni maa ndo nui, ikan na jaꞌa ra ma tiñu ña chìniñuꞌi.
Yaꞌa ga kùuni ra kundeꞌe ra ndo, ta yaꞌa ga nàkanini ra chaꞌaꞌ ndo vati chìto ndo ña kuꞌvi ra.
Ta ndicha kuii ña kuꞌvi ra niku, ta ndava chani kuvi kuii ra niku, va ma Ndioo kūndaꞌvini ra ra, va na töve uvaa rakan ti nda yuꞌu ndia, ikan na töve nduvaꞌa kuii ndaꞌvi kuuni̱.
Yakan va yaꞌa ga kunumi ña ni tachi̱ ra nuu ndo, ikan na kichi sii kuuni ndo na ndeꞌe ndo ra inga chaꞌaꞌ, ta juuni ikan na töve ndaꞌvi kùuni̱ chaꞌaꞌ ndo ndia.
Ora chaa ra ma nuu ndo na sii kuuni ndo ndeꞌe ndo ra, ma takua kùu iin yani ndo chaꞌaꞌ ma Rachaꞌnu Jesuu, ta na tiñuꞌu nduvaꞌa kuii ndo ra chiꞌin ma ndian kùu takua kùu ra,
vati chani kuvi kuii ra niku chaꞌaꞌ ña jàꞌa ra tiñu kuenda ma Jesuu. Ta chani kuvi kuii ra chaꞌaꞌ ña chàꞌa ra tuꞌun ña jàꞌa ra ma tiñu kuendai, ta ndyoꞌo ña küu jaꞌa ndo ma tiñu chiniñuꞌi niku.
Ta vitin ndyoꞌo yani, na sii kuuni ndo ndeꞌe ndo ma ña jàꞌa ma Rachaꞌnu Jesuu. Ta kuendai na töve kayuni tuva nunuuni nunuuni kàꞌin ma ña cha tāi, vati kuenda ndo yaꞌa ga chìniñuꞌu ndo yi.
Na kumi kuenda vaꞌa ndo ndo chiꞌin ma ñivi yaꞌa xaani ndeꞌe na yo, kùu ndian takua kùu ma ina, chiꞌin ma ndian jàꞌa ña töve vaꞌa chiꞌin ma ndian chàꞌnda kuatí na ma kuñu yo, ti kàti na ña ìyo yi ña koo iin kuꞌva ma nuu ika kuñu yo kuenda ña na kakú yo chiꞌin Ndioo.
Vati ma kuꞌva ña ndicha vaꞌa ña chanaꞌa ìyo yo kuenda Ndioo kùu ma ña jàkaꞌnu yo ra chiꞌin Tati Ií ra ña ìyo tichi anima yo, ta chiꞌin ña yaꞌa sii kuuni yo chaꞌaꞌ ña ñivi kuenda Jesucristu kùu yo. Töve ìyo yi ña nanduku yo ña tàꞌnda ñii nuu ika yo a inga nakuyi ña jàꞌa ma ñivini kuenda koo vaꞌa yo nuu Ndioo, takan chànini ndiakan.
Tu chìnunio ña ndicha kùu yi ña kindoo vaꞌa yo chiꞌin Ndioo chaꞌaꞌ ma ña jàꞌa maa yo, va tüvi inga yo kindoo vaꞌaga nuu ra takua kindoo mai tuva takan.
Vati yuꞌu juuni chàndaka na ña na kaꞌnda ma sutu ñii̱ nuu ikai ma ora já kētai una kivini ña kākui niku. Ta ñivi ndian ñuu Israel kùi, ta tata Benjamín kùi ndia. Juuni tandiꞌi tata nuu kīchi̱ kùu na nda vitin ndian Hebreu. Ta kuenda ña kàꞌan yo ña ra jàchinu ma tuꞌun ley Ndioo tāa Moisés, kùu kaꞌin ña juuni kùi iin ra fariseu.
Yaꞌa ga kùuni̱ jachinui ma tuꞌun Ndioo, yakan va chākunui jàndeꞌi tundoꞌo chata ma ndian chìnuni tuꞌun Jesucristu niku, ti chànini̱ ña töve vaꞌa jàꞌa na niku. Ta chaꞌaꞌ ña jākui ma ña kàꞌan ma ley Ndioo, nïꞌiin ma ñivi na töve kùu tisokuati na yuꞌu, ti iin ra ndaa kùi kuenda jàchinui ma ley Ndioo.
Va tandiꞌi ma ñaꞌa yaꞌa ga vaꞌa kùu yi kuendai niku, va vitin chìto vaꞌi ña tüvi nda kuenda yi, uvanuu ña na nakotoi Jesucristu ìyo kuenda.
Ta tandiꞌi ña kīꞌi̱n kuendai niku ña ìyo ñuñivi iꞌya tüva chiniñuꞌi yi. Vati vitin uvaa ña kaꞌnu kuendai kùu yi ña tandikui kuàꞌin chata ma Rachaꞌnu Jesuu. Ta chaꞌaꞌ Jesuu kùu yi ña nāa tandiꞌi nakuyi, ta ndisaa kuii nakuyi ndèꞌi yi takua kùu iin ma chaꞌan ni, chaꞌaꞌ ña yaꞌa kùuni ndeꞌi Jesuu. Ta kùuni chai nakotogai ra tiaga,
ta na chai koi indukuni chiꞌin ra. Na töve nàndukui ña kui iin ra ndaa jàꞌa ña jàchiꞌi̱n ma ley ndian judíu, vati nàndukui kùi iin ra ndaa chaꞌaꞌ ña chìnuni ña jāꞌa Jesuu chaꞌi. Ma ña kùuni̱ kaꞌin kùu yi ña na kùu yo ndian ndaa jàꞌa Ndioo chaꞌaꞌ ma ña chìnuni yo tuꞌun Jesuu.
Va ma ña kùuni̱ kùu ña nakotoi ma Jesuu, ta kùuni kotoi ma ndatu ma takua nātaku ra niku, ta kùuni ndeꞌi ma tundoꞌo takua ndēꞌe ra tundoꞌo, vaji tu kuvi̱ indukuni takua chīꞌí ra ndia,
vati ndàtui ña Ndioo ni janataku ndiko ra yuꞌu tañu ndian chīꞌí.
Na töve kùuni kaꞌin ña cha nīꞌi̱ ma tandiꞌi nakuyi ña ìyo yi ña niꞌo nuu Jesucristu, ta na töve kùuni kaꞌin ña iin ra ndaa nduvaꞌa kuii kùi ndia, va juuni ndàtui itiꞌ nuu, ta jàtiñui chiꞌin ndisaa animai, ña kùuni jakanai ra takua cha jākanaa ra yuꞌu kuenda ra.
Na töve kàꞌin ña juuni mai kùu iin ra ña cha jākanai ma nuu ni koi itiꞌ nuu, ta ma ña jàꞌa ndicha kuii̱ kùu ña na naani̱ ma ña cha kīndoo itiꞌ chata, ta jatiñui chaꞌaꞌ ma ña vàchi itiꞌ nuu,
ikan na chai ta kùu jakanai ndisaa ña vaꞌa ña ìyo andivi, vati Ndioo kāna ra yo, ikan na ndakiꞌo yi jaꞌa Jesucristu.
Tandiꞌi yo takani cha chìnuni ma ña kàꞌan Ndioo. Ìyo yi ña nakanini yo ma takani ta na töve sàma yo yi. Tu ìyo nda ndyoꞌo siin chànini ndo ma chaꞌaꞌ nakuyi, juuni ni kuꞌva ma Ndioo ña na koto ndo ma ña vaꞌa chiꞌin ña töve vaꞌa.
Yakan va vitin ndicha kuii ìyo yi ña koo yo ma takua takani ìyo yo niku chiꞌin ma ña cha nīꞌo.
Ndyoꞌo yani, na jaꞌa ndo ma takua jàꞌi, ta na jaꞌa vaꞌa ndo kuenda ma takua ìyo ma ndian jàꞌa takua jànaꞌa ndi chiꞌin ma ña takani jàꞌa ndi.
Yaꞌa ga kuaꞌaꞌ chaꞌaꞌ kāꞌin chiꞌin ndo, ta nda vitin chiꞌin takuii tinui chàkui ña kàꞌan tukui nuu ndo ña ìyo kuaꞌaꞌ ñivi ña töve chìnuni na ma ña ndaa chaꞌaꞌ ña chīꞌí Jesuu nuu kruu kuenda yo niku.
Ta ndiakan ni naa na chaꞌaꞌ ma ña töve chìnuni na. Ta ndisaa tiempu nànduku na ma ña kùuni maa na. Ndian cha ndākuu kini ta yaꞌa ga itiꞌ kùuni na, yakan va tüva kukanuu na chaꞌaꞌ ña jàꞌa na. Ta uvani chaꞌaꞌ tandiꞌi ma ña ìyo ma ñuñivi iꞌya titunini na.
Va kuenda maa yo ma ñuu ndicha yo kùu ma andivi, ti ni koo yo tikan chiꞌin Ndioo. Ta juuni andivi ni kichi ndiko ma Rachaꞌnu Jesucristu ra ni jakakú yo. Ta kuenda rakan ndàtu yo chiꞌin ndisaa anima yo nani kivi.
Ta rakan kùu ra ni sama ra ma kuñu yo ña yaꞌa ga ndaꞌvi kùu yi, ikan na kuu yi takua kùu ma kuñu ma Jesuu ña yaꞌa ga vii kàa yi ta tacha yi. Ta ni jaꞌa ra yi chiꞌin ma ndatu ra ña kuàtiñu ra ña kaꞌnda yi tiñu nuu ma tandiꞌi nakuyi.
Yakan va ndyoꞌo yani, ndian yaꞌa ga kùuni̱ ndeꞌi, ndian yaꞌa ga kùuni̱ kundeꞌi, ndian chìnuni ma ña kàꞌin ndian jàꞌa ña yaꞌa ga chìsii̱ ta tayi kùuni̱ chaꞌaꞌ ndo, na koo vaꞌa ndo, ta na töve ndakoo ndo ña chìnuni ndo ma tuꞌun Rachaꞌnu Jesuu.
Ta yoꞌo yani, ra yaꞌa ga vaꞌa kùu merui, ra jàtiñu indukuni chiꞌi̱n, chìkain ñamani nuu̱n ña na tindeun vi, vati jātiñu vi indukuni chiꞌi̱n ma ora chàkuu ndi kàtituꞌun ndi ma tuꞌun vaꞌa chaꞌaꞌ Cristu nuu ma ñivi niku, indukuni chiꞌin ma Clemente chiꞌin ma inga tiaga ma ndra jàtiñu chiꞌi̱n. Vati cha ìyo ma sivi ndo nuu ma tutu ña kàꞌan nda ñivi ni koo na chiꞌin Ndioo endeeni.
Yakan va na sii vaꞌa kuuni ndo ña ìyo ndo chiꞌin Jesuu. Ta jàkukuꞌuni ndikoi ndo, na sii kuuni ndo.
Ta na tandiꞌi ma ñivi na nakoto na ndo takua kùu iin ndian nduvaꞌa kuii vaꞌa ta yaꞌa iñuꞌu, vati ma Rachaꞌnu Jesuu chani kuyatin kichaa ra inga chaꞌaꞌ.
Koto kütuꞌun ndo chaꞌaꞌ nïꞌiin nakuyi, vati ndisaa tiempu, na ndakan ndo ña chìniñuꞌu ndo nuu Ndioo ora kàꞌan ndo chiꞌin ra, ta kuꞌva ndo taꞌvindioo nuu ra ndia.
Takan ìyo yi ña jaꞌa ndo, ikan na kuꞌva Ndioo ña na koo ma tundeeni ra chiꞌin ndo. Ta ma tundeeni ikan nduvaꞌa kaꞌnu yi ña ni küu kutunini yo ndisaa yi. Yakan kùu yi ña kùmi yi ma anima yo chiꞌin chinituni yo chaꞌaꞌ ña cha ndōꞌiin yo chiꞌin Cristu Jesuu.
Chaꞌaꞌ nuu ndiꞌi nia jàkukuꞌuni̱ ndo, ndyoꞌo yani, ña na nakanini ndo chaꞌaꞌ ma ña ndicha ta ma ña iñuꞌu, ta na nakanini ndo chaꞌaꞌ ma ña ndaa chiꞌin ña vaꞌa, ta na nakanini ndo chaꞌaꞌ ma ña nduvaꞌa kuii kùuni ma ñivi ndeꞌe na. Ndisaa ñaꞌa ìyo yi ña jakaꞌnu ndo yi.
Na jakuaꞌa ndo ta jachinu vaꞌa ndo tandiꞌi ña jānaꞌi nuu ndo ña kùu ma tuꞌun ña kāꞌin chiꞌin ndo. Ta yakan kùu ma ña chīni ndo ta ndēꞌe ndo jāꞌi. Yakan va na jakuaꞌa ndo ta jachinu vaꞌa ndo yi, ta takan koo ma Ndioo chiꞌin ndo, ra chàꞌa ña na koo vii anima ndo.
Yaꞌa ga sii kùuni̱ ña ìyoi kuenda ma Rachaꞌnu Jesuu vati ndyoꞌo cha kīchaꞌa ndiko ndo nàkanini ndo chaꞌi. Va na töve kùuni kaꞌin ña ndyoꞌo cha nāani ndo yuꞌu niku, vati kùuni̱ kaꞌin ña ndyoꞌo ña nïꞌiin chaꞌaꞌ takäꞌan kùu tindee ndo yuꞌu.
Töve kàꞌin takan ña chìniñuꞌi iin nakuyi, vati cha chìto vaꞌi naja kua chisii̱ chiꞌin ña ìyo nui.
Chìtoi koi takua kùuni ma ndian ìyo ndaꞌvi, ta juuni chìtoi koi takua ìyo ma ndian kuika ndia. Cha kūtuꞌvai naja koo vaꞌi chiꞌin ma ninduvi nakuyi, juuni chìtoi ma takua kùuni yo ma ora nduvaꞌa kuii vaꞌa kùuni yo ta chisoko yo ndia, ta juuni chìtoi ma takua kùuni yo ma ora ña ndava chakoso ma nakuyi nuu yo chiꞌin ma ora nïꞌiin nakuyi na töve ìyo nuu yo ndia.
Ndisaa kuii ma kuati kùu ndondaa yi, ta ndisaa ña vaꞌa kùu jàꞌi, vati Jesucristu kùu ma ra jàꞌa kuenda yuꞌu ta chàꞌa ra ma ndatu ra nui.
Vaji takan kùi, va ndyoꞌo juuni vaꞌa jāꞌa ndo kuendai. Yakan va vaꞌa ni taꞌan jāꞌa ndo ña tīndee ndo yuꞌu ña kundei ma tundoꞌo ña ndèꞌi vitin.
Ta ndyoꞌo ndian chìnuni ña ìyo ñuu Filipu cha chìto ndo ña uvaa ndyoꞌoni kùu ndo ma ndian tīndee yuꞌu chiꞌin ña sōkó ndo nui ma ora kīchaꞌi kàtituꞌin ma tuꞌun chaꞌaꞌ Cristu ora kēi ñuꞌuꞌ Macedonia. Nïꞌiin inga ndian chìnuni inga ñuu tīndee na yuꞌu takua jāꞌa ndo chiꞌi̱n.
Ta juuni ora ìyoi ma ñuu Tesalónica niku, ta tāchi ndiko ndo ma ña sōkó ndo nui ma ora chīniñuꞌi ma nakuyi. Kuaꞌaꞌ chaꞌaꞌ jāꞌa ndo takan.
Na töve ndatui nani ora ma ña sòkó ndo nui, ti ma ña sòkó ndo kuenda Ndioo kùu yi, ta ndàtui ña Ndioo ni tiꞌi ra kuenda yi ta ni ndokuaꞌa yi kuenda ndo.
Vati ma ña sōkó ndo nui cha nīꞌi̱ tandiꞌi yi ta ndava chākoso yi nui chiꞌin ma ña tāchi ndo nui chiꞌin ma ra nàni Epafroditu. Ta ma ña tāchi ndo nui kùu yi takua kùu ma xiko kutu ña nduvaꞌa kuii vii chaꞌan ña sōkó ndo nuu Ndioo. Ta yaꞌa chìsii Ndioo chaꞌaꞌ ma ña jàꞌa ndo iin ma ña jàkaꞌnu ndo ra ma takua kùu iin ma ña nduvaꞌa kuii vii chaꞌan kuenda Ndioo.
Yakan va ma Rachaꞌnu Ndioo ra tìñuꞌi, ni kuꞌva ra nuu ndo tandiꞌi ma ña chìniñuꞌu ndo, nda chaꞌaꞌ ndisaa ña vaꞌa ta kaꞌnu ña ìyo chiꞌin Jesucristu.
Ndicha ña nduvaꞌa kuii kaꞌnu kùu ra kùu Ndioo Tatá yo. Yakan va na jakaꞌnu yo ra endeeni. Ta takan na kuu yi. Amén
Na kañaꞌa ndo chiꞌin tandiꞌi ñivi ìyo ñuu Filipu kuendai, ndian kùu ñivi Ndioo chaꞌaꞌ ña chìnuni na ña jàꞌa Jesuu. Ma ndian kùu yani yo, ndian jàꞌa tiñu indukuni chiꞌi̱n juuni tàchi ndra saludu nuu ndo ndia.
Ta juuni tàchi ndian chìnuni tuꞌun Jesuu ìyo ñuu Roma saludu nuu ndo. Ta ma ndian chìnuni ña jàtiñu veꞌe ma ra kùu rey César tàchi na iin saludu kaꞌnu ga nuu ndo ndia.
Ta chìkain ñamani nuu ma Rachaꞌnu Jesucristu ña na kuꞌva ra ma ñamani ra chata tandiꞌi ndo. Takan na kuu yi. Amén.
Yuꞌu, Paulu, ra kùu tatun Jesuu Cristu ti takan kùuni Ndioo ña na kui, indukuni chiꞌin ma ra yani yo Timoteu,
tài ma tutu iꞌya kuenda ndyoꞌo yani ìyo ñuu Colosa, ndian chìnuni tuꞌun Cristu ta kùu ií ndo jàꞌa Ndioo. Ma Ndioo, ra kùu Tatá yo na koso ra ma ñamani ra chata ndo, ta na jaꞌa ra ña na koo taxiin ma anima ndo ndia.
Nani ora, ora kàꞌan ndi chiꞌin Ndioo, chàꞌa ndi taꞌvindioo nuu ma ra kùu Tatá ma Rachaꞌnu Jesuu chaꞌaꞌ ndo.
Vati cha nīꞌi ndi ma tuꞌun chaꞌaꞌ ndo, ña nduvaꞌa kuii chìnuni ndo ma tuꞌun ma Jesuu ta chiꞌin ma ña nduvaꞌa kuii kùuni ndo ndeꞌe ndo ma ndisaa ñivi ìyo kuenda Ndioo.
Chaꞌaꞌ yakan kùu yi ña chìsii ndo chaꞌaꞌ ma ña vaꞌa ndàtu ndo ña ni niꞌi ndo ndaꞌaꞌ Ndioo ora koo ndo chiꞌin ra ma andivi. Vati cha chīni ndo ña takan kàꞌan ma tuꞌun ndaa ña kàꞌan ra.
Ma tuꞌun ndaa iꞌya cha chīnu yi nuu ndo, takua kùu ninii ma ñuñivi nuu cha yaꞌa ga kuaꞌaꞌ ma ñivi kuàkutuꞌva na ta kuàkuaꞌnu ma anima na jàꞌa yi, indukuni ma takua kūu chiꞌin ndo ma nda ora ña chīni ndo ta chīto vaꞌa ndo ma tuꞌun ndaa, ña kàꞌan chaꞌaꞌ ma ñamani Ndioo kuenda ndo.
Tuꞌun iꞌya kùu ma ña jānaꞌa ma ra Epafra, ra yaꞌa kùunio ndeꞌo, ma ra jàtiñu chiꞌin yo, ta rakan kùu ra jàꞌa iin tiñu vaꞌa ña chāꞌa Jesuu nuu ra kuenda ma ña vaꞌa maa ndo.
Epafra kùu ma ra ndaꞌa ma tuꞌun chaꞌaꞌ ndo nuu ndi, chiꞌin chaꞌaꞌ ma ña nduvaꞌa kuii kùuni ndo ndeꞌe ndo ma ñivi taꞌan ndo jàꞌa ma ndatu ña chàꞌa ma Tati Ií Ndioo nuu ndo.
Ta takan juuni kùu koo ndo ma takua kùuni ma Rachaꞌnu Jesuu ña jaꞌa ndo, ti iin ra iñuꞌu kùu ra. Takan ìyo yi ña jaꞌa ndo ma takua chàtaꞌani ra. Ti takan kùu jaꞌa ndo kuaꞌaꞌ nuu tiñu vaꞌa takua kùuni ra, ta ikan na kuu chaa vaꞌa ga ndo ña na nakoto ndo ma Ndioo.
Ta juuni takan na kuꞌva ra ma ndatu kaꞌnu chiꞌin tundeeni ra nuu ndo. Ta ikan takan chiꞌin ma tundeeni ikan kùu kundeeni ndo ta kùu koo taxiin ndo ma nuu ñuñivi iꞌya.
Ta juuni tu takan jaꞌa ndo, ni koo siini ndo ora kuꞌva ndo taꞌvindioo nuu ma Tatá yo Ndioo. Ta rakan cha jāndondaa ra ndo, ikan na kuu niꞌi ndo ma tundeeni ra ña ni kuꞌva ra nuu ndo, ma ndyoꞌo ndian kùu ñivi ra, ndian chìto kachin vaꞌa ma itiꞌ ra nuu chàꞌnda ra tiñu.
Ndioo kùu ma ra jākakú yo ma nuu naa, nuu chàꞌnda ma kuiꞌna tiñu, ta ndākiꞌin ra yo kuàꞌan yo chiꞌin ra ma nuu chàꞌnda ma ra Seꞌe ra tiñu, ra yaꞌa kùuni ra ndeꞌe ra.
Ta chaꞌaꞌ nií Jesuu kùu yi ña jàkakú ma Ndioo yo ta jànaa ra ma kuati ña jàꞌa yo.
Ndioo kùu ma ra na küu ndeꞌo, va Jesuu kùu ma xindaꞌvi ra ña kùu ndeꞌo. Ta juuni Jesuu, ra Seꞌe Ndioo, kùu ma ra kaꞌnu ga kua nuu tandiꞌi ña tùvi ma ñuñivi iꞌya.
Ta chaꞌaꞌ Jesuu kùu yi, ña jātuvi ma Ndioo tandiꞌi ma ña ìyo ma andivi chiꞌin tandiꞌi ma ña ìyo ma nuu ñuꞌu ñuñivi ndia. Ta juuni jāꞌa ra ña tūvi ma ña kùu ndeꞌo chiꞌin ma ña töve kùu ndeꞌo ndia, indukuni ma takua kùu ma ndian kùu rey, ta ma ndian tati xaan chàꞌnda tiñu, ta tandiꞌi ndian ìyo ndatu ndia. Tandiꞌi yakan, tūvi jāꞌa Ndioo chiꞌin ndaꞌaꞌ Jesuu ta kuenda ra kùu yi ndia.
Jiꞌna ga ma Jesuu kùu ma ra ìyo ta yoso nuu ra nuu tandiꞌi nakuyi, ta jāꞌa ra ña ìyo vaꞌa tandiꞌi nakuyi ma ñuñivi iꞌya ndia.
Ta juuni Jesuu, kùu xini ma kuñu yo, ta ma ñaꞌa kùuni yi kaꞌan yi ña rakan kùu ma ra kuxini nuu ma ndisaa ndian chìnuni tuꞌun ra. Ta ma ra nunuu, jiꞌna ga ra nātaku ndiko ña chīꞌí ra, ikan na niꞌi ra ma tiñu kaꞌnu ga kua nuu tandiꞌi nakuyi.
Vati yaꞌa ga chìsii Rachaꞌnu Ndioo, ti Jesucristu kùu ra indukuni ma takua kùu maa ra.
Ta chiꞌin Jesuu, jāꞌa ma Ndioo ña na jandomani ra tandiꞌi nda ña ni kuuni, nda ma ña ìyo ma ñuñivi chiꞌin tandiꞌi ma ña ìyo ma andivi ndia. Ta takan juuni kùu koo vaꞌa na chaꞌaꞌ ma nií ña sōkó ma Jesuu ña chāti ra nuu ma kruu.
Ndyoꞌo tajiꞌna niku yaꞌa ga chika ìyo ndo nuu Ndioo, ti töve kùuni ndo ndeꞌe ndo ra ta töve chìnuni ndo ma tuꞌun ra chiꞌin ndisaa ma anima ndo, chaꞌaꞌ ma ña kini jāꞌa ndo niku.
Va vitin, cha jāndomani Jesucristu ndo nuu Ndioo chaꞌaꞌ ña sōkó ra kuñu ra nuu Ndioo ora chīꞌí ra. Ta takan jāꞌa ma Jesuu, ikan na kuu ndaka ra ndo nuu nda Ndioo, ikan na kuu ndo ndian ií kuenda ra. Ta nïꞌiin kuati ndo na koo, ta na küu tisokuati na chata ndo nuu Ndioo ndia.
Va chaꞌaꞌ ma ñaꞌa ìyo yi ña koo ndaa vaꞌa ndo ta ìyo yi ña chinuni ndo ma ña jàꞌa Ndioo, ta na töve ìyo yi ña kesiin ndo chìnuni ndo ma tuꞌun ra. Ti ma tuꞌun iꞌya cha chīni ndo ta vitin ndàtu ndo ña ni kakú yo. Tuꞌun iꞌya kùu ña cha tākutuꞌun nuu tandiꞌi ma ñuu ìyo ma ñuñivi, ta yuꞌu ra nàni Paulu juuni kāchin Ndioo yuꞌu ña tìndei ña kàtituꞌin ma tuꞌun iꞌya ndia.
Vitin ndicha kuii ña yaꞌa ga chìsii̱ ña ndèꞌi ma tundoꞌo chaꞌaꞌ ndo, vati takan kùu ndoꞌii̱n chiꞌin Jesuu ña ndèꞌi tundoꞌo takua tāꞌan ra. Vati maa yo kùu yo takua kùu ma kuñu Jesuu, ta ñaꞌa kùuni yi kaꞌan yi ña kùu yo ma ñivi chìnuni ma tuꞌun ra.
Ndioo kùu ma ra jākuiso tiñu iꞌya yuꞌu, ikan na kui iin musu kuenda ña na jaꞌi tiñu kuenda ma ña vaꞌa ndo, ndyoꞌo ndian chìnuni tuꞌun Jesuu. Ta takan kùu jachinui katituꞌin ma tuꞌun ra nuu tandiꞌi ñivi.
Ma ña kùuni̱ kaꞌin kùu yi ña ma tuꞌun xeꞌe ña kūmi ma Ndioo niku, cha kuaꞌaꞌ vaꞌa kuiya, ta vitin ja tākutuꞌun yi nuu ndo, ndyoꞌo ndian kùu ñivi ií ra, ndian chìnuni tuꞌun ra.
Yakan va jāꞌa ma Ndioo ña na koto ndo ma tuꞌun nduvaꞌa kuii kaꞌnu ikan, ña xeꞌe niku, ndyoꞌo ndian yüvi judíu. Ta ma tuꞌun xeꞌe ikan kùu Jesuu ìyo ma tichi anima ndo. Ta vitin juuni maa ndo ndàtu ndo koo ndo nuu ìyo ra ma andivi ma nuu yaꞌa ga tacha ra.
Ndyuꞌu kùu ma ndra kàtituꞌun ma tuꞌun Jesuu nuu ndisaa kuii ñivi, ta chùndayuꞌu ndi na, ta jànaꞌa ndi nuu na chiꞌin kuaꞌaꞌ tandiꞌi chinituni ña chàꞌa Ndioo nuu ndi, ikan na nda janaꞌa ndi na nuu Ndioo chaꞌaꞌ ma ña chìnuni vaꞌa na ma tuꞌun Cristu.
Ta chaꞌaꞌ ñaꞌa kùu ña jàtiñu niꞌi vaꞌi ta kàtituꞌin chiꞌin ndisaa kuii ma ña ndei chiꞌin ndatu ña chàꞌa ma Jesuu nui ndia.
Kùuni̱ ña na koto vaꞌa ndo ña jàtiñu niꞌi vaꞌi chaꞌaꞌ ndo chiꞌin chaꞌaꞌ ma ñivi ìyo ñuu Laodicea chiꞌin chaꞌaꞌ ma ndisaa ndian takäꞌan ndeꞌe yuꞌu.
Jàtiñui kuenda ndo, ikan na sii kùuni ndo chiꞌin ma anima ndo, ikan na ndoꞌiin ndo chiꞌin anima ma taꞌan ndo ta kùuni ndo ndeꞌe ndo na ndia. Ta takan na koo kuaꞌaꞌ vaꞌa iin chinituni ndaa vaꞌa, ta na kuꞌva yi ña na kutunini vaꞌa ndo ma tuꞌun xeꞌe ña kūmi ma Ndioo niku, ta juuni ma chaꞌaꞌ Cristu kùu ma tuꞌun xeꞌe ikan.
Vati nuu rakan, kùu nataꞌan yo ndisaa kuii ma ña vaꞌa, ti iin ra yaꞌa ga chìto kùu ra ta ìyo kuaꞌaꞌ chinituni ra ndia.
Tuꞌun iꞌya kùu ma ña kàtituꞌin nuu ndo, ikan nïꞌiin ma ñivi na küu jandaꞌviñaꞌa ndo chiꞌin tuꞌun vatania.
Vaji na töve ìyoi chiꞌin ndo ma tañu ndo, ta na töve ndeꞌe ndo yuꞌu, va nani ora nàkanini chaꞌaꞌ ndo ta yaꞌa ga chìsii̱ ña chàꞌi kuenda ña ìyo vaꞌa ndo chiꞌin ma ñivi. Ta juuni chìsii̱ ña ìyo ndaa vaꞌa ndo chaꞌaꞌ ma ña chìnuni ndo ña jàꞌa ma Jesuu ndia.
Yakan va takua ndyoꞌo cha kīꞌvi ndo itiꞌ kuàꞌan Jesuu ña kùu ra chitoꞌo yo, ta takan ìyo yi ña tandikun ndo kuꞌun ndo itiꞌ ra, nda vitin a itiꞌ nuu ndia.
Na kuꞌun ndaa vaꞌa ndo itiꞌ ra takua kuàꞌan kono vaꞌa iin yoꞌo yutun tichi ñuꞌuꞌ. Ta takan ìyo yi ña kuaꞌnu ndaa vaꞌa ndo chiꞌin ma ña chìnuni ndo chaꞌaꞌ ra, ma takua cha kūtuꞌva ndo. Ta nani kivi ìyo yi ña kuꞌva ndo taꞌvindioo nuu ma Rachaꞌnu Ndioo ndia.
Na jaꞌa vaꞌa ndo kuenda nuu ndo. Ta na küꞌva ndo ña na jandaꞌviñaꞌa ma ñivi ndo ndia, chiꞌin ma tuꞌun ña chànini na ña yaꞌa ga ndaa kùu yi, vaji töve takan kùu yi. Vati ndiakan, na töve tìndee na na chiꞌin ma tuꞌun Jesuu, vati tìndee na na va chiꞌin ma tuꞌun ña jànaꞌa naja kua kūu nuu kīchaꞌa ñuñivi iꞌya niku.
Vati tandiꞌi ma ña kùu Ndioo, ta juuni takan indii kuñu Jesucristu ndia.
Ta chaꞌaꞌ ña ndōꞌiin ndo chiꞌin Jesuu ta sāma ndo ma kua ìyo ndo niku, vati kīndaa ma kuati ndo. Va Ndioo na töve nī sama ra yo ma takua jàꞌa ma ndian judíu chiꞌin ndaꞌaꞌ na, ora chàꞌnda na ma ñii nuu ika seꞌe na, vati jàꞌa ra yi va chaꞌaꞌ Jesucristu.
Vati ndyoꞌo, ora kūnduta ndo niku, juuni kùu yi takua cha kūchi ndo indukuni chiꞌin Jesuu, ta nātaku ndiko ndo chiꞌin ra ndia, vati chìnuni ndo ma ndatu ña jàꞌa ma Ndioo ña jānataku ndiko ra ma Jesuu tañu ma ndian ndií.
Ta ndyoꞌo ma tatiempu niku, kùu ndo takua ma ndian chīꞌí chaꞌaꞌ ma kuati ña jàꞌa ndo, ta chaꞌaꞌ ña na töve nī chiyo ndo takua kùuni Ndioo niku. Va vitin Ndioo, cha jāndochaa ndiko ra ma kua koo ndo, ta jāndoꞌiin ra ndo chiꞌin Cristu, ta chaꞌaꞌ rakan kùu yi ña jānaa Ndioo ma kuati yo.
Vati Ndioo cha jānaa ra ma tutu ña tìsokuati chata yo ña kàꞌan yi ña ìyo yi ña koꞌo andayaꞌ chaꞌaꞌ ma kuati yo. Va Ndioo jānaa ra yi chaꞌaꞌ ña chīꞌí Jesuu nuu kruu.
Ta chiꞌin Jesuu kùu yi ña nāmaa ra ma ndatu ma kuiꞌna chiꞌin inga tati xaan, ta nduvaꞌa kuii jākukanuu ra na nuu tùvi ñivi, va ndicha kuii ña jākanaa ra na ora chīꞌí ra nuu kruu.
Yakan va na jächiꞌin ndo tuva kàꞌan ma ñivi chata ndo chaꞌaꞌ ma ña chàchi ndo a chìꞌi ndo. Ta juuni na jächiꞌin ndo tuva kàꞌan na chaꞌaꞌ kivi ña jàꞌa ndo iin viko chiꞌin chaꞌaꞌ ma yoo chaa a chaꞌaꞌ ma kivi nindee yo ndia.
Tandiꞌi ma ñaꞌa kùu yi takua iin xindaꞌvini ña jànaꞌa yi naja kua ni kuu yi itiꞌ nuu, va ma ña ndaa kùu Cristu.
Na küꞌva ndo ña na jakesiin na ndo itiꞌ vaꞌa Ndioo, vaji jàꞌani na ña iin ndian yaꞌa ga vaꞌa kùu na, va jandaꞌvi na na nuu ndeꞌe ñivi, ta jàkaꞌnuni na kuaꞌaꞌ nuu tati, ta kàꞌan na, ti ndèꞌe na ma Ndioo ma tañu ñumaꞌna na, ta ndava jàkaꞌnuni nduvaꞌa kuii na juuni maa na, ta yaꞌa ga tayi kùuni na chaꞌaꞌ ma chinituni na, vaji töve nda kuenda yi.
Vati ndiakan, na töve nī ndoꞌiin na chiꞌin ma Cristu ra kuxini, ti kùu ra takua kùu iin xini yo. Ta ma xini yo jàꞌa yi ña kùu kuaꞌnu ma kuñu yo ma ora chàꞌa yo ma ña kachi yi. Ta juuni takan jàꞌa ra ña kuaꞌnu ma ñivi ra, ta jàndoꞌiin ra na ma takua kùuni Ndioo.
Va takua ndyoꞌo cha chìnuni ndo ta ndōꞌiin ndo chiꞌin Jesuu. Yakan va kùu ndo ndian cha chīꞌí chiꞌin ra. Ta na tüva chàꞌnda ma ña töve ndicha chàkunuu ma ñuñivi iꞌya tiñu nuu ndo. ¿Ta naja juuni jàchiꞌin ndo ma tuꞌun jànaꞌa ma ndatu xaan ikan, tuva takan? Ta ìyo iin kuꞌva ña kàꞌan teꞌen:
“¡Na tïun ñaꞌa! ¡Na kächun yakan, na kïꞌun yakan chiꞌin ndaꞌun!”
Tandiꞌi ma kuꞌva iꞌya kùu yi chaꞌaꞌ ma ndatiñu ña ndiꞌi yi ma ora chàtiñu yi, ta ñaꞌa kàꞌan yi chaꞌaꞌ ma ña kùuni na ña na jàꞌa yo, va ña jànaꞌa ñivini kùu yi.
Ta ndicha vaꞌa ña ma tuꞌun iꞌya juuni kùu yi iin tuꞌun kaꞌnu nduvaꞌa kuii chànini na, vati ndiakan endee jàkaꞌnu na ma Ndioo, ikan na ndeꞌe ma inga ñivi na, kùuni na. Ta jàꞌani na ña ñivi ndaꞌvi kùu na, ta yaꞌa ga jàndeꞌe na tundoꞌo juuni ma kuñu maa na ndia, ti chànini na ña iin ña vaꞌa kùu yi kuenda Ndioo. Va na tükuii nda kuenda yi. Va tandiꞌi ma ña jàꞌa na, ma ña chàtaꞌani maa kuñuni na kùu yi.
Yakan va takua ndyoꞌo, cha nātaku ndiko ndo chiꞌin Jesuu, na nanduku ndo ma ña ìyo andivi, ma nuu nàndi ma Jesuu ma chiyo kuaꞌa ma Ndioo ma nuu chàꞌnda ra tiñu.
Tüva nakanini kuaꞌaꞌ ndo chaꞌaꞌ ma ña ìyo ma ñuñivi, va chaꞌaꞌ ma ña ìyo andivi na nakanini ndo tiaga kuaꞌaꞌ.
Vati Ndioo cha ndīkivaꞌa ra ma naja kua koo ndo endeeni chiꞌin Jesuu, chaꞌaꞌ ña cha ndōꞌiin ndo chiꞌin ra, vati kùu ndo takua kùu ndian cha chīꞌí chiꞌin Jesuu kuenda Ndioo.
Ta Jesuu kùu ma ra chàꞌa ña ìyo ndito endeeni ndo. Ma ora ni kichaa ndiko ra ma ñuñivi iꞌya, juuni ni niꞌi ndo ña kuu koo ndo indukuni chiꞌin ra ma nuu chàꞌnda ra tiñu.
Na jaña ndo ma ña töve vaꞌa, ña chàtaꞌani ma ñivi ìyo ñuñivi jaꞌa na. Ta nïꞌiin ndo, na töve kiꞌvi ndo chiꞌin ma ñaꞌa töve kùu ñasiꞌi ndo. Ta na jäꞌa ndo iin ña kini. Ta na küꞌun ndo ma itiꞌ yaꞌa ga chàtaꞌani ma kuñu ndo. Ta na nänduku ndo ma ña töve vaꞌa ña kùuni ma anima ndo. Ta na jäkaꞌnu ndo ma xuꞌunꞌ a ndatiñu, koto jaña ndo ña jàkaꞌnu ndo nuu Ndioo.
Ta chaꞌaꞌ ma ñaꞌa, ndicha kuii ña ni kichaa iin kivi ña ni ndeꞌe na kuaꞌaꞌ vaꞌa ma tundoꞌo jàꞌa ma Ndioo, ma ndian töve jàchiꞌin ma ña kàꞌan ra.
Yakan kùu ma ña jāꞌa ndo ma tatiempu niku, ora chākunuu ndo ma itiꞌ kini.
Va vitin na ndakoo ndo ma tandiꞌi ña tuꞌun kini takua kùu ma ña kùxaani ndo, ma ña kàꞌan tiꞌini ndo, ta ma ña jàtiꞌini ndo, chiꞌin ña kàꞌan ndaa ndo, chiꞌin tuꞌun töve vaꞌa ña kee yuꞌu ndo ora kàꞌan ndo ndia.
Na töve ìyo yi ña kaꞌan ndo tuꞌun vata chiꞌin ma taꞌan ndo, vati cha sāma ndo jàꞌa Ndioo, ta ndākoo ndo ma itiꞌ chata ma takua jāꞌa ndo niku.
Va vitin ndyoꞌo cha kīꞌvi ndo kuàꞌan ndo itiꞌ chaa, ikan na kuu chaa ndo kùu ndo takua kùu ndian chaa, vati Ndioo ra jātuvi ndo, cha kīchaꞌa ra jàꞌa ra ña kuàsama ndo, ikan na kuu ndo ma takua kùu maa ra, ikan na kuu nakoto kachin vaꞌa ndo ra.
Na tüva ni kuenda yi, vaji kùu yo ndian griegu a kùu yo ndian judíu, na tüva kuenda a tàꞌnda ñii nuu ika yo, a töve ndia. Ta juuni na tüva na kuenda tuva kichi yo chika a yatin ni, ta tüva na kuenda tuva kùu yo musu a ndian chàꞌnda tiñu ndia. Va uvanuu Cristuni kùu ra ìyo ga kuenda, vati rakan kùu ra kuxini, ta juuni ìyo ra chiꞌin tandiꞌi ñivi ra ndia.
Yaꞌa ga kùuni ma Ndioo ndeꞌe ra ndo ta kāchin ra ndo ña na kuu ndo ma ñivi ra, ndian ií jàꞌa ra. Yakan va na sama chaa vaꞌa ndo, ta na kundaꞌvini ndo taꞌan ndo. Ta na tindee ndo na, ta na koo tundeeni ra chiꞌin ndo, ta na koo taxiini ndo, ta na kundeeni ndo ndia.
Tuva kayuni ma inga ñivi ndeꞌe na nuu ndo, ìyo yi ña kundeeni ndo ta na jakaꞌnuni ndo ma kuati nuu taꞌan ndo. Indukuni ma takua jākaꞌnuni ma Rachaꞌnu Jesuu ma kuati maa ndo niku, takan ìyo yi ña janaa ndo ma kuati nuu ma taꞌan ndo ndia.
Yakan va na kichaꞌa chaa ndiko ndo koo ndo, ti ma ña ndaa ga kùu ña na kuuni ndo ndeꞌe ndo taꞌan ndo, vati yakan kùu ma ña jàꞌa ña kuu ndoꞌiin vaꞌa ndo chiꞌin taꞌan ndo.
Ta na kuꞌva ndo ña na kaꞌnda Cristu tiñu nuu anima ndo, ikan na kuu koo vii ndo chiꞌin ma taꞌan ndo. Vati chaꞌaꞌ yakan kùu yi ña kāchin ma Ndioo ndo, ikan na kuu ndoꞌiin ndisaa ndyoꞌo ndian chìnuni tuꞌun Jesuu, va koto na jäña ndo ña kuꞌva ndo taꞌvindioo nuu ra.
Ma tuꞌun Jesuu na koo yi nani kivi ma tichi ma anima ndo. Ta chiꞌin kuaꞌaꞌ chinituni ña chàꞌa Ndioo nuu ndo, na janaꞌa ndo ta jandomani ndo ma inga ñivi. Ta chiꞌin ndisaa kuii ma anima ndo, na kata ndo tanuu yaa kuenda Ndioo, takua kùu ma salmu, ma yaa ií, chiꞌin iin inga nuu yaa ña jàkaꞌnu yi ma Ndioo, vati chàꞌa ra ma ñamani ra nuu ndo.
Ndyoꞌo ñivi ñaꞌa ña cha tāndaꞌa, na jachiꞌin ndo ta na tiñuꞌu ndo ndra kùu ii ndo, ti ñaꞌa kùu ma ña ìyo yi ña jaꞌa ndo chaꞌaꞌ ña chìnuni ndo ma tuꞌun ma Rachaꞌnu.
Ndyoꞌo ndraꞌii, na kuuni vaꞌa ndo ndeꞌe ndo ma ñivi kùu ñasiꞌi ndo, ta na töve ìyo yi ña koo nduvaꞌa ndo chiꞌin vi.
Ndyoꞌo ndiakuati chiꞌin ndian yoko, na jachiꞌin ndo ndisaa kuii ma ña kàꞌan ma tatá ndo chiꞌin ma maꞌá ndo, vati takan chàtaꞌani ma Rachaꞌnu Ndioo.
Ndyoꞌo ndra kùu tatá, na töve ìyo yi ña jakayuni ndo ma ndiakuati seꞌe ndo, koto yaꞌa maxii kùuni na jàꞌa ndo.
Ndyoꞌo ndian kùu musu, na jachiꞌin ndo ndisaa ma tiñu ña tàva ndian chàꞌnda tiñu nuu ndo ma ñuñivi iꞌya. Na jaꞌa ndo yi vaji ndeꞌe na a töve, ikan na kindoo vaꞌa ndo chiꞌin na. Vati ìyo yi ña jaꞌa ndaa vaꞌa ndo ma tiñu jàꞌa ndo, ti ndèꞌe Ndioo ma ña jàꞌa ndo, ta yaꞌa tìñuꞌu ndo ra.
Tandiꞌi ma ña jàꞌa ndo, na jaꞌa vaꞌa ndo yi chiꞌin ndisaa kuii ma tundeeni ndo. Na jaꞌa ndo yi ma takua kùuni ndo ña jàꞌa ndo ma tiñu nuu ma Rachaꞌnu, ta na töve nuu ñivini.
Vati cha chìto vaꞌa ndo ña ma ña ni niꞌi ndo ndaꞌaꞌ ma Rachaꞌnu kùu ma tundeeni ra. Vati ndyoꞌo, jàꞌa ndo tiñu nuu Cristu, ti ma ra chitoꞌo ndicha kuii kùu ra.
Va ma ndian jàꞌa ña töve vaꞌa, ni niꞌi na ña töve vaꞌa jàꞌa ra, ta ni jandeꞌe ra tundoꞌo na chaꞌaꞌ yi. Vati ma Rachaꞌnu Ndioo, nïꞌiin ñivi töve kaꞌnu ga kùu iin na kua inga na, vati indukuni kùu ndisaa na kuenda ra.
Ndyoꞌo ndian chàꞌnda tiñu nuu ndian kùu musu, na tava ndaa vaꞌa ndo tiñu nuu na. Na kukuꞌuni vaꞌa ndo, ti juuni kùu ndo musu ma Rachaꞌnu chitoꞌo yo, ra ìyo andivi. Ta rakan juuni chàꞌnda ra tiñu nuu ndo ndia.
Na nani kivi kàꞌan ndo chiꞌin Ndioo, ta yati vaꞌa koo ndo ora kàꞌan ndo chiꞌin ra ndia. Ta na kuꞌva ndo taꞌvindioo nuu ra.
Na kaꞌan ndo chiꞌin Ndioo chaꞌaꞌ ndi ndia, ikan na nuna ma Ndioo itiꞌ kuꞌun ndi, ikan na kuu kuꞌun ndi nuu tùvi ñivi ta katituꞌun ndi nuu na ma tuꞌun chaꞌaꞌ Cristu, ma tuꞌun indii xeꞌe chiꞌin Ndioo niku. Vati chaꞌaꞌ ña kàtituꞌin ma tuꞌun iꞌya kùu yi ña indii̱ vekaa vitin.
Ta na kaꞌan ndo chiꞌin Ndioo chaꞌi, ña na jaꞌa ra ñamani, ikan na kuu kaꞌan kachin vaꞌi nuu na ma takua ìyo yi ña jaꞌi yi.
Na koo vaꞌa ndo ta vii kàꞌan ndo chiꞌin ma ndian töve chìnuni tuꞌun Jesuu. Ta na janaꞌa vaꞌa ndo ma tuꞌun ra nuu na ma tiempu ña kùmani.
Ma tuꞌun ña ni natuꞌun ndo, nani ora ìyo yi ña vii natuꞌun ndo yi chiꞌin na, ta ikan na kuu koto vaꞌa ndo ma naja kua nàkaꞌan kachin ndo chiꞌin ma taꞌiiꞌiin na ma ora chìkatuꞌun na nuu ndo.
Ma ra yani yo, ma ra nduvaꞌa kuii kùunio ndeꞌo, ra nàni Tíkiku, ma ra nduvaꞌa vaꞌa ña tìndee ta jàꞌa ra tiñu nuu ma Rachaꞌnu, indukuni chiꞌin ndi. Ta ni chaa ra katituꞌun ra ma tuꞌun chaꞌi nuu ndo.
Yakan va tàchi̱ ra nuu ndo, ikan na koto kachin ndo ma naja kua ìyo ndi, ta takan kùu jandomani ra ndo.
Ta juuni chiꞌin ra, ni kuꞌun ra yani yo ra nàni Onésimu, iin ra ñuu ndo ña nduvaꞌa kuii kùunio ndeꞌo kùu ra. Ta juuni ra chìnuni vaꞌa tuꞌun Jesuu kùu ra. Yakan va ndrakan, ni katituꞌun ndra ma nuu ndo ndisaa ma naja kua tàꞌan ndi ma ndeꞌve.
Ma ra nàni Aristarcu, ra kùu merui ma tichi vekaa iꞌya, juuni tàchi ra iin tuꞌun ña kañaꞌa ra chiꞌin nuu ndo ndia. Ta takani ma ra nàni Marku, ra kùu seꞌe tachaꞌnu Bernabé ndia. Ndyoꞌo, cha nīꞌi ndo ma tuꞌun ña nda tiñu kùu ma ña jàꞌa ma rachaꞌnu Marku ndia. Tuva kuàꞌan ra kuàndeꞌe ra ndo ma nuu ìyo ndo, na chaa vaꞌa ra nuu ndo.
Ta juuni Jesuu ra juuni nàni Justo, juuni tàchi ra ña kañaꞌa ra chiꞌin ndo ndia. Ndraꞌya kùu ndra judíu ña jàtiñu chiꞌi̱n chaꞌaꞌ ma nuu chàꞌnda Ndioo tiñu. Ta tüvi inga ndra judíu ña tìndee na yuꞌu takan. Ta ndraꞌya kùu ma ndra nduvaꞌa kuii ndaani̱.
Ma ra nàni Epafra, ra jàꞌa tiñu kuenda Jesucristu. Tàchi ra iin tuꞌun ña kañaꞌa ra chiꞌin ndo ndia. Ta rakan ti iin ra ñuu ndo kùu ra ndia. Ta nani ora kàꞌan ra chiꞌin Ndioo chaꞌaꞌ ndo, ikan na koo ndaa vaꞌa ndo kuenda Ndioo, ta na ndakiꞌin itiꞌ ndo chata ra chiꞌin ndisaa kuii tundeeni ndo ma takua kùuni ra ña na jaꞌa ndo ndia.
Yuꞌu kùu ma ra chìto ndaa vaꞌa ña ma Epafra, yaꞌa ga nàkanini ra chaꞌaꞌ ndo chiꞌin chaꞌaꞌ ma ndian ìyo ma ñuu Laodicea chiꞌin chaꞌaꞌ ma ndian ìyo ñuu nàni Hierápolis.
Ma ra nàni Luka, ma ra kùu ndotor, ra nduvaꞌa kuii kùunio ndeꞌo, juuni tàchi ra ma tuꞌun ña kàñaꞌa ra chiꞌin ndo ndia. Ta takani ma Dema ndia.
Na kañaꞌa ndo chiꞌin ma ñivi ìyo ñuu Laodicea. Ta juuni na kañaꞌa ndo chiꞌin ma ña nàni Ninfa, chiꞌin ma ndian chìnuni kùtiꞌvi ma veꞌan ndia.
Ma ora na yaꞌa ndio ña jàkuaꞌa ndo ma tuꞌun iꞌya, na tachi ndo yi nuu ma veñuꞌu ña nda ma ñuu Laodicea, ikan na jakuaꞌa ma ñivi chìnuni ìyo ñuu ikan yi ndia. Ta ndyoꞌo, na jakuaꞌa ndo ma tutu ña vàchi nuu ndo nda ma ñuu Laodicea ndia.
Na kaꞌan ndo teꞌen chiꞌin ma Arquipu: “Na janiniun ña jaꞌa vaꞌun ma tiñu ña tātuu ma Rachaꞌnu Jesuu ñu̱n.” Takan kati ndo chiꞌin ra, kùuni̱.
Yuꞌu ra nàni Paulu, tài ma tuꞌun iꞌya chiꞌin ndaꞌi chiꞌin ma letra mai ndia ña ni kañaꞌi chiꞌin ndo. Na kukuꞌuni ndo ña indii̱ ma vekaa. Ndioo na kuꞌva ra ma ñamani ra chata ndo. Takan na kuu yi. Amén.
Yuꞌu Paulu chiꞌin Silvanu ta Timoteu, tāa ndi tutu iꞌya kuenda ndisaa ndyoꞌo ndian chìnuni tuꞌun Jesuu ìyo ma ñuu Tesalónica, vati ndyoꞌo kùu ndian ìyo kuenda Tatá yo Ndioo chiꞌin Rachaꞌnu Jesucristu. Ta ma Tatá yo Ndioo chiꞌin ma Rachaꞌnu Jesucristu, na jaꞌa ra ña na koo vii ma anima ndo ta na kuꞌva ra ma ñamani ra nuu ndo ndia.
Nani ora ña kàꞌan ndi chiꞌin Ndioo ra kùu Tatá yo, juuni chàꞌa ndi taꞌvindioo nuu ra chaꞌaꞌ ndo,
vati ora kàꞌan ndi chiꞌin ra, juuni chàkuꞌuni ndi ti yaꞌa ga jàꞌa ndo tiñu kuenda ra chaꞌaꞌ ña yaꞌa chìnuni ndo tuꞌun ra. Ta juuni chàkuꞌuni ndi naja kua kùtaꞌan ndo chiꞌin ra ña kùuni ndo ndeꞌe ndo ñivi taꞌan ndo, ta naja kua yaꞌa ga kùndeeni ndo ña ndèꞌe ndo tundoꞌo, vati töve jàña ndo ña ndàtu ndo Rachaꞌnu Jesucristu nda kati chaa ora ña ni kichi ndiko ra.
Vati ora kātituꞌun ndi ma tuꞌun vaꞌa chaꞌaꞌ Jesucristu nuu ndo, töve nī katituꞌun ndi yi chiꞌin tuꞌun yuꞌuni ndi, vati juuni jānaꞌa ndi yi chiꞌin ndatu jàꞌa ma Tati Ií Ndioo ndia. Ta juuni chìto vaꞌa ndi ti tuꞌun ndicha kùu yi, ta juuni cha ndēꞌe ndo ma naja kua chīyo ndi chiꞌin ndo niku, vati mamaa tiñu vaꞌa jāꞌa ndi kuenda ndo ma kivi ikan.
Ndicha kuii ña ndyoꞌo indukuni vaꞌa ìyo ndo, takua ìyo ndi, ta indukuni ìyo ndo takua ìyo ma Rachaꞌnu ndia, ti indukuni tāndikun ndo kuàꞌan ndo chiꞌin ndi ma itiꞌ ra, ta jàꞌa ndo takua jàꞌa ra ndia. Ta juuni jāchiꞌin vaꞌa ndo ma tuꞌun ra ora kātituꞌun ndi yi nuu ndo. Ta ma Tati Ií Ndioo jàꞌa yi ña yaꞌa ga chìsii ndo ora kīchaꞌa ndo chìnuni ndo ma tuꞌun Jesuu ña jànaꞌa ndi nuu ndo, vaji ndēꞌe ndo kuaꞌaꞌ tundoꞌo chaꞌaꞌ ma tuꞌun ra.
Ta ma kua chīyo ndo ikan, jānaꞌa ndiꞌi yi, ta ndēꞌe tandiꞌi ma ndian chìnuni ìyo ñuꞌuꞌ Macedonia ta ñuꞌuꞌ Acaya ma takua vaꞌa chīyo ndo.
Ta ndicha kuii ña chītakuati ma tuꞌun chaꞌaꞌ Rachaꞌnu Jesuu ta chaꞌaꞌ naja kua chìnuni ndo tuꞌun Ndioo ninii ñuu ìyo ma ñuꞌuꞌ Macedonia ta ñuꞌuꞌ Acaya, va juuni chītakuati yi ndava kuaꞌaꞌ inga tuku ñuu ndia. Yakan va tüva ìyo yi ña katituꞌun ndiko ndi nuu nïꞌiin na, kua chìnuni ndo tuꞌun ra, vati cha chìto vaꞌa na naja kua kùu yi.
Vati juuni maa ma ñivi ndisaa ñuu ikan kātituꞌun na nuu ndi naja kua tīñuꞌu ndo ndi ora chāꞌan ndi chāndeꞌe ndi ndo, ta naja kua jāꞌa ndo ña ndākoo ndo ña jàkaꞌnu ndo ma ndioo yutun ií, ta tāndikun ndo ma itiꞌ ndicha ta kīchaꞌa ndo jàkaꞌnu ndo Ndioo, vati uvanuu rakan kùu ma Ndioo ndito ta ndaa.
Ta ma ñivi ñuu ikan juuni nātuꞌun na chiꞌin ndi ña ndicha kuii ña ndàtu ndo ma kivi ña ni kichi ndiko Jesuu itiꞌ andivi, vati rakan kùu ra Seꞌe Ndioo, ra jānataku ndiko ra tañu ma ndian ndií. Ta juuni ma Jesuu ni jakakú ra yo nuu ma tundoꞌo yaꞌa ga xaan ña ni jandeꞌe Ndioo ñivi tiá itiꞌ nuu.
Ndyoꞌo yani, cha chìto vaꞌa ndo ti ora kīchi ndeꞌe ndi ndo, tüvi nī janaa kàꞌa ni ndi ma tiempu ndi chiꞌin ndo, vati kīchi jàꞌa ndi iin tiñu vaꞌa kuenda ndo ndia.
Ta juuni cha chìto vaꞌa ndo naja kua kānduvaꞌa ma ñivi ñuu Filipu ndi, ta naja kua jāndeꞌe na tundoꞌo ndi antea ña chāa ndi ñuu ndo. Va vaji takan jāꞌa na chiꞌin ndi, va tüvi nī yuꞌvi ndi kuꞌun ndi ma ñuu ndo ña kukatituꞌun ndi nuu ndo tuꞌun chaꞌaꞌ naja jàkakú Jesuu yo, vati Ndioo tīndee ra ndi, vaji kāketa ndian kùuni kuati ndēꞌe nuu ndi.
Ta yüvi tuꞌun vata kùu ma ña jānaꞌa ndi nuu ndo ti mamaa tuꞌun ndaa kùu yi, ta ni tüvi chànini ndi jandaꞌviñaꞌa ndi ndo ndia,
vati juuni maa ma Rachaꞌnu Ndioo kūndeeni ra nuu ndi. Yakan va chāꞌa ra ma tiñu ikan nuu ndi ña na katituꞌun ndi nuu ndo naja kua kùu kakú ndo, ta takan kàtituꞌun ndi yi nuu ndo vitin. Ta chiꞌin ma tuꞌun kàtituꞌun ndi, tüvi nànduku ndi jaꞌa ndi ña na kutaꞌani ma ñivi yi, ti kuenda Ndioo kàꞌan ndi yi. Vati rakan kùu ma ra ña kìꞌin kuꞌva naja kua kàa ma anima yo.
Ta cha chìto vaꞌa ndo ti na tüvi jàndaꞌviñaꞌa ndi chiꞌin ma tuꞌun vii ña kàꞌan ndi ta ni tüvi nànduku ndi naja kua jakanaa ndi xuꞌunꞌ nuu ndo ndia. Ndioo chìto ña ndicha kùu ma tuꞌun ña kàꞌan ndi nuu ndo iꞌya.
Vati taku ndyuꞌu tüvi nànduku ndi ña na jakaꞌnu nïꞌiin ñivi ndyuꞌu, ni ndyoꞌo ta ni ñivi inga tuku ñuu ndia. Vaji kùu ndakan ndi nuu ndo ña na tindee ndo ndi chiꞌin ndisaa ma ña kùmani nuu ndi, chaꞌaꞌ ña chāꞌa ma Rachaꞌnu Cristu tiñu nuu ndi niku. Ta tüvi nī jaꞌa ndi yi takan,
vati yaꞌa vii jāꞌa ndi chiꞌin ndo, ti ndyuꞌu kūuni ndi ndo takua kùuni iin ñaꞌa kùu maꞌá ora kùmian ndiakuati seꞌan.
Takan kūu ta ora kātituꞌun ndi tuꞌun vaꞌa Ndioo nuu ndo, va na yüvi yakani kùu ma ña jàꞌa ndi, vati ndava kùu kuvi ndi chaꞌaꞌ ndo chaꞌaꞌ ña yaꞌa ga kùuni ndi ndeꞌe ndi ndo.
Yakan va ndyoꞌo yani, cha chìto vaꞌa ndo naja kua niꞌi jātiñu ndi nduvi ta niñuu, ikan na niꞌi ndi ña kachi ndi ora chīyo ndi chiꞌin ndo ma ora chākunuu ndi kàtituꞌun ndio ndi ma tuꞌun Ndioo nuu ndo. Takan jāꞌa ndi, vati tüvi kùuni ndi kuu ndi iin ndian jàtañu nuu nïꞌiin ndo.
Ta ndyoꞌo cha chìto ndo ta chìto vaꞌa Ndioo ndia, naja kua vaꞌa ta ndaa ña jāꞌa ndi ora chīyo ndi chiꞌin ndisaa ndyoꞌo ndian chìnuni tuꞌun Ndioo. Yakan va nïꞌiin ñivi na küu tisokuati na ndi.
Ta juuni cha chìto ndo ña naja kua jāndomani ndi taꞌiiꞌiin ndo ta naja kua kīchi sii kùuni ndo ora tāsoꞌo ndo ma tuꞌun kātituꞌun ndi nuu ndo. Vati jāꞌa ndi chiꞌin ndo takua jàꞌa iin ra kùu tatá chiꞌin seꞌe ra,
vati endee jànini ndi ndo ña na jaꞌa ndo takua ìyo yi ña jaꞌa ndo, ikan na koo vaꞌa ndo kuenda Ndioo, ti rakan kùu ra ña kāchin ra ndo ña na koo ndo chiꞌin ra nuu ni ndeꞌo naja kua yaꞌa ga kaꞌnu kùu ra ma nuu chàꞌnda ra tiñu.
Yakan va chaꞌaꞌ ñaꞌa kùu yi ña endee töve jàña ndi ña chàꞌa ndi taꞌvindioo nuu ra chaꞌaꞌ ndo, vati ndyoꞌo ora chīni ndo tuꞌun Ndioo ña kātituꞌun ndi nuu ndo, ma ora ikani jāchiꞌin ndo yi chiꞌin ndisaa anima ndo, vati cha chìto ndo ña yüvi tuꞌun yuꞌu ñivi kùu yi vati tuꞌun Ndioo kùu yi. Ta ndicha kuii ña ma tuꞌun Ndioo kùu ma ña jàꞌa ña koo ndo tiá vii nuu anima ndo, ikan na sii kuuni Ndioo jaꞌa ndo.
Ta ndisaa ndyoꞌo yani, ndian ìyo ñuu Tesalónica, indukuni tāꞌan ndo takua tāꞌan ma ñivi Ndioo, ndian chìnuni tuꞌun Jesucristu ña ìyo ñuꞌuꞌ Judea. Vati ndyoꞌo indukuni ndēꞌe ndo tundoꞌo jāꞌa ma ndian töve chìnuni ìyo ñuu ndo, takua ndēꞌe ma ndian ñuꞌuꞌ Judea tundoꞌo jàꞌa ma ndian judíu ìyo juuni ma ñuu na ndia.
Takan kūu ta ma ndian judíu ìyo juuni ma ñuu na, ndiakan kùu na ña chāꞌni na Rachaꞌnu Jesuu, ta juuni ndiakan kùu na ña chāꞌni na ndra kàꞌan chiꞌin tuꞌun yuꞌu Ndioo chīyo tajiꞌna ndia. Ta ikan jan jākunu na ndyuꞌu. Vati xaani na ndeꞌe na ndisaa ñivi ta kànitaꞌan na chiꞌin na ndia, va Ndioo töve chìsii ra ndèꞌe ra ma ña jàꞌa na.
Tatu kùuni ndi kaꞌan ndi chiꞌin ma ñivi yüvi judíu naja kua kuu jakakú Ndioo na, ta tüvi chàꞌa na ña na katituꞌun ndi yi nuu na. Ta chaꞌaꞌ yakan kùu yi ña tiaga ndòkuaꞌa ma kuati na. Ta vitin ma ndiakan ndèꞌe na tundoꞌo, ti yaꞌa kàyuni ma Ndioo ndeꞌe ra nuu na chaꞌaꞌ ma ña töve vaꞌa jàꞌa na.
Ndyoꞌo yani, vaji takäꞌan ndeꞌe ndiko ndi ndo nda ora kēsiin ndi chiꞌin ndo, va endee ñùꞌuni ndi ndo, ta ndisaa tiempu chànini ndi kundeꞌe ndiko ndi ndo ma ñuu ndo inga chaꞌaꞌ.
Va taku yuꞌu Paulu nduvaꞌa kuii kuaꞌaꞌ chaꞌaꞌ chànini kundeꞌi ndo ñuu ndo niku, va ma kuiꞌna chāsiánꞌ ma itiꞌ ndi, yakan va nī kuu kuꞌun ndi kundeꞌe ndi ndo.
Va ndyuꞌu kùuni ndi ña na koto kachin ndo ña tandiꞌi ndyoꞌo ndian chìnuni kùu ma ndian jàꞌa ña sii kùuni ndi, ta tayi kùuni ndi ti tīin vaꞌa ndo ma tuꞌun kātituꞌun ndi nuu ndo. Ta chaꞌaꞌ yakan kùu yi ña yaꞌa chìsii ndi ndàtu ndi ora ni kichaa ndiko ma Rachaꞌnu Jesucristu chitoꞌo yo.
Vati ndicha kuii ña chaꞌaꞌ ndyoꞌo kùu yi ña yaꞌa ga chìsii ndi ta tayi kùuni ndi.
Takan kūu ta tava nī kundeeni ndi ña yaꞌa chànini ndi chaꞌaꞌ ndo, yakan va ndyuꞌu kāchin ndi ña vaꞌa ga ña kìndoo maꞌiin nia ndi ma ñuu Atenas,
ta tāchi ndi ma ra yanio Timoteu nuu ndo, vati rakan jàkuu tiñu nuu Ndioo indukuni takua kùu ndi, vati juuni kàtituꞌun ra naja kua jàkakú Cristu yo ndia. Ta chaꞌaꞌ yakan kùu yi ña tāchi ndi ra, ikan na kuꞌva ra tundeeni ndo, ña na chinuni vaꞌa ndo ma tuꞌun Ndioo,
ikan na jäña nïꞌiin ndo ma tundeeni Ndioo ña ìyo chiꞌin ndo jàꞌa ma tundoꞌo ndèꞌe ndo. Vati ndyoꞌo cha chìto vaꞌa ndo naja kua ìyo yi ña ndeꞌo tundoꞌo chaꞌaꞌ ña chìnuni yo ma tuꞌun Cristu.
Ta tava nī kundeeni gai tiá kivi ña chànini̱ chaꞌaꞌ ndo, yakan va tāchi̱ ma Timoteu nuu ndo, ikan na kuꞌva ra koto ndi tuva ndicha ña juuni chìnuni ga ndo tuꞌun Jesuu a tüva. Vati yuꞌu, ndasii̱ niku ti tu jandaꞌviñaꞌa ma kuiꞌna ndo ta kiꞌvi ndiko ndo jàꞌa ndo ma ña kini inga chaꞌaꞌ. Ta tu takan kùu yi, tüvi nda kuenda kùu ma tiñu jāꞌa ndi chiꞌin ndo tuva takan.
Va tava vitin já kīchaa ndiko Timoteu ña chāndeꞌe ra ndo ma ñuu Tesalónica, ta kātituꞌun ra nuu ndi naja kua chìnuni vaꞌa ndo ma tuꞌun Jesuu, ta naja kùuni ndo ndeꞌe ndo taꞌan ndo, ta naja kua chàkuꞌuni ndo ndi ta juuni naja kua yaꞌa ìyoni ndo ndeꞌe ndo ndi, takua ìyoni ndi kundeꞌe ndi ndo ma nuu ìyo ndo ndia,
yakan va chaꞌaꞌ ndisaa ma tuxaan ini ña tàꞌan ndi iꞌya vaji ndèꞌe ndi kuaꞌaꞌ tundoꞌo. Ta ndetiñu kùu yi kuenda ndi, va vitin chìsii ndi ti chìto ndi ña chìnuni vaꞌa ndo ma tuꞌun Jesuu.
Yakan va vitin cha tüva nakani ndi chaꞌaꞌ ndo vati cha chìto ndi ña juuni ìyo ndaaga ndo itiꞌ ma Rachaꞌnu.
Yakan va ora kàꞌan ndi chiꞌin Ndioo juuni yaꞌa chàꞌa ndi taꞌvindioo nuu ra chaꞌaꞌ ndo, ti chaꞌaꞌ ndo kùu yi ña yaꞌaga sii kùuni ndi nuu ma Rachaꞌnu Ndioo.
Vati nduvi ta niñuu ora kàꞌan ndi chiꞌin ra chaꞌaꞌ ndo, chìkan ndi ñamani nuu ra ña na kuꞌva ra kuꞌun ndi kundeꞌe ndi ndo nuu ìyo ndo. Vati kùuni ndi katituꞌun ndi nuu ndo ma tuꞌun ra ña kùmaniga koto ndo.
Yakan va chìkan ndi nuu ma Rachaꞌnu Ndioo ra kùu Tatá yo chiꞌin ma Rachaꞌnu Jesuu, ña na tindee ra ndi, ikan na kuu kuꞌun ndi kundeꞌe ndiko ndi ndo inga chaꞌaꞌ.
Ta juuni na tindee ma Rachaꞌnu ndo, ikan na kuuniga ndo ndeꞌe ndo ma ndian chìnuni chiꞌin ma ndian töve chìnuni, takua kùuni ndi ndeꞌe ndi ndo ndia.
Ta ma Rachaꞌnu Ndioo ra kùu Tatá yo, na kuꞌva ra tundeeni ra nuu ndo, ikan na köo ga ma kuati ndo nuu ra, ta kuu ndo ñivi vaꞌa ta ií kuenda ra ora ni kichi ndiko ma Rachaꞌnu Seꞌe ra Jesucristu, chiꞌin tandiꞌi ndian ií ña ni kichaa chiꞌin ra.
Yakan va vitin ndyoꞌo yani jànini ndi ndo ta chìkan ndi chaꞌaꞌ ña kùu ndo ndian kuenda ma Rachaꞌnu Jesuu ma kua jānaꞌa ndi nuu ndo niku, ña na koo ndo ma takua kùuni ra, ikan na sii kuuni ra chaꞌaꞌ ndo. Chìto ndi ña takan ìyo ndo vitin, va jànini ndi ndo ña na jaꞌa ndo yi tiá kuaꞌaꞌ.
Vati ndisaa ndo cha chìto vaꞌa ndo ma tuꞌun kātituꞌun ndi nuu ndo chiꞌin ndatu ña chāꞌa Rachaꞌnu Jesuu nuu ndi,
vati ma Rachaꞌnu Ndioo kùuni ra ña na kuu ndo ndian ií kuenda ra, ta töve kùuni ra ña kiꞌvi ndo chiꞌin ñaꞌa yüvi ñasiꞌi ndo.
Ta na koto vaꞌa ndo naja kua koo vii taꞌiiꞌiin ndo chiꞌin ñasiꞌi ndo ta iñuꞌu koo ndo chiꞌin vi,
ta tüvi jàꞌa ndo ma ña chàtaꞌani ma kuñu ndo takua jàꞌa ma ñivi ña töve nàkoto Ndioo.
Ta juuni tüvi jàndaꞌviñaꞌa ndo ma meru ndo ta kìꞌvi ndo chiꞌin ñasiꞌi ndra, vati ma Rachaꞌnu Ndioo nduvaꞌa kuii jàndeꞌe ra tundoꞌo ma ndian jàꞌa takan, takua cha kātituꞌun ndi nuu ndo niku.
Vati Ndioo kāchin ra yo ña na kuu yo ñivi ií kuenda ra, ta yüvi ndian jàꞌa kuati.
Yakan va nda ndian ni kuuni ña töve jàchiꞌin na ma tuꞌun iꞌya, ìyo yi na koto na ña yüvi tuꞌun ñivini kùu yi, vati tuꞌun Ndioo ra chàꞌa ma Tati Ií ra nuu yo ña na koo yi chiꞌin yo kùu yi.
Takan kūu yakan va tüva chìniñuꞌu ndo ña tàa ndi nuu ndo naja kua koo ndo chiꞌin ma ñivi taꞌan ndo, vati maa ma Ndioo kùu ra ña cha jānaꞌa ra nuu ndo naja kua ìyo yi ña kuuni ndo ndeꞌe ndo taꞌiiꞌiin taꞌan ndo,
ti ndicha kuii ña takan jàꞌa ndo chiꞌin ma ñivi taꞌan yo ña ìyo ninii kaꞌnu ñuꞌuꞌ Macedonia vitin. Va vitin ndyuꞌu jànini ndi ndo, ndyoꞌo yani, ña na kuuniga ndo ndeꞌe ndo ma ndian taꞌan ndo tiaga kuaꞌaꞌ.
Yakan va na nanduku ndo kua kuu koo vaꞌa ndo, ta jaꞌa ndo ma tiñu maa ndo. Ta na jatiñu ndo chiꞌin ndaꞌaꞌ ndo takua cha kātituꞌun ndi ña ìyo yi ña jaꞌa ndo.
Takan ìyo yi ña jaꞌa ndo, ikan na tiñuꞌu ma ñivi töve chìnuni tuꞌun Ndioo ndo, ikan na tüvi kùmani nïꞌiin nakuyi nuu ndo ndia.
Ndyoꞌo ndra yani, kùuni ndi ña na koto ndo naja kua ìyo ña taꞌan chiꞌin ma ndian ndií ña chìnuni tuꞌun Jesuu, vati tüvi kùuni ndi ña na ndaꞌvi kuuni ndo takua ndaꞌvi kùuni ma ndian tüvi chìto tu ni koo vaꞌa na chiꞌin Ndioo itiꞌ nuu.
Vati takua cha chìto vaꞌa yo ña Jesuu chīꞌí ra ta nātaku ndiko ra, juuni takan ìyo yi ña koto kachin yo ña ma Rachaꞌnu Ndioo ni janataku ndiko ra tandiꞌi yo ndian ni kuvi ña chìnuni tuꞌun Jesuu ndia.
Takan kūu yakan va kàtituꞌun ndi takan nuu ndo takua jānaꞌa Rachaꞌnu Jesuu ora kīchi ra. Ta ndisaa nda yo ìyo nditoga nda ma ora ni kichi ndiko ma Rachaꞌnu, jiꞌna ma ndian ndií kùu ma ndian ni ndaa nuu sukun chiꞌin ra kua maa yo.
Ora ni nuu ma Rachaꞌnu Jesuu itiꞌ andivi juuni ni kunio iin tati ña kànachaa niꞌi vaꞌa, ta ni kaꞌan ma tati kaꞌnuga ña jàꞌa tiñu nuu Ndioo, ta juuni ni kunio ma tati ma yutun tìvi ma Ndioo. Tajan ma ndian chīꞌí ña chìnuni tuꞌun Jesuu, jiꞌna kuii ga ndiakan kùu ma ndian ni nataku.
Ta ikan jan, yo ndian kīndoo ndito ma ñuñivi iꞌya ni ndaa yo ta kuꞌun ndito yo nuu kaꞌìin ma ndian cha nātaku ma tichi viko ma nuu sukun, ta ndakan ni ndikitaꞌan yo chiꞌin ma Rachaꞌnu ma nuu tati. Ta takan ni niꞌo nuu koo yo endeeni chiꞌin ra.
Yakan va na jandomani taꞌiiꞌiin ndo taꞌan ndo chiꞌin ma tuꞌun iꞌya.
Ndyoꞌo yani, va chaꞌaꞌ ma kuiya a ma ora ni kuu yakan, tüvi chìniñuꞌu ndo ña na taa ndi naja ni kuu yi.
Vati cha chìto vaꞌa ndo ti tüvi chìto yo nda kivi ta nda ora ni kichi ma Rachaꞌnu ti janaꞌinio ora ni kichaa ra. Ta ndicha ña takan kùu yi chiꞌin ma ndra suꞌu ndia, vati ndrakan kìꞌvi ndra ta suꞌu ndra iin veꞌe ma ora jànaꞌini na kaꞌìin na.
Va taku ndyoꞌo yani ña tüvi jàꞌa ndo kuati takua jàꞌa ma ndian töve nàkoto Ndioo, ti ìyo tuꞌva ndo ma ora ni kichaa ma Rachaꞌnu. Yakan va ora ni kichaa ma Rachaꞌnu tüvi jànaꞌini ndo takua jànaꞌini ñivi ora kìꞌvi ma ndra suꞌu veꞌe na.
Yakan va ndisaa yo ndian kùu ñivi Ndioo, cha jàndakuu Ndioo yo ña na kuu yo ndian vaꞌa ña chàkunuu ora ndichin, ta tüvi kùu yo takua kùu ma ndian jàꞌa kuati chàkunuu ora chanikuaa.
Yakan va töve ìyo yi ña kuu yo takua kùu ma ndian töve chìnuni tuꞌun Ndioo ña tüvi chàꞌa na kuenda ma ña kùuni ra, va ìyo yi ña koo tuꞌva yo ta kuàndiꞌi yo.
Ta ndian kìxi, kìxi na ora naa, ta ndian chìꞌi ndixi, juuni chìní na ora naa ndia.
Yakan va taku maa yo ña kùu yo ñivi Ndioo, chàkunuu yo ora ndichini, vati ìyo yi ña koo tuꞌva yo ta kumio yo, takua jàꞌa ma ndra jandaru ña chàkuꞌun ndra iin kamixa ña kuvaꞌa chiꞌin kaa kuenda ña kùmi ndra ndra. Yakan va takan ìyo yi ña jaꞌa yo kuenda yo chiꞌin ma ña chìnunio tuꞌun Ndioo, ta chiꞌin ña kùunio ndeꞌo inga ñivi. Ta juuni ìyo yi ña kuatu vaꞌa yo ma Rachaꞌnu Jesuu, ikan na kuu niꞌo ña jakakú ra yo ora janaa ra ma ñuñivi, takua jàꞌa ma jandaru ña chàkoso ndra iin tuxini kaa kuenda ña jakakú yi ndra.
Vati ma Ndioo tüvi nī chaꞌaꞌ ra ña na ndeꞌo tundoꞌo, ti kùuni ra jakakú ra yo nuu ma tundoꞌo chaꞌaꞌ ma Rachaꞌnu Jesucristu.
Vati ma Rachaꞌnu Jesucristu chīꞌí ra chaꞌaꞌ yo. Yakan va indukuni kùu yi tu kuvio a koo ndito yo, vati ni koo ndito yo chiꞌin ra endeeni.
Yakan va na jandomani ndo taꞌan ndo, ta na kuꞌva ndo tundeeni na takua cha kīchaꞌa ndo jàꞌa ndo yi vitin.
Ndyoꞌo yani jànini ndi ndo ña tiñuꞌu ndo ma ndra jànaꞌa tuꞌun Ndioo ña ìyo tañu ndo, ti Ndioo kāchin ndra ña na janaꞌa ndra nuu ndo ta kumi ndra itiꞌ kuàꞌan ndo.
Yakan va ìyo yi ña tiñuꞌu ndo ndra ta kuuni ndo ndeꞌe ndo ndra chaꞌaꞌ ma tiñu jàꞌa ndra. Ta juuni takan ìyo yi ña koo vaꞌa ndo chiꞌin taꞌan ndo ndia.
Takan kūu ta juuni kùuni ndi ña na jaꞌa tuku ndo inga tiñu ndia. Na jakuninaa ndo ma ndian suchan ña tüvi kùuni jatiñu. Ta na kuꞌva ndo tundeeni ma ndian töve sii kuuni chiꞌin ma ña chìnuni na ndia. Ta juuni na tindee ndo ma ndian kumani chìnuni vaꞌa, ta ìyo yi ña kundaꞌvini ndo ndisaa ma ñivi.
Ta na jaꞌa ndo kuenda nuu ndo tuva ìyo iin ñivi ña xaani ndeꞌe ndo, koto jäꞌa ndo chiꞌin na takan ndia. Vati na nanduku ndo jaꞌa ndo ma ña vaꞌa chiꞌin taꞌan ndo, ta chiꞌin tandiꞌi ñivi ìyo ñuñivi ndia.
Yakan va na sii kuuni ndo tandiꞌi kivi.
Ta koto jäña ndo ña kàꞌan ndo chiꞌin Ndioo.
Ta na kuꞌva ndo taꞌvindioo nuu ra chaꞌaꞌ ndisaa ma ña tàꞌan ndo, vati yakan kùu ma ña kùuni ra ña na jaꞌa ndyoꞌo ndian chìnuni tuꞌun Jesucristu.
Na kuꞌva ndo ña na jaꞌa ma Tati Ií Ndioo ma ña kùuni ra tichi anima ndo.
Ta juuni koto kuätuꞌun ndo ma tuꞌun jànaꞌa ma ndra kàꞌan chiꞌin tuꞌun yuꞌu Ndioo.
Ta na kiꞌin ndo kuenda ma ña jànaꞌa ndra, ndeꞌo tu ndicha a ña vaꞌa kùu yi a töve. Ta ikan jan kachin ndio ndo ma ña vaꞌa jàꞌa ndo.
Ta juuni na jaña ndo ña jàꞌa ndo tandiꞌi nuu ña kini ndia.
Ta juuni ma Ndioo, ra jàꞌa ña na koo vaꞌa ndo, na jaꞌií vaꞌa ra ndo ta jaꞌa ra ña na koo vaꞌa ma anima ndo chiꞌin ndisaa ma kuñu ndo chiꞌin ma chinituni ndo ndia, ikan tüvi nataꞌan ra ndo chiꞌin kuati ndo ora ni kichaa ndiko ma Rachaꞌnu Jesucristu, ra kùu chitoꞌo yo.
Vati ma Rachaꞌnu ña kāchin yo kùu iin ra ndicha ti jàchinu ra ña kàꞌan ra.
Ndyoꞌo yani, na nakaꞌan ndo Ndioo chaꞌaꞌ ndi, ikan na tindee ra ndi ndia.
Ta kunumindaa taꞌan ndo ma ndian taꞌan yo ña chìnuni tuꞌun Ndioo ora kañaꞌa ndo chiꞌin na.
Ta juuni katituꞌin nuu ndo kuenda ma Rachaꞌnu chitoꞌo yo ña ìyo yi ña jakuaꞌa ndiꞌi ndo ma tutu iꞌya nuu ma ndra yanio, ta ñivi taꞌan yo ña chìnuni tuꞌun ra.
Ta maa ma Rachaꞌnu Jesucristu, na jaꞌií ra ndo. Ta takan na kuu yi. Amén.
Yuꞌu Paulu chiꞌin Silvanu ta Timoteu, tāa ndi tutu iꞌya kuenda ndisaa ndyoꞌo ndian chìnuni tuꞌun Jesuu ndian ìyo ma ñuu Tesalónica, vati ndyoꞌo kùu ndian ìyo kuenda Tatá yo Ndioo chiꞌin Rachaꞌnu Jesucristu.
Ta ma Rachaꞌnu Ndioo Tatá yo chiꞌin Rachaꞌnu Jesucristu, na koso ra ñamani ra nuu ndo, ta na kuꞌva ra ña na koo vii ndo chiꞌin ma anima ndo kuenda ra.
Ndyoꞌo yani, nani kivi ora kàꞌan ndi chiꞌin Ndioo, ìyo yi ña kuꞌva ndi taꞌvindioo nuu ra chaꞌaꞌ ndo, ma kua vaꞌa ña ìyo yi ña jaꞌa ndi, ti chàꞌa ndi kuenda ña nani kivi chìnuni ndo tiaga ma tuꞌun Cristu, ta kùuniga ndo ndeꞌe ndo ma ndian taꞌan ndo ndia.
Vati taku maa ndi ora kàꞌan ndi chaꞌaꞌ ndo nuu ma inga ñivi chìnuni tuꞌun Ndioo ndian ìyo nani ñuu, yaꞌaga sii kùuni ndi ora kàꞌan ndi yi nuu na, ti chìto ndi naja kua jàndeeni ndo ma tundoꞌo ndèꞌe ndo ta naja kua chìnuni vaꞌa ndo tuꞌun Ndioo vaji yaꞌaga ndēꞌe ndo tuxaan ini.
Yakan va vaꞌani jàꞌa Ndioo ña jàndeꞌe ra tundoꞌo ma ndian jàndeꞌe tundoꞌo ndo.
Ta ndisaa ndyoꞌo ndian ndèꞌe tundoꞌo ta chìnuni, ni kuꞌva Ndioo ña nindee ndo, indukuni takan ni jaꞌa ra yi kuenda ndi ndia. Ta ndisaa ñaꞌa ni kuu yi ora ni kichi ndiko ma Rachaꞌnu Jesuu itiꞌ andivi chiꞌin kuaꞌaꞌ ndatu ra, ta juuni takan ni kichi ma tati vaꞌa ña jàꞌa tiñu nuu Ndioo chiꞌin ra ndia.
Vati ni kichi ra chiꞌin na tañu ñuꞌú ndàkoo nditi, ta ni jandeꞌe ra tundoꞌo nuu ma ndian töve nàkoto Ndioo, vati töve jàchiꞌin na ma tuꞌun vaꞌa ña kàtituꞌun yo chaꞌaꞌ Rachaꞌnu Jesuu, ra kùu chitoꞌo yo.
Ta ndisaa ndiakan ndian tüvi chìnuni, ni janaa Ndioo na, ti ni tiꞌi ra na nuu ni ndeꞌe na tundoꞌo ndisaa tiempu, ta ikan jan ni jachika ndio ra na nuu ìyo ma Rachaꞌnu Jesucristu, ra yaꞌaga tacha ta ìyo ndatu nuu.
Ta takan ni kuu ma ora ni kichi ra, vati ma ñivi ra indukuni ni jakaꞌnu na ra chiꞌin ndo, ti ndisaa ndo yaꞌaga sii ni kuuni ndo ma ora ikan. Takan ni jaꞌa ndo, vati chìnuni ndo ma tuꞌun Ndioo ña kàtituꞌun ndi nuu ndo.
Yakan va nani ora ña kàꞌan ndi chiꞌin Ndioo juuni kàꞌan ndi chaꞌaꞌ ndo ndia. Ta chìkan ndi nuu ra ña na jandakuu ra ndo ñivi ìñuꞌu ti maa ndo kùu ñivi ña kāchin ra. Ta na jachinu ra chiꞌin ma ndatu ra ndisaa ña vaꞌa ña kùuni ndo jaꞌa ndo, chiꞌin ndisaa ma tiñu jàꞌa ndo chaꞌaꞌ ña chìnuni ndo ma tuꞌun ra.
Ta takan kàꞌan ndi chiꞌin Ndioo chaꞌaꞌ ndo, vati ikan na kuu ndo ndian jàkaꞌnu ma sivi Rachaꞌnu Jesucristu. Ta na kuu ndo ñivi ìñuꞌu jàꞌa ra ndia, chaꞌaꞌ ña nìꞌi ndo ma ñamani ma Rachaꞌnu Ndioo chiꞌin Rachaꞌnu Jesucristu.
Ta vitin ndyoꞌo yani ma ora ni kichi ndiko ma Rachaꞌnu Jesucristu ra kùu chitoꞌo yo, ni kutiꞌvi yo chiꞌin ra, ta chaꞌaꞌ yakan kùu yi ña jànini ndi ndo,
ña koto säma ndo ma kua chànini ndo, ti ni keta ndian ni jandaꞌviñaꞌa ma ñivi, ta ni kaꞌan na ti kùu na ndian kàꞌan chiꞌin tuꞌun yuꞌu Ndioo. Ta juuni ni janaꞌa na iin tuꞌun, ta ni jakuaꞌa na ña tāa na nuu tutu ña kàti yi ti cha kīchaa ndiko ma Rachaꞌnu Jesuu. Ta ni kati na ti tutu tāchi ndi kùu yi, vaji töve ña ndicha kùu yi.
Yakan va koto küꞌva ndo ña na jandaꞌviñaꞌa na ndo, vati antea ña na keta ma kivi ikan, jiꞌna ni keta kuaꞌaꞌ ñivi ña jàña na itiꞌ Ndioo. Ta tañu na ni keta iin raꞌii ña ìyo kuaꞌaꞌ kuati. Ta rakan ti ni janaa Ndioo ra itiꞌ nuu.
Ta ikan jan ni kanitaꞌan ndio ra chiꞌin Ndioo a ña ií ña ndiso sivi Ndioo ña jàkaꞌnu ma ñivi, ta ndava ni chaa ra ña ni kiꞌvi ra ta kunandi ra tichi veñuꞌu kaꞌnu ma Ndioo, kuenda ña na kaꞌnda ra tiñu. Ta ikan ni kati ra ña Ndioo ndicha kùu ra, vaji töve ndicha kùu yi.
¿A tüvi chàkuꞌuni ndo ña cha kātituꞌin ma tuꞌun iꞌya nuu ndo ora juuni ìyogai chiꞌin ndo niku?
Ta vitin ndyoꞌo cha chìto vaꞌa ndo niyi kùu yi ña ni jandokuee ma ra kini ikan, koto jàꞌa ra kichaa ra numini.
Vati cha ìyo tuꞌva ma ña ìyo xeꞌe tichi chinituni ma ra kini kuenda ña na kichi ra, va vitin ìyo ma ña chàsi ña na kichaa ra. Ta ma ña jàndokuee yi ra vitin, takan endeeni ni jaꞌa yi nda kati chaa ora ña na tava Ndioo yi tañu ma tiñu jàꞌa yi.
Ta ma ora ni kichi ndio ma ra kini ikan, tajan ni kaꞌni ndio ma Rachaꞌnu Jesuu ra chiꞌin tati yuꞌuni ra ta chiꞌin ña tacha ra ma ora ikan. Takan ni taꞌan ma ra kini ikan jàꞌa ma Rachaꞌnu ora ni kichi ra.
Ta ma kuiꞌna kuánꞌ ña ni tindeánꞌ ma ra kini ña ni kichi kuenda ña na jaꞌa ra yi. Ta ni kichi ra chiꞌin kuaꞌaꞌ ndatu kaꞌnu ra ta seña ña ni jàndaꞌviñaꞌa ra ma ñivi.
Ta takan kùu yi ña ni jaꞌa ma ra kini ikan tandiꞌi nuu ma ña kini chìto ra kuenda ña na jandaꞌviñaꞌa ra ma ndian kuàꞌan itiꞌ kini nuu ni kuvi na. Yakan ni taꞌan na chaꞌaꞌ ña tüvi nī jachiꞌin na itiꞌ Ndioo, ta nī kuuni na ndeꞌe ma ña ndaa kuenda ña na kuu kakú na.
Ta chaꞌaꞌ yakan kùu yi ña juuni maa ma Ndioo tāchi ra iin ndatu kini ña na jandaꞌviñaꞌa yi na, ikan na chinuni na ma tuꞌun vata ña jànaꞌa yi nuu na.
Yakan va ndisaa ndiakan ni tisokuati Ndioo na ña na kuvi na chaꞌaꞌ ña töve nī kuuni na jachiꞌin na ma tuꞌun ndicha, ti java ma ña töve vaꞌa kùu ma ña chàtaꞌani na jaꞌa na.
Yakan va ndyoꞌo yani ndian kùuni ma Rachaꞌnu ndeꞌe ra, nani kivi ora kàꞌan ndi chiꞌin Ndioo ìyo yi ña kaꞌan ndi chaꞌaꞌ ndo nuu ra, chaꞌaꞌ ña maa ra kùu ma ra kāchin ndo antea ña jātuvi ra ma ñuñivi kuenda ña na kakú ndo chaꞌaꞌ ña kūꞌií ndo jāꞌa ma Tati Ií ra, ta chaꞌaꞌ ña chìnuni ndo ma tuꞌun vaꞌa ra.
Vati chaꞌaꞌ ña jāchiꞌin ndo ma tuꞌun vaꞌa Ndioo ña kàtituꞌun ndi, yakan va ma Ndioo kāchin ra ndo, ikan na kuu niꞌi ndo koo ndo chiꞌin ma Rachaꞌnu yo Jesucristu nuu yaꞌa kaꞌnu ta tacha ra.
Yakan va ndyoꞌo yani, na koo vaꞌa ndo ta koto jäña ndo tandiꞌi tuꞌun ña jānaꞌa ndi nuu ndo, ta juuni na jaꞌa ndo tandiꞌi ma tuꞌun ña jànaꞌa ndi ta tàa ndi nuu ma tutu kuenda ndo ndia.
Ta juuni maa ma Rachaꞌnu yo Jesucristu chiꞌin Ndioo Tatá yo, ra yaꞌa kùuni ndeꞌe yo, cha chāꞌa ra tundeeni ra endeeni nuu yo. Ta juuni vitin ndàtu yo ma ña vaꞌa ni kichi itiꞌ nuu chaꞌaꞌ ma ñamani ña chāꞌa ra nuu yo.
Ta chaꞌaꞌ ndisaa ñaꞌa, na koo tundeeni ra chiꞌin anima ndo, ikan na töve sama ndo ña jaꞌa ndo ta kaꞌan ndo ma ña vaꞌa ndisaa tiempu.
Ndyoꞌo yani, chaꞌaꞌ nuu ndiꞌinia chìkan ndi nuu ndo ña na kaꞌan ndo chiꞌin Ndioo chaꞌaꞌ ndi, ikan na kuita kuati ma tuꞌun chaꞌaꞌ Jesuu ña kàtituꞌun ndi ninii ma ñuꞌuꞌ ñuñivi, ta na jachiꞌin na ta na tiñuꞌu na yi, takua jàꞌa maa ndo ndia.
Ta juuni na kaꞌan ndo chiꞌin ra, ikan na jakakú ra ndi ora chàkunuu ndi nuu ìyo ndian yaꞌa kini xini, vati yüvi ndisaa na chìnuni tuꞌun Cristu.
Vati ma Rachaꞌnu Jesuu iin ra ndaa kùu ra ti jàchinu ra ma ña kàꞌan ra, ta chàꞌa ra tundeeni ra kuenda ndo ta kùmi ra ndo, koto kiꞌvi ndo ma itiꞌ kuiꞌna.
Ta ìyo tundeeni ma Rachaꞌnu chiꞌin ndi, ta chaꞌaꞌ yakan kùu yi ña chìto ndi ti jàꞌa ndo ma kua kātituꞌun ndi nuu ndo, ta juuni chìto ndi ti takan ni jaꞌa ndo tiá itiꞌ nuu ndia.
Ta na tindee ma Rachaꞌnu ndo ña na kuuni ga ndo ndeꞌe ndo ma ndian taꞌan ndo, takua kùuni ra ndeꞌe ra ndo, ta ora ndèꞌe ndo tundoꞌo, na jandeeni ndo takua jāndeeni ma Rachaꞌnu Cristu.
Ti takua maa ndo cha chìto ndo ma kua jàꞌa ndi, ta takan ìyo yi ña jaꞌa ndo. Vati ora chīyo ndi chiꞌin ndo, tüvi nī chiyo suchan maani ndi, ti jātiñu ndi.
Ta juuni jāta ndi ma ña chāchi ndi nuu ndo, ti tüvi kùuni ndi kuu ndi ndian jàtañu nuu ndo. Yakan va nduvaꞌa kuii niꞌi jātiñu ndi nduvi ta niñuu ma ora ikan.
Ma ña ndaa ti ìyo yi ña jakachi ndo ndi niku, va ndyuꞌu nī kuuni ndi ndakan ndi yi nuu ndo. Vati kùuni ndi jatiñu ndi, ikan na ndeꞌe ndo takua jàꞌa ndi, takua ikan ìyo yi ña jaꞌa ndo ndia.
Ta ora chīyo ndi chiꞌin ndo, teꞌen kātituꞌun kachin ndi nuu ndo: Ma ndian yanio ña tüvi kùuni jatiñu, ta na tüvi ìyo yi ña kuꞌva ndo ña kachi na.
Ta chīto ndi ña ìyo ndian yanio tañu ndo ña tüvi kùuni jatiñu, ta ni tüvi nànduku na ma tiñu jàꞌa na vaji ìyo yi.
Yakan va chiꞌin sivi Rachaꞌnu Jesucristu, kàꞌan ndi chaꞌaꞌ ndisaa ndiakan, na kichaꞌa na jatiñu na, ikan na koo vii na. Vati takan ìyo yi ña jaꞌa na, ta kuu niꞌi na ña kachi na.
Va ndyoꞌo yani koto tïsoni ndo ña jàꞌa ndo ma ña vaꞌa.
Ta tu ìyo ndian taꞌan yo ña tüvi jàchiꞌin ña kàꞌan ma tutu iꞌya, na tïꞌiga ndo kuenda na. Ta na jachiyo ndo ndo xiin na, ikan na koo tukanuu nuu na.
Va koto küxaani ndo ndeꞌe ndo nuu na, vati na kundayuꞌu ndo na ta jakuninaa ndo na, taku iin yani ndo.
Ta maa ma Rachaꞌnu kùu ra ña chàꞌa ña koo vii ñivi. Ta ma Rachaꞌnu na kuꞌva ra ña na koo vii ndo chiꞌin taꞌan ndo ndisaa tiempuni. Ta na koo ma Rachaꞌnu chiꞌin ndisaa ndo.
Yuꞌu Paulu, tài letra iꞌya chiꞌin ndaꞌi, ikan na koto ndo ti mai kùu ma ra tàchi yi nuu ndo. Vati mai takan tài ma nuu ndiꞌinia nuu tandiꞌi ma tuꞌun jàꞌi.
Ta ma Rachaꞌnu chitoꞌo yo Jesucristu na kuꞌva ra ma ñamani ra nuu ndo. Ta takan na kuu yi. Amén.
Yuꞌu, Paulu, tài tutu iꞌya kuendaun, yoꞌo Timoteu, ti ma Ndioo tāchi ra yuꞌu ña kùi iin ra tatun Rachaꞌnu Jesucristu, ta na jakui tiñu kàꞌan ra, vati Ndioo kùu ma ra jàkakú yo, ta Jesucristu kùu ma ra ndàtu yo vitin.
Ndicha kuii ña kùu̱n takua kùu iin raseꞌi, chaꞌaꞌ ña indukuni chìnuni vaꞌa yo ma tuꞌun Jesucristu. Ta vitin kùuni̱ ña ma Rachaꞌnu Ndioo Tatá yo chiꞌin ma Rachaꞌnu Jesucristu chitoꞌo yo, na kuꞌva ra ñamani ra nuu̱n, ta na kundaꞌvini ra ñu̱n, ta na jaꞌa ra ña na vii koun chiꞌin animaun.
Ma kua cha jānini̱ ñu̱n ora kēi kuàꞌin ma ñuꞌuꞌ Macedonia ña na kindoun ma ñuu Efesu, ta na kaꞌun nuu ma ndian jànaꞌa tuꞌun vata, ña na jäꞌa ga na yi.
Ta juuni na kaꞌun nuu na ña na väꞌa natuꞌun na ma tuꞌun ña töve induku kàa yi takua ña jànaꞌa Ndioo, ta juuni na kaꞌun ña na jäꞌa na kuenda naja kua tāꞌan ma ndian chīyo tatiempu ndia. Vati ndisaa yakan jàꞌa ña endee kànitaꞌan yuꞌu na, ti tüvi tìndee yi ña na chìnuni na ma tuꞌun kàꞌan Ndioo, takua kùuni ra ña koo yo.
Ta ma ña kùuni̱ ña na kutunini ma ñivi kùu ma ña na kùunio ndeꞌo taꞌan yo chiꞌin ma ña vii vàchi tichi anima yo, ta na koo vaꞌa yo chiꞌin ma chinituni yo, ta na chinuni yo tuꞌun ra chiꞌin ndisaa anima yo.
Vati ìyo ndian cha kēsiin itiꞌ iꞌya, ta vitin kìchaꞌa nàtuꞌun na tuꞌun ña tüvi nda kuenda.
Ndiakan kùuni na kaꞌan kachin na ma tuꞌun ley Ndioo nuu ma ñivi, kàti na, vaji ni juuni ña jànaꞌa juuni maa na, na tüvi kùtunini vaꞌa na, niyi kùuni yi kaꞌan yi vaji kàꞌan na ña tuꞌun ndicha kùu yi.
Vati ndisaa yo cha chìto vaꞌa yo ti iin ley vaꞌa kùu ma ley Ndioo, tuva chàtiñu yo yi takua kùuni ra.
Yakan va ìyo yi ña koto yo ti nïꞌiin ley tüvi ìyo yi kuenda ma ndian vaꞌa. Ti ma ley kùu yi kuenda ma ndian kini, ta ma ndian jàꞌa kuati, ta kuenda ndian tüvi jàchiꞌin ña kàꞌan yi. Ta juuni kuenda ma ndian tüvi iñuꞌu chiꞌin Ndioo, ta ma ndian chàtuꞌun ra, ta kuenda ma ndian kini xini ta jàꞌa kuati. Ta ma ley juuni kùu yi kuenda ndian chàꞌni tatá chiꞌin maꞌá, ta nda ndian chàꞌni inga tuku ñivi ndia.
Ta juuni tāchi ra yi kuenda ndra kìꞌvi chiꞌin ñivi ñaꞌa yüvi ñasiꞌi ndra, ta ñaꞌa kìꞌvi chiꞌin inga ndraꞌii, ta kuenda ndra siꞌi ndia. Tāchi ra yi kuenda ma ndian kàꞌan tuꞌun vata, ta ndian chàꞌa iin tuꞌun vaji töve jàchinu na yi, chiꞌin ndian tìin xeꞌe ñivi ta xìko na na inga chiyo. Yakan va ma ña kùuni ma ley kaꞌan yi, kùu yi kuenda ndian jàꞌa ña kini ña töve induku kùu yi takua jànaꞌa Ndioo ña jàꞌa na.
Vati ma Rachaꞌnu Ndioo, ra yaꞌa ga ií, kùu ma ra tāchi yuꞌu, ña na katituꞌin tuꞌun kaꞌnu iꞌya nuu kuaꞌaꞌ ñivi.
Yuꞌu Paulu, chàꞌi taꞌvindioo nuu ma Rachaꞌnu chitoꞌo yo Jesucristu, ti chàꞌa ra ñandei takua ndēꞌe ra ña ìyo tundeeni ra chiꞌi̱n. Yakan va chāꞌa ra tiñu nui ña na jatiñui kuenda ra,
vaji chātuꞌin ra ta kāꞌan tiꞌini̱ chata ra niku. Vati jātakueꞌi ma ndian chìnuni tuꞌun ra ta kānduvaꞌi ra. Va Ndioo kūndaꞌvini ra yuꞌu, vaji takan jāꞌi, ti tüvi chìtoi nayi jàꞌi ma ora ikan niku, vati takäꞌan chinuni̱ ma tuꞌun ra niku.
Ta nduvaꞌa kuii kaꞌnu ñamani jāꞌa ma Rachaꞌnu chiꞌi̱n, ti chāꞌa ra ña na chinuni̱ ma tuꞌun ra, ta juuni chāꞌa ra ña na kuunio ndeꞌo taꞌan yo chaꞌaꞌ ña indukuni kùu yo chiꞌin Jesucristu.
Yakan va ña ndicha kùu ma tuꞌun ña ni kaꞌin iꞌya, ta ndisaa ndo ìyo yi ña chinuni ndo yi: vati ma Rachaꞌnu Cristu Jesuu, kīchi ra ma nuu ñuꞌuꞌ ñuñivi iꞌya, ti kùuni ra jakakú ra tandiꞌi ndian ìyo kuati. Ta tañu ndiakan, ìyo iin yo ìyo ga kuati, ta rakan kùu yuꞌu.
Ta yakan va ma Rachaꞌnu Jesucristu, nduvaꞌa kuii kūndaꞌvini ra yuꞌu, vaji ìyo ga kuati̱. Ta takan jànaꞌa ra nuu ma ñivi naja kua jàndeeni ra ma ña jàꞌa na ta jànaa ra ma kuati na, takua jāꞌa ra chiꞌi̱n ora kīchaꞌa chìnuni̱ tuꞌun ra. Ta takan kuu niꞌi na nuu koo na indeeni chiꞌin ra, tuva chinuni na tuꞌun ra ndia.
Ta vitin na jakaꞌnu yo Rachaꞌnu Ndioo, ra yaꞌa kaꞌnu, ra ìyo ndisaa tiempu, ti juu ra kùu ma Rey chàꞌnda tiñu. Vati tüvi ni chaa iin kivi ña ni kuvi ra. Vaji na küu ndeꞌo ra va chìto yo ti ìyo ra, ta ìyo kuaꞌaꞌ chinituni ra. Ta uvanuu Ndioo kùu ra. Ta takan na kuu yi. Amén.
Yakan va na chinuni vaꞌun tuꞌun ma Rachaꞌnu chiꞌin ndisaa chinituniun, vati ìyo ndian töve chìnuni vaꞌa ma tuꞌun ra, ta ndākoo na yi. Ndiakan kùu na takua kùu iin varku ña kātitaꞌan chiꞌin yuu, vati tüva nda kuenda na.
Vati takan cha tāꞌan ma ra nàni Himeneu chiꞌin ra nàni Jandu. Ndrakan tīꞌi̱ ndaꞌaꞌ ma kuiꞌna, ikan na kutuꞌva ndra ti küu kaꞌan tiꞌini ndra chata Ndioo.
Takan kūu ta vitin va ni kaꞌin iin tuꞌun kaꞌnu nuu ndisaa ndo ña na ndakan ndo nuu Ndioo, ta na nakaꞌan ndo ra chaꞌaꞌ ndisaa ñivi ñuñivi. Ta juuni na kuꞌva ndo taꞌvindioo nuu ra, ikan na koo vaꞌa ndisaa na.
Ìyo yi ña kaꞌan yo chiꞌin ra chaꞌaꞌ ma ndra kùu kalechaꞌnu, ta chaꞌaꞌ ndisaa inga ndra ìyo tiñu chiꞌin ndra ndia. Yakan va ìyo yi ña jaꞌa yo ndisaa yakan, ikan na tüvi ndeꞌo tundoꞌo, ta vii koo yo chiꞌin tandiꞌi ñivio, ti takan kùu koo vaꞌa yo nuu Ndioo, ikan na kuu yo ñivi iñuꞌu ta ndaa.
Ta nduvaꞌa kuii vaꞌa ña jàꞌa yo takan, ti ma Ndioo ra jàkakú yo, yaꞌa chìsii ra ora jàꞌa yo takan.
Vati ma Rachaꞌnu Ndioo kùuni ra ña na kakú ndisaa ndo, ta kuu koto ndo ma tuꞌun ndaa.
Vati uvanuu Ndioo, kùu ra ña takani ìyo, ta juuni uvanuu ra ña tāchi ra kùu ra ña jàndoꞌiin ra yo chiꞌin Ndioo. Ta rakan kùu ra Jesucristu, ta kùu ra iin ñivi takua kùu maa yo.
Vati ma Rachaꞌnu Jesucristu, chāꞌa ra ña kaꞌni ñivi ra, ta na takaa na ra nuu kruu chaꞌaꞌ ma kuatio, ti takan jāꞌa ra, ikan na kuu kakú yo nuu ma kuatio. Ta ñaꞌa kùu ma tuꞌun ña jānaꞌa Ndioo nuu yo, ti ma kivi ña kāchin ra kùu yi.
Ta juuni chaꞌaꞌ rakan kùu yi ña kāchin Ndioo yuꞌu, ña kùi iin tatun ra, ikan na katituꞌin ma tuꞌun Cristu nuu kuaꞌaꞌ ñivi, nuu ndian yüvi judíu ndia. Yakan va tüvi jandaꞌviñaꞌi ndo ti ña ndicha kùu ma ña kàꞌin kuenda Cristu, ti ìyo yi ña janaꞌi nuu ndian yüvi judíu, ti ña ndaa kùu yi tu chinuni na tuꞌun Cristu.
Takan kūu yakan va ndyoꞌo ndra kùu ndraꞌii, kùuni̱ ña na ndoniꞌi ndo ndaꞌaꞌ ndo ora kàꞌan ndo chiꞌin Ndioo ndanikuni ma nuu kàchika ndo chiꞌin anima vaꞌa ndo, ta tüvi kàyuni ndo ta töve kànitaꞌan yuꞌu ndo ndia.
Ta ma ñivi ñaꞌa, kùuni̱ ña kuꞌun vi jaꞌma ndaꞌvini ta iñuꞌu ña tüvi yaꞌa yaꞌvi ndaa. Va chàkuni kanduu ña jandondacha vi vi, ti ìyo ñivi ña yaꞌa jàndovii vi ma ixi xini vi takua jàꞌa ma ñivi ñaꞌa ña chùtaka sukun oro a yuu tacha kuenda ña jàndondacha vi vi. Ta yüvi takan ìyo yi ña jaꞌa vi.
Vati kùuni Ndioo ña na koo vaꞌa vi chiꞌin ma ña chìnuni vi tuꞌun ra, ta chiꞌin ma ña vaꞌa ña jàꞌa vi, ti takan jàꞌa ma ñivi tìñuꞌu Ndioo, ta jàkaꞌnu vi ra.
Yakan va ma ñivi ñaꞌa, na tasoꞌo taxiini vi ma tuꞌun vaꞌa Ndioo ta na jachiꞌin vi ma ña kàꞌan ra.
Ta juuni na tüvi chàꞌi ndatu nuu ma ñivi ñaꞌa ña jànaꞌa vi tuꞌun Ndioo nuu ndraꞌii, ta ni tüvi vaꞌa ña kaꞌnda vi tiñu nuu ndra ndia. Tiá vaꞌa ña na taxiin kindoo vi.
Vati ma Rachaꞌnu Ndioo, jiꞌna jātuvi ra ma ra nàni Adán tajan jātuvi ra ma Eva.
Ta yüvi rakan jāndaꞌviñaꞌa ma kuiꞌna, ti Eva kùu ma ña jāndaꞌviñaꞌánꞌ. Ta ora jāꞌa ña ma ña kāꞌan Ndioo ña tüvi ìyo yi ña jaꞌa ña, kōyoan iin tichi kuati.
Va ma ñivi ñaꞌa, kùu kakú vi tuva jaꞌa vaꞌa vi ma tiñu Ndioo takua kùu vi ñivi chàkoo seꞌe. Vati tu chìnuni vi ma tuꞌun Ndioo, ta tu kùuni vi ndeꞌe vi inga ñivi, ta kuu vi ndian ií kuenda ra, ta na töve yaꞌa ndu vi ma tiñu ña chāꞌa Ndioo ña na jaꞌa vi.
Ña ndicha kùu ma ña kàꞌin chiꞌin ndo, ti tu ìyo ndra chìnuni ña chànini kuu ndra iin ndra kuiso tiñu nuu ñivi chìnuni tuꞌun Ndioo, ndicha ña ma tiñu vaꞌa kùu yi ña kùuni ndra jakuu ndra.
Yakan va taku ma ra ndiso tiñu veñuꞌu, ìyo yi ña jaꞌa ra mamaa ña vaꞌa, ikan küu kaꞌan ma ñivi chata ra. Ta ìyo yi ña koo ivanuuni ñasiꞌi ra, ta juuni ìyo yi ña kùu ra iin ra tüvi yaꞌa ndu ña jàꞌa ra nïꞌiin nakuyi, ta ra kachin chinituni, ta iñuꞌu chiꞌin ndisaa nakuyi. Ta ìyo yi ña kundaꞌvini ra ndian tüvi veꞌe ña chaa veꞌe ra, ta kuꞌva ra kindoo na veꞌe ra. Ta ìyo yi ña kuu ra iin ra kachini xini ña jànaꞌa vaꞌa ra ndia.
Ta na tüvi ìyo yi ña kuu iin ra yaꞌa ga chìꞌi ndixi ta tüvi ìyo yi ña ndikitaꞌan ra chiꞌin ndian yaꞌa tuꞌva kànitaꞌan. Vati ìyo yi ña kùu ra iin ra vaꞌa ña jàndomani ñivi. Ta juuni tüvi ìyo yi ña kùu ra iin ra yaꞌa ga chàtaꞌani ra ndeꞌe ra xuꞌunꞌ.
Vati ìyo yi ña kaꞌnda vaꞌa ra tiñu ma veꞌe ra, ta janaꞌa ra ña na kandicha ma seꞌe ra tiñu tàva ra nuu na, ikan na iñuꞌu koo na.
¿Vati tu töve chìto yo kaꞌnda yo tiñu juuni ma veꞌe maa yo, naja kùunio kaꞌnda yo tiñu nuu ma ndian chìnuni tuꞌun Ndioo?, tuva takan.
Yakan va ma ra ndiso tiñu, tüvi ìyo yi ña kuu iin ra já kīꞌvi kuenda Cristu, ti koto jatayi maa ra ra chiꞌin ma tiñu ikan, ta tu jaꞌa ra takan, juuni kani koyo ra tichi kuati takua tāꞌan ma kuiꞌna.
Ta juuni ìyo yi ña kuu ra iin ra iñuꞌu nuu ma ndian tüvi chìnuni tuꞌun Ndioo ndia, vati tu tüvi jàꞌa ra yi takan, ni koo tukanuu nuu ra, ti takan jàꞌa ma kuiꞌna ña jàndaꞌviñaꞌánꞌ yo.
Ta juuni takani ma ndra chìnuni ña ndiso tiñu ña tìndee ma ndian chìnuni tuꞌun Cristu, ìyo yi ña kuu ndra iin ndra iñuꞌu. Ta juuni ìyo yi ña jachinu ndra tuꞌun kàꞌan ndra, ta tüvi kùu ndra ndra chìꞌi kuaꞌaꞌ ndixi, ta ni tüvi kùuni ndra ña koo kuaꞌaꞌ xuꞌunꞌ ndra ndia, ña tüvi vaꞌa jàkanaa ndra.
Ta chiꞌin iin chinituni kachin ìyo yi ña endee chinuni ndra ma tuꞌun ndaa ña já jānaꞌa Ndioo nuu yo.
Yakan va jiꞌna ìyo yi ña kiꞌo kuꞌva ndra, ndeꞌo tuva ndicha ña jàꞌa ndra ma tiñu takua kàꞌan Ndioo ña jàꞌa ndra, ta tu vaꞌa jàꞌa ndra, tajan kuu koo ndra ma tiñu ikan.
Ta ma ñivi ñaꞌa, juuni ìyo yi ña iñuꞌu koo vi, ta tüvi ìyo yi ña kaꞌan vi chata ma taꞌan vi chiꞌin tuꞌun vata, ta tüvi yaꞌa ndu vi jàꞌa vi nïꞌiin nakuyi, ta kachin koo vi chiꞌin ndisaa nakuyi.
Ta ma ndra tìndee ma ndian chìnuni, ìyo yi ña koo uvani ñasiꞌi ndra, ta ìyo yi ña kundayuꞌu ndra ma ndiakuati seꞌe ndra chiꞌin tandiꞌi ñivi ìyo veꞌe ndra ndia.
Chànini̱ ña kuꞌin kundeꞌi ñu̱n numini. Va tu kuyanga kuàchai, tajan chaꞌaꞌ yakan, va tàchi̱ ma tutu iꞌya nuu̱n,
ikan na kotoun naja kua ìyo yi ña koo yo chiꞌin ma inga ndian chìnuni tuꞌun Ndioo, ti ñivi Ndioo ndito kùu yo. Vati ma ñivi Ndioo kùu ma ndian kùmi ma tuꞌun ndaa, ta juuni jànaꞌa yi nuu inga ñivi ndia.
Takan kūu yakan va, ma tuꞌun ña tüvi nàkoto yo niku, ndicha ña cha jànaꞌa Ndioo yi nuu yo vitin, ta ma tuꞌun ikan, nduvaꞌa kuii kaꞌnu yi:
Rachaꞌnu Ndioo, ndākuu ra iin ñivi,
ta ra vaꞌa kùu ra, kàti ma Tati Ií Ndioo.
Ta juuni ndēꞌe ma tati jàkuu tiñu nuu Ndioo ra.
Ta chītakuati ma tuꞌun ra tandiꞌi ñuu ñuñivi,
ta kuaꞌaꞌ ñivi chīnuni ña kàꞌan ra,
ta ndāa ra kuàꞌan ra itiꞌ andivi.
Va ma Tati Ií Ndioo, kàꞌan kachin vaꞌa yi, ti ma tiempu nuu ni ndiꞌinia ìyo ndian ni jaña na ña chìnuni na ma tuꞌun Ndioo, vati ni jachiꞌin ndio na ma tuꞌun vata ña jànaꞌa ndian tati xaan ña jàndaꞌviñaꞌa yi na.
Ta ikan jan ndisaa ndio ma ñivi ikan, chaꞌaꞌ ña kùu na ñivi chiꞌin uvi nuu ña chànini, ndian jànaꞌa na mamaa tuꞌun vata, ta tüva kachin chànini na, ta tüva kanuu na jaꞌa na kuaꞌaꞌ ma ña kini.
Ta ma ndian jàꞌa takan ti tüvi chàꞌa na ña tàndaꞌa ma ñivi chìnuni tuꞌun Ndioo, vati iin kuati kùu yi kuenda na, kàti na. Ta juuni kàti na ña ìyo saꞌan ña küu kacho, vati iin kuati kùu yi ndia. Va yuꞌu kàti̱ ña tüvi vaꞌa ma ña jànaꞌa na, ti maa ma Rachaꞌnu Ndioo, jātuvi yi kuenda ña kachi yo ndian chìnuni ta chìto ma tuꞌun ndaa yi. Ta chaꞌaꞌ ndisaa ña nìꞌo nuu ra ìyo yi ña kuꞌva yo taꞌvindioo nuu ra chaꞌaꞌ yi ndia.
Yakan va cha chìto yo ti ndisaa ma ña jàꞌa Ndioo ña vaꞌa kùu yi. Ta nïꞌiin nakuyi küu kaꞌan yo ña na väꞌa yi, tuva chàꞌa yo taꞌvindioo nuu ra ora nìꞌo yi,
ti chiꞌin tuꞌun Ndioo jàꞌií ra nuu yi ora kàꞌan yo chiꞌin ra chaꞌaꞌ yi.
Takan kūu yakan va tu jànaꞌa vaꞌun ma tuꞌun ndaa iꞌya nuu ma ndian kùu yanio ta chìnuni vaꞌun yi, ni kùu̱n iin ra jàtiñu vaꞌa kuenda ma Rachaꞌnu Jesucristu, ti ni tindee yi ñu̱n chaꞌaꞌ ña tāndikun vaꞌun ma itiꞌ ña jànaꞌa yi ñu̱n.
Va tüvi vaꞌa ña jàchiꞌun ma tuꞌun vata ña kàꞌan kuaꞌaꞌ ma ndian ìyo ma ñuñivi iꞌya, ti tüvi nda kuenda yi. Tiá vaꞌa ña na jakaꞌnu̱n ma Rachaꞌnu Ndioo ta jaꞌun naja kua kàꞌan ra.
Ndicha vaꞌa ti ma tiñu jàꞌa yo ña jàndoniꞌo ma kuñu yo ìyo nuu chàtiñu yi va kuenda vitini, va tu jàꞌa yo ma tiñu Ndioo ta jàkaꞌnu yo ra, vaꞌaga yi kuenda yo, ti tìndee yi yo ma ñuñivi iꞌya vitin, ta juuni ni tindee yi yo ora koo yo chiꞌin Ndioo endeeni ma tiá itiꞌ nuu ndia.
Ndicha kuii ti tuꞌun iꞌya ña ndaa kùu yi, ta ìyo yi ña tasoꞌo vaꞌa ndisaa ndo yi.
Ta chaꞌaꞌ yakan kùu yi ña jàtiñu yo ta ndèꞌo tundoꞌo jāꞌa ñivi kàtiꞌini chata yo, vati ìyo ma tundeeni ma Ndioo ndito chiꞌin yo ta chìnunio ña ndicha ña ni jachinu Ndioo ma kua kāti ra nuu yo. Vati rakan ni tindee ra tandiꞌi ñivi, va tiaga kuaꞌaꞌ ni tindee ra ma ndian chìnuni ta ni jakakú ra na, ikan na koo na endeeni chiꞌin ra.
Ta ndisaa tuꞌun iꞌya, ìyo yi ña kaꞌun ta janaꞌun yi nuu na.
Na janaꞌun nuu ma ñivi ña na tiñuꞌu na ñuu̱n vaji ra tivaani kùu̱n. Va na janaꞌun nuu na ma kua ìyoun chiꞌin ma ña jàꞌun ta chiꞌin ma tuꞌun kàꞌun ma itiꞌ vaꞌa kuàꞌun. Ta juuni na kuuniun ndeꞌun na, ta na kùu̱n iin ra ña töve jàꞌa kuati, ta na chìnuniun tuꞌun Cristu chiꞌin ndisaa animaun ta chinituniun ndia. Takan koun, ikan na kuu ndeꞌe na ñu̱n, ta tandikun na itiꞌ kuàꞌun.
Va takua yuꞌu juuni kuyangai tiá ma itiꞌ teꞌen, ta yoꞌo na jakuaꞌun ma tuꞌun Ndioo nuu kaꞌìin tiꞌvi ma ndian chìnuni, ta na kundayuꞌu vaꞌun na ta janaꞌun ma itiꞌ kuꞌu̱n na ndia.
Na jakuendaun ma ndatu ña chāꞌa Ndioo nuu̱n ora jūndii ndrachaꞌnu ndiso tiñu veñuꞌu ndaꞌaꞌ ndra xiniun takua kùuni ma Rachaꞌnu Ndioo, koto näaniun yi.
Takan kūu yakan va na tasoꞌo vaꞌun ma tuꞌun já chinu kàꞌin iꞌya, ikan na ndeꞌe ma ndian chìnuni naja kua ndìkun vaꞌun ma itiꞌ Ndioo, takua ikan ìyo yi ña jaꞌa na ndia.
Ta na jaꞌa vaꞌun kuenda nuu̱n chiꞌin ma tuꞌun jànaꞌun ma itiꞌ kuàꞌun nuu ma ndian chìnuni. Ta koto jäñaun ma ña vaꞌa ña jàꞌun ndia, vati tu jaꞌun ma takua kùuni Ndioo, ni kaku̱n. Ta juuni ni kakú tandiꞌi ma ndian jàchiꞌin ma tuꞌun Ndioo ña kàꞌun ndia.
Koto käꞌun yuꞌu ma ndrachaꞌnu, vati tiá vaꞌa ña viviini kàꞌun chiꞌin ndra ora chùnda yuꞌu̱n ndra, ti ìyo yi ña tiñuꞌu̱n ndra takua tiñuꞌu̱n iin tatáun. Ta juuni na vii kaꞌun chiꞌin ma ndra tivaa, vati ìyo yi ña tiñuꞌu̱n ndra takua tiñuꞌu̱n iin ra kùu yaniun.
Ta ma ñivi ñaꞌa chaꞌnu, juuni ìyo yi ña tiñuꞌu̱n vi, ta kuuniun ndeꞌun, vi takua kùuniun ndeꞌun ma maꞌá maun. Ta juuni ìyo yi ña tiñuꞌu̱n ma ñivi ñaꞌa yoko, ta kuuniun ndeꞌun vi, takua kùuniun ndeꞌun ma ñivi ñaꞌa taꞌun ndia. Yakan va na jaꞌun mamaa ña vaꞌa chiꞌin na.
Na tindeun ma ñivi ñaꞌa ña kìndoo ndaꞌvi tu tüvi ìyo ndian tìndee vi.
Vati tu ma ñivi kìndoo ndaꞌvi ìyo seꞌe vi a seꞌe yani vi, ndiakan ìyo yi ña koo tuꞌva na ña tindee na vi, takua kūmi vi na ora kūu na ndiakuati, ti ñivi maa na kùu vi. Yakan va ora jàꞌa yo teꞌen, nduvaꞌa kuii chìsii ma Rachaꞌnu Ndioo ndeꞌe ra yo, ti ña vaꞌa kùu yi.
Vati tu ma ñaꞌa ña kìndoo ndaꞌvi jàꞌa ña naja kua kùuni maa ña, ma yakan kùan takua kùu iin ña tüva ndito kuenda ma Rachaꞌnu Ndioo, vati nàndukuan naja jàkaꞌnuan juuni maa ña, ta tüvi jàkaꞌnuan Ndioo.
Yakan va na janaꞌun ndisaa tuꞌun vaꞌa iꞌya nuu na, ikan na jaꞌa na ma ña vaꞌa ndia, ta takan küu naniꞌi ma ñivi ña kàꞌan na chata na.
Vati ma ndian tüvi nàkanini chaꞌaꞌ ña tìndee na ma ñivi na, ta ni töve nàkani itiꞌ na chaꞌaꞌ ma ñivi na ña ìyo tichi veꞌe na, ndiakan cha jāña na ña chìnuni na ma tuꞌun Ndioo jàꞌa ma kuati na, ti tiaga kini kùu ma anima na kua ma anima ndian töve chìnuni.
Va kùu nakuisoun sivi ma ñivi kindoo ndaꞌvi tu cha chinu vi uni xiko kuiya ta itiꞌ nuu. Ta tu chīyo uvani ii vi ndia.
Ta tu kùu vi iin ñivi ña kàꞌan vaꞌa ma ñivi chata, chaꞌaꞌ ña kùndaꞌvini vi ma ñivi chàa ma nuu ìyo veꞌe vi. Ta juuni tu jakuaꞌnu vaꞌa vi ma seꞌe vi ndia, ta nakata vi chaꞌa ma ndian chìnuni ña chaa veꞌe vi, ta takan jànaꞌa vi ti tìñuꞌu vi na. Ta juuni tu tindee vi ma ndian ndèꞌe tundoꞌo, ta chìtuꞌun vi chaꞌaꞌ ma tiñu vaꞌa ña ìyo yi ña jaꞌa vi ndia.
Ta tu ìyo ñivi yoko ñivi kìndoo ndaꞌvi, tüvi ìyo yi ña nakuisoun sivi vi. Vati ni keta iin kivi ña ni kuuni ndiko vi tandaꞌa vi chiꞌin inga raꞌii, ta ikan ni jaña ndio vi ña jàꞌa vi tiñu kàꞌan Cristu,
ikan kùu yi ma nuu koyo ndio vi tichi kuati chaꞌaꞌ ña jāña vi ña jàꞌa vi ma tuꞌun chāꞌa vi nuu Cristu.
Vati juuni yaꞌa chàtaꞌani ndio vi kakunuu vi ta veꞌe ta veꞌe ma ñivi, ta ndakuu suchan ndio vi, ta yüvi yakani kùu yi, ti kìchaꞌa ndio vi nàtuꞌun vi tuꞌun vata chata ma ñivi. Yakan va ikan kùu ma nuu kìꞌvi ndio vi tichi ndisaa tuxaꞌini, ta nàtuꞌun vi tuꞌun ña tüvi ìyo yi ña kaꞌan vi.
Ta chaꞌaꞌ yakan kùu yi ña kùuni̱ ña na koo ndiko ma ii ma ñivi ñaꞌa yoko ña kìndoo ndaꞌvi, ta tandaꞌa ndiko vi, ikan na koo ndiko seꞌe vi ta kumi vaꞌa vi na chiꞌin ma ii vi ndia. Ta chaꞌaꞌ yakan kùu yi ña na küu kaꞌan tiꞌini ma ñivi xaani ndeꞌe nuu vi chata vi, ti ma tiñu vaꞌa jàꞌa vi.
Takan kàti̱ chiꞌin ndo, ti ìyo ma ñivi ñaꞌa ña cha jāña vi ma itiꞌ Ndioo, ta tāndikun vi kuàꞌan vi itiꞌ kuàꞌan ma kuiꞌna.
Ta tu ìyo iin ñaꞌa a iin raꞌii chìnuni tuꞌun Cristu, ta tichi veꞌe vi ìyo iin ña kìndoo ndaꞌvi, na tindee vi ña, ikan tüva kuaꞌaꞌ tiñu ìyo yi ña jaꞌa ma inga ndian chìnuni chiꞌan. Vati ma ndian chìnuni vaꞌa ga ña na tindee na ma ñivi kìndoo ndaꞌvi ña tüvi nïꞌiin ñivi.
Ta ma ndrachaꞌnu ña ndiso tiñu nuu ma ndian chìnuni, ìyo yi ña nduvaꞌa kuii tiñuꞌu ma ñivi ndra. Va ìyoga yi ña tiñuꞌu na, taku ma ndrachaꞌnu kàtituꞌun tuꞌun Ndioo, ta jànaꞌa ndra yi nuu ma ñivi.
Vati ma tutu Ndioo, teꞌen kàꞌan yi:
“Na tüvi ìyo yi ña tiꞌo xikima yuꞌu ma kiti jàna yo ora jàtiñu ri.” Ta juuni ìyo inga tuꞌun ña kàꞌan ma tutu Ndioo: “Ma ra jàtiñu, ìyo yi ña niꞌi ra ma yaꞌvi ra ndia.”
Tu tisokuati iin ñivi chata iin rachaꞌnu ndiso tiñu ndian chinuni nuu̱n, koto jächiꞌun yi. Tiá vaꞌa ña na jachiꞌun yi tuva kàꞌan uvi a uni taꞌan na yi nuu̱n.
Ta ma ndra tüvi kùuni jaña ña jàꞌa ma kuati, tiá vaꞌa ña na kaꞌun nuu ndra ma nuu kaꞌìin tiꞌvi tandiꞌi ma ñivi Ndioo, ikan na yuꞌvi ma ñivi Ndioo, ta tüvi jàꞌa na takua jāꞌa ndra.
Yakan va yuꞌu Paulu, kàꞌin chiꞌun ndava nda nuu Ndioo chiꞌin Rachaꞌnu Jesucristu chiꞌin tandiꞌi tati jàꞌa tiñu nuu Ndioo ña kāchin ra, ña na jaꞌa vaꞌun ma ña kàꞌin chiꞌun, ta inuuni ndeꞌun ma ñivi ora jàꞌun yi.
Ora ni kachiun ñivi ña ni koo tiñu kuenda Ndioo, koto jündiun ndaꞌun chata nda ndian ni kuuni, tu tüvi nàkanini vaꞌa jiꞌnaun ña ni jaꞌun yi, ikan na töve kosoun kuati ña jàꞌa inga na. Yakan va na jaꞌun kuenda nuu̱n, koto kiꞌviun tichi nda kuati ni kuuni.
Ta taku maun ña yaꞌaga nuuni kuꞌvi tichiun, na köꞌun mamaa takuini, ti juuni ìyo yi ña koꞌun itaꞌvi ma vinu, ikan na ndovaꞌun nuu ma kueꞌe ña jàꞌa ña kuꞌvi tichiun.
Ta ìyo uvi uni ndian jàꞌa kuati, ña numi kuiini chàꞌa yo kuenda ña ìyo kuati na, ti chìto yo ma ña jàꞌa na antea ña chaa ma kivi ña ndòndaa yi. Va ìyo ndian jàꞌa kuati, ña tüvi numini chàꞌa ma ñivi kuenda yo jāꞌa yi, ti yaꞌa xeꞌe ìyo yi. Va ni chaa iin kivi ña ni koto ndiꞌi yo yi.
Ta juuni kùu yi, ña tu ìyo ma ndian jàꞌa iin tiñu vaꞌa, numi kuiini chàꞌa yo kuenda tu ma tiñu vaꞌa kùu yi. Va ìyo ma ndian jàꞌa tiñu töve vaꞌa, ta tüvi numi chàꞌa yo kuenda, va chìto yo ña ni chaa iin kivi ña ni koto ndiꞌi ma ñivi yi vaji yaꞌa xeꞌe ìyo yi ndia.
Ta tandiꞌi ndian chìnuni tuꞌun Cristu ndian kùu musu, ìyo yi ña tiñuꞌu vaꞌa na ma ndian kùu chitoꞌo na ña chàꞌnda tiñu nuu na, ikan ma chitoꞌo na küu kaꞌan tiꞌini na chata ma Rachaꞌnu Ndioo, ta chata ma tuꞌun ra ña jànaꞌa yo ndia.
Ta tu ìyo iin ma ndian kùu musu ta ma chitoꞌo na iin ndian chìnuni tuꞌun Ndioo kùu na, koto jäña na ña tìñuꞌu na na, ti indukuni ndian chìnuni tuꞌun Ndioo kùu na ndia. Vati ma ña ìyo yi ña jaꞌa na kùu yi ña na tiñuꞌu ga na na ta jatiñu niꞌiga na kuenda na, vati juuni yani na ndian chìnuni kùu na ndia. Yakan va, ndisaa tuꞌun iꞌya ìyo yi ña janaꞌun ta katituꞌu̱n yi nuu na.
Tu ìyo nda ndian jànaꞌa iin tuꞌun ña tüvi indukuni kàꞌan kua kàꞌan ma tuꞌun ma Rachaꞌnu Jesucristu, ta juuni töve indukuni kàꞌan kua ma tuꞌun ndaa ña chìnunio,
ndisaa ma ndiakan mamaa ndian kutayini kùu na, ti tüvi chìto na nïꞌiin nakuyi. Ta juuni na küu natuꞌun vaꞌanio chiꞌin na, ti endee kànitaꞌan yuꞌu na, ti tüva indukuni chànini ndio na kua chàninio, ta juuni kìchaꞌa na tixii na ta kaꞌan tiꞌini na chata ma ñivi, ti tüva ìyo tundeeni na chiꞌin ma ñivi, ti siin siin chànini na.
Ta ma kuati ikan, tüvi nda ora ni chinu yi, ti ma ñivi ikan, kùu na takua kùu ma ndian tivi xini, vati tüvi chìto na ma tuꞌun ndaa, ta jàꞌani na ña chìnuni na tuꞌun Ndioo kuenda na ndokuika na jàꞌa yi. Yakan va vaꞌa ga ña na tüva ga titaꞌun chiꞌin na.
Ndicha vaꞌa ña kùu kuaꞌnu yo chiꞌin ma ña chìnunio tuꞌun Ndioo, va tu sii kùunio chiꞌin ma ndatiñu ña ìyo nuu yo.
Vati ora kāku yo ma ñuñivi iꞌya, tüvi nī kichaa inga nakuyi chiꞌo, ti sokaanio kāku yo. Ta indukuni ni taꞌan yo ma ora ni kuvi yo, ti tüvi ni kundaꞌa yo nïꞌiin nakuyi koꞌo ndia.
Ti tuva cha ìyo ma ña kacho ta ìyo ma jaꞌma kuꞌun yo, tiá vaꞌa ña na sii kuunio chiꞌin yakani.
Ti tu yaꞌaga kùuni yo ma xuꞌunꞌ, ikan kìchaꞌa ma kuati kaꞌnu ña jàꞌa yo, ti numini kìchaꞌa yo kèsiin yo ma itiꞌ Ndioo jàꞌa ña tixin yo. Ta ikan kùu ma nuu juuni maa ndio yo jàndeꞌo tundoꞌo ma anima yo.
Yakan va yoꞌo Timoteu, ra jàkuu tiñu nuu Ndioo, koto näkaniun jaꞌun takua jàꞌa ma ndiakan, ti na kuꞌu̱n ma itiꞌ ndaa ña kuàꞌan Ndioo, ta na jakaꞌnu̱n ra ta na chinuni vaꞌun ma tuꞌun ra chiꞌin ndisaa animaun, ta na kuuniun ndeꞌun inga ñivi, ta na jandeeniun ña jàꞌa na chiꞌun, ta na kùu̱n iin ra yaꞌa vita anima ndèꞌun na ndia.
Ta na jandeeniun chìnuniun tuꞌun Ndioo, ikan na niꞌun ma nuu koun endeeni chiꞌin ra, ti takan kùuni ra ña na jaꞌun. Ti kāchin ra ñu̱n ma ora kātituꞌu̱n yi nuu kaꞌìin tiꞌvi kuaꞌaꞌ ndian kùu testigu ña chīnuni vaꞌun ma tuꞌun ra.
Yakan va ndava nda nuu Ndioo, ra chàꞌa kivi koo ndito ndisaa ma ña ìyo ñuñivi, ta ndava nda nuu Jesucristu, ra juuni kātituꞌun ma tuꞌun ndaa nuu Ponciu Pilatu tatiempu,
kàtituꞌin nuu̱n ña na jachiꞌun ta na jaꞌun ma tiñu kàꞌin ña jàꞌun, ta koto jäñaun ña jàꞌun yi, ikan na nïꞌiin na küu kaꞌan na chataun nda ora. Vati endeeni ìyo yi ña jaꞌun yi nda kati ni chaa ora ña ni kichaa ndiko ma Rachaꞌnu Jesucristu, ra chitoꞌo yo.
Vati ma Rachaꞌnu Ndioo ni jaꞌa ra ña ni kichaa ndiko ra ma nda ora kùuni maa ra. Ta uvanuu ma Rachaꞌnu kùu ra ma ra na jakaꞌnu yo, ti ra chàꞌnda tiñu ninii ñuñivi kùu ra. Ta juuni kùu ra Rey kuxini nuu ndisaa rey, ta chitoꞌo ndisaa ndrachaꞌnu ndia.
Uvanuu rakan kùu ma ra takani ìyo, ta ìyo endeeni, ta ìyo iin nuu endee tacha kàa, nuu nïꞌiin yo küu jayatin yo yo. Ta juuni nïꞌiin yo takäꞌan ndeꞌe ra, ta ni küu ndeꞌo ra ndia. Yakan va na jakaꞌnu yo ra endeeni chaꞌaꞌ ña endeeni kùu ra iin ra ìyo ndatu. Ta takan na kùu yi. Amén.
Ta na katituꞌu̱n nuu ma ndian kuika ña ìyo ma ñuñivi iꞌya, ña koto jändotayi yi na chiꞌin ma ña ìyo nuu na, ta ni chiꞌin ma xuꞌunꞌ ña ìyo nuu na ndia, vati ma xuꞌunꞌ na numini ni ndiꞌi yi. Tiá vaꞌa ña na kundaanio ma Rachaꞌnu Ndioo, vati maa ra kùu ma ra chàꞌa tandiꞌi ma ña ìyo nuu yo, ikan na sii kùunio chiꞌin yi.
Ta juuni na katituꞌu̱n nuu ma ndian kuika, ña na jaꞌa na mamaa ña vaꞌa ta na koo vaꞌa na jàꞌa ma tiñu vaꞌa jàꞌa na. Ta juuni ña na tüvi kuu xii na chiꞌin ma ndatiñu ìyo nuu na, ti na tindee na inga ma ndian kùmani yi nuu ndia.
Vati tu jaꞌa na takan, ni ndakuu yi iin yaꞌvi ña chàꞌa Ndioo nuu na ña kùndee yi na endeeni, ta juuni ndiakan kùu niꞌi ña na koo na endeeni chiꞌin ra ndia.
Yoꞌo Timoteu, kùuni̱ ña na jaꞌa vaꞌun ma tiñu Ndioo ña kàtiꞌtuꞌin nuu̱n. Ta koto jächiꞌun ma tuꞌun vata ña kàꞌan ñivi ñuñivi ña tüvi nda kuenda, ta ni ma tuꞌun ña vii kàꞌan yi kùunio, va tuꞌun vatani kùu yi.
Vati ìyo ma ndian kàꞌan ma tuꞌun teꞌen, ta kùuni na ti nduvaꞌa kuii chìto na, kùuni na. Va töve. Ta java kèsiin na ma itiꞌ Ndioo, ta tüva chìnuni na ña kàꞌan ra. Ma Rachaꞌnu Ndioo, na kuꞌva ra ña na koo ma ñamani ra chiꞌun. Ta takan na kùu yi. Amén.
Yuꞌu Paulu, tàchi̱ tutu iꞌya nuu̱n, yoꞌo Timoteu, vati maa ma Rachaꞌnu Ndioo, chāꞌa tiñu nui ña na kui tatun ma Jesucristu, ti takan kùuni Ndioo ña na jaꞌi. Yakan va, cha chìto yo, ti maa ra chāꞌa ra tuꞌun ña na koo ndito yo endeeni chiꞌin Jesucristu.
Ta chaꞌaꞌ yakan kùu yi ña tàchi̱ ma tutu iꞌya nuu̱n, ti kùuni̱ ndeꞌi ñu̱n takua kùuni̱ ndeꞌi iin ra seꞌe mai. Ta juuni kùuni̱ ña na kuꞌva ma Rachaꞌnu Ndioo Tatá yo, chiꞌin chitoꞌo yo Rachaꞌnu Jesucristu ñamani ra nuu̱n. Ta na kundaꞌvini ra ñuu̱n, ikan na koo viun kuenda ra.
Nani kivi ora chàꞌi taꞌvindioo nuu ma Rachaꞌnu Ndioo, endee chàkuꞌuni̱ ñu̱n, ta nàkaꞌin ñu̱n nuu ra ndia, vati jàkaꞌnu vaꞌi Ndioo chiꞌin chinituni ndai takua jākaꞌnu ma ndian kūu ñivi̱, ndian chīyo tatiempu ra ndia.
Ta juuni yaꞌa chàkuꞌuni̱ naja kua chāku̱n ma ora kēsio, chaꞌaꞌ ña kùuniun ndeꞌun yuꞌu. Va vitin yaꞌaga kùuni̱ ndikoi kundeꞌi ñu̱n, ikan na sii kuuni̱.
Yakan va chàkuꞌuni̱ naja kua yaꞌa chìnuniun ma tuꞌun Ndioo. Ta juuni chàkuꞌuni̱ ña jiꞌna kuii ma peꞌun Loida chiꞌin ma maꞌun Eunice, kùu ma ñivi kīchaꞌa chìnuni. Ta juuni chìtoi ña yoꞌo kùu̱n iin ra yaꞌa chìnuniun ndia.
Yakan va jànini̱ ñu̱n ña na kuàtiñu vaꞌun ma ndatu ña chāꞌa Rachaꞌnu Ndioo nuu̱n ora jūndii̱ ma ndaꞌi xiniun niku.
Ti ma Rachaꞌnu Ndioo, chàꞌa ra ma Tati Ií Ra nuu yo kuenda ña na jäyuꞌvio yo, ikan na jandeenio ta kuunio ndeꞌo ma ndian taꞌan yo. Ta juuni chàꞌa ra ña na jaꞌa yo kuenda nuu yo chiꞌin ma ña jàꞌa yo ndia.
Yakan va koto kükanuu̱n ña kàtituꞌu̱n ma tuꞌun ma Rachaꞌnu chitoꞌo yo nuu ma ñivi. Ta juuni koto kükanuu̱n yuꞌu chaꞌaꞌ ña indii̱ ma tichi vekaa chaꞌaꞌ ma tiñu jàꞌi kuenda Rachaꞌnu. Yakan va na jandeeniun ñu̱n chaꞌaꞌ ma tundoꞌo ndeꞌun ña kàtituꞌu̱n ma tuꞌun vaꞌa Ndioo. Vati ma Rachaꞌnu Ndioo cha chāꞌa ra ndatu ra nuu̱n.
Ta juuni maa ra kùu ra ña jākakú ra yo, ta kāchin ra yo ña na ií koo yo chiꞌin ra. Vati ma Rachaꞌnu Ndioo, na tüvi nī jakakú ra yo chaꞌaꞌ nïꞌiin tiñu ña jàꞌa yo kuenda ra, ti jāꞌa ra yi, vati takani cha chānini ra jàꞌa ra yi takan niku. Ta antea ña jātuvi Ndioo ma ñuñivi iꞌya kāchin ra yo ña na kuu yo ndian ñivi Jesucristu, ta chaꞌaꞌ rakan kùu yi ña chāꞌa ra ñamani ra nuu yo.
Ta juuni Ndioo jànaꞌa ra nuu yo naja kua kùuni ra ndeꞌe ra yo chaꞌaꞌ Rachaꞌnu Jesucristu, ora kīchi jàkakú ra yo nuu ma kuati. Ta juuni ra kùu ra ña jāndiꞌi ra nuu ma ndatu, ña jàꞌa ña na kuvio. Yakan va chiꞌin ma tuꞌun vaꞌa kàꞌan ra kùu yi ña tàvaniꞌi ra nuu ndichin ña na koo ndito yo endeeni. Ta chaꞌaꞌ yakan kùu yi ña tüva ni kuvio chaꞌaꞌ ña chìnuni yo ma tuꞌun ra.
Takan kūu yakan va maa ma Rachaꞌnu Ndioo kāchin ra yuꞌu, ta chāꞌa ra tiñu nui ña na kui tatun ra kuenda ña na janaꞌi ta katituꞌin ma tuꞌun vaꞌa chaꞌaꞌ ra nuu ma ndian yüvi judíu ndia.
Ta chaꞌaꞌ yakan kùu yi ña yaꞌa ndèꞌi tundoꞌo. Va ni tüvi kukanui chaꞌaꞌ yi vaji takan kùu yi, vati chìtoi yo kundeeni̱, ta juuni cha chìto vaꞌi ña, rakan ni kumi vaꞌa ra yuꞌu chiꞌin ndatu ra endeeni, nda ora ni chaa kivi ña ni kichaa ndiko ra.
Yakan va na jaꞌun takua kātituꞌin nuu̱n, ikan na chinuni vaꞌun ma tuꞌun Ndioo, ta kùuniun ndeꞌun inga ñivi ndia. Vati ñivi Rachaꞌnu Jesucristu kùu̱n.
Ta na kumi vaꞌun ma tuꞌun vaꞌa ña chāꞌa ma Tati Ií Ndioo nuu̱n ña na jaꞌun, vati juuni ìyo yi chiꞌin yo ndia.
Ta juuni cha chìto vaꞌun naja kua kūu yi ña ndākoo maꞌiin ma ndian chìnuni ña kīchi itiꞌ ñuꞌuꞌ Asia yuꞌu. Ta tañu ndiakan ìyo ndra nàni Figelu chiꞌin Hermógenes.
Ta na kundaꞌvini Ndioo ma Onesíforu, chiꞌin ndisaa ma ñivi ìyo veꞌe ra. Vati kuaꞌaꞌ chaꞌaꞌ kīchi kuꞌva ra tundeeni yuꞌu ma tichi vekaa iꞌya, ta ni tüvi nī kukanuu ra chaꞌi, vaji indii̱ ma tichi vekaa.
Ta rakan, na tüvi nī jaꞌa ra takua jāꞌa ma inga na ti ma ora kīchaa ra ma ñuu Roma, numini kīchaꞌa ra nànduku ra yuꞌu, nda kati nātaꞌan ra yuꞌu.
Ta yoꞌo Timoteu seꞌyu, na jandeeniun ña koo vaꞌun chiꞌin ma ñamani ña chāꞌa ma Rachaꞌnu Cristu Jesuu nuu̱n.
Ta ndisaa ma tuꞌun ña kātituꞌin nuu̱n ma nuu kaꞌìin kuaꞌaꞌ testigu, ìyo yi ña katituꞌu̱n yi nuu ma ndian chìnuni vaꞌa, ta ndiakan na koo tuꞌva na ña jànaꞌa ndiko na yi nuu inga ñivi.
Yakan va ora ndèꞌun tundoꞌo chaꞌaꞌ ma tiñu jàꞌun kuenda ma Rachaꞌnu Jesucristu, ìyo yi ña jandeeniun, takua jàndeeni ma ndra jandaru ora ndèꞌe ndra tundoꞌo chaꞌaꞌ ma tiñu jàꞌa ndra.
Vati ndisaa ma ndra kùu jandaru, na küu kiꞌvi ndra jàꞌa ndra inga tiñu, ti ìyo yi ña koo tuꞌva ndra kuenda ma ra chàꞌnda tiñu nuu ndra, ikan na sii kùuni ra chaꞌaꞌ ma tiñu jàꞌa ndra kuenda ra.
Ta juuni takan kùu yi chiꞌin ma ndra chàsiki, tuva tüvi chàsiki vaꞌa ndra takua ìyo yi ña kusiki ndra na küu jakanaa ndra tüva töve chàsiki ndra tava kàꞌan yi nuu ma tutu kua ìyo yi ña jaꞌa ndra yi.
Taku ma ndra jàtiñu nuu ni kava iin ndatiñu ndra, ìyo yi ña jatiñu jiꞌna ndra, tajan chàa ndio ma kivi ña keta ma ndatiñu ndra.
Ta nakaniniun chaꞌaꞌ ma tuꞌun kàꞌin chiꞌun, ta maa ma Rachaꞌnu Jesucristu ni jaꞌa ra ña na kutuniniun ndisaa yi.
Yakan va na kukuꞌuniun ma Rachaꞌnu Jesucristu, vati juuni ñivi ma Rey David kùu ra ndia. Ta juuni Jesucristu ikan kùu ra ña nātaku ndiko ra tañu ñivi ndií. Ta tuꞌun vaꞌa ikan kùu ma ña kàtituꞌin.
Ta vitin chaꞌaꞌ ña kàtituꞌin ma tuꞌun Jesuu nuu ma ñivi kùu yi ña yaꞌa jàndeꞌe na tundoꞌo yuꞌu, takua jàndeꞌe na tundoꞌo iin ra kini. Yakan va vaji indii̱ vekaa ta ndikuin ña ndèꞌi tundoꞌo, va ma tuꞌun Ndioo na küu kasi nïꞌiin na yi.
Yakan va yuꞌu nduvaꞌa kuii jàndeeni̱ vaji ndèꞌi tundoꞌo, vati kùuni ndeꞌi ña ma ndian kāchin Ndioo, ta kùuni̱ ña na niꞌi na nuu kakú na jàꞌa Jesucristu, ikan na koo vaꞌa na chiꞌin ra nuu ìyo ña tacha ra nani kivi.
Yakan va ìyo yi ña chinunio ma tuꞌun iꞌya, vati ña ndicha kùu yi:
Tu chìꞌo chiꞌin ma Rachaꞌnu Cristu,
juuni ni niꞌo nuu koo ndito yo chiꞌin ra ndia.
Ta tu jàndeenio ña yaꞌa ndèꞌo tundoꞌo chaꞌaꞌ ña jàtiñu yo kuenda ra,
juuni ni kaꞌnda yo tiñu chiꞌin ra ma nuu chàꞌnda ra tiñu ndia.
Ta tu kàtio ña töve nàkoto yo ra,
ta juuni ni kati ra ña töve nàkoto ra yo ndia.
Ta vaji jàña yo ña chìnunio ma tuꞌun ra,
va rakan endee tüvi jàña ra ña kùu ra takua kùu ra.
Vati na küu jaña ra ña jàꞌa ra ma tuꞌun chāꞌa ra nuu yo.
Yakan va na jakukuꞌuniun na ña tu kùuni na koo vaꞌa na kuenda Ndioo, na tüvi ìyo yi ña kanitaꞌan yuꞌu na chaꞌaꞌ ma tuꞌun ni kuuni, ti na tüvi nda kuenda yi. Vati ma ora jàꞌa na takan, jàkanuu ndio ma chinituni ma ndian tàsoꞌo yi, ta ndàkoo ndio na itiꞌ vaꞌa kuàꞌan na.
Yakan va na nanduku̱n naja kua jàtiñu vaꞌun kuenda Ndioo, ikan na kichi siini ra chiꞌun, ta katituꞌu̱n ma tuꞌun ndaa nuu ma ñivi. Takan ìyo yi ña jaꞌun yi, ikan na tüvi kukanuu̱n ora ni ndeꞌun ra.
Ta koto jächiꞌun ma tuꞌun vata ña kàꞌan ma ñivi, ti na tüvi nda kuenda yi. Vati ma ndian chàtaꞌani jaꞌa takan, tiaga kiꞌvi na jàꞌa na ma ña kini ña tüvi vaꞌa kuenda Ndioo.
Ta ma tuꞌun vata ña jànaꞌa na kua kuita kuati yi nuu ma ñivi takua kuàndita iin kueꞌe xaan ña ìyo kuñu yo, ta kùu yi kuvio jaꞌa yi. Ta tañu ma ndian jànaꞌa ma tuꞌun vata ikan, uvi ndra nàni Himeneu chiꞌin Filetu.
Vati ndrakan jāña ndra ña chìnuni ndra ma tuꞌun ndicha, ta kīchaꞌa ndio ndra kàti ndra ña na tüva ni nataku ndiko ma ndian ndií, ti cha yāꞌa ma kivi ña jànataku ma Ndioo na, kàti ndra. Yakan va takan jàꞌa ndra ña jàkanuu ndra xini uvi uni ma ndian chìnuni tuꞌun Ndioo.
Vaji takan jàꞌa ndra, ma tuꞌun ndaa ña chāꞌa Ndioo nuu yo kùu yi iin ña tüvi sama. Vati teꞌen kàꞌan yi: “Ma Rachaꞌnu Ndioo, cha nàkoto vaꞌa ra nda ndian kùu ma ñivi ra”, kàti yi. Ta ìyo inga tuku nuu kàꞌan yi teꞌen ndia: “Ndisaa ndian kàꞌan ña kùu na kuenda Cristu, ìyo yi ña jaña na ña jaꞌa na ña kini”, kàti yi.
Va taku ma tichi veꞌe iin ndian kuika, ìyo kuaꞌaꞌ nuu ma koꞌo chàtiñu na, ti ìyo koꞌo oro, ta koꞌo plata, chiꞌin yachin, ta koꞌo ñukisi ndia. Vati ìyo siin ma koꞌo chàtiñu na kuenda ma viko jàꞌa na, ta ìyo siin ma koꞌo ña chàtiñu na nani kivi ma tichi veꞌeni ndia.
Yakan va tu cha ndōꞌií yo, ta cha jāña yo ña jàꞌa yo ma ña kini, tajan ni kuàtiñu ma Ndioo yo ña, na jaꞌa yo ma tiñu vaꞌa, takua jàꞌa ma ndian kuika ña chàtiñu na ma koꞌo vaꞌa, ora jàꞌa na ma viko kaꞌnu.
Ta na jaꞌun kuenda nuu̱n, chiꞌin ma ña chàniniun, koto küuniun jaꞌun ma ña kini, takua jàꞌa ma ndian yoko, ña ìyo ma tiempu iꞌya. Vati ìyo yi ña nanduku̱n ma itiꞌ vaꞌa Ndioo. Ta juuni ìyo yi ña chinuni vaꞌun ma tuꞌun ra, ta kuuniun ndeꞌun ma ndian taꞌun ndia. Yakan va na koo viun, takua ìyo ma ndian chìnuni ña jàkaꞌnu na ma Rachaꞌnu Ndioo chiꞌin ndisaa anima na.
Vati taku ndyoꞌo ndian jàkuu tiñu Ndioo, tüvi ìyo yi ña kanitaꞌan yuꞌu ndo chiꞌin taꞌan ndo, ti ìyo yi ña koo vaꞌa ndo chiꞌin tandiꞌi na. Ta juuni ìyo yi ña koo tuꞌva ndo kuenda ña jànaꞌa ndo nuu inga ñivi. Ta na jandeeni ndo tuva ìyo nda ndian kàꞌan chata ma tuꞌun ña jànaꞌa ndo.
Ta juuni ìyo yi ña kundaꞌvini ndo na, ta na tindee ndo ma ndian kàꞌan chata ndo, ikan na tindee Ndioo na ña jaña na ma itiꞌ kini kuàꞌan na. Ta takan kùu naniꞌi na naja kua kuꞌun na ma itiꞌ ndaa ra.
Yakan va takan ìyo yi ña jaꞌa na, ikan na kakú na tichi ndaꞌaꞌ ma kuiꞌna. Vati vitin juuánꞌ kùu ma ñáꞌ chàꞌnda tiñu nuu na ña, na jaꞌa na tandiꞌi ma ña kùuniánꞌ.
Ta juuni ìyo yi ña kotoun ña nuu ni ndiꞌi ma tiempu iꞌya, yaꞌaga ni koo tundoꞌo.
Vati ìyo ndian ni jakaꞌnu na juuni maani na. Ta ni kuuni na ndeꞌe na ma xuꞌunꞌ, ta ni jandotayi ndio na na. Ta ni kaꞌan tiꞌini na chata Ndioo, ta töva ni jachiꞌin na ña kàꞌan ma tatá na chiꞌin maꞌá na. Ta töva ni nakaꞌan na Ndioo chaꞌaꞌ ma ndatiñu ña nìꞌi na. Ta ni töve ni jakaꞌnu na ra ndia.
Ta juuni na töve ni ndakimani na ma ndian kùu taꞌan na, ta ni töve ni kundaꞌvini na na ndia. Ta ikan jan ni kaꞌan na tuꞌun vata chata inga ñivi, ti yaꞌa xaani na ndèꞌe na na, ta na küu kaꞌnda na tiñu nuu juuni ma ña kùuni ma kuñu na ndia, vati na kündeega na jaꞌa na ma ña vaꞌa.
Ta juuni ni xikoñaꞌa na chaꞌaꞌ ndian amigu na, ta ni tüvi chànini jiꞌna na ma ña jaꞌa na. Ta ni jandotayi na na. Ta endee ni nanduku na jaꞌa na kuati ña chàtaꞌani ma kuñu maa na. Ta töva ni nanduku na itiꞌ vaꞌa Ndioo.
Ta ni katituꞌun na nuu ma ñivi ña yaꞌa jàkaꞌnu na Ndioo, va na tüvi ndicha, ti töve ìyo ndatu Ndioo chiꞌin na. Yakan va koto ndïkitaꞌun chiꞌin ma ndian jàꞌa takan.
Vati tañu ma ndiakan, ìyo ndra chàtaꞌani kakunuu ta veꞌe ta veꞌe ma ñivi ñaꞌa ña töve ndetiñu kèñaꞌa na chaꞌaꞌ ña ìyo kuaꞌaꞌ kuati vi ña jāꞌa vi niku. Ta ma ñivi ñaꞌa ikan na küu jandeeni vi ma ña töve vaꞌa chànini vi.
Yakan va vaji yaꞌa chàtaꞌani vi jàkuaꞌa vi ma tuꞌun chaa, va na küu chaa vi ña koto vi ma ña ndicha.
Ta tava jāꞌa ma ndra nàni Janes chiꞌin Jambre niku, ña töve nī jachiꞌin ndra tuꞌun jānaꞌa Moisés tatiempu, ta takan jàꞌa ma ndra matru iꞌya ña jàndaꞌviñaꞌa ndra ñivi, ti töve kùuni ndra chinuni ndra tuꞌun ndaa, ti ma maa ña kinini kùu ma ña chànini ndra. Ta ndrakan jàꞌani ndra ña kùu ndra ndian chìnuni tuꞌun Jesucristu, va töve ndicha kùu yi.
Va ndrakan töve ni kundee ndra kuaꞌaꞌ tiempu ña jàndaꞌviñaꞌa ndra ñivi, ti numini ma ñivi ni kuꞌva na kuenda ña yüvi ndicha kùu ma ña jànaꞌa ndra. Jin ma takan chāꞌa ma ñivi kuenda ña ma Janes chiꞌin Jambre kùu ndra ndra vata ndia.
Va taku yoꞌo Timoteu, cha chìto vaꞌi naja kua jàchiꞌun ma tuꞌun ña jànaꞌi nuu ma ñivi ti ìyoun takua ìyoi. Ta chìtoun naja kua chànini̱ ta chìtoun ña ìyoi kuenda ña jàkui ma tiñu ña kùuni Ndioo na jaꞌi, ta chìtoun ña yaꞌa chìnuni̱ tuꞌun ra ndia. Ta juuni chìtoun naja kua jàndeeni̱ vaji ndèꞌi tundoꞌo. Ta yuꞌu endee töve jàñai ña kùuni ndeꞌi ma ñivi taꞌan yo.
Ta juuni cha chìtoun naja kua kānitaꞌan ñivi chiꞌi̱n, ta jāndeꞌe na tundoꞌo yuꞌu chaꞌaꞌ ma tuꞌun Ndioo, ora chàkunui kàtituꞌin yi itiꞌ ñuu Antioquía chiꞌin ñuu Iconiu ta Listra. Va tava kūtaꞌan ma Rachaꞌnu chiꞌi̱n, yakan va kūndei kakúi nuu ma ndisaa ma tundoꞌo ña ndēꞌi.
Ta ndicha kuii ña, ndisaa ma ñivi kùuni koo takua kùuni ma Rachaꞌnu Cristu Jesuu, ìyo yi ña ndeꞌe na tundoꞌo chaꞌaꞌ ra ndia.
Va ma ndian kini ta vata, ña jàꞌa takan chiꞌin na, tiaga kuaꞌaꞌ ma ña tüvi vaꞌa ni jaꞌa na, ti ni jandaꞌviñaꞌa na ma inga ñivi. Ta juuni ma ndiakan ni jandaꞌviñaꞌa na na ndia.
Vati taku yoꞌo Timoteu, na chinuni vaꞌun takua kūtuꞌvaun, ta na jaꞌun yi ndia, ti cha chìto vaꞌun nda ndian kùu ma ndian jānaꞌa nuu̱n.
Vati juuni maun, cha chàkuꞌuniun naja kua kīchaꞌun jàkuaꞌun ma tutu Ndioo nda ora kūu̱n ravali. Yakan va ti ma tuꞌun kùu yi ña chàꞌa yi kuaꞌaꞌ chinituniun, ikan na koto vaꞌun naja kua jàkakú Rachaꞌnu Cristu Jesuu ñu̱n chaꞌaꞌ ña chìnuni vaꞌun tuꞌun ra.
Vati tandiꞌi ma tuꞌun vaꞌa Ndioo ña tāa ma ñivi nuu tutu ra, kēta yi ma chìnituni ma Rachaꞌnu Ndioo. Yakan va nduvaꞌa kuii vaꞌa yi ña jànaꞌa yo yi nuu ma ñivi, ta jàkuaꞌa yo yi nuu na, ikan na kaꞌan yi tuva töve vaꞌa ma itiꞌ kuàꞌan na, ikan na chikoniꞌi ndiko na ma itiꞌ ndaa ña ìyo yi ña kuꞌun na kuenda ña koo vaꞌa na takua kùuni Ndioo.
Yakan va takan ìyo yi ña jaꞌa yo chaꞌaꞌ ña kùu yo ñivi Ndioo, ti chiꞌin ma tuꞌun ra jàndakuu vaꞌa ra yo, ikan na kutuꞌva yo ta jaꞌa yo ma ña vaꞌa takua kùuni ra.
Takan kūu yakan va ndava nda nuu Ndioo, chiꞌin nuu ma Rachaꞌnu Jesucristu, ra ni jakutuni ma ñivi ndìto chiꞌin ndian ndií, ora ni kichi kaꞌnda ra tiñu nuu yo, ña yuꞌu janini̱ ñu̱n ña,
na katituꞌu̱n ma tuꞌun Ndioo nuu ma ñivi, ta koo tuꞌvaun chiꞌin na nda ora ni kuuni. Ta na janiniun na ta jandomaniun na, ikan na jachiꞌin na ma ña kàꞌan yi ta jaña na ña jàꞌa na ma ña tüvi vaꞌa. Ta ora janaꞌun nuu na, na iñuꞌu ta vii koun chiꞌin na, ikan na jachiꞌin na ma ña kàꞌan yi.
Vati ni chaa iin kivi ña na töva ni jachiꞌin na ña kàꞌan ma lotrina vaꞌa. Ta ikan jan ni nanduku ndio na kuaꞌaꞌ ma ndian matru ña jànaꞌa nuu na, ta ndiakan ni jakuaꞌa chiꞌin na ma ña chàtaꞌani maa na ña na koto na.
Yakan va töva ni jachiꞌin ndio na ña kàꞌan ma tuꞌun ndicha, vati ni jachiꞌin na ma tuꞌun ña jàndakuu maani ma ñivini.
Va taku yoꞌo töve ìyo yi ña kanduu ña jàꞌun, vati ìyo yi ña ndakivaꞌa vaꞌun ma tuꞌun Ndioo tichi ma chinituniun, ta jandeeniun ma tundoꞌo ña ni ndeꞌun ndia. Ta juuni na katituꞌu̱n ma tuꞌun vaꞌa chaꞌaꞌ Jesucristu ña jàkakú yi na. Vati takan ìyo yi ña jatiñu vaꞌun chiꞌin ma tiñu chāꞌa Ndioo nuu̱n.
Ti taku yuꞌu, chani chaa ma kivi ña ni kuvi̱ kuenda ma Rachaꞌnu Ndioo, takua chàꞌni na iin kiti ora sòkó na ri kuenda ra.
Ta juuni yuꞌu, cha jāndeeni ña jàꞌi tandiꞌi ma tiñu chāꞌa ma Rachaꞌnu Ndioo nui ña na jaꞌi yi. Ta endee tüvi nī jañai ña chìnuni vaꞌi ma tuꞌun ra.
Yakan va ma ora ikan, ni koo vaꞌi chiꞌin ma Rachaꞌnu Ndioo, vati jātiñu vaꞌi kuenda ra. Ta ikan jan ni kuꞌva ndio ra iin ña vaꞌa kuendai ma ora ni kichi ra jakutuni ra ma ña jàꞌa ma ñivi, vati iin ra vesi ndaa kùu ra. Ta yüvi chiꞌin yuꞌuni, ni jaꞌa ra yi, vati ni jaꞌa ra yi chiꞌin tandiꞌi ma ñivi ña yaꞌaga kùuni ndeꞌe ra ta ndàtu ra ndia.
Yakan va yuꞌu Paulu, chìkain ñamani nuu̱n yoꞌo Timoteu ña na numini kichiun kichi ndeꞌun yuꞌu,
Uvanuunia Luka, kùu ma ra kīndoo chiꞌi̱n vitin. Yakan va ora ni kichiun, na kunanduku̱n ra nàni Marku, ta kundakaun ra kichiun, vati chìniñuꞌi ra chiꞌin ma ña jàꞌi.
Ta ma ra nàni Tíkiku, ti tāchi̱ ra kuàꞌan ra itiꞌ ñuu Efesu ndia.
Ta juuni na kundaꞌun ma jaꞌma chùsukuin chiꞌin ndisaa tutui, ta ma ñii ña natuvi nuu tài ña ndākoi ñuu Troa, veꞌe ra nàni Carpu. Va ma ña chìniñuꞌugai ña kundaꞌun kùu ma ñii ikan.
Ta ma Jandu, ra jàtiñu chiꞌin kaa, yaꞌa xaani ra ndèꞌe ra yuꞌu. Va ni kuꞌva ma Rachaꞌnu ma yaꞌvi ra chaꞌaꞌ ña jāꞌa ra takan.
Yakan va na jaꞌa vaꞌun kuenda nuu̱n chiꞌin ra, vati yaꞌa xàani ra ndeꞌe ra ma tuꞌun Ndioo ña jànaꞌa yo nuu ma ñivi.
Ta ora yāꞌi ma chaꞌaꞌ nunuu nuu ma ndra kumitiñu, tükuii yo nī tindee yuꞌu ma ora ikan. Vati ndisaa ndra chīnu ndra, ta ndākoo maꞌiin ndra yuꞌu nuu ndra. Yakan va kùuni ña na tüvi tiꞌi ma Rachaꞌnu Ndioo kuenda ra chaꞌaꞌ ña jāꞌa ndra takan ma ora ikan.
Va ma Rachaꞌnu Ndioo kūtaꞌan ra chiꞌi̱n, ta chāꞌa ra ñandei ña na katituꞌin ndisaa tuꞌun vaꞌa chaꞌaꞌ ma Rachaꞌnu Jesucristu. Tajan ndisaa ma ndian yüvi judíu kīchaꞌa ndio na tàsoꞌo na ma tuꞌun Ndioo ña kàtituꞌin nuu na. Ta takan kūu ña jākakú ma Rachaꞌnu Ndioo yuꞌu ma nuu kuaꞌaꞌ tundoꞌo ikan.
Ta juuni ni jakakú ra yuꞌu nuu ma tichi ndaꞌaꞌ ndian jàꞌa ña kini ndia. Ta ikan endeeni ni kumi ra yuꞌu, nda kati chaa ma kivi ña ni kuꞌin chiꞌin ra nuu chàꞌnda ra tiñu itiꞌ andivi. Ta na jakaꞌnu yo ra ndisaa tiempu. Ta takan na kuu yi. Amén.
Takan kūu ta vitin tàchi̱ saludu nuu ma ña nàni Priscila chiꞌin iian Aquila, ta nuu ndisaa ñivi Onesíforu ndia.
Ta ikan jan ma ra nàni Latu, kīndoo ra ma ñuu Corintu. Ta ma Trófimu, ndōo ra ma ñuu Miletu, vati kuꞌvi ra.
Ta yoꞌo, na kunumiun kichiun antea ña koyo ma tiempu vichin. Tàchi ma ra nàni Eubulu saludu nuu̱n, chiꞌin Pudente, ta Linu, chiꞌin ña nàni Claudia, ta chiꞌin ndisaa ma ndian chìnuni ndia.
Ta ma Rachaꞌnu Jesucristu, na kumi ra ñu̱n, ta na koo ma ñamani Ndioo chiꞌin ndisaa ndo ndia. Ta takan na kuu yi. Amén.
Yuꞌu Paulu, ra jàꞌa tiñu nuu Rachaꞌnu Ndioo, ra kùu tatun Rachaꞌnu Jesucristu, ña tāchi ra yuꞌu ña na tindei ma ñivi kāchin ra, ikan na chinuni vaꞌa na ta koto na ma ña ndaa, ta kua ikan koo iñuꞌu na takua kùuni Ndioo.
Ta chaꞌaꞌ ma tuꞌun ndaa ikan ña chāꞌa ma Rachaꞌnu Ndioo, ra tüvi jandaꞌviñaꞌa, ndàtu na ti yaꞌa ndaani na ra ña ni koo ndito na chiꞌin ra endeeni, takua chāꞌa ra tuꞌun, antea ña jātuvi ra ma ñuñivi iꞌya.
Ta vitin cha chāa ma kivi ña Ndioo, ra jàkakú yo, chāꞌa ra ña na koto kachin yo ma tuꞌun iꞌya. Ta nuu yuꞌu tāva ra tiñu ña na kichi katituꞌin yi nuu kuaꞌaꞌ ñivi.
Ta chaꞌaꞌ yakan kùu yi ña, tài tutu iꞌya kuendaun yoꞌo Titu, vati ndicha kuii ña kùu̱n takua kùu iin raseꞌi, chaꞌaꞌ ña indukuni chìnuni vaꞌa yo ma tuꞌun Jesucristu. Ta vitin kùuni̱ ña ma Rachaꞌnu Ndioo Tatá yo chiꞌin ma Rachaꞌnu Jesucristu ra jàkakú yo, na koso ra ñamani ra chataun, ta na kundaꞌvini ra ñu̱n, ta na jaꞌa ra ña na vii koun chiꞌin animaun.
Ora ndākoi ñu̱n ma ñuꞌuꞌ Creta, jāꞌi yi ti kùuni̱ ña na jandondaun ndisaa ma tiñu ña kùmani ndòndaa ma ikan. Ta juuni kùuni̱ ña na jakuisoun tiñu iin ndrachaꞌnu ña na kaꞌnda ndra tiñu nuu ma ñivi Ndioo, ndian ìyo taꞌiiꞌiin ñuu takua kātituꞌin nuu̱n ña jàꞌun.
Ta ma ndrachaꞌnu iꞌya ña ni kuꞌvaun tiñu nuu, ìyo yi ña jaꞌa ndra mamaa ña vaꞌa, ikan na küu kaꞌan ma ñivi chata ndra. Ta ìyo yi ña koo ivanuuni ñasiꞌi ndra. Ta ma seꞌe ndra ìyo yi ña na kuu na ndian chìnuni tuꞌun Ndioo. Ta juuni ìyo yi ña jachiꞌin na ma ña kàꞌan tatá na chiꞌin maꞌá na, ta na küu na iin ndian kàꞌan ma ñivi chata ña iin ndian tüvi vaꞌa jàꞌa kùu na.
Vati taku ma ndrachaꞌnu ndiso tiñu kuenda Ndioo, ìyo yi ña na kuꞌun ndra ma itiꞌ ndaa, ikan na jachinu ndra ma tiñu chāꞌa Ndioo nuu ndra, ta takan küu kaꞌan ma ñivi chata ndra. Ta tüvi ìyo yi ña jandotayi ndra ndra chiꞌin ma tiñu jàꞌa ndra, ta tüvi ìyo yi ña kuu ndra ndra chìꞌi ndixi, ta ni ndra yaꞌa numi kayuni. Ta juuni tüvi ìyo yi ña kanitaꞌan ndra chiꞌin ñivi, ta ni ña kùuni ndra ndeꞌe ndra ma xuꞌunꞌ ña tüvi vaꞌa jàkanaa ndra ndia.
Vati taku ma ndrachaꞌnu iꞌya, ìyo yi ña tiñuꞌu ndra ma ndian chàa veꞌe ndra, ta juuni chàtaꞌani ndra ndisaa tiempu jaꞌa ndra mamaa ña vaꞌa. Ta juuni ìyo yi ña jaꞌa vaꞌa ndra kuenda nuu ndra chaꞌaꞌ ma tiñu jàꞌa ndra, ti ma ndra ndaa ta ií kùu ndra chaꞌaꞌ ma ña jàꞌa ndra kuenda ma ñivi ta kuenda Ndioo ndia. Ta juuni kùu ndra ndra kùu kaꞌnda ma tiñu nuu.
Ta ìyo yi ña koo tuꞌva ndra chiꞌin ma ña chìnuni vaꞌa ndra ma tuꞌun Ndioo ña kūtuꞌva ndra, ikan na kuu jandomani ndra ma ñivi chiꞌin tuꞌun vaꞌa ña jànaꞌa ndra, ta juuni na kuu jakuninaa ta kundayuꞌu ndra ma ndian kàꞌan chata tuꞌun vaꞌa Ndioo, ikan na ndakoo na ña jàꞌa na yi.
Vati ìyo kuaꞌaꞌ ma ndian tüvi jàchiꞌin ma tuꞌun Ndioo. Ta tañu ndiakan ìyo ndian judíu ña kàꞌan na ña ìyo yi ña taꞌnda ma ñii nuu ika yo ña kakú yo nuu Ndioo. Ta ndiakan ti na tüvi nda kuenda ma tuꞌun ña jànaꞌa na nuu ma ñivi, vati ma ndian jàndaꞌviñaꞌani kùu na.
Yakan va ndisaa ma ndian jàꞌa takan ìyo yi ña jakutaxiun na, ikan na käꞌanga na takan. Vati na yüvi ña ndicha kùu ma ña jànaꞌa na, ti ma ña jàꞌa na kuu ña jakanuu na xini ma taꞌiiꞌiin veꞌe nuu ìyo ñivi chaꞌaꞌ ña kùuni na niꞌi na tiaga xuꞌuni.
Takan kūu ta ikan jan kēta ndio iin ra ñuu maa na ña nàni Creta, ra yaꞌa ìyo chinituni. Ta rakan ti teꞌen nākaꞌan ra juuni chata ma ñivi ñuu ra: “Ma ñivi̱, ndian ìyo ma ñuꞌuꞌ Creta, kùu na ndian yaꞌa vata, ta ìyo na takua ìyo ma kiti kuꞌu, ti chànini na chaꞌaꞌ mamaa ña kachini na, ta suchan na ndia.”
Ta ndicha kuii ña ndisaa ma ña kàꞌan ra, takan kùu yi. Yakan va yuꞌu kàꞌin chiꞌun ña na jakuninaun na, ikan na jaña na ña jàꞌa na takan, ta kichaꞌa chinuni na ma tuꞌun Cristu.
Takan ìyo yi ña jaꞌun, ikan na tüva jàchiꞌin na ma kuentu vata, ti tuꞌun ña jàndaku maani ma ndian judíuni kùu yi, ta juuni töve jàchiꞌin na ma tuꞌun kàꞌan ma ndian kàꞌan chata ma tuꞌun ndaa Ndioo ña kùuni na kaꞌnda maani na tiñu nuu ndo ndia.
Takan kūu yakan va tandiꞌi ma ndian ìyo chinituni vaꞌa, ndisaa nakuyi ña vaꞌa kùu yi kuenda na. Va nïꞌiin nakuyi töve ña vaꞌa kùu yi kuenda ndian tüvi chìnuni tuꞌun Ndioo ta töve vaꞌa chinituni na. Vati nda ma chinituni na chiꞌin ña chànini na ña kini kùu yi.
Ta kàti na ti nàkoto na Rachaꞌnu Ndioo. Va chiꞌin ma ña jàꞌa na jànaꞌa yi ti na yüvi ña ndicha kùu yi, vati xaani na ndeꞌe na ra. Yakan va ma tiñu jàꞌa na jànaꞌa yi ti cha kēsiin na ma itiꞌ ra, vati na küa jaꞌa na nïꞌiin ma tiñu vaꞌa.
Yoꞌo yani, ndisaa ma tuꞌun ña jànaꞌun, ìyo yi ña indukuni janaꞌun yi takua kàꞌan ma tuꞌun ndaa chìnunio.
Ta juuni ìyo yi ña katituꞌu̱n nuu ma ñivi ñaꞌa chaꞌnu ña na koo vaꞌa vi chiꞌin ma Rachaꞌnu Ndioo, ta na jaꞌa vi kuenda nuu vi. Ta juuni na käꞌan vi tuꞌun vata chata inga ñivi, ta na küní vi jàꞌa ndixi ndia. Vati ìyo yi ña janaꞌa vi ña vaꞌa chiꞌin ma ña jàꞌa vi,
ta na kundayuꞌu vi ma ñivi ñaꞌa tivaa ña na kuuni vi ndeꞌe vi ma ii vi chiꞌin seꞌe vi ndia.
Ta na kuu vi ndian iñuꞌu, ta tüvi kìꞌvi vi chiꞌin inga raꞌii ña yüvi kùu ii vi. Ta juuni na jatiñu vaꞌa vi ma veꞌe vi, ta vii koo vi ndia. Ta na tiñuꞌu vi ta jachiꞌin vi ña kàꞌan ma ii vi, ikan na küu kaꞌan nïꞌiin ñivi chata ma ña kàꞌan tuꞌun Ndioo chaꞌaꞌ ma kua jàꞌa vi.
Ta indukuni na kundayuꞌu̱n ma ndra yoko ña na jaꞌa ndra kuenda nuu ndra, ta na töve yaꞌa ndu ma ña jàꞌa ndra.
Ta na janaꞌun takua jàꞌun nuu ndra, ikan na jaꞌa ndra ma tiñu vaꞌa ma ña kùuniun ña na jaꞌa ndra. Ta ora janaꞌun ma tuꞌun ndaa nuu ndra, ìyo yi ña vii kaꞌun yi ta töve yaꞌa nduu̱n kàꞌun yi, ikan na tiñuꞌu ndra yi.
Ta tu kàtituꞌu̱n ma tuꞌun vaꞌa takan nuu ma ñivi, ta ndiakan na küu kaꞌan na chata ma tuꞌun kàꞌun, ti tu takan ni jaꞌa ma nda ndian ni tisokuati ñu̱n, ni kukanuu na, ti yöve ña ndicha kùu ma ña kàꞌan na chataun.
Ta juuni na kundayuꞌu̱n tandiꞌi ma ndian musu ña jàtiñu kuenda inga ñivi, ikan na jachiꞌin na tandiꞌi ma tiñu ña tàva ma chitoꞌo na nuu na. Ta juuni na katituꞌu̱n nuu na, ña koto käꞌan na yuꞌu ma chitoꞌo na, vati na sii kuuni na ora tàva ra tiñu nuu na.
Ta na katituꞌu̱n nuu na, ña koto süꞌu na ndatiñu ma chitoꞌo na ndia. Vati ìyo yi ña koo vaꞌa na chiꞌin ra, ikan na janaꞌa na ña ìyo tundeeni na chiꞌin ra. Takan ìyo yi ña jaꞌa na, ikan na kuꞌva ma ra chitoꞌo na kuenda chaꞌaꞌ naja kua ìyo na, jaꞌa ma tuꞌun vaꞌa Ndioo, ra jàkakú yo.
Vati Ndioo kùu ra ña chāꞌa ra ñamani ra nuu yo, kuenda ña na koto tandiꞌi ma ñivi ìyo ñuñivi iꞌya, ña Ndioo kùuni ra jakakú ra na.
Yakan va chiꞌin ñamani Ndioo ikan, jàkoto ra yo, ti ìyo yi ña jaña yo ña jàꞌa yo ma ña kini, ta tüvi nàkaninio jàꞌa yo ma ña kini takua chànini ma ñivi ìyo ñuñivi iꞌya. Vati ìyo yi ña jaꞌa yo kuenda nuu yo, ta koo ndaa yo, ta kuu yo ndian iñuꞌu takua kùuni Ndioo.
Ta yaꞌa chìsii ìyo yo ña juuni yanga ndàtu yo ra, ti takan chāꞌa ra tuꞌun nuu yo ña ni kichi ndiko ma Rachaꞌnu Jesucristu, ra yaꞌa tacha, ra kùu Ndioo kaꞌnu ña jàkakú yo.
Yakan va ndisaa yo cha chìto yo, ti maa ma Rachaꞌnu Jesucristu, chāꞌa ra ña na kaꞌni na ra, ta yakan kùu ma yaꞌvi ra kuenda ña na kakú yo nuu ma kuatio. Ta takan jànandoo ra anima yo, ikan na kuu yo ma ñivi ra, ta koo tuꞌva yo ña jaꞌa yo mamaa tiñu vaꞌa kuenda ra.
Ndisaa ma tuꞌun iꞌya, kùu ma ña ìyo yi ña janaꞌun nuu ñivi, ta juuni na kundayuꞌu̱n ta jakuninaun ma ndian tüvi jàꞌa ña vaꞌa, vati ìyo ma ndatu Ndioo chiꞌun. Ta na küꞌvaun ña kaꞌan ñivi chataun ña töve nda kuendaun.
Ta na jakukuꞌuniun ndisaa ma ndian chìnuni ña na jachiꞌin na ndisaa ña kàꞌan ma ndian kùu kuvienu chiꞌin ña kàꞌan ma ndian kumitiñu ndia. Ta na jachiꞌin na jàꞌa na tiñu tàva na, ta na koo tuꞌva na ña jàꞌa na mamaa ña vaꞌa ndisaa tiempu.
Ta na käꞌan na chata nïꞌiin ñivi, ta tüvi ìyo yi ña kuu na ndian kuati xini. Vati na vii koo na chiꞌin tandiꞌi ñivi, ta na kuvita anima na ndia.
Tatiempu ora takäꞌan chinunio, juuni jāꞌa yo kuati, vati tüvi jàchiꞌo ña kàꞌan ma Ndioo, ti yaꞌa ndava xinio. Yakan va kūu yo takua kùu ma ndian kuànaa, ti küu jaña yo ña jàꞌa yo kuaꞌaꞌ nuu ña kini ña kùunio jaꞌa yo. Ta jātiꞌini yo chiꞌin inga ñivi ta yaꞌa tīxin yo ndeꞌo na, ta yaꞌa xaani ma ñivi ndèꞌe na yo, ta xaanio ndèꞌo na ndia.
Va vitin Ndioo ra jàkakú yo, jānaꞌa ra ñamani ra nuu yo, ti yaꞌa kùuni ra ndeꞌe ra ma ñivi ìyo ñuñivi iꞌya.
Yakan va ndicha kuii ña jākakú ra yo. Ta yüvi chaꞌaꞌ ma tiñu vaꞌa ña jāꞌa yo kùu yi ña jàkakú ra yo, vati chaꞌaꞌ ña kūndaꞌvini ra yo kùu yi. Ta takan kūu ña jānandoo ma Jesucristu ma anima yo chiꞌin nii ra, ta takan ndōchaa yo jāꞌa Tati Ií ra.
Ta juuni cha chìto vaꞌa yo, ti nduvaꞌa kuii ìyo ma Tati Ií Ndioo chiꞌo, vati tāchi Ndioo yi nuu yo chaꞌaꞌ ma Rachaꞌnu Jesucristu, ra jàkakú yo,
ikan na ndakuu yo ndian ni niꞌi nuu ni koo ndito chiꞌin ra endeeni. Ta ndàtu yo ra ti ndàanio ña ni niꞌi yo yi, chaꞌaꞌ ña cha jāndondaa ra ma anima yo chiꞌin ma ñamani ra.
Ta chaꞌaꞌ yakan kùu yi ña cha chìto vaꞌa yo ti ña ndicha kùu yi. Yakan va kùuni̱ ña na janiniun ndisaa ma ndian chìnuni tuꞌun Ndioo, ikan na jaꞌa na kuenda nuu na ña na jaꞌa na mamaa ña vaꞌa. Vati tu jaꞌa na takan, tajan ni kuu yi iin ña vaꞌa ta iin ña chàtiñu kuenda ndisaa ñivi.
Ta koto jächiꞌun ma tuꞌun ña tüvi nda kuenda ña jàkanitaꞌan ñivini, ti mamaa kuatini nànduku na ora jàꞌa na takan. Ta juuni na jächiꞌun ma ndian endee natuꞌun na kuaꞌaꞌ nuu kuentu chaꞌnu ña kàꞌan yi chata ma ndian kūu ñivio ña chīyo tajiꞌna. Ta na jächiꞌun ña kàꞌan na tuva kanitaꞌan yuꞌu na chaꞌaꞌ ma ley chaꞌnu ña tāa ma rachaꞌnu Moisés, ra chīyo tatiempu, vati ndisaa ma ña jàꞌa na, na yüvi ña vaꞌa kùu yi ta tüvi nda kuenda yi.
Tatu ìyo nda ndian jàkanuu xini ma ndian chìnuni kaꞌìin tichi veñuꞌu, na kaꞌan vaꞌaniun chiꞌin na iin a uvi chaꞌa, ikan na jaña na ña jaꞌa na yi. Tatu tüvi jàchiꞌin na ma ña kàꞌun, tajan na tavaniꞌun na ma ikan.
Yakan va cha chìto vaꞌun ña ma ñivi jàꞌa takan cha kēsiin na ña kuàꞌan na ma itiꞌ ndaa, ti juuni ma kuati jàꞌa na kùu yi ña kuàjandeꞌe yi tundoꞌo na, ta kueeni kueeni kuàjandiꞌi yi nuu na ndia.
Takan kūu chànini̱ tachi̱ ma ra nàni Artema, a Tíkiku nuu̱n. Ta ora cha chāa ma iin ra ni tachi nuu ìyoun, tajan kuuni̱ ña na nanduku̱n naja kua jaꞌun, ta kichiun kichi ndeꞌun yuꞌu ma ñuu Nikópoli nuu ni koi. Vati kùuni̱ yaꞌi ma tiempu vichin ma ñuu ikan.
Ta juuni na tindeun ma ra nàni Apolo chiꞌin abogadu Zena, chiꞌin ndisaa ma ña chìniñuꞌu ndra ma tichi itiꞌ kuàꞌan ndra, ikan na kümani nïꞌiin nakuyi nuu ndra.
Ta na kutuꞌva ma ndian kùu ñivio ña chìnuni, ña na jaꞌa na mamaa ña vaꞌa, ta tindee na ma ñivi taꞌan na, tuva ìyo iin nakuyi ña kùmani nuu na, ikan na kuàtiñu ma ña jàꞌa na kuenda Ndioo.
Ta vitin ndisaa ma ndian yanio ña kaꞌìin chiꞌi̱n iꞌya, tàchi na iin saludu nuu̱n. Ta ndyoꞌo na tachi ndo saludu nuu ma ndiakan, ndian kùuni ndeꞌe ndi chaꞌaꞌ ña indukuni chìnuni na kua maa yo. Ta na koo ma ñamani Ndioo chiꞌin ndisaa ndo. Ta takan na kuu yi. Amén.
Yuꞌu Paulu ra indii tichi vekaa chaꞌaꞌ Rachaꞌnu Jesucristu, tài tutu iꞌya chiꞌin ra yanio Timoteu kuendaun yoꞌo Filemón, vati yoꞌo kùu̱n iin ra mañeru ndi, ra yaꞌa vaꞌa ña jàtiñu chiꞌin ndi.
Yakan va na jaꞌa ma Rachaꞌnu Ndioo Tatá yo chiꞌin ma Rachaꞌnu Jesucristu ña na koo vaꞌa ndo chiꞌin ma anima ndo. Ta juuni na jakoyo ra ñamani ra chata ndo, ikan na koo vii ndo vati yaꞌa kùuni ndi ndeꞌe ndi ndo.
Tandiꞌi kivi ora chàꞌi taꞌvindioo nuu ma Rachaꞌnu Ndioo chitoꞌi juuni kàꞌin nuu ra chaꞌun ndia.
Vati cha chìnituꞌin ña yaꞌa chìnuniun tuꞌun Rachaꞌnu Jesucristu, ta yaꞌa kùuniun ndeꞌun ndisaa ma ñivi ìyo kuenda Ndioo ndia.
Yakan va ora kàꞌin chiꞌin ma Rachaꞌnu Ndioo juuni kàtituꞌin naja kua jāꞌun ña chìnuniun ma tuꞌun ra, ta naja kua jāꞌun ña kàtituꞌu̱n yi nuu ma ñivi. Takan ìyo yi ña janaꞌun nuu ndisaa ma ñivi, ikan na koto kachin gaun naja kua ìyo ií yo jāꞌa ma Rachaꞌnu Jesucristu.
Yakan va chaꞌaꞌ yakan kùu yi ña yaꞌa chìsii̱ ta vaꞌa kùuni̱ jàꞌun yoꞌo yani, vati yaꞌa kùuniun ndeꞌun ma ndian kùu taꞌan yo, ta janiniun ta chàꞌun tundeeni nuu na ña na chinuni na tiaga.
Yakan va vaji tatun Cristu kùi ta kùu ndakain ña na jaꞌun ma tiñu ìyo yi ña jaꞌun, vati chāꞌa ra ma ndatu ra nui,
va kùuni̱ ña vaꞌa ga ña na jànini̱ ñu̱n chiꞌin ma tuꞌun vii chaꞌaꞌ ña kùuniun ndeꞌun yuꞌu indukuni kua kùuni̱ ndeꞌi ñu̱n. Ta yuꞌu Paulu jin iin ra cha chicha kùi, ta vitin juuni indii̱ vekaa chaꞌaꞌ ña iin ra kàꞌan chaꞌaꞌ ma Rachaꞌnu Cristu Jesuu kùi.
Ta chaꞌaꞌ yakan vitin chìkain iin ñamani nuu̱n chaꞌaꞌ ma ra nàni Onésimu, vati rakan cha kùu ra takua kùu iin ra seꞌi vitin, chaꞌaꞌ ña kīchaꞌa ra chìnuni ra tuꞌun Jesucristu nuu indii ra chiꞌi̱n ma tichi vekaa iꞌya.
Vati ma ora ña Onésimu kùu ra musu̱n niku, na tükuii vaꞌa jāꞌa ra, va vitin kùu yi ña ni jatiñu vaꞌa ra chiꞌun takua jàtiñu ra chiꞌi̱n vitin.
Yakan va vitin tàchi ndikoi ra nuu̱n, ta kùuni̱ ña na kiꞌin kuendaun ra takua jàꞌun chiꞌi̱n ndia.
Ta vaji yuꞌu chànini̱ ña na kindoo ra chiꞌi̱n ña tìndee ra yuꞌu ma tichi vekaa tiñu nuu̱n ña juuni yanga ña indii̱ ma iꞌya chaꞌaꞌ ña kàtituꞌin ma tuꞌun vaꞌa.
Va nī kuuni̱ jaꞌi ma kua ikan tu töve kuꞌva jiꞌnaun ndatu ña vaꞌa yi. Ta juuni kùuni̱ ña na kuꞌvaun ndatu ña na ndoo ra, va töve chaꞌaꞌ ña janini̱ ñu̱n kùu yi, vati chaꞌaꞌ ña kùuni maun kùu yi.
Nda kèsiin ma Onésimu chiꞌun ta ndàkoo ra ñu̱n tia tiempuni, ikan ma tiá itiꞌ nuu ni koo ra chiꞌun endeeni.
Va vitin ta itiꞌ nuu na yüva ra musu̱n ni kuu ra, ti ra vaꞌa ga kùu ra vitin chaꞌaꞌ ña chìnuni ra. Iin ra nduvaꞌa yó kuuni ndeꞌe kùu ra. Yakan va yuꞌu kùuni ndeꞌi ra, ta yoꞌo va ìyo ga yi ña kùuniun ndeꞌun ra. Yakan va na kuuniun ndeꞌun ra takua kùu ma ndian yaniun ña chìnuni takua chìnuni yoꞌo.
Yakan va tu kùuniun ndeꞌun yuꞌu takua iin merun, ta juuni kua ikan ìyo yi ña kuuniun ndeꞌun ra ndia.
Tatu ìyo iin ña tüvi vaꞌa jāꞌa ra, a tàvi ra nuu̱n ora chīyo ra chiꞌun niku, na nakaꞌun yi nuu yuꞌu.
Ta chiꞌin ma tuꞌun iꞌya ña yuꞌu tài yi juuni chiꞌin ndaꞌi ña juuni chàꞌi tuꞌun nuu̱n ña ni kaꞌndai ma kuenda ña tàvi ra nuu̱n, tuva takan kùu yi. Va ìyo yi ña kukuꞌuniun ña ndisaa ma ña ìyo nuu̱n kùu ma ña tàviun nui.
Yakan va chìkain ñamani nuu̱n, yoꞌo yani, ña na kuꞌvaun tundeeni yuꞌu, ikan na sii kùuni̱ kuenda ma Cristu, vati juuni ma ra chìnuni kùu̱n ndia.
Ta chaꞌaꞌ yakan kùu yi ña cha chìto vaꞌi ña ni jaꞌun takua kàꞌin nuu ma tutu iꞌya. Ta juuni ni jaꞌun tiaga kuaꞌaꞌ ma ña vaꞌa ña kàꞌin chiꞌun tiá itiꞌ nuu ndia.
Ta yüvi ñaꞌani kùu yi vati juuni kùuni̱ ña na jandovaꞌun ma nuu koi chiꞌun ndia. Vati ndatui ña na kuꞌva Ndioo ña na kei nuu indii̱, ikan na kuu kundeꞌi ñu̱n vati chìtoi ña endee kàꞌun chiꞌin ra chaꞌi ña takan ni kuu yi.
Takan kūu yakan va ma ra nàni Epafra, ra indii vekaa chiꞌi̱n chaꞌaꞌ ma Rachaꞌnu Cristu Jesuu, juuni tàchi ra iin saludu nuu̱n,
Ta takani Marku, Aristarcu, Dema ta Luka tāchi ndra saludu nuu̱n ndia, vati ndraꞌya kùu ndra ña tìndee ndra yuꞌu ña jàꞌa ndra ma tiñu nuu Ndioo.
Ta ma Rachaꞌnu Jesucristu na koso ra ma ñamani ra chata ndisaa ndo. Ta takan na kuu yi. Amén.
Tandiꞌi ma kuiya yāꞌa tajiꞌna, Ndioo kāꞌan ra chiꞌin ma ndian kūu ñivio, ndian chīyo tajiꞌna kuaꞌaꞌ vaꞌa chaꞌaꞌ chiꞌin kuaꞌaꞌ nuu tuꞌun, ta tāchi ra ma ndra kàꞌan chiꞌin tuꞌun yuꞌu ra ña na katituꞌun ndra yi nuu na takan.
Va ma vitin, ma nuu ndiꞌinia ma kuiya, tāchi Ndioo ma ra Seꞌe ra Jesuu nuu yo, ña na kaꞌan ra chiꞌin tuꞌun yuꞌu Ndioo nuu yo, vati Ndioo chāꞌa ra ndisaa kuii ma tundeeni ra nuu ra, ta juuni kūtaꞌan ra chiꞌin ra ora jātuvi ra ma ñuñivi chiꞌin andivi.
Vati Jesuu indukuni tàcha ra takua tàcha Rachaꞌnu Ndioo, ra ìyo andivi. Ta ma xinaꞌñu ra, indukuni kùu yi takua kùu ma Ndioo. Ta Jesuu chiꞌin tuꞌun ra, nuu ndaꞌaꞌ ra ìyo tandiꞌi ma nakuyi ìyo ñuñivi, ti yaꞌaga ndatu ma ña kàꞌan ra. Ta ora cha yāꞌa ña jānandoo juuni maa ra ma kuatio, chūnandi ra ma andivi, itiꞌ chiyo kuaꞌa ma Ndioo nuu chàꞌnda ra tiñu.
Yakan va kaꞌnuga kùu ma sivi ra Seꞌe Ndioo, kua ma tati vaꞌa ña jàꞌa tiñu nuu Ndioo. Vati ma Ndioo jāꞌa ña nīꞌi ra iin tiñu nduvaꞌa kuii kaꞌnuga kua ma ña nīꞌi ma tati jàꞌa tiñu nuu ra.
Vati ma Ndioo tükuii nī kaꞌan ra teꞌen chiꞌin ma nïꞌiin ma tati vaꞌa jàꞌa tiñu nuu ra:
Yoꞌo kùu ma seꞌi,
Ta juuni töve nī kaꞌan ra teꞌen chiꞌin nïꞌiin tati vaꞌa ña jàꞌa tiñu nuu ra:
Yuꞌu kùu iin Tatá maa ra,
ta rakan, kuendai vitin kùu ra iin ra Seꞌi.
Va ma inga tuku chaꞌaꞌ ña jànaꞌa Ndioo ma ra Seꞌe nunuu ra nuu ñuꞌuꞌ ñuñivi iꞌya, kàꞌan ra teꞌen:
Ndyoꞌo tati jàꞌa tiñu nui, na jakaꞌnu ndo ma ra Seꞌi.
Kāꞌan ra chiꞌin na.
Ndioo kàꞌan ra teꞌen chaꞌaꞌ ma tati vaꞌa ña jàꞌa tiñu nuu ra:
Jàꞌi ña na kuu ma tati vaꞌa jàꞌa tiñu nui takua kùu ma tati chàkin,
ta na kuu na takua kùu ma ñuꞌú ndàkonditi ndia.
Ndioo kàꞌan ra nuu ma ra Seꞌe ra Jesuu teꞌen ndia:
Yoꞌo Rachaꞌnu Ndioo, ma yutun vatun ndàꞌun,
jànaꞌa yi ña chiꞌin tuꞌun ndaa ni kaꞌndaun tiñu endeeni.
Vati maun kùuniun ndeꞌun ma ña vaꞌa ta xaaniun ndeꞌun ma ña töve vaꞌa,
yakan va yuꞌu ra kùu Ndiooun, kāchi̱n ñu̱n,
ta yaꞌaga chìtu ma animaun ña chìsiun jāꞌi kua ma ndian ndàkataꞌan chiꞌun,
kāꞌan Ndioo chiꞌin Seꞌe ra.
Ta juuni kàꞌan ra teꞌen ndia:
Yoꞌo Rachaꞌnu, ma ora kīchaꞌa ma ñuñivi, maun jāꞌa ña tūvi yi,
ta juuni chiꞌin ndaꞌaꞌ maun kùu yi ña tūvi ma andivi jāꞌun ndia.
Tandiꞌi ma ña tūvi niku ni naa yi,
va maun ni koo endeeni.
Tandiꞌi ma ña tūvi,
ni kuchaꞌnu yi takua ndòchaꞌnu ma jaꞌma ña chàkuꞌun yo.
Ta ni tikaꞌnu̱n ma ñuñivi takua jàꞌa yo chiꞌin iin jaꞌma ora chìkutaꞌnu yi,
ta juuni ni nasamaun yi takua jàꞌa yo ora sàma yo ma jaꞌma chàkuꞌun yo.
Va maun, iini ra kùu̱n ña töve sàmaun,
ta nïꞌiin chaꞌaꞌ na töve ni naun ndia.
Takan kāꞌan Ndioo chiꞌin Seꞌe ra.
Nïꞌiin chaꞌaꞌ na töve nī kaꞌan ma Ndioo teꞌen chiꞌin ma ndian kùu tati vaꞌa jàꞌa tiñu kuenda ra:
ikan na kuu na takua kùu ma nuu chòjondi chaꞌun,
ta ikan na kuu kaꞌndaun tiñu nuu na,
kāꞌan ra.
Vati ndisaa ma ndian kùu tati vaꞌa, ndian jàꞌa tiñu nuu Ndioo, juuni kùu na ndian tāchi Ndioo, ña na tindee na ma ndian ni niꞌi ña na kakú jàꞌa ma tundeeni ra.
Yakan va chaꞌaꞌ ma ñaꞌa, ìyo yi ña tasoꞌo nduvaꞌa kuii yo ma tuꞌun ña chīnio, ikan na töve kesiin yo ma itiꞌ Ndioo.
Vati tāchi Ndioo ma tati vaꞌa ra na katituꞌun na ma tuꞌun ley ra tajiꞌna. Ta ndicha kuii ni kuu ma ña kàꞌan yi. Taku ma ndian nī jachiꞌin ma ña kàꞌan yi ndicha ña ndēꞌe na ma tundoꞌo chaꞌaꞌ ma kuati ña jàꞌa na.
Tu takan kùu yi, ¿naja kua jàꞌa yo, ikan na kuu kakú yo tuva jàña yo ma tuꞌun kaꞌnu ña kàꞌan naja kùu yi ña jàkakú Ndioo ma ñivi? Vati maa ma Rachaꞌnu chitoꞌo yo Jesuu, kùu ma ra nunuu kātituꞌun ma tuꞌun ña kàꞌan chaꞌaꞌ naja kua kùu kakú ma ñivi, ta itiꞌ nuu ma ndian chīni ma ña kāꞌan ra, jānaꞌa kachin ndiko na yi nuu yo.
Va ma Rachaꞌnu Ndioo, kùtaꞌan ra chiꞌin ma ndian kàꞌan tuꞌun ikan, ta jànaꞌa ra ti tuꞌun ndicha kùu yi chiꞌin kuaꞌaꞌ seña, chiꞌin ña nduvaꞌa kuii vii, chiꞌin kuaꞌaꞌ vaꞌa ndatu, ta tāchi ra ma Tati Ií ra ña na katakuati yi kuaꞌaꞌ nuu ndatu nuu ma ñivi ra takua kùuni ra ña na kuu.
Ndioo töve nī chaꞌa ra ndatu nuu ma ndian kùu tati vaꞌa ra ña na kaꞌnda na tiñu nuu ma ñivi ìyo ñuñivi ña ni kichi itiꞌ nuu, vati chaꞌaꞌ yakan kùu ma ña kàꞌan yo vitin.
Va ndicha ña tañu ma tutu Ndioo ìyo iin tuꞌun ña kàꞌan yi teꞌen:
¿Niyi kùu ma ñivi ìyo ñuñivi?
¿A ìyo kuenda na, kùuniun,
yakan va chàkuꞌuniun na, ta jàkuendaun na ndia?
Chīyo itaꞌvi kuiya ña kaꞌnuga ma tati vaꞌa jàꞌa tiñu nuu̱n takua kùu ma ñivi ìyo ñuñivi.
Vaji takan kùu yi, chāꞌun kuaꞌaꞌ vaꞌa ndatu kaꞌnu nuu ma ñivi ta tiñuꞌu̱n na.
Ta juuni cha chāꞌun nuu na na kaꞌnda na tiñu nuu tandiꞌi ma ña tūvi jāꞌun chiꞌin ma ndaꞌun.
Ta takan chāꞌun yoꞌo Ndioo ña na kùu kaꞌnda na tiñu nuu tandiꞌi ma ña ìyo ñuñivi.
Kàti ma ra kāꞌan tatiempu.
Vaji cha chāꞌa Ndioo ña na kaꞌnda na tiñu nuu tandiꞌi nakuyi ìyo ñuñivi, ndicha kuii ti töve nī ndakoo ra nïꞌiin nakuyi ña küu kaꞌnda na tiñu nuu, va nda tiempu vitin, ndèꞌo ña ndisaa nakuyi takäꞌan kùu chaa na ña kaꞌnda na tiñu nuu yi.
Va vitin ndèꞌo ña iin ra nàni Jesuu. Chāꞌa ma Ndioo ndatu ra nuu ra tiaga ninuu kua ma ndatu ña chāꞌa ra nuu ma tati vaꞌa ña jàꞌa tiñu nuu ra. Chaꞌaꞌ ña chīꞌí ra chaꞌa ma kuati ndisaa yo, yakan va cha nīꞌi ra ndatu yaꞌaga tacha ta iñuꞌu. Ta chaꞌaꞌ ma ñamani Ndioo kùu yi ña chìꞌí ra, ikan na tuvini ra ta na koto ra naja taꞌan yo ora chìꞌí yo.
Rachaꞌnu Ndioo kùu ra ma ra ña jātuvi ta kùmi ndisaa ña ìyo ma ñuñivi. Chaꞌaꞌ yakan kùu yi ña töve ndetiñu kuenda ra ña na jaꞌa ra ña niꞌi Jesuu ña koo vaꞌa ra chaꞌaꞌ tundoꞌo ña ndēꞌe ra chaꞌaꞌ ndisaa yo, ikan na kuu kundaꞌa ra kuaꞌaꞌ seꞌe ra ña na koo na chiꞌin ra ma itiꞌ andivi. Vati Jesuu kùu ma ra jànaꞌa itiꞌ nuu kuu kakú yo.
Vati tandiꞌi yo iini Tatá yo, nda ma ra jàꞌií chiꞌin ma ndian kuu ií jàꞌa ra ndia. Chaꞌaꞌ ña iini ma Tatá yo, yakan va ma Jesuu töve kùkanuu ra ña kàꞌan ra ña yani ra ta taꞌan ra kùu yo.
Ta juuni ora kàꞌan ra teꞌen ma tava kàꞌan ma nuu tutu Ndioo:
Ni katituꞌin nuu ndian taꞌin ma tava kàun.
Ta ora cha kūtiꞌvi ma ñivi chiꞌi̱n, ni jakaꞌnui ñu̱n chiꞌin iin yaa ña ni katai ma tañu na,
kàti yi.
Ta inga chaꞌaꞌ kàꞌan Jesuu teꞌen:
Ni chinuni̱ ma ña kàꞌan ma Ndioo.
Ta inga chaꞌa kàꞌan ndiko ra teꞌen:
Ta kùu na takua kùu seꞌun,
kàti yi.
Ta ma ndian seꞌe ikan ìyo kuñu na chiꞌin nii na. Ta Jesuu juuni chīyo kuñu ra chiꞌin nii ra ndia tava kùu ma ñivi, ikan na kuu janaa ra ma ndatu ma ñáꞌ ìyo ndatu ña kùu kaꞌni, ta ma ñáꞌ ìyo ndatu ñáꞌ kuu kaꞌni ikan kùu ma kuiꞌna.
Ta jāꞌa ma Jesuu takan, ikan na kuu jakakú ra ndisaa ma ndian kùu tava kùu iin musu jàꞌa ma ña yaꞌaga yuꞌvi na, ta endee chànini na ña ni kuvi na.
Ndicha vaꞌa ña töve vàchi ra ña ni tindee ra ma tati jàꞌa tiñu nuu Ndioo, vati vàchi tindee ra ma ndian kùu tata ma Abraham.
Takan ìyo yi ña jaꞌa ra, ikan na ndakuu ra indukuni ma ninii ni takua kùu ma ñivi taꞌan ra, ikan na chaa ra kùu ra iin sutu kaꞌnuga, ra jàꞌa tiñu nuu Ndioo chaꞌaꞌ na. Ta na kuu ra iin sutu yaꞌaga vaꞌa ta yaꞌa kundaꞌvini ra ma ñivi. Ta takan kuu niꞌi ra ña na janaa ma Ndioo ma kuati ma ñivi.
Ta takua juuni maa ma Jesuu, ndēꞌe ra ma tundoꞌo niku, ta kīꞌin ma kuiꞌna kuꞌva ra, yakan va vitin cha ìyo vaꞌa ra ña kutaꞌan ra chiꞌin ma ndian juuni kìꞌin ma kuiꞌna kuꞌva ndia.
Yakan va ndyoꞌo yani chiꞌin taꞌan, ndian ií ìyo nuu chàꞌnda Ndioo tiñu, vati ndyoꞌo kùu ma ndian kāchin ma Ndioo ndo ña na kuu chitoꞌo ndo ra, na kuuni nduvaꞌa kuii ndo ndeꞌe ndo ma Jesuu, vati maa ra kùu ma ra ndatu, ra tatun Ndioo. Ta maa ra kùu ma ra sutu kuxini. Vati nuu rakan kùu ma nuu kùu naꞌma yo chaꞌaꞌ ma ña chìnunio ma ña kàꞌan ra.
Vati Jesuu yaꞌa ìyo tundeeni Ndioo chiꞌin ra. Yakan va kāchin Ndioo ra ña na jaꞌa ra ma tiñu iꞌya. Vati takua ma Moisés chīyo tundeeni Ndioo chiꞌin ra niku, ti ma ora chīyo ra niku, jàtiñu vaꞌa ra kuenda ma ñivi Ndioo.
Yakan va ma Jesuu ìyo yi ña na tiñuꞌuga yo ra kua ma Moisés, indukuni kùu yi tava kùu iin ma labañi, ra jàvaꞌa iin veꞌe, ìyo yi ña tiñuꞌuga yo ra kua ma veꞌe.
Tandiꞌi veꞌe ìyo yi ña javaꞌa iin ñivini yi, va ma Ndioo kùu ma ra jāꞌa ña tūvi tandiꞌi ma ña ìyo vitin ma ñuñivi.
Yakan va ma Moisés kūu ra iin musu iñuꞌu, ra jàvaꞌa tiñu kuenda ma ñivi Ndioo. Ta ma tiñu ña jāꞌa ra kùu yi ña jànaꞌa ra nuu na chaꞌaꞌ ma ña ni kaꞌan ma Ndioo itiꞌ nuu.
Va tava Jesucristu kùu ra takua kùu iin ra kùu iin seꞌe ra ña kùñaꞌa iin veꞌe ña jàꞌa vaꞌa ra kuenda ma ndian indii tichi yi. Va tava kùu yo ma ñivi Ndioo, yakan va kùu yo tava kùu ma ñivi ìyo tichi veꞌe ikan, tuva ndicha ña endee töve jàña yo ña chìnunio tuꞌun ra, ta ndaani yo ndàtu yo ma ndatu kaꞌnu ña ni niꞌi yo jàꞌa ra.
Yakan va ma tava kāꞌan ma Tati Ií Ndioo tatiempu, ta teꞌen kàꞌan yi nuu ma tutu Ndioo:
Ma kivi vitin tuva chìni ndo ma ña kàꞌan Ndioo,
ìyo yi ña chinuni ndo ma ña kàꞌan ra ta na jändava ndo ma anima ndo,
ma takua jāꞌa ma ndian kānitaꞌan chiꞌin Ndioo,
ta kīꞌin na kuꞌva ra ma tichi kuꞌu ma nuu töve takuii.
Ma tichi kuꞌu ikan kùu nuu kīꞌin ma ñivi ndo, ndian chīyo tajiꞌna ma kuꞌva yuꞌu,
vaji cha ndēꞌe na ma ndatu kaꞌnu ña jāꞌi ma ndi uvi xiko kuiya ña chākunuu na ma tichi kuꞌu niku.
Yakan va nduvaꞌa kuii kūxain chiꞌin ma ñivi ndo, ndian chīyo tajiꞌna niku, ta kāꞌin teꞌen nuu na:
“Ndyoꞌo ndisaa tiempu kùu ndo ma ndian jàña itiꞌ vaꞌa,
va ndicha kuii ña na töve kùuni ndo nakoto ndo ma iti̱.”
Takan kāꞌin chiꞌin na.
Ta chaꞌaꞌ yakan kùu yi ña yaꞌa kūxain chiꞌin na,
ta chāꞌi tuꞌun nuu na ña töve ni kuꞌvai nuu nindee na chiꞌi̱n,
kàti Ndioo.
Ndyoꞌo yani̱ ta ñivi taꞌin, na kumi kuenda ndo anima ndo, ikan na töve ndakuu kini yi ta jaꞌa yi ña tüvi chìnuni ndo tuꞌun ra, ta kesiin ndo itiꞌ Ndioo ndito.
Vaꞌa ga ña na kutaꞌan ndo chiꞌin taꞌan ndo ta na jandomani ndo na nani kivi, va na kichaꞌa ndo jaꞌa ndo yi antea ña ndiꞌi ma kivi iꞌya, ikan na nïꞌiin ndo na töve jàndondava ndo ma anima ndo ta na töve kèñaꞌa ndo juuni maa ndo ti tu kìꞌvi ndo jàꞌa ndo kuati.
Vaji kàꞌan ma tuꞌun Ndioo teꞌen chaꞌaꞌ ma ña já kāꞌin:
Ma kivi iꞌya tuva chìni ndo ma ña kàꞌan Ndioo,
ìyo yi ña chinuni ndo ma ña kàꞌan ra ta na jändava ndo ma anima ndo,
ma tava jāꞌa ma ndian kānitaꞌan chiꞌin Ndioo,
kàꞌan yi.
¿Nda ndian kùu ma ndian kānitaꞌan chiꞌin Ndioo ora chīni na ma tuꞌun ra?, kùuni ndo. ¿A yüvi ndisaa ma ndian tāva ma Moisés ma ñuꞌuꞌ Egiptu, kùu na?, kùuni ndo.
¿Ta nda yo chiꞌin kūxaan ma Ndioo uvi xiko kuiya?, kùuni ndo ndia. Vati chiꞌin ma ndian jāꞌa kuati, chiꞌin ndiakan, kūxaan ma Ndioo, ta ma ndiakan endee chīꞌí na ma tichi kuꞌu nuu töve takuii.
¿Ta nda yo nuu chāꞌa Ndioo tuꞌun nuu ña töve ni kuꞌva ra nuu nindee na chiꞌin ra?, kùuni ndo. ¿A töve nī kaꞌan ra takan nuu ma ndian na töve nī jachiꞌin ma ña kàꞌan ra?, kùuni ndo.
Vati ndicha vaꞌa ti ndèꞌo ña nī chaꞌa ra nuu ni nindee na chiꞌin ra, chaꞌaꞌ ña na töve chìnuni na ma tuꞌun ra.
Yakan va ora juuni yanga ña ndàtu yo ma ña ni jaꞌa Ndioo ña ni kuꞌva ra nuu nindeo chiꞌin ra takua chāꞌa ra tuꞌun nuu yo, ìyo yi ña nduvaꞌa kuii kumi kuenda yo yi, koto tañu ndo ìyo nda ndyoꞌo, na küu niꞌi nuu nindee chiꞌin ra.
Vati maa yo cha chīnio ma tuꞌun Ndioo ña kàꞌan chaꞌaꞌ naja kua kàa yi ña kuu kakú yo indukuni takua chīni ma ñivio ndian chīyo tatiempu ndia. Va ma ndiakan na töve nda kuenda vaji chīni na yi, vati töve nī chinuni na ma ña kàꞌan yi.
Va tava maa yo ña chìnuni ndicha vaꞌa yo, chàꞌa Ndioo ña ni niꞌo nuu nindeo. Va chaꞌaꞌ ñaꞌa, kàꞌan Ndioo teꞌen nuu ma tutu ra:
Ta chaꞌaꞌ yakan kùu yi ña yaꞌa kūxain chiꞌin na,
ta chāꞌi tuꞌun nuu na ña töve ni kuꞌvai nuu nìndee na chiꞌi̱n,
kàti Ndioo.
Vaji takan ma Ndioo chīnu ma tiñu jāꞌa ra nda ma ora jātuvi ra ma ñuñivi iꞌya.
Vati ìyo iin ma nuu kàꞌan yi teꞌen nuu ma tutu Ndioo chaꞌaꞌ ma kivi ucha ña nindeo:
Ndioo na töve nī jatiñu ra ma kivi ucha vati nīndee ra.
Ta ìyo inga nuu kàꞌan yi teꞌen nuu ma tutu Ndioo:
Ña töve ni kuꞌvai nuu nìndee na chiꞌi̱n,
kàti Ndioo.
Va vitin takäaga kùmani ña niꞌi tiaga ma ñivi ma nuu nìndee na chiꞌin ra, vati ma ndian ñivio ndian chīyo nunuu ña chīni tuꞌun vaꞌa Ndioo, ta töve nī jachiꞌin na yi, nuu ndiakan va töve nī chaꞌa ra ña niꞌi na nuu nìndee na chiꞌin ra.
Yakan va kuu koto yo ña takäꞌan yaꞌa ma tiempu ña kuu kaꞌan yo, ¡kivi vitin!, ti Ndioo cha jānaꞌa ndiko ra nuu yo ña takäꞌan yaꞌa yi. Vati Rey David kēta ra kuaꞌaꞌ kuiya itiꞌ nuu. Ta David teꞌen tāa ra nuu ma tutu Ndioo:
Ma kivi vitin tuva chìni ndo ma ña kàꞌan Ndioo,
ìyo yi ña chinuni ndo ma ña kàꞌan ra,
ta na jändava ndo ma anima ndo.
Takan tāa David nuu ma tutu Ndioo.
Vati tu ma Josué chāꞌa ra nuu nindee ma ñivio chīyo tajiꞌna chiꞌin Ndioo, tüva chiniñuꞌu yi ña tàa ndiko ma David yi itiꞌ nuu niku.
Yakan va ìyoga iin nuu nindee ñivi Ndioo chiꞌin ra.
Yakan va na kunuminio ta na kundeenio ta kiꞌvio ma nuu nindee ñivi chiꞌin Ndioo, koto nïꞌiin yo, na küu niꞌi yo yi takua tāꞌan ma ndian töve nī jachiꞌin tuꞌun ra niku.
Vati ma tuꞌun Ndioo jànaꞌa yi kua kuu koo ndito yo ta yaꞌaga ìyo kuenda yi. Tiá vaꞌa ga ta vii kùu ma tuꞌun ma Ndioo kua ma nda machiti nikuuni ña ìyo ma ña xaan ni nduvi chiyo yi, va kìꞌvi yi kono nduvaꞌa kuii ta kuu jakesiin yi tuꞌun xeꞌe ña ìyo tichi chinitunio ta anima yo ndia. Ta jànaꞌa kachin yi tu ña vaꞌa a ña töve vaꞌa kùu ma ña kùuni yo ta chàninio jàꞌa yo.
Tandiꞌi yo ña tùvio jāꞌa Ndioo, na küu kundii xeꞌo nuu ra, vati ndisaa yo kàvitio kuenda ra ti ndèꞌe kachin ra ndisaa ña chànini yo chiꞌin ma ña kùuni ma anima yo jaꞌa yi, ta nuu ra ìyo yi ña kuꞌva yo kuenda chaꞌaꞌ ndisaa yi.
Jesuu ra seꞌe Ndioo, rakan kùu ma sutu kaꞌnu ña kùxini nuu yo, ra cha kēe kuàꞌan ndiko nuu chàꞌnda Ndioo tiñu andivi. Vati töve ìyo yi ña jaña yo ña naꞌma yo chaꞌaꞌ ña chìnunio ma ña kàꞌan ra.
Vati uvanuu rakan kùu iin sutu vaꞌa kuenda yo. Ta chìto vaꞌa ra ña ndian kündeeni kùu yo chaꞌaꞌ ña numini kìꞌvio jaꞌa yo kuati. Yakan va kūndaꞌvini ra yo. Vati juuni kīꞌin ma kuiꞌna kuꞌva ra indukuni takua jàꞌa yi chiꞌin yo ña jāꞌa yo kuati, vati rakan nïꞌiin chaꞌaꞌ töve nī chaa ra jàꞌa ra kuati.
Yakan va na jayatin yo yo ta na kükanuu yo ta kiꞌvio ma nuu chàꞌnda Ndioo tiñu ora kàꞌan yo chiꞌin ra. Vati ikan ìyo kuaꞌaꞌ ñamani ra ña chàꞌa ra nuu yo. Ta chaꞌaꞌ ña kùndaꞌvini ra yo kùu yi ña ìyo vaꞌa ra ña tìndee ra yo ma ora chìniñuꞌu yo yi.
Tandiꞌi sutu kaꞌnu ña kùxini nuu yo, kāchin Ndioo ndra ma tañu ma ndraꞌii, vati jàkuiso Ndioo tiñu ndra ña na jaꞌa ndra tiñu nuu ra ta kàꞌan ndra nuu ra chaꞌaꞌ ma ñivi, ta takan sòkó ndra ndatiñu chiꞌin kiti chàꞌni ndra nuu Ndioo kuenda ña jànaa Ndioo kuati yo.
Va tava ma sutu kaꞌnu ña kùxini nuu yo, juuni töve yaꞌa ga kùndeeni ndra takua kùu yo, yakan va kùu kutunini ra ma tava kùuni ma ñivi ta kùu kundaꞌvini ra na chaꞌaꞌ ma ña na töve chìto na ma ña jàꞌa na, ta chaꞌaꞌ ña kèsiin na itiꞌ Ndioo ndia.
Ta chaꞌaꞌ ma ña töve yaꞌa kùndeeni ra kùu yi ña ìyo yi ña kaꞌni ra iin kiti ta sokó ra ri nuu Ndioo, tüvi chaꞌaꞌ ma kuati ñivini, va juuni chaꞌaꞌ ma kuati maa ra ndia.
Nïꞌiin ma ndraꞌii, na küu kati ndra ña yuꞌu koo tiñu iꞌya ta ìyo yi ña tiñuꞌu ndo yuꞌu chaꞌaꞌ yi, vati maa ma Ndioo kùu ma ra kàchin ndra ta jàkuiso ra ma tiñu iꞌya ndra, takua kāchin ra ta jākuiso ra tiñu ma sutu kaꞌnu, ra nàni Aarón niku.
Indukuni kūu yi chiꞌin Cristu ti töve nī jakuiso ra tiñu juuni maa ra, ti Ndioo kùu ma ra kāchin ra ta jākuiso ra tiñu ña na kuu ra sutu kaꞌnu ña kuxini. Vati ma Ndioo kāꞌan teꞌen chiꞌin ma Jesuu:
Yoꞌo kùu ma seꞌi,
Ta vitin yuꞌu kùu ma ra chāꞌa tundeeni̱ nuu̱n.
Ta inga nuu tutu Ndioo juuni kāꞌan ra chiꞌin ma Jesuu teꞌen:
Yoꞌo kùu ma sutu kaꞌnu ra kuxini nuu ma ñivi endeeni,
indukuni ma takua kùu ma tiñu jàꞌa ma grupu Melquisedec,
kàti Ndioo.
Ta ora chīyo ma Jesuu ña chākunuu ra ma ñuñivi iꞌya niku, nduvaꞌa kuii chàku ra ta kàꞌan niꞌi ra chiꞌin Ndioo ora chìkan ra ñamani nuu ra. Vati Ndioo ìyo ndatu ra, ta kùu jakakú ra ra tañu ndian ndií. Ta chaꞌaꞌ ña jàkaꞌnu Jesuu ra ta jàchiꞌin ra ña kàꞌan Ndioo, yakan va Ndioo tāsoꞌo ra ma ña kàꞌan ra.
Yakan va Cristu, vaji ra Seꞌe Ndioo kùu ra, ta chiꞌin kuaꞌaꞌ vaꞌa tundoꞌo ña ndēꞌe ra, kūtuꞌva ra jàchiꞌin ra ña kàꞌan Ndioo,
ta ora cha chinu tandiꞌi ma tiñu ìyo yi ña jaꞌa ra, yakan va ìyo vaꞌa ra kua kùu jakakú ra endeeni tandiꞌi ndian jàchiꞌin ña kàꞌan ra.
Vati Ndioo jākuiso ra tiñu ña na kuu ra ma sutu kaꞌnu ña kùxini nuu yo indukuni ma takua ma tiñu jāꞌa ma sutu Melquisedec.
Ìyo kuaꞌaꞌ tuꞌun ña kùu kaꞌan yo chaꞌaꞌ ma tuꞌun ña já kàtituꞌin nuu ndo, va yaꞌaga ndetiñu kùu katituꞌun kachi̱n yi nuu ndo, vati yaꞌaga kuee kùu kutunini ndo yi.
Vati tava cha ìyo kuaꞌaꞌ kuiya ña ìyo ndo itiꞌ Ndioo cha ìyo yi ña kùu ndo matru niku, va na töve takan kùu yi, ti chìniñuꞌu ndo ña katituꞌun chaa ndiko ndi ma tuꞌun Ndioo nuu ndo ña takani cha chìto ndo ma nda ora kīchaꞌa ndo chìnuni ndo. Yakan va kùu ndiko ndo takua kùu ndiakuati, ti lechini kùndeeni ndo koꞌo ndo, ta töve kùndeeni ndo tasoꞌo ndo tuꞌun ndetiñu tava kùu ma ndayu xii.
Ta ndian chàxin ndika ma maꞌá na, takäꞌan chaa ma chinituni na ña kùtunini na iin tuꞌun ndaa kuenda na, ti ndiakuati kùu na.
Va ma ndian chicha chàchi na ndayu xii, ta chaꞌaꞌ ña takani jàꞌa na mamaa ña vaꞌa kùu yi ña cha chìto vaꞌa na kachin na ndava kùu ma ña vaꞌa ta ma ña töve vaꞌa.
Yakan va vitin itiꞌ nuu vaꞌaga ña ndakoo yo iin chiyo ña jàkuaꞌa yo ma tuꞌun nunuu chaꞌaꞌ ma Cristu, ta na ndakiꞌo ma tuꞌun ña jàkuicha vaꞌa yi yo. Ta juuni na ndakoo yo iin chiyo ña jàkuaꞌa yo chaꞌaꞌ ña chìkoniꞌi ndiko yo jàꞌa yo ma tiñu ña nda kuenda. Ta na ndakoo yo iin chiyo ña jàkuaꞌa yo chaꞌaꞌ ña naja kua chīnunio ma ña kàꞌan Ndioo.
Ta juuni ìyo yi ña ndakoo yo iin chiyo ña jàkuaꞌa yo chaꞌaꞌ ña kuaꞌaꞌ nuu ña kùnduta yo, chiꞌin ma ña jànani ndaꞌaꞌ yo xini ma ñivi, ta ma ña nàtaku ndiko ñivi tañu ndian ndií, chiꞌin ma nuu jakutuni Ndioo kuati na, ta ikan na kaꞌnda na yi endeeni ma andayaꞌ.
Yakan ìyo yi ña jaꞌa yo, tuva chàꞌa ma Ndioo tuꞌun ña jaꞌa yo yi.
Vati na küu chikoniꞌi ndiko ma ñivi itiꞌ Ndioo tuva jàña niꞌni na ña chìnuni na tuꞌun ra. Ti ma ndian cha chìto kachin vaꞌa ña tuꞌun ndaa kùu tuꞌun Ndioo, ta cha kīꞌin na kuꞌva ma ndatu ra ña kīchi yi itiꞌ andivi, ta indukuni nīꞌi na ma Tati Ií Ndioo chiꞌin tandiꞌo,
Tu ndiakan juuni jàña niꞌni na ña chìnuni na ma ña kàꞌan Ndioo, na küa jaꞌa na ña na chikoniꞌi ndiko na kuꞌun na itiꞌ Ndioo. Vati juuni maa na kùu ndian ña tàkaa ndiko na ma Jesuu ma nuu kruu nuu tùvi ñivi ña na kaꞌan ndaa ndisaa ma ñivi chata ra.
Vati ma ndiakan kùu na takua kùu ma ñuꞌuꞌ ora kùun ma savi ña chìꞌi yi ma takuii savi. Vati tu chàꞌa yi ma ndatiñu ma nuu ma ndian jàtiñu yi, jàꞌií ma Ndioo nuu yi.
Vati tu kàna mamaa kuꞌu chiꞌin iñuni nuu yi, na töve nda kuenda yi, ta kìndoo yi ndaꞌaꞌ Ndioo, ta cha kuyatin ña ni kaꞌan xaan ra chata yi. Ta ma nuu ndiꞌinia ni kayu yi.
Ndyoꞌo ndian yaꞌaga kùuni ndi ndeꞌe ndi, vaji takan kàꞌan ndi chiꞌin ndo, chìto vaꞌa ndi ti maa ndo ni niꞌi ndo ma ña vaꞌaga, vati kuàꞌan ndo itiꞌ nuu ni jakakú Ndioo ndo.
Vati Ndioo iin ra ndaa kùu ra, ta töve ni naani ra ma tiñu jàꞌa ndo, ti kìꞌin kuenda ra ndo chaꞌaꞌ ña yaꞌa kùuni ndo ndeꞌe ndo ma ndian taꞌan yo, ndian ìyo kuenda ra, ta chaꞌaꞌ ña yaꞌa vaꞌa tīndee ndo na, ta takua takani jàꞌa ndo yi antea, ta nda vitin.
Va kùuni ndi ña taꞌiiꞌiin ndo nda vitin chiꞌin nda nuu ndiꞌinia, na jaꞌa ndo chiꞌin ndisaa anima ndo ma takua jāꞌa ndo chiꞌin taꞌan yo, ikan na kuu koto kachin ndo ti ni niꞌi ndo ndisaa ma ña ndàtu ndo ndaꞌaꞌ Ndioo.
Na töve kùuni ndi ña ndakuu suchan ndo, ti ma ña kùuni ndi kùu yi ña na tandikun ndo jaꞌa ndo ma tava jàꞌa ma ndian kundeeni kuꞌun itiꞌ ra ta chìnuni na tuꞌun ra. Ti nuu ndiakan ni kuꞌva Ndioo endeeni tundeeni ra ma takua chāꞌa ra tuꞌun.
Ta ora chāꞌa Ndioo tuꞌun ra nuu ma Abraham niku, chāꞌa ra ma tuꞌun chiꞌin juuni sivi maa ra, vati na töve ìyo inga ra kaꞌnu tiaga kua maa ra.
Ta teꞌen kāꞌan ra chiꞌin Abraham:
Ndicha kuii ña nuu yoꞌo, nduvaꞌa kuii ni jaꞌii̱ ñu̱n,
ta ni kuꞌvai ña ni koo kuaꞌaꞌ tataun itiꞌ nuu.
Va ma Abraham, ta ora yaꞌa ña yaꞌa ga kūndeeni ra chātu ra, tajan nīꞌi ndio ra ma ña chāꞌa ma Ndioo tuꞌun nuu ra.
Nda ndian ni kùuni ña chàꞌa tuꞌun nuu ma inga ñivi, jàꞌa na yi chiꞌin sivi inga ndian kaꞌnuga kua maa na, ta takan kùu koto ndaa ma ñivi ti ña ndicha kùu ma tuꞌun ña chàꞌa na ta na tüva ìyo yi ña nuni nuni natuꞌun kuati na chaꞌaꞌ yi.
Ta takan chāꞌa Ndioo tuꞌun nuu ma ndian ni niꞌi ma tundeeni ña kāti ra ña ni kuꞌva ra nuu na, ti kùuni ra ña koto kachin na ti nïꞌiin tiempu töve sàma ra ma kua kàꞌan ra. Yakan va chiꞌin juuni sivi maa ra kāꞌan ra ña ni jachinu ra yi.
Chaꞌaꞌ ma ninduvi ma tuꞌun iꞌya ña na küu sama yi, ta na koto yo ña na küu kaꞌan Ndioo tuꞌun vata. Ta takua ndisaa yo ña cha tāndikun yo ra, ikan na kumi ra yo, yakan va na koo tundeenio kuatu yo ña na jachinu ra ma tuꞌun ña kāꞌan ra juuni chiꞌin sivi ra ña ni kuꞌva ra nuu yo.
Ta chaꞌaꞌ ma ña ndàtu vaꞌa yo ña jàꞌa Ndioo, cha tàndikun vaꞌa anima yo chiꞌin ra takua ndìkun vaꞌa iin varku jàꞌa iin kaa nàni ancla. Yakan va ìyo vaꞌani yo kuenda Ndioo ta kùu kiꞌvi yo chata ma jaꞌma yaxin ña ndàsi ma veñuꞌu ií nduvaꞌa kuii ma andivi.
Va ikan kùu nuu kīꞌvi jiꞌna ga ma Jesuu kuenda yo niku, ora nūna ra ma itiꞌ vaꞌa ña na kuꞌun yo chata ra. Ta takan chāa ra kùu ra ma iin sutu kaꞌnu ra kuxini nuu yo endeeni, ta indukuni ma takua kùu ma tiñu jàꞌa ma grupu Melquisedec.
Ma ra nàni Melquisedec iꞌya kūu ra rey, ra chàꞌnda tiñu nuu ma tandiꞌi ma ñivi ìyo ma ñuu nàni Salem niku. Ta juuni kūu ra ma iin sutu kuenda ma Ndioo yaꞌa kaꞌnu ìyo andivi. Ta ma ora chīkokani ndiko ma Abraham ma nuu chākanitaꞌan ra ta jākanaa ra ma ndra kùu rey, ndra chàꞌnda tiñu nuu inga ñuu, ta ma Melquisedec chātaꞌan ra nuu ma Abraham. Tajan Melquisedec, jāꞌií ndio ra nuu ra.
Ta ikan jan ma Abraham, nātaꞌvi ra uchi porcientu ma tandiꞌi ma ndatiñu ña jākanaa ra ma nuu chākanitaꞌan ra ta chāꞌa ra yi nuu ma Melquisedec. Ma sivi Melquisedec kùuni yi kaꞌan yi “rey, ra jàndondaa tiñu.” Va tava rey ña chàꞌnda tiñu nuu ma ñivi ìyo ma ñuu Salem kùu ra, ta Salem kùuni yi kaꞌan yi “na koo vii ma ñivi.” Yakan kùu ra rey ña chàꞌa na koo vii ma ñivi.
Ta ma Melquisedec töve yo chìto chaꞌaꞌ ma tatá ra ni chaꞌaꞌ ma maꞌá ra ndia. Ta juuni töve yo chìto niyi kūu chaꞌaꞌ ma ñivi ra, ndian chīyo tajiꞌna ndia. Ta juuni töve yo chìto nda ora kāku ra chiꞌin ma ora chīꞌí ra ndia. Ta kùu ra iin sutu kuenda Ndioo endeeni. Ta chaꞌaꞌ yakan, kùu ra iin xinaꞌñu ma seꞌe Ndioo.
Yakan va vitin, na ndeꞌe vaꞌa ndo vati iin ra nduvaꞌa kuii kaꞌnu kūu ma Melquisedec niku. Vati Abraham, ra kūu tatá yo tajiꞌna, juuni chāꞌa ra uchi porcientu ma ndatiñu ña jākanaa ra nuu ra.
Va ma tutu ley ña tāa Moisés, kàꞌan yi ña ìyo yi ña nakaꞌan ndra kùu sutu, ndra kùu tata ma Leví uchi porcientu tandiꞌi ndatiñu nuu ma ñivi taꞌan ndra. Takua kùu yi ña jaꞌa ndra vaji ma ñivi taꞌan ndra kūu tata Abraham ndia.
Vaji ma Melquisedec, ra yöve ñivi Leví kūu ra niku, nākaꞌan ra ma uchi porcientu ma ndatiñu nuu Abraham. Tajan jāꞌií ndio ma Melquisedec nuu ma Abraham. Vati nuu rakan, chāꞌa ma Ndioo tuꞌun nuu niku.
Yakan va ndisaa ñivi chìto na ña kaꞌnuga kùu ma ra jàꞌií ñivi kua ma ra nìꞌi ña ií, jàꞌa ma inga ñivi.
Chaꞌaꞌ ma sutu, ndra kùu tata Leví, nàkaꞌan ma uchi porcientu, ndraꞌya kùu ndra ìyo yi ña kuvi numini. Va ma tutu Ndioo kàꞌan yi chaꞌaꞌ ma Melquisedec ña kùu ra iin ma ra ndito ga.
Ta kùu kaꞌan yo ña ma ndra kùu sutu ñivi ma Leví vitin kùu ndra nàkaꞌan ndra ma uchi porcientu ma ña jàtiñu ndra, ta ora tīaꞌvi Abraham ma uchi porcientu ma ña jàtiñu ra nuu ma Melquisedec, juuni kùuni yi kaꞌan yi ña tīaꞌvi Leví yi nuu ma Melquisedec ndia.
Vati ndicha vaꞌa ma ora chāa kañaꞌa ma Melquisedec chiꞌin ma Abraham cha ndiso ma kuñu ra ma tata ña ni kuu Leví ora ni kaku ra itiꞌ nuu.
Tāchi ma Ndioo ma ndra kùu sutu ma tata Leví, ña na kuꞌva ndra ma tutu ña tāa ra nuu ma ñivi ìyo ma ñuꞌuꞌ Israel, ndian kūu ma ñivi ma Aarón. Vitin ndicha tu ndicha vaꞌa ña ma ndraꞌya kūu jaꞌa ndra ma tiñu ndaa niku, na töve ìyo yi ña ninii keta ma inga tuku grupu sutu, na yüva ma ndra grupu tata Aarón, vati ra kùu sutu kuenda ma grupu Melquisedec kùu yi.
Vati ora sama yo ma ndra kùu sutu, juuni ìyo yi ña sama ma tuꞌun ley chaꞌaꞌ yi ndia.
Vati ndicha ña chìto vaꞌa ma ñivi ña ma Rachaꞌnu Jesuu kīchi ra ma tata Juda, ta ma Moisés nïꞌiin tuꞌun ni töve nī natuꞌun ra chaꞌaꞌ ma tata ikan, ma ra kàꞌan chaꞌaꞌ ma naja ìyo yi ña jatiñu ma ndra kùu sutu chiꞌin naja kua ìyo yi ña jaꞌa ndra ndia.
Ta ma ñaꞌa ndicha vaꞌaga kùu yi tuva ma sutu chaa, ra ni keta indukuni kùu ra takua kùu ma Melquisedec.
Ta rakan ndākuu ra iin sutu töve chaꞌaꞌ ña kùu ra iin ra tata ndra sutu niku, vati kùu ra sutu chaꞌaꞌ ndatu vaꞌa ña jàꞌa ra. Ta ma ndatu ikan chàꞌa yi ña na koo ñivi endeeni.
Vati ma Ndioo teꞌen kàꞌan ra chiꞌin ma Jesuu:
Yoꞌo kùu ma sutu kaꞌnu ra kuxini nuu ma ñivi endeeni,
indukuni ma takua kùu ma tiñu jàꞌa ma grupu Melquisedec.
Yakan va ma tuꞌun chaꞌnu na töva chàtiñu yi. Vati na töve vaꞌa yi kuenda ña tìndee yi yo chaꞌaꞌ ma kuati jàꞌa yo.
Vati ma tuꞌun ley ikan ña tāa Moisés töve jàndondaa yi yo. Va vitin ìyo tuku inga ña ndàtu yo ña jàꞌa yi ña jayatin yo yo chiꞌin Ndioo.
Ta chaꞌaꞌ yakan, Ndioo kāꞌan ra chiꞌin ma tuꞌun yuꞌu ra ña ni jachinu ra ma ña kāꞌan ra.
Ta ma tiaga ma ndra kùu sutu töve nī chiso ndra tiñu sutu chiꞌin tuꞌun yuꞌu ndra ña kàꞌan yi ña ni jachinu ndra yi. Vati takan kùu yi ña ma Ndioo kàti ma tuꞌun ndaa ña ìyo yi ña jaꞌa ra, vati ma nuu tutu ra teꞌen kàꞌan ra:
Ma Rachaꞌnu Ndioo, kāti ra iin ma tuꞌun ña ni jachinu ra
ta na töve nakanini ra ña sama ra ma ña chànini ra chaꞌaꞌ yi. Ta teꞌen kàꞌan yi:
“Yoꞌo kùu ma sutu kaꞌnu ra kuxini nuu ma ñivi endeeni,
indukuni ma takua kùu ma tiñu jàꞌa ma grupu Melquisedec”,
kàti Ndioo.
Yakan va chaꞌa ña kūu vitin ma Jesuu ndicha kuii ña jàꞌa ra ña ni ndoꞌiin ma tuꞌun vaꞌaga kua ma tuꞌun chaꞌnu.
Ta inga ndra kùu sutu yaꞌa ga kuaꞌaꞌ ndra chiyo. Ta chaꞌaꞌ ña chìꞌí ndra kùu yi ña küu ga koo ndra kuaꞌaꞌ tiempu.
Va tava ma Jesuu ìyo ra endeeni, yakan va nïꞌiin tiempu na töve ìyo yi ña kuꞌva ra ma tiñu sutu ña jàꞌa ra nuu inga na.
Yakan va kùu jaꞌa ra jàkakú ra endeeni ma ndian kìꞌvi ma itiꞌ Ndioo, vati ìyo ra endeeni, ta jànini ra kàꞌan ra chiꞌin Ndioo chaꞌaꞌ na.
Yakan va ma Jesuu ma ra sutu kaꞌnu kùu ra iin ra tuꞌva kuenda ña jàchinu ra ma ña chiniñuꞌu yo. Vati rakan kùu iin ra yaꞌa ií ra, ta na tükuii itini ra ta na töve jàꞌa ra nïꞌiin ña töve vaꞌa ndia. Ta siin kùu ra kua ma ndian jàꞌa kuati, ta iñuꞌu ga ra kua tandiꞌi ña ìyo andivi.
Na töve kùu Jesuu ma tava kùu ma inga ndra kùu sutu kùxini nuu ma ñivi, ta ìyo yi ña kaꞌni ndra kiti ta sokó ndra ndri nani kivi kuenda ña jiꞌna janaa Ndioo kuati ndra, ta itiꞌ nuu sòkó ndra ndri kuenda kuati jàꞌa ndian ñuu ndia. Va ma Jesuu na töve nī jaꞌa ra takan. Va iin chaꞌani sōkó ra kuenda ña na naa kuati ñivi endeeni ora sōkó ra juuni maa ra nuu Ndioo.
Ma tuꞌun ley ña tāa Moisés jàkuiso yi sutu kaꞌnu ña töve ndra ndaa kùu ndra chaꞌaꞌ ña ndiso ndra kuati. Va itiꞌ nuu ora kēta ma ley, juuni Ndioo chāꞌa ra tuꞌun ña ni jachinu ra ña kàꞌan yi. Ta ma ña kāꞌan ra kùu yi ña jàkuiso ra Seꞌe ra ña na kuu ra iin sutu kaꞌnu. Ta ma Seꞌe ra ikan kùu ra iin ra ndaa endeeni.
Ma ña nduvaꞌa kuii ga ndicha chaꞌaꞌ ma ña kàꞌan yo vati ma ra kùu sutu kaꞌnu, ra kùxini nuu yo kùu ra. Ta juuni rakan chāa ra nàndi ra chiyo kuaꞌa Ndioo itiꞌ andivi nuu chàꞌnda ra tiñu.
Ta jàꞌa ra tiñu tava kùu iin sutu ma tichi ma veñuꞌu ií ndicha, ma ña jāvaꞌa ma Ndioo ndicha, va na yöve ma veñuꞌu jàꞌa ma ñivini kùu yi.
Tandiꞌi sutu kaꞌnu ndra kuxini nuu ñivi ndiso ndra tiñu ña ìyo yi ña sokó ndra kiti ña chāꞌni ndra chiꞌin inga nakuyi nuu ma Ndioo ora jàkaꞌnu ndra ra. Ta juuni takan ìyo yi ña sokó Jesuu iin nakuyi nuu Ndioo ndia.
Ta tu takan kùu yi ña ma Jesuu ìyo ra ma ñuñivi iꞌya, na töve kuu kùu ra ma sutu ña kùxini nuu yo, vati ma ñuñivi iꞌya cha ìyo ma ndra kùu sutu ndra sòkó ma nakuyi ma takua kàꞌan ma tutu ley Ndioo.
Va ma ndian kùu sutu iꞌya ña jàkuu ndra tiñu, va ndisaa ma ndatiñu chàtiñu ndra töve kùu ma ña ndicha ña ìyo itiꞌ andivi, ti kùu yi mamaa naꞌnani chiꞌin xinaꞌñuni. Ta chìto yo ña naꞌnani kùu yi, vati ma ora ña jāvaꞌa ma Moisés ma veñuꞌu ií ikan, teꞌen kāꞌan ma Ndioo chiꞌin ra: “Na tasoꞌo vaꞌun ma ña kàꞌin, ta javaꞌun yi indukuni ma tava kàa ma iin kuꞌva ña jānaꞌi nuu̱n ma tichi kuꞌu ta takan ìyo yi ña javaꞌun yi.”
Va ma Jesuu ra kùu sutu kaꞌnu kuxini nuu yo, vati rakan kùu ma ra nīꞌi iin tiñu nduvaꞌa kuii ga vaꞌa ña kùu ra sutu kuxini nuu yo, kuenda ña na kaꞌan ra chiꞌin Ndioo chaꞌaꞌ yo, ta chiꞌin ma ñivi jāndoꞌiin tuꞌun ra ña kāti ra nuu na. Ta ma tuꞌun ikan ni jachinu ra yi chaꞌaꞌ ma tuꞌun vaꞌa ga ña chāꞌa ra nuu na.
Tu ndicha ma tuꞌun nunuu ña jāndoꞌiin Ndioo chiꞌin ma ñivi iin ña nduvaꞌa kuii vaꞌa kùu yi kuenda na niku. Tu takan kùu yi tüva chiniñuꞌu ra ña jāndoꞌiin ra inga tuku tuꞌun chaa chiꞌin na.
Ma Rachaꞌnu Ndioo kàꞌan teꞌen:
Ni keta iin kivi
ña ni jandoꞌii̱n ma tuꞌun chaa chiꞌin ma ñuu Israel ta chiꞌin ma ñuu Judá.
Ma tuꞌun iꞌya, na töve indukuni kàa yi ma tava kàa ma tuꞌun ña jāndoꞌii̱n chiꞌin ma ñivi ndo,
ndian chiyo tajiꞌna niku,
ma ora tāvai na ma ñuꞌuꞌ Egiptu.
Va tava na töve nī jachiꞌin na ma tuꞌun jāndoꞌii̱n chiꞌin na,
yakan va jaña ndaꞌi na, kāti ma Rachaꞌnu Ndioo.
Ma tuꞌun ña ni jandoꞌii̱n chiꞌin ma ñuu Israel
ora yaꞌa ña kuu ma kivi ikan,
ni kuu yi teꞌen, kàti ma Rachaꞌnu:
ni jakutai ma tuꞌun iꞌya ma chinituni ma ñivi
ta teꞌen ni tai yi ma chata ma anima na:
Yuꞌu kùu Ndioo ndo,
ta ndyoꞌo kùu ndo ma ñui.
Ta tüva ni chiniñuꞌu na ña nïꞌiin na jànaꞌa na nuu inga meru a ñivi na ma tiñu chàkui,
ikan na kuu nakoto na ña yuꞌu kùu ma Rachaꞌnu Ndioo,
vati tandiꞌi na ni nakoto yuꞌu,
endeeni ndaa ndian ma ndiakuati chiꞌin ma ndian chaꞌnu ndia.
Vati yuꞌu ni janai ma kuati na chiꞌin ma ña töve vaꞌa jàꞌa na,
ta na kükuꞌuni̱ tiaga chaꞌaꞌ ma kuati töve vaꞌa ña jāꞌa na,
kàti Ndioo.
Ora kàꞌan ma Ndioo chaꞌaꞌ iin ma tuꞌun chaa ña jàndoꞌiin tuꞌun ra chiꞌin ma ñivi, kùuni ra kaꞌan ra ña na tüva ìyo kuenda ma tuꞌun nunuu ña tāa ma Moisés. Ta ma tuꞌun nunuu ikan chaꞌnu yi, ta tüva chàtiñu yi, itaꞌvinia takaa ta naa yi, kàti ma Rachaꞌnu Ndioo.
Yakan va vitin, ma tuꞌun nunuu ña jāndoꞌiin Ndioo chiꞌin ñivi kàꞌan yi naja kua jaꞌa yo ora jakaꞌnu yo ma Ndioo iin tichi veñuꞌu ña ìyo ñuñivi iꞌya.
Ta veñuꞌu ikan jāndovaꞌa na yi teꞌen: ma veꞌe nunuu ña nani nuu ií ndaa ma nuu chàkuiin kuaꞌaꞌ ma tima. Ta juuni cha ndaa ma mesa ña kaꞌìin ma paan jaꞌií Ndioo ndia.
Ta ma tichi ma veñuꞌu ií ma inga ma itiꞌ chata ma nuu ndasi ma jaꞌma yaxin ma maꞌñu yi ma nuu nduvaꞌa kuii ií,
ikan ndaa iin nuu naa oro ma nuu tìꞌi na ma ñuꞌma kutu ma ora jàkaꞌnu na Ndioo. Ta juuni ndaa iin yaka ña jànaꞌa chaꞌaꞌ ma tuꞌun ña jāndoꞌiin Ndioo chiꞌin ñivi, ta ninii chata yi kaꞌìin ma oro. Ta tichi yi ndaa iin kasitu oro ta ma tichi yi kaꞌìin mamaa ña kuichin ña xaꞌma ña nani maná, ta juuni ma ikan jùndii ma yutun vatun ma Aarón, va cha kēta ma xeꞌe run ma chata run, chiꞌin ma vitu ña kàꞌan ma tuꞌun ña jāndoꞌiin tuꞌun Ndioo chiꞌin na ndia.
Chata ma yaka kaꞌìin ma ndian kùu tati vaꞌa jàꞌa tiñu kuenda Ndioo ta ma tati vaꞌa ikan jànaꞌa yi ña ìyo Ndioo, ta chiꞌin ndichin na chàsi na ma chata ma yaka. Va ma vitin na tüva ga ìyo yi ña kaꞌan yo tiaga nakuyi chaꞌaꞌ ma ndatiñu.
Ta ora cha ìyo vaꞌa ma ndisaa ma ndatiñu iꞌya, tichi veꞌe nunuu veñuꞌu ií kìꞌvi ma ndra sutu ña jàchinu ndra ña jàkaꞌnu ndra Ndioo ndisaa kivi ma ikan.
Chiꞌin ñaꞌa jànaꞌa ma Tati Ií Ndioo ña takäꞌan nuna ma itiꞌ kuenda kuu kiꞌvi yo veꞌe nduvaꞌa kuii ií, ma ora juuni yanga jàtiñu yo tichi ma veñuꞌu nunuu ikan.
Tandiꞌi ma ña teꞌen kùu yi takua kùu iin kuꞌva kuenda ma tiempu vitin, vati ndisaa ma kiti chiꞌin inga ndatiñu ña sòkó na nuu Ndioo, na küu jaꞌa yi ña ndovaꞌa yo, ti kìndoo kuati chinituni ndisaa ndian jàkaꞌnu Ndioo ora jàꞌa na takan.
Vati uvanuu ma ña jàꞌa na kùu yi ña chàchi na ta chìꞌi na chiꞌin tandiꞌi nuu ña jàꞌa na, ikan na nandoo kuñu na ora jàkaꞌnu na ma Ndioo. Ta ndisaa yakan kùu yi vaꞌani kuenda iin nundani, vati Ndioo ni jandochaa ta ni sama ra ndisaa yi.
Vati ma Jesuu cha kīchaa ra, ta vitin kùu ra sutu kaꞌnu, ra kuxini nuu tandiꞌi yo kuenda ña na koo vii yo chiꞌin ma ña kīchaa nuu yo jàꞌa ra endeeni. Vati ma veñuꞌu ií ma nuu kàꞌan Jesuu chiꞌin Ndioo chaꞌaꞌ yo ña kùu yi iin nuu vaꞌaga ta nduvaꞌa ndaa yi ndia. Va na yöve ñivi kùu ma ndian jàvaꞌa yi, ña kùuni yi kaꞌan yi ña yöve kuenda ndian ñuꞌuꞌ ñuñivi kùu yi.
Ma Jesuu cha kīꞌvi ra ma tichi ma veñuꞌu ií ikan, va töve kìꞌvi ra kuenda sokó ra ma nii tixuꞌu chiꞌin nii jundiki kuati, vati kīꞌvi ra tichi yi kuenda sokó ra ma nii maa ra kùu yi, ta kīꞌvi ra tichi yi iin chaꞌani kuenda ndisaa tiempu, ikan na jakakú ra chiꞌin nii ra yo endeeni.
Ndicha vaꞌa tu ìyo ndatu ma nii ma toro chiꞌin ma nii tixuꞌu chiꞌin ma yuyaa ma jundiki siꞌi vali ma ña kayu yi ma nuu naa, ta chòso yava sutu ma nii chiꞌin ma yuyaa chata ma ndian ìyo kuati kuenda ndoꞌií yi, ta janandoo yi ma itiꞌ chata ma kuñu yo.
Vati tu takan kàa yi kùuni yi kaꞌan yi ña ma nii Cristu nduvaꞌa kuii vaꞌa ga raꞌ kuenda yo. Vati chiꞌin ma ndatu Tati Ií Ndioo ña ìyo endeeni, sōkó ra nii ra nuu ma Rachaꞌnu Ndioo. Ta chaꞌaꞌ ña nïꞌiin kuati ìyo ra, yakan va ìyo vaꞌa ma nii ra ña janandoo raꞌ ta janaa raꞌ ndisaa ña kini ìyo chinitunio ña jàꞌa yi ña chìꞌí yo, ikan na kuu jaꞌa yo tiñu kuenda Rachaꞌnu Ndioo ndito.
Yakan va ma Jesuu kùu ra ra kàꞌan ndaa chaꞌaꞌ yo, ikan na kuu jandoꞌiin ra yo nda nuu Ndioo chiꞌin iin tuꞌun chaa. Vati ora chīꞌí ra jānaa ra ma kuati ña jāꞌa yo ora juuni chàꞌnda ma tuꞌun nunuu nuu yo ña jāndoꞌiin Ndioo ra chiꞌin yo ma ora ikan. Takan kūu yi, ikan na kuu kuꞌva ra ma tundeeni ra nuu ndisaa ndian kāchin ra ña na koo na chiꞌin ra ndisaa tiempu, kua kāti ra.
Vati tu taa yo nuu tutu iin tuꞌun chaꞌaꞌ naja nàtaꞌvi yo ma ndatiñu ñaꞌa yo, töve kuu kuàtiñu yi ña ora juuni ndito yo, va chàtiñu yi va nda kati kuvi jiꞌna ma ndian tāa yi.
Vati iin tutu ikan, na töve nda kuenda yi tuva juuni yanga ña ìyo ndito ma ndian jāꞌa yi, vati ora cha chīꞌí na ta kīchaꞌa chàtiñu yi.
Yakan va ma tuꞌun nunuu ña Ndioo jāndoꞌiin ra chiꞌin ñivi, jāketa ra yi chiꞌin nii,
ti ora kātituꞌun Moisés ndisaa ma tuꞌun ley ña jāꞌa ma Ndioo nuu ndisaa ma ñivi. Ta juuni tīin ndio ra iin jaꞌma ñaꞌma ña kuvaꞌa chiꞌin iin soko yutun ña nàni hisopo, ta jātii ra yi tichi ma nii ma jundiki kuati chiꞌin ma nii tixuꞌu, ta jākanuu ra raꞌ chiꞌin takuii, tajan chōso yava ra raꞌ ma nuu ma tutu ley Ndioo, ta juuni chōso yava ra raꞌ chata ndisaa ma ñivi ñuu ndia.
Tajan teꞌen nākaꞌan ra chiꞌin ra chaꞌaꞌ na: “Ñaꞌa kùu ma nii ña kàꞌan yi chaꞌaꞌ ma tuꞌun ña jāndoꞌiin Ndioo chiꞌin ndo, ikan na kumi ndo yi”, kàti ra.
Ma Moisés juuni chōso yava ra ma nii kiti ma tichi ma veñuꞌu ií kuenda Ndioo, ta chōso yava ra raꞌ chata ndisaa ma ndatiñu ña chàtiñu ma ndra kùu sutu ora kàꞌan ndra chiꞌin Ndioo niku.
Vati ma tutu ley jāꞌa Ndioo kàꞌan yi ña na janandoo yo tandiꞌi ndisaa nakuyi chiꞌin nii. Ta töve nàa kuati ma ñivi tu töve chòso yava jiꞌna na chiꞌin ma nii.
Vati chīniñuꞌu yo ña chōso yava yo nii kiti ña chàꞌni yo ta sōkó yo nuu Ndioo chata ma ndatiñu tichi ma veñuꞌu ìyo ñuñivi, ikan na nandoo ma ña kùu naꞌna ma ndatiñu ìyo andivi. Va ma ndatiñu ndicha ña ìyo itiꞌ andivi kùuni yi ña nandoo ndicha yi chiꞌin nii ña vaꞌa ga kua ma ña nunuu.
Vati ma Jesuu na töve nī kiꞌvi ra ma tichi ma veñuꞌu ií ikan ña jàvaꞌa ma ñivini, va iin naꞌna ni kùu yi kuenda ma veñuꞌu ií ndicha kuenda Ndioo. Vati Jesuu kīꞌvi ra va ma andivi, vati ikan jānaꞌa ra ra nuu Ndioo, ta kàꞌan ra chaꞌaꞌ yo.
Va töve nī kiꞌvi Jesuu ña jànaꞌa ra ra kuaꞌaꞌ chaꞌaꞌ ma itiꞌ andivi takua chìniñuꞌu kìꞌvi ma sutu chaꞌnu kùxini veñuꞌu ií ñuñivi iꞌya nani kuiya chiꞌin ma nii ña yöve maa ra.
Ta tu takan jāꞌa ma Jesuu niku, ta ìyo yi ña kuvi ra kuaꞌaꞌ vaꞌa chaꞌaꞌ ma nda ora tūvi ma ñuñivi ta nda ma vitin niku. Va takua ma vitin nuu ni ndiꞌi ma kuiya, kēta ma Cristu iini chaꞌaꞌ, va kuenda endeeni ña sōkó ra juuni maa ra ta chīꞌí ra chaꞌaꞌ yo, ikan na naa ma kuatio.
Ta takan kùu yi ña ni kuvi ndisaa ma ñivi iin chaꞌani, ta itiꞌ nuu ni kichaa ndio ma ora ña ni jakutuni Ndioo kuati jàꞌa yo.
Ta indukuni kùu yi ña Cristu sōkó ra ma kuñu ra ta chīꞌí ra iin chaꞌani kuenda ña jandiꞌi ra ma kuati ña jàꞌa kuaꞌaꞌ ñivi. Ta itiꞌ nuu juuni ni keta ndiko ra ma ñuñivi ma itiꞌ uvi ora jàkakú ra ma ndian ndàtu ma kivi ni kichi ra.
Vati ma tuꞌun Ley Ndioo kùu yi takua kùu iin ma xinaꞌñu chaꞌaꞌ ma ña vaꞌa ni kichi itiꞌ nuu niku, va ma Ley ikan töve kachin vaꞌa kùu yi. Yakan va na küu jandondaa yi ma ndian endee jayatin na na nuu Ndioo nani ora keta kuiya ña ndaka na kiti ña ni sokó na yi nuu ra.
Vati tu ndicha vaꞌa ma tuꞌun ikan jàndondaa yi endeeni kuati ñivi, ta tüva kuuni na ña ìyo kuati maa na, ta ndakoo na ña sokó na kiti nuu Ndioo niku.
Vati ma kiti sòkó na chàtiñu ndri va kuenda ña na jakukuꞌuni na ma kuati na nani kuiya, ora sòkó na ndri.
Vati takua ma nii ma toro chiꞌin ma nii tixuꞌu na küu ndakiꞌin raꞌ ma kuatio.
Yakan va ma Cristu ora kīchi ra ma ñuñivi iꞌya, teꞌen kāꞌan ra chiꞌin ma Ndioo:
Na töve kùuniun ña sokó ñivi kiti nuu̱n ta ni inga tuku nakuyi
vati chāꞌun ma kuñui nui.
Nïꞌiin kiti a inga nakuyi ña sòkó na nuu̱n, ikan na jànaun kuati na chiꞌin yi, töve chàtaꞌaniun yi.
ikan na jaꞌi tiñu nuu̱n takua kùuniun.”
Takan kāti Cristu chiꞌin Ndioo.
Ma ña kāꞌan ra nunuu teꞌen chiꞌin Ndioo: “Töve chàtaꞌaniun nïꞌiin kiti ña chàꞌmi na a kiti sòkó na kuendaun a inga tuku nakuyi ña sòkó na, ikan na janaun kuati na chiꞌin yi”, (vaji sòkó na yi takua kàꞌan ma tutu Ndioo).
Va ma inga tuku tuꞌun ña kāꞌan Cristu teꞌen kàꞌan yi: “Iꞌya ìyoi ma tava kàꞌan tutu̱n chaꞌi, ikan na jaꞌi tiñu nuu̱n takua kùuniun”, kàti ra. Vati ma tuꞌun uvi ña kāꞌan ra kùuni yi kaꞌan yi ña cha jātachiyo ra ma tuꞌun nunuu, ikan na kindoo ma ña uvi.
Ndioo kùu ma ra jāndoꞌiin yo, vati ma Jesucristu jāꞌa ra ma tiñu takua kùuni ma Ndioo ma ora sōkó ra ma kuñu ra ora chīꞌí ra. Ta uvanuu chaꞌani sōkó ra yi kuenda endeeni.
Tandiꞌi sutu judíu jàꞌa ndra ma tiñu ndra nani kivi, ta sòkó ndra kuaꞌaꞌ vaꞌa chaꞌaꞌ ma ña sòkó ndra ora jàkaꞌnu ndra nuu Ndioo, vaji ma ña sòkó ndra na töve kùu kindaa yi ma kuati ma ñivi.
Va ma Jesuu iin chaꞌani sōkó ra ma kuñu ra nuu ma Ndioo kuenda ña kindaa ma kuatio endeeni, ta juuni chāa ndio ra nandi ra ma chiyo kuaꞌa ma Ndioo ma nuu chàꞌnda ra tiñu.
Vati ikan nandi ra ndàtu ra nda kati kuꞌva Ndioo ndisaa ndian xaani ndeꞌe nuu ra, ikan na chaa na kuiin na chaꞌa ra.
Vati chiꞌin ma kuñu ra ña sōkó ra jāndondaa ra iin chaꞌaꞌ ma kuati na kuenda ndisaa tiempu, ma ndian cha ndōꞌií kuenda Ndioo.
Va indukuni kàꞌan ma tuꞌun ma Tati Ií Ndioo ora kāꞌan ra teꞌen:
Ñaꞌa kùu ma tuꞌun ña ni jandoꞌii̱n chiꞌin na ora yaꞌa jiꞌna ma kivi ikan.
Ta kàꞌan tuku ma Rachaꞌnu Ndioo:
Ni jakutai ma tuꞌun ley ma anima na ta ni tai yi ma chinituni na.
Ta na tüva ga ni kukuꞌuni̱ tiaga chaꞌaꞌ ma kuati na chiꞌin ma ña kini ña jàꞌa na.
Yakan va ora cha jākaꞌnuni̱ chaꞌaꞌ ma kuati ndo, na tüva chiniñuꞌu ndo ña sokó ndo tiaga nakuyi nui chaꞌaꞌ ma kuati ndo.
Yakan va vitin ndyoꞌo yani, ìyo yi ña na tüva ga yuꞌvio ta kiꞌvio ma tichi ma veñuꞌu ií kuenda chaꞌaꞌ ma nii ma Jesuu.
Ta koꞌo ma itiꞌ chaa nuu kiꞌvi yo tichi yi, ti ikan ni koo ndito yo ti cha nūna ma jaꞌma yaxin ña ndasi ma tichi yi niku. Va vitin kīndoo nuna yi chaꞌaꞌ ña cha sōkó ra kuñu ra.
Cha ìyo Jesuu ña kùu ra ma sutu kaꞌnu kuxini kuenda yo tichi iin veñuꞌu ndicha nuu ndaa Ndioo.
Yakan va ìyo yi ña jayatin yo yo itiꞌ Ndioo ta chinuni vaꞌa yo ma ña kàꞌan ra chiꞌin anima yo. Va ìyo yi ña jaꞌa ndicha yo yi, ta na töve chàninio nïꞌiin ña töve vaꞌa tichi anima yo, ta ndoo ma kuñu yo chiꞌin takuii vaꞌa.
Na chinuni vaꞌa yo ta na töve ìyo yi ña nakaninio chaꞌaꞌ ma ña ndàtu yo ma ña ni kuꞌva Ndioo nuu yo chaꞌaꞌ ma tuꞌun ña chinuni yo ta janaꞌa yo nuu ma ñivi, vati ìyo yi ña jachinu ma Ndioo ma tuꞌun ña kāti ra ña ni jaꞌa ra kuenda yo.
Na nanduku yo kua tindee taꞌan yo yo, ikan na kùuni vaꞌa yo ndeꞌo ña jaꞌa yo ma ña vaꞌa.
Na töve ìyo yi ña jaña yo ña kùtiꞌvi taꞌan yo, vaji takan jàꞌa ma inga na, vati ma ña ìyo yi kuu ma ña jaꞌa yo ña kuaꞌa yo ma tundeeni ma taꞌan yo ta tundeeni kuꞌva yo nuu na, ta kuꞌva na yi nuu yo ndian, vati ndèꞌo ña chani kuyatin ma kivi ña ni kichi ndiko Jesuu ma ñuñivi iꞌya.
Vati tu endee kìꞌvi yo jàꞌa yo ma kuati vaji cha chìto vaꞌa yo ma itiꞌ ndaa, na tüva kuu kindoo nïꞌiin kiti ña kùu kaꞌni yo ta sokó yo ri nuu Ndioo chaꞌaꞌ ma kuatio.
Vati tu jaꞌa yo takan ma ña ndàtu yo kùu ma ña ni niꞌi yo ña jakutunini Ndioo yo chaꞌaꞌ ma kuati jàꞌa yo chiꞌin ma ñuꞌú nduꞌva ni janayi ma ndian xaani ndeꞌe na Ndioo.
Tu ìyo ma ra ña cha ndākoo ña jàchiꞌin ma tuꞌun tāa ma Moisés, ta tu ìyo uvi a uni ndian cha chìto yi ta tìso na kuati nuu ra chaꞌaꞌ yi, ta ìyo yi ña kaꞌni ndio yo ra chaꞌaꞌ yi. Ta tüva kundaꞌvini yo ra chaꞌaꞌ ña jāꞌa ra kuati.
Tu ndicha ña takan kùu yi, ¿a töve chìnuni ndo ña tiaga kuaꞌaꞌ tundoꞌo ni ndeꞌe ma ndian chàñu cheꞌe chata ma Jesuu, ra Seꞌe Ndioo, ta kàꞌan na ña na töve nda kuenda ma nii ra ta chiꞌin ma ndian kàꞌan ña töve ìyo kuenda ma ñamani ña chàꞌa ma Tati ií Ndioo nuu yo ndia? Va chiꞌin nii Jesuu, Ndioo jàchinu ra ma tuꞌun ña ndōꞌiin ra chiꞌo ña kàꞌan yi ña ni kuu yo iin ñivi ií kuenda ra.
Tandiꞌi yo chìto vaꞌa yo ña kāꞌan ma Ndioo teꞌen: “Chata yuꞌu jàꞌa ndo kuati, yakan va juuni yuꞌu kùu ra ña na jandeꞌe tundoꞌo nuu ndo chaꞌaꞌ yi.” Ta juuni kàꞌan ra: “Ma Rachaꞌnu Ndioo ni jakutuni ma kuati ma ñivi ìyo ñuñivi.”
¡Tu takan kūu yi, yaꞌa ga ndetiñu kùu yi kuenda yo tuva koyo yo ndaꞌaꞌ Ndioo ra ìyo endeeni!
Yakan va ndyoꞌo na kukuꞌuni ndo ma tiempu chaꞌnu tajiꞌna ma tava tāꞌan ndo niku, ma ora já nunuu nīꞌi ndo ma ña vaꞌa kuenda Ndioo. Ta kūndeeni ndo chiꞌin ma anima ndo ndisaa kuii ma tundoꞌo ndēꞌe ndo chaꞌaꞌ ma ña ndàtu ndo ña kùuni ndo ña na jaꞌa ma Ndioo iin ma ña vaꞌa kuenda ndo.
Ndyoꞌo kùu ndo ndian kūndaꞌvini ma ndian kaꞌìin ma tichi ma vekaa niku. Ta ora nàmaa ñivi ma ndatiñu nuu ndo, chìsii ndo ti cha chìto ndo ña ìyo ndatiñu vaꞌa ga ña ni niꞌi ndo itiꞌ andivi. Ta ma ña ni niꞌi ndo ikan, töve ni naa yi endeeni kuenda ndo.
Na töve ìyo yi ña jakunaa ndo tundeeni Ndioo ña ìyo chiꞌin ndo, vati ni niꞌi ndo iin ma ña vaꞌa chaꞌaꞌ yi.
Vati ndyoꞌo ìyo yi ña kundeeni ndo ora nduvaꞌa kuii ndeꞌe ndo tundoꞌo. Va tu jàchinu ndo ma ña kùuni ma Ndioo ña jàꞌa ndo, ta ni niꞌi ndo ndisaa ma ña chāꞌa ra tuꞌun ña ni kuꞌva ra nuu ndo.
Vati ma tuꞌun Ndioo kàꞌan yi teꞌen:
Numini, ta numini,
ta chani kichaa ma ra ìyo yi ña kichi;
ta tüva kuyanga ra.
Ta nda ndian ni kuuni ña kùu ñivi ndaa,
ndiakan kùu ma ndian chìnuni ma tuꞌin.
Titu kakachata ndiko na
tüva ni sii kuuni̱ chiꞌin na chaꞌaꞌ yi.
Va ndisaa yo yöve ndian jàña ña chinuni tuꞌun ra kùu yo ta jàkakachata yo yo, ta kuàꞌan yo nuu kuvi yo endeeni, vati kùu yo iin ndian chìnuni tuꞌun ra ña ni niꞌi yo nuu ni kakú yo endeeni.
Chaꞌaꞌ ma ña chìnunio chìto vaꞌa yo ña ni niꞌo ndaꞌaꞌ Ndioo ma ña ndàtu yo, ta juuni cha chìto yo ti ma ña ndaa kùu ma ña küu ndeꞌo.
Ma ndian kūu ñivio ndian chīyo tajiꞌna, yaꞌa ga ndōmani Ndioo chiꞌin na chaꞌaꞌ ma ña chìnuni na.
Chaꞌaꞌ ma ña chìnunio, kùu yi ña kùtuninio ña tūvi tandiꞌi ma ña ìyo ñuñivi chiꞌin andivi jāꞌa Ndioo chiꞌin tuꞌun kàꞌan ra. Vati ma ña ndichin ndèꞌo vitin tūvi yi jāꞌa ra, ta chàtiñu ra ma ña töve ndichin ndèꞌo ora jātuvi ra yi niku.
Chaꞌaꞌ ma ña chìnuni ma Abel, chāꞌni ra iin kiti sōkó ra kuenda Ndioo, ta kaꞌnuga ri takua kàa ña sōkó ma Caín nuu Ndioo niku. Yakan va Ndioo kāꞌan ra ña iin ra ndaa kùu Abel, tajan ndākiꞌin ndio ra ma ña sōkó ra nuu ra. Yakan va ma ña jàꞌa Abel kàtituꞌun yi nuu yo nda vitin jin cha chīꞌí ra, ti chìnuni ra tuꞌun Ndioo niku.
Chaꞌaꞌ ma ña chìnuni ma Enoc, ndākiꞌin ndìto ma Ndioo ra kuàꞌan ra chiꞌin ra, ikan na töve kuvi ra, ta na tüva ni nataꞌan na ra, ti kuàꞌan ra chiꞌin ra. Ta ma tutu Ndioo kàꞌan yi ña ora takäꞌan kundaka ma Ndioo ra kuꞌun ra chiꞌin ra, ma Enoc jiꞌna jāndomani ra ma Ndioo chaꞌaꞌ ma ña chìnuni ra tuꞌun ra.
Va na küu ndomani ma Ndioo jàꞌa yo tuva töve chìnunio tuꞌun ra. Vati tu kùunio kiꞌvio itiꞌ Ndioo, ìyo yi ña chinuni vaꞌa yo ña ìyo ra, ta chàꞌa ra ma ña vaꞌa kuenda ma ndian nànduku ra.
Chaꞌaꞌ ma ña chìnuni ma Noé, ora kātituꞌun ma Ndioo nuu ra ma tava ni kuu niku ora takäꞌan koto ndaa vaꞌa ra yi. Yakan va jāchiꞌin ndio ra ma ña kāꞌan ra ta kīchaꞌa ndio ra jàꞌa ndio ra ma varku, ikan na kuu kakú ra chiꞌin ñivi ra. Ta juuni chaꞌaꞌ ma ña chìnuni ma Noé, jānaꞌa ra nuu tandiꞌi ma ñivi ìyo ma ñuñivi ña ni kuvi na. Ta töve nī jachiꞌin na, ta chīꞌí na jāꞌa takuii. Yakan va Ndioo kāti ra ña iin ra ndaa kùu Noé kuenda ra chaꞌaꞌ ma ña chìnuni ra.
Ta chaꞌaꞌ ma ña chìnuni ma Abraham, ta ora kāna ma Ndioo ra, ta jāchiꞌin ra ma ña kàꞌan ra ta kēe ndio ra kuàꞌan ra nda nuu kàndii ma ñuꞌuꞌ ña ni kuꞌva Ndioo nuu ra. Yakan kùu ma tundeeni ña ni niꞌi ra niku. Tajan kēe ndio ma Abraham ma ñuu nuu ìyo ra niku. Ta na töve nī chito ra ma ndanu kuàꞌan ra.
Ta chaꞌaꞌ ma ña chìnuni ra, chīyo ra tava kùu ma ndian kīchi ma inga ñuu ma nuu ñuꞌuꞌ, ña chāꞌa ma Ndioo tuꞌun nuu ra ña ni kuꞌva ra niku. Yakan va chīyo ra ma tichi veꞌe jaꞌma indukuni ma tava ma Isaac chiꞌin Jacob, vati ma tuꞌun ña chāꞌa ma Ndioo nuu Abraham, indukuni kùu yi takua ña jāꞌa ra chiꞌin ndrakan ndia.
Vati ma Abraham nduvaꞌa kuii ndàtu ra ña koo ra iin ñuu ña ni koo itiꞌ nuu, vati ma ñuu ikan ni ndovaꞌa vaꞌa yi endeeni, ti ma Ndioo kùu ma ra ndiso tiñu chaꞌaꞌ yi, ña chàkin ra ma kuꞌva yi ta jàvaꞌa ra yi ndia.
Ta ma Sara vaji ña küu kukuꞌun ma seꞌan ta ma iian Abraham yaꞌa ga chicha ra, ta chaꞌaꞌ ma ña chìnuni vi, kùu yi ña nīꞌi ma Abraham ma ñandee ra ña kūu chiyo seꞌe ra chiꞌin ña, vati chìnuni ra ti Ndioo kùu iin ra ndicha, ta ni jachinu ra ma tuꞌun ña chāꞌa ra nuu ma Abraham.
Yakan va ma Abraham vaji ma kuiya nuu ndiꞌinia ìyo ra ña nduvaꞌa kuii chicha ra, chāa ndio ma kivi ña chākoo nduvaꞌa kuii kuaꞌaꞌ ñivi tata ra. Vati chākoo na tava kùu ma chele ìyo ma andivi chiꞌin tava kùu ma yuti ndiꞌi ìyo ma yuꞌu tañuꞌu ña na küu kaꞌvio taꞌiiꞌiin yi.
Tandiꞌi ma ñivi ña cha kāꞌin tuꞌun chaꞌaꞌ, cha chīꞌí na ta na töve nī niꞌi na ma ña kàti ma Ndioo ña ni kuꞌva ra nuu na. Va chaꞌaꞌ ma ña chìnuni na, kùtunini na ña itiꞌ nuu ni kuu ma tava chāꞌa Ndioo tuꞌun nuu na. Yakan va chìsii na jàꞌa ma tuꞌun Ndioo ikan. Ta chànini na ña juuni maa na kùu ma ñivi vàchi koo nundani ma ñuñivi iꞌya, ti kùu na tava kùu ma ndian yaꞌa kuàꞌan ni ma nuu yi.
Ta ma ndian kàꞌan takan jànaꞌa na na ña juuni chàkuu na nànduku na iin ñuu nuu kuu koo vaꞌa na.
Tu nākanini na ma itaꞌvi chaꞌaꞌ ma ñuu nuu chīyo na niku, ta vaꞌa ga na chikoniꞌi ndiko na ma ñuu ikan niku.
Va ma ñivi ikan nduvaꞌa kuii kùuni na iin ñuu nduvaꞌa kuii vii koo na, va ma ñuu kàndii andivi kùuni na koo na. Yakan va ma Ndioo na töve kukanuu ra ña kàꞌan ra ña kùu ra Ndioo ma ñivi ikan. Vati cha jàvaꞌa ra iin ñuu kaꞌnu nuu ni koo na.
Chaꞌaꞌ ma ña chìnuni ma Abraham, ma ora kīꞌin ma Ndioo kuꞌva ra niku. Ta kīꞌin Abraham ma raseꞌe ra Isaac ña ni sokó ra ra ta ni kaꞌni ra ra kuenda ma Ndioo. Yakan va cha ìyo vaꞌa ma Abraham ña ni sokó ra Isaac, ra uvanuu kùu seꞌe ra, vaji cha chìto ra ma tuꞌun ña chāꞌa Ndioo nuu ra.
Vati ma Abraham chāꞌa ra kuenda ña ìyo ndatu Ndioo ña kùu janataku ndiko ra ma ndian cha chīꞌí. Yakan va ma Abraham nīꞌi ndiko ra ma raseꞌe ra. Va chiꞌin ñaꞌa kùu kàꞌan yo ña Isaac kùu ra takua kùu iin ra nātaku tañu ndian ndií niku.
Chaꞌaꞌ ma ña chìnuni ma Isaac, jāꞌií ra ma nuu ma ndra seꞌe ra nani Jacob chiꞌin Esaú chaꞌaꞌ ma ña ni kuu itiꞌ nuu kuenda ndra.
Chaꞌaꞌ ma ña chìnuni ma Jacob, ma ora ña chani kuvi ra, jāꞌií ra ma nuu ma taꞌiiꞌiin ma ndra seꞌe ma Kusé, ta tīndee ra ra chiꞌin ma nuu ma yutun vatun ra ta chūndaa ndio ra, tajan kīchaꞌa ndio ra jàkaꞌnu ra ma Ndioo.
Chaꞌaꞌ ma ña chìnuni ma Kusé, ma ora ña chani kuvi ra, kātituꞌun ra nuu ma ndian israelita ña ni kee na ma ñuꞌuꞌ Egiptu vaji kukueeni. Ta ndākoo ra iin tuꞌun ña kàꞌan yi, niyi ìyo yi ña jaꞌa na chiꞌin ma iki ra, tuva cha chīꞌí ra.
Chaꞌaꞌ ña chìnuni ma tatá ma Moisés ma ora kāku ra, tīxeꞌe vi ra uni yoo, vati ndēꞌe vi ti iin paꞌa vali nduvaꞌa kuii vii kùu ra, ta na töve nī yuꞌvi vi, vaji tāchi ma ra kùu rey tuꞌun ña ni kaꞌni ra tandiꞌi ma ndraꞌii kuati.
Ta chaꞌaꞌ ma ña chìnuni ma Moisés ma ora cha chīcha ra, na töve nī kuuni ra ña kàꞌan na ña ra seꞌe ma ñaseꞌe ma Faraón kùu ra.
Vaꞌa ga, kūuni ra, ña ndèꞌe ra tundoꞌo indukuni chiꞌin ma ñivi kùuni ma Ndioo, kua ña kakuu nuu sii ni ra nundani teꞌen tikan ni, jàꞌa ra kuatini.
Cha kāchin ra chiꞌin ma chinituni ra ña vaꞌa ga ndeꞌe ra tundoꞌo indukuni kua ni ndeꞌe ma ra ni kuu Cristu, kua ma ña kusii ra chaꞌaꞌ ma ña yaꞌaga vaꞌa ta yaꞌvi ña ìyo ma ñuu Egiptu. Vati endeeni ndàtu ra ma yaꞌvi ña ni kuꞌva ma Ndioo nuu ra ma itiꞌ nuu.
Chaꞌaꞌ ma ña chìnuni ma Moisés, yakan va ndākoo ra ma ñuu Egiptu ta kēe ra kuàꞌan ra, ta nī tukuii ndasii ra vaji kuxaan ma ra kùu rey chiꞌin ra. Yakan va jāndeeni ra jin najaga taꞌan ra ti chìto ra ña Ndioo tindee ra ra, vaji na küu ndeꞌo ra.
Chaꞌaꞌ ma ña chìnuni ma Moisés, jāꞌa ra ma viko Pakua, ta tāchi ra ña na kosoyava na ma nii ma nani nuu ìyo yuveꞌe na, ikan na töve nani ma tati chàꞌni ñivi ma nïꞌiin ma ndra chīcha seꞌe nunuu ma ñivi israelita.
Chaꞌaꞌ ma ña chìnuni ma ñivi israelita, kūu chāꞌnda java vi ma tañuꞌu kuaꞌá ma tava kùu iin ma ñuꞌuꞌ ití ni. Ta juuni takan kūuni ma ndian ìyo ñuu Egiptu jaꞌa na, va nī küu yi, ti kakāꞌa na ma takuii.
Chaꞌaꞌ ña chìnuni ma ndian israelita, kāvanuu na ucha kivi ma ninii yuꞌu ma ñuu nàni Jericó, ta ora cha yāꞌa kāvanuu na, ndūva ma namaꞌ ña kavanuu ninii yuꞌu ma ñuu kaꞌnu ikan.
Chaꞌaꞌ ña chìnuni ma Rahab, ñaꞌa tondo, na töve nī chiꞌan indukuni chiꞌin ma ndian na töve chìnuni ìyo ñuan, vati chāꞌa ña chūndixeꞌe ndra israelita ndra kuànanduku tuꞌun ñuu ikan, ta kīꞌvi ndra tichi veꞌan.
¿Niyi tiá ìyo yi ña kaꞌin?, kùuni ndo. Chìniñuꞌugai tiaga tiempu tuva nàtuꞌin chaꞌaꞌ ma ndra chìnuni tava kùu ma Gedeón, ma Barac, ma Sansón, ma Jefté, ma David, ma Samuel chiꞌin chaꞌaꞌ ma ndra kàꞌan chiꞌin tuꞌun yuꞌu Ndioo.
Chaꞌaꞌ ma ña chìnuni ma ndraꞌya tuꞌun Ndioo, jākanaa ndra ora kānitaꞌan ndra chiꞌin kuaꞌaꞌ vaꞌa ma ñuu, ta jāꞌa ndra kuaꞌaꞌ vaꞌa tiñu vaꞌa kuenda ma ñivi, ta tandiꞌi ma ñivi nīꞌi na ña kāti ma Ndioo ña ni kuꞌva ra niku. Ta juuni kuu chāsi ndra ma yuꞌu ma iiꞌii ndia.
Ndāꞌva na ma ñuꞌú nduvaꞌa kuii tiin. Kākú na ña chani kuvi kuii na chiꞌin machiti nduvaꞌa kuii xaan niku. Tāva na ma ña ndee na jin yaꞌa likiteꞌen na, ta chāa na kūu na ma ndian yaꞌa ga vaꞌa kanitaꞌan ma nuu ìyo kuati. Ta jākanaa na ma ndra kùu jandaru kīchi ñuu chika kānitaꞌan chiꞌin na.
Ìyo ma ñivi ñaꞌa nīꞌi ndito ndiko vi ma ñivi vi ndian kachīꞌí ña nātaku ndiko na.
Ta ìyo tuku ñivi ña jāndeꞌe ñivi tundoꞌo na chaꞌaꞌ ña chìnuni na tuꞌun Ndioo. Va nī kuuni na kakú na ta koo nuna na. Yakan va kachīꞌí na, ta takan kùu nataku ndiko na ta kūu chiyo vaꞌa ga na tiaga itiꞌ nuu.
Ìyo ma ndian ndēꞌe tundoꞌo jāꞌa ma ñivi ña kāꞌan tiꞌini na chata na, ta ìyo ma ndian kandōꞌo chiꞌin yoꞌo jāꞌa na, ta juuni ìyo ma ndian ndīkun chiꞌin karena ña kīꞌvi na ma tichi vekaa ndia.
Ta ìyo ma ndian kachīꞌí chiꞌin yuu, ta inga na tāꞌnda java ndaa na chiꞌin serruchu, ta ndian chīꞌí chiꞌin machiti xaan nduvaꞌa kuii ndian. Va ma ndiakan chākunuu na teꞌen tikan ni, ta chākuꞌun na ñii mvechala a ñii tixuꞌuni. Ta yaꞌa ga ndaꞌvi na, ta yaꞌa kùuni ma ñivi kaꞌni na na, ta xaani na na ndia.
Ta ma ndiakan, vaji vaꞌa ga na kua ma ñivi ìyo ñuñivi iꞌya, ta chākunuu kuꞌu na takani tichi kuꞌu a chata yuku. Ta chīyo na tichi yavi yuti a tichi yavi yuu ni ndia.
Vaji takan, nïꞌiin na na töve nī niꞌi na ma ña kāti ma Ndioo ña ni kuꞌva ra, vaji yaꞌa ga ndòmani ma Ndioo chaꞌaꞌ ma ña chìnuni na ma tuꞌun ra.
Vati ma Ndioo kāchin ra iin ña vaꞌa ga ña ni jaꞌa ra kuenda yo. Vati kuyanga ña jachinu ra ma tuꞌun kàꞌan ra ña ni kuꞌva ra nuu na nda kati jiꞌna kutiꞌvi yo chiꞌin na ndia. Ta takan kùuni Ndioo ña na koo ndaa ndisaa yo.
Yakan va tava kaꞌìin kuaꞌaꞌ ñivi ña chìnuni ma tuꞌun Ndioo, ìin na yatini nuu yo takua kaꞌìin viko. Ta ndiakan endee jànaꞌa na nuu yo naja kua kùu yo ora chinuni vaꞌa yo tuꞌun ra. Yakan va na jaxiin yo ndisaa kuii ma ña jàtañu nuu yo chiꞌin ma kuati jàꞌa yo ña jàkanuu yi ma xinio. Ta na jandeenio ta tandikun yo kuꞌun yo ma itiꞌ nuu.
Ta na ndeꞌe chiꞌin nuu yo ma ña jàꞌa Jesuu ta chinunio yi. Vati maa ra kùu ma ra chìto tuva ndicha ña chìnunio, ta juu ra kùu ma ra jàndondaa vaꞌa ma anima yo tuva ndicha ña töve chìnuni vaꞌa yo. Jesuu nduvaꞌa ndēꞌe ra tundoꞌo ma ora chūtaka ra ma nuu kruu, va na töve nī jachiꞌin ra yi, vaji iin tukanuu nduvaꞌa kuii kùu yi chaꞌaꞌ ma ña chīꞌí ra takan. Vati ora yaꞌa ndio ña ndēꞌe ra ma tundoꞌo, ikan ni niꞌi ra ma ña vaꞌa, ta nduvaꞌa kuii kichi sii kùuni ra ta chūnandi ra ma itiꞌ chiyo kuaꞌa ma Ndioo ma nuu chàꞌnda ra tiñu.
Yakan va na kukuꞌuni ndo chaꞌaꞌ ma ña naja kua tāꞌan ma Jesuu niku, ña yaꞌa ga ndēꞌe ra tundoꞌo chaꞌaꞌ ma ndian yaꞌa ga jàꞌa kuati. Yakan va tu kütatu ndo chiꞌin ma ña chìnuni ndo, ta ña mäxii kuuni ndo ndia.
Vati ndyoꞌo takäꞌan chaa kivi ña ni kuvi ndo jàꞌa ña kùndeeni ndo ma kuati ña jàꞌa na chata ndo.
Ta cha nāani ndo niku ma tuꞌun ña chūndayuꞌu ma Ndioo ndo takua kùu ndo iin ma seꞌe ra. Ta teꞌen kàꞌan yi nuu ma tutu ikan:
Yoꞌo seꞌyu, ìyo yi ña jachiꞌun tuva chùndayuꞌu ma Rachaꞌnu Ndioo ma ña töve vaꞌa jàꞌa ndo.
Vati ora chùndayuꞌu Ndioo ma ña töve vaꞌa jàꞌa ndo,
ñaꞌa jànaꞌa yi ña kùu ndo ma ndian kùuni ra ndeꞌe ra,
ta ma ndyoꞌo ndakiꞌin ra ndo ña kùu ndo seꞌe ra, ta ndoꞌo ndo jàꞌa ra.
Yakan va na jandeeni ndo ma tundoꞌo ña jàndeꞌe Ndioo ndo, ti takan jàꞌa ra chiꞌin ndisaa ndian kùu seꞌe ra. ¿A ìyo iin ra kùu tatá ña töve chùndayuꞌu ma seꞌe ra ma ora jàꞌa na iin ma ña töve vaꞌa?, kùuni ndo.
Vati tu ma Ndioo na töve chùndayuꞌu ra ndo ma tava jàꞌa ra chiꞌin iin seꞌe ra, kùuni yi kaꞌan yi ña yöve seꞌe ndicha ra kùu ndo, vati kùu ndo takua seꞌe ndaꞌvi ndian töve tatá.
Va ma ora kùu yo ndiakuati niku, ma ndian kùu tatá yo ma nuu ñuꞌuꞌ ñuñivi iꞌya, chūndayuꞌu vi chaꞌaꞌ ma ña töve vaꞌa jàꞌa yo, ta tīñuꞌu yo vi chaꞌaꞌ ña takan jàꞌa vi chiꞌin yo. ¿A töve tiaga vaꞌa ga ña na tiñuꞌu nduvaꞌa kuii ga yo ma tatá yo, ra ìyo andivi?, kùuni ndo. ¡Ti takan na kuu niꞌo ña koo vaꞌa yo!
Vati ma ndian kùu tatá yo ìyo ma ñuñivi iꞌya, chūndayuꞌu na yo ma ñuñivi kuiti kivi ña vàchi koo yo iꞌya. Va chūndayuꞌu ra yo tava chànini ra jaꞌa ra yi. Va ma Ndioo chùndayuꞌu ra yo chaꞌaꞌ ña ndicha kuii ma ña vaꞌa ga kùu yi kuenda yo, ikan na jandakuu ií yi yo ma tava kùu ra.
Ndicha vaꞌa ña nda tundoꞌo nikuuni na töve sii kùunio jàꞌa yi ma ora kìchaꞌa yi nuu yo, vati nduvaꞌa uꞌvi yi, vati yaꞌa ga sùtinio jàꞌa yi. Vati tu maa yo jandeeni yo chaꞌaꞌ ma tundoꞌo ikan, ta takan kùu tuꞌva yo ma ña jànaꞌa yi ta kùu koo vii yo ta kùu koo yo ndian ndaa ndia.
Yakan va na jandochaa ndiko ndo ma ndaꞌaꞌ ndo ña yaꞌa ga chitatu chiꞌin ma kondo chaꞌa ndo, ti yaꞌa vita kùuni yi.
Ta na nanduku ndo ma itiꞌ ndaa ña na kiꞌvi ndo, ikan na ndaꞌa ma chaꞌa peꞌlu ndo, ikan na tüva ga kuyakua yi tiá itiꞌ nuu.
Na kunumi ndo koo vii vaꞌa ndo chiꞌin tandiꞌi ma ñivi. Ta na koo ií ndo ndia. Vati nïꞌiin yo, na küu ndeꞌo ma Rachaꞌnu, tuva na töve ndian ií kùu yo.
Na kunumini ndo, ikan töve nïꞌiin ndo kumani ma ñamani Ndioo ña chàꞌa ra nuu ndo, ikan na töve nïꞌiin ndo ndakuu xaan nduvaꞌa kuii ndo, koto küu ndo takua kùu iin yokuꞌu ña kee chiti uvanuu yi, ta jàtivi yi na, nda kati chìꞌí na jàꞌa yi.
Ta nïꞌiin ndo na jäꞌa ndo nïꞌiin nakuyi chiꞌin ma ñasiꞌi inga ra, ta tu jäña ndo ña tiñuꞌu ndo ma ña ií, ti takan jāꞌa Esaú niku. Vati iini chaꞌaꞌ ña chūnandi ra chāchi ra, vaji seꞌe nunuu kùu ra, ta sāma taꞌan ra ma tundeeni chiꞌin yani ra ña ni niꞌi ra nuu ma tatá ra niku.
Ta ndyoꞌo chìto vaꞌa ndo ma ora chāa ra ma nuu nda tatá ra ña kùuni ra ña jaꞌií ma tatá ra nuu ra, va sōkondaꞌa ra ra, ta vaji nduvaꞌa kuii chāku ra, tüva kuu ndovaꞌa ndiko ra takua chīyo ra niku.
Ndyoꞌo na töve nī jayatin ndo ndo iin yuku ndichin, ma tava jāꞌa ma ndian israelita tatiempu. Ta ma yuku iꞌya nduꞌva kuitinia tìin yi ma nuu nduvaꞌa kuii naa ma chata yi, ta nduvaꞌa kuii chākin tiati ndia.
Vati juuni na töve nī chini ndo ma tati ma yutun tivi ni ma tuꞌun vaꞌa ña kàꞌan ma Ndioo. Ta ma ndian chīni ma ña kāꞌan ma Ndioo, jānini na ña ikan, na tüva kàꞌan ga ra chiꞌin na.
Vati na töve chàtaꞌani na ma ña kàti ra ña ìyo yi ña jaꞌa na ta kaꞌan ra teꞌen: “Ma ndian kùtaa iin chaꞌaꞌ ma chata yuku ikan ìyo yi ña kaꞌnio na chiꞌin yuu a chiꞌin nduva, ndava nikuuni vaji kiti a ñivi kùu na.”
Yaꞌa ga nduvaꞌa ndasii ma ñivi ña ndēꞌe vi ña kūu takan ta nda ma Moisés kīchaꞌa kàꞌan ra teꞌen: “Yaꞌa ga ndàyui ña yuꞌvi̱”, kàti ra.
Vati ndyoꞌo kuàjayatin ndo ndo ma chata inga tuku yuku ña nàni Sión chiꞌin ma tichi ñuu kaꞌnu kuenda ma Ndioo ìyo endeeni. Ta ma ñuu ikan ìyo yi andivi ta nàni yi Jerusalén. Ta ikan kùtiꞌvi nduvaꞌa kuii kuaꞌaꞌ mii tati vaꞌa ña endee jàkaꞌnu ndio na Ndioo.
Ta juuni cha kuàjayatin ndo ndo ma nuu kùtiꞌvi kuaꞌaꞌ ma ndian kùu seꞌe nunuu ma Ndioo, va ma ndian cha ìyo sivi ma andivi. Ta ikan kùtiꞌvi ndo chiꞌin Ndioo, ra jàkutuni ma kuati tandiꞌi ma ñivi, ta juuni kùtiꞌvi ndo chiꞌin ma ndian vaꞌa ndian chīyo tatiempu, ndian cha jāndondaa ma Ndioo ma anima.
Ta ikan ndaa Jesuu ndia, ra jāndoꞌiin ra iin ma tuꞌun chaa chiꞌin ma nii ra choso yava ra chata yo, ña jànandoo ma kuatio. Ta nii ikan kùu ma ña vaꞌa ga ña kàꞌan chaꞌaꞌ yo kua ma nii ma Abel.
Yakan va ìyo yi ña kumi kuenda nduvaꞌa kuii ndo ndo, ta jachiꞌin ndo ma tuꞌun ña kàꞌan rakàꞌan chiꞌin yo. Vati ma ndian na töve nī jachiꞌin ma ra kàꞌan ma ora chūndayuꞌu ra na ma nuu ñuꞌuꞌ ñuñivi iꞌya. Ta ma ndiakan na töve nī kakú na. Ñaꞌa kùuni yi kaꞌan yi ña juuni na küu kakú yo tu kesiin yo ña jachiꞌo ma tuꞌun kàꞌan ma ra ìyo andivi.
Ma tiempu ikan ma tuꞌun ña kāꞌan ma Ndioo, jāꞌa yi ña tāan ma ñuꞌuꞌ ñuñivi iꞌya, va ma vitin kàꞌan Ndioo teꞌen: “Inga chaꞌaꞌ ndiko ni jaꞌi ña na taan na yöve ma nuñuꞌuni, vati juuni ni jaꞌi ña na taan ma andivi ndia”, kàti Ndioo,
Ora kāꞌan ma Ndioo “inga chaꞌaꞌ ndiko” takan, kùtuninio ña ni naa ndisaa kuii ma ña tūvi niku, va ma ña kùu kandaa ta kùu sama yi kuaꞌaꞌ vaꞌa chaꞌaꞌ ndanu nikuuni, yakani ni naa, ta ma ña na küu kandaa ta na küu sama yi ndanu nikuuni, na töve ni naa yi.
Ni kuꞌva Ndioo ña na kiꞌvi yo nuu chàꞌnda ra tiñu. Ta ikan nïꞌiin na na küu tavaniꞌi na yo. Yakan va ìyo yi ña ndakan yo taꞌvindioo nuu ra chaꞌaꞌ yi. Ta na jakaꞌnu yo ra ta tiñuꞌu yo ra ora jàꞌa yo tiñu kuenda ra, takua kùuni maa ra.
Vati ma Ndioo yo kùu jaꞌa ra ña naa yo tava kùu iin ñuꞌú ña chàꞌmi tandiꞌi nakuyi.
Koto ndäkoo yo ña kùunio ndeꞌo ma tandiꞌi ñivi, ta kùuni ndo ndeꞌe ndo na tava kùu ma yani ndo.
Koto näani ndo ña kùuni ndo ndeꞌe ndo ma ñivi chàa ma veꞌe ndo, vati ìyo ma ndian jāꞌa takan, ta ni töve nī chito na ña ndian chàa veꞌe na kùu tati vaꞌa ña jàꞌa tiñu nuu Ndioo.
Na kukuꞌuni ndo ña tìndee ndo ma ndian indii tichi vekaa, takua kùuni ndo ña indii ndo ma tichi vekaa chiꞌin na indukuni ndia. Na nakanini taꞌan ndo chaꞌaꞌ ma ndian nduvaꞌa kuii ndèꞌe tundoꞌo, vati juuni maa ndo kùu ndeꞌe ndo tundoꞌo itiꞌ nuu ndia.
Töve ìyo yi ña kuuni ga ndo ndeꞌe ndo ma xuꞌunꞌ ndo. Ta na kusii ndo chiꞌin ma tandiꞌi ndatiñu ña ìyo nuu ni ndo, vati ma Ndioo teꞌen kàꞌan ra: “Nïꞌiin chaꞌaꞌ na ndäkoi ñu̱n ta na ndöo maꞌiiun ndia”, kàti ra.
Yakan va chìto yo ña ndicha vaꞌa kùu ma tuꞌun kàꞌan yi iꞌya:
Ma Rachaꞌnu Ndioo kùu ma ra tìndee yuꞌu,
ta töve yuꞌvi ndèꞌi jin jàꞌa na kuati chatai.
Na kukuꞌuni ndo ma pato ndo ndian kàtituꞌun tuꞌun Ndioo nuu ndo. Ta na kuꞌva ndo kuenda naja ìyo na. Ta takua chìnuni na tuꞌun Ndioo, ta takan maa ndo ìyo yi ña chinuni ndo tuꞌun ra ndia.
Jesuu juuni indukuni kùu ra ma ra ìyo iku, ta vitin, ta itiꞌ nuu ndia.
Koto chïnuni ndo chaꞌaꞌ ma tuꞌun siin siin kàꞌan ña töve vaꞌa jànaꞌa ma inga na. Vaꞌa ga ña chìnunio ma ñamani ña chàꞌa Ndioo nuu yo chiꞌin ndisaa anima yo kua ma ña chìnuni yo ña chaꞌnu ma anima yo chiꞌin ndayu ña chàꞌa ñivi ña na ndovaꞌa yo kuenda Ndioo ora chàcho yi. Ma ndayu ikan töve tìndee yi ma ndian chàchini yi.
Vati ìyo iin nuu naa nuu yo. Ta ma nuu naa ikan, na küu kachi ma ndra kùu sutu yi, ndra jàkaꞌnu Ndioo ma tichi ma veñuꞌu ií ña chīyo tatiempu.
Vati ma ra kùu sutu kaꞌnu ña kuxini nuu tiaga ma sutu, chùndaꞌa ra nii ma kiti ma tichi veñuꞌu ií ña sokó ra yi, ikan na kindaa ma kuatio. Va ma kuñu ma kiti ikan kayu yi nukeꞌe tichi kuꞌu.
Yakan va juuni takan tāꞌan Jesuu ora chīꞌí ra, ta na töve nī chīꞌí ra ma tichi ma ñuu kaꞌnu niku, ti chīꞌí ra tichi kuꞌu itiꞌ chata ma kora ñuu. Ta takan taꞌan ra ikan na jàꞌií ra ma ñivi ìyo ñuu chiꞌin ma nii ra.
Yakan va na kuꞌun yo chiꞌin ma Jesuu ma tichi kuꞌu ta na ndeꞌo tundoꞌo ma takua tāꞌan ra niku.
Vati ma ñuñivi iꞌya na töve iin ma ñuu ña ni koo indeeni kùu yi vati nànduku yo inga ñuu kaꞌnu ña ni koo itiꞌ nuu.
Yakan va nani ora ìyo yi ña jakaꞌnu yo ma Ndioo chaꞌaꞌ ma Jesuu. Ma tuꞌun ña kàꞌan yo chiꞌin ma Ndioo kùu yi iin ña sòkó yo nuu ra. Yakan va na jakaꞌnu yo ma Ndioo chiꞌin tuꞌun kàꞌan yo.
Koto näani ndo ña jàꞌa ndo ma ña vaꞌa, ta nataꞌvi ndo ma ndatiñu ndo chiꞌin ma inga na. Vati ma ña jàꞌa ndo iꞌya kùu yi takua iin ña sòkó ndo nuu Ndioo, ta chàtaꞌani ra yi.
Ta na jachiꞌin ndo ma ña kàꞌan ma ndian chàꞌnda tiñu nuu ndo ta chinuni ndo ma ña kàꞌan na. Vati ndiakan kùu ma ndian endee töve nìndee ña jakuenda na ndo ta chìto na ña ìyo yi ña kaꞌan na nuu Ndioo chaꞌaꞌ ndo itiꞌ nuu. Yakan va na kunumi ndo jàꞌa ndo ma tiñu ña tachi na nuu ndo koto känitaꞌan yuꞌu ndo chiꞌin na, ikan na sii kùuni na ora jàꞌa na yi. Vati tu kanitaꞌan yuꞌu ndo chiꞌin na, töve vaꞌa yi kuenda ndo.
Na kaꞌan ndo nuu Ndioo chaꞌaꞌ ndi. Ta cha chìto vaꞌa ndi ña vaꞌa chànini ma chinituni ndi ta kùuni ndi jaꞌa ndi ña vaꞌa chiꞌin ndisaa ñivi.
Chikan chiꞌin yuꞌi ña na kaꞌan ndo chiꞌin ma Ndioo chaꞌi, ikan na kuꞌva ra ña na numini chikoniꞌi ndioi koi chiꞌin ndo.
Ma Ndioo, ra chàꞌa ña na koo vii yo, ra jānataku ma Rachaꞌnu chitoꞌo yo Jesuu ora chīꞌí ra niku, ma ra kùu pato yo ti kumi ra yo takua jaꞌa na chiꞌin mvechala, ta ra jāndoꞌiin tuꞌun ra chiꞌin yo endeeni chaꞌaꞌ nii ra.
Na jandondaa ra ndo, ikan na kuu jatiñu vaꞌa ndo, ta na kuu jachinu ndo ndisaa tiñu takua kùuni maa ra. Ta na kùu ndisaa tiñu ña jaꞌa ra chiꞌin ndo, takua kùu iin ña chàtaꞌani ra chaꞌaꞌ Jesucristu. Ti rakan kùu ma ra yaꞌa tacha ta kaꞌnu endeeni ña ìyo andivi. Ta takan na kùu yi. Amén.
Ndyoꞌo yani̱, jànini̱ ndo ña na niꞌi ndo chiꞌin anima vaꞌa ndo ma itaꞌvi tuꞌun ña tai kuenda ndo, ikan na sii kuuni ndo jaꞌa yi.
Na koto vaꞌa ndo ña ma ra yanio Timoteu chàkuu nuna ra vitin. Tu kichaa ra numini, ni kundakai ra kuꞌin kundeꞌi ndo chiꞌin ra.
Na kañaꞌa ndo chiꞌin ndisaa kuii ma ndra chàꞌnda tiñu nuu ndo chiꞌin tandiꞌi ma ndian ìyo ma ñuu nuu chàꞌnda Ndioo tiñu ndia. Ma ndra ìyo ñuu Italia, kùuni na tachi na tuꞌun ña kañaꞌa na chiꞌin ndo ndia.
Na kuꞌva ma Ndioo kuaꞌaꞌ vaꞌa ñamani ra nuu tandiꞌi ndo. Ta takan na kuu yi. Amén.
Yuꞌu ra nàni Jandiau, ra jàꞌa tiñu kuenda Ndioo chiꞌin nuu Rachaꞌnu Jesucristu, tài tutu iꞌya nuu ma ndi uchi uvi ma grupu ma ndian kùu ñivio ndian judíu, ma ndian chītakuati ma ninii kaꞌnu ma ñuꞌuꞌ ñuñivi.
Ndisaa ndyoꞌo ndian chìnuni tuꞌun Cristu, na sii kuuni ndo ora ndèꞌe ndo nda tundoꞌo nikuuni.
Vati cha chìto vaꞌa yo ña ora ma Ndioo kìꞌin ra kuꞌva yo, ikan na ndeꞌo tu ndicha kùu yi ña chìnuni yo ma tuꞌun ra, ta takan jàꞌa ra, ikan na kutuꞌva yo jàndeeni vaꞌa ga yo ma tundoꞌo ña ni ndeꞌe yo.
Ta ora jàndeenio ma tundoꞌo ña ndèꞌo, ìyo yi ña kuaꞌnu yo jàꞌa yi, ta ikan na chinuni vaꞌa ga yo tuꞌun Ndioo chiꞌin ndisaa kuii anima yo, ikan na töve kumani nïꞌiin nakuyi nuu yo chaꞌaꞌ ma ña chìnunio, ti takua kùuni Ndioo kùu yi.
Vati tu ìyo nda ndyoꞌo kùmani kuaꞌaꞌ ga chinituni ndo, na ndakan ndo yi nuu Ndioo, ti rakan kùu kuꞌva ra tandiꞌi yi nuu ndo, ta töve kàtiꞌini ra ora ndakan yo yi nuu ra, ti chìsii ra jàꞌa ra yi.
Va ora ndakan yo yi nuu Ndioo ìyo yi ña chinunio ña na kuꞌva ra yi nuu yo, ta töve kàtio ña töve ndicha kùu yi. Ti tu kàꞌan yo takan ta kùu yo takua kùu ma tañuꞌu ña chàsiki raꞌ teꞌen tikan kuàꞌan raꞌ.
Vati töve iin nuuni ma ña chànini na, ti vitin chànini na iin nakuyi, ta inga kivi tuku nakuyi. Ta takan jàꞌa na.
Ma ndian yani yo ndian yaꞌa ga ndaꞌvi ìyo, na sii kuuni na, vati Ndioo yaꞌa ga tìñuꞌu ra na.
Ta ma ndian kuika na yaꞌa sii kuuni na ora kindoo ndaꞌvi na, vati ma ndian kuika kùu na takua kùu iin ita ña kàna yi nuu ñuꞌuꞌ ta numini xii yi, ta chìta yi.
Ti ora kèta ma nikandii, nduvaꞌa kuii ndondii jàꞌa yi, ta numi kuiini nàtii ma ita ikan, ta xii yi ta chìta yi ta tüva vii kàa yi. Ta takan kùu chiꞌin ma ndian kuika ndia, ti numi kuiini ndiꞌi na chiꞌin ndisaa ma ña kuika na ndia.
Yaꞌa ga sii kùuni ma ndian jàndeeni na ora ndèꞌe na tundoꞌo, vati ora yaꞌa ña jàndeeni na, ta töve jàña na chinuni na, Ndioo ni kuꞌva ra ña na koo na endeeni chiꞌin ra. Vati Ndioo chāꞌa ra tuꞌun nuu ndisaa kuii ma ndian kùuni ndeꞌe na ra.
Ora kùunio jaꞌa yo kuati, ña töve vaꞌa ña kàꞌan yo ña Ndioo kùu ma ra tìꞌi ma ña kini tichi ma anima yo, vati ma Ndioo na küu kiꞌvi ra chiꞌin ma ña kini, ta juuni töve chànini ra jaꞌa ra ma ña töve vaꞌa, ta töve tìꞌi ra ma ña töve vaꞌa ma tichi ma anima ma nïꞌiin ma ñivi ña na jaꞌa na ma ña kini ndia.
Vati ora kìꞌvi ma ña kini tichi ma anima yo, ta jàꞌa yo ma ña töve vaꞌa, jàꞌa yo takan ti chàtaꞌani maa yo jaꞌa yo yi, ta chìkan ma kuñu yo yi ta kueeni kueeni kèñaꞌa yi yo ndia.
Chaꞌaꞌ ma ña töve vaꞌa chàtaꞌani yo jaꞌa yo, chaꞌaꞌ yakan kèta ma kuati jàꞌa yo. Ta ma kuati iꞌya, ora yaꞌa ga cha ndokaꞌnuga yi, juuni ikan kèta ma ña kùu kuvi yo endeeni ndia.
Ndyoꞌo ndian yani ndian yaꞌa ga kùuni ndeꞌi, koto këñaꞌa ndo juuni maa ndo.
Ti tandiꞌi ma ña vaꞌa chiꞌin ña ndaa, vàchi saani yi itiꞌ andivi jàꞌa Ndioo, ra jāꞌa ña tūvi ma andivi chiꞌin tandiꞌi ma ña tacha ña kaꞌìin nuu yi ndia. Ma Ndioo iini ra kùu ra nani kivi, ta na töve sàma ra takua sàma ma vati.
Ma Ndioo kùu ra, ra kāchin ra ña koo ndito yo ta na kùu yo seꞌe ra chaꞌaꞌ ña chìnuni yo ma tuꞌun ndaa ña kàꞌan ra, ikan na kuu yo ma ndian nunuu ta ndian ií ga kuenda ra nuu ndisaa ma ña jātuvi ra.
Ndyoꞌo yani ndian yaꞌa ga kùuni̱ ndeꞌi, na kukuꞌuni ndo ma tuꞌun iꞌya: Ìyo yi ña koo yati vaꞌa ndo ña tasoꞌo ndo tuꞌun vaꞌa, ta na jaꞌa vaꞌa ndo kuenda ma ña kàꞌan ndo, ta töve numi kuiini ña kayuni ndo.
Vati nda ndian ni kuuni ña kùxaan chiꞌin inga ñivi, na küu jaꞌa na ma tiñu vaꞌa takua kùuni Ndioo ña na jaꞌa na.
Yakan va na jaña ndo ma kuati ña jàꞌa ndo chiꞌin ndisaa ña kini ña chàtaꞌani ndo jaꞌa ndo ndia. Ta na jachiꞌin vaꞌa ndo ma tuꞌun Ndioo chiꞌin anima iñuꞌu ndo, vati ma tuꞌun ikan kùu jaꞌa yi ña na kuu kakú yo.
Ta na jachiꞌin ndo ta na jakuu ndo ma tiñu ña kēe yuꞌu Ndioo, ta töve vaꞌa ña tasoꞌoni ndo yi. Va tu jaꞌa ndo takan jandaꞌviñaꞌa ndo chiꞌin juuni maa ndo.
Ma ndian tàsoꞌo ma tuꞌun Ndioo, ta töve jàkuu na ma ña kàꞌan yi, kùu na tava kùu ma ra ndèꞌe ra nuu ra nuu iin inu.
Ta ora cha yāꞌa ña ndēꞌe ra ma nuu ra, kèe ra kuàꞌan ra, ta numini nàani ra ma naja kua kàa ma nuu ra niku.
Va ma ra töve nàani ma ña chīni ra nuu tuꞌun Ley vaꞌa Ndioo ña chàꞌa yi ndatu ña na kakuu nuna yo, ta tu juuni jàchiꞌin ra ta jàkuu ra ma ña kàꞌan yi, ta töve endee jàña ra ma ña kàꞌan yi, iin ra yaꞌa ga chìsii ni kuu ra chaꞌaꞌ ña jàꞌa ra takan.
Tu ìyo ma ndian chànini ña cha kīꞌvi vaꞌa na ma itiꞌ Ndioo, va na töve jàꞌa kuenda na ma yuꞌu na ña kàꞌan na, jàndaꞌviñaꞌa na juuni maa na, ta ma ña jàꞌa na kuenda Ndioo tüvi nda kuenda yi.
Ma tuꞌun ndaa ta vaꞌa ña ìyo yi ña jaꞌa yo kuenda ma Ndioo, ra kùu Tatá yo teꞌen kàꞌan yi: Ma ndian töve maꞌá chiꞌin tatá, ìyo yi ña tindeo na, ta ma ñivi ñaꞌa ña kìndoo ndaꞌvi ña chīꞌí ii vi, juuni ìyo yi ña tindeo vi chaꞌaꞌ ma tundoꞌo ña ndeꞌe vi. Ta na kumi kuenda vaꞌa yo yo, koto kïꞌvi yo jaꞌa yo ma ña kini ña jàꞌa ma ñivi ìyo ma nuñuꞌuꞌ ñuñivi iꞌya.
Ndyoꞌo ndian yani̱, ndian chìnuni tuꞌun ma Rachaꞌnu Jesuu ra yaꞌa ga kaꞌnu, tu ndicha ña chìnuni ndo tuꞌun ma Rachaꞌnu, na töve ìyo yi ña siin siin ndeꞌe ndo ma ñivi, ti Ndioo indukuni ndèꞌe ra tandiꞌi na.
2-3 Ta tu ndyoꞌo kaꞌìin tiꞌvi ndo tichi iin veñuꞌu ña jàkaꞌnu ndo Ndioo, ta chàa iin raꞌii ña yaꞌa ga kuika ta indii iin xeꞌe ña tacha ndaꞌaꞌ ra ta ñùꞌu ra jaꞌma nduvaꞌa kuii vii ta tacha, ta ndyoꞌo yaꞌa ga tìñuꞌu ndo ra ta kàꞌan ndo teꞌen chiꞌin ra: “Na kichiun ta kunandiun ma tayu vaꞌa ta vii iꞌya”, kàꞌan ndo chiꞌin ra. Ta tu ora ikani juuni chàa iin ra yaꞌa ga ndaꞌvi ta ñùꞌu ra jaꞌma yaꞌa ga meku ta taꞌnda, ta teꞌen kàꞌan ndo chiꞌin ra: “Na kindoo yoꞌo kundaun itiꞌ chiñani a kunandiun nuu ñuꞌuꞌ.”
Yakan va tu ndyoꞌo jaꞌa ndo takan, cha ndākuu ndo ma ndian ndeꞌe ndaa, vati töve indukuni ndèꞌe ndo ñivi. Ti mamaa ña töve vaꞌa chànini ndo jaꞌa ndo, va cha ndākuu ndo takua iin ra ndiso tiñu ra töve vaꞌa jàndondaa ra kuati kuenda na, ti kuuniga ndo ma ndian kuika takua ma ndian ndaꞌvi.
Ndyoꞌo yani mai, na tasoꞌo vaꞌa ndo ma ña ni kaꞌin iꞌya: Ndioo kùu ma ra kàchin ma ndian ndaꞌvi ìyo ma ñuñivi iꞌya, ikan na yaꞌa ga chinuni na ma ña kàꞌan ra, ta ikan na niꞌi na ma nuu chàꞌnda Ndioo tiñu, vati yakan chāꞌa ra tuꞌun ña ni kuꞌva ra nuu ma ndian yaꞌa ga kùuni na ndeꞌe na ra.
Ta ndyoꞌo yaꞌa ga kàtiꞌini ndo chata ma ndian ndaꞌvi, vati ma ndian kuika kùu ndian xaani ndeꞌe na ndo ta yaꞌa jatiꞌini na chiꞌin ndo ta kèñuꞌu na ndo kuàndaka na ndo ma nuu ma ndra chàꞌnda tiñu, ikan na jandeꞌe ndra tundoꞌo ndo.
¿A töve ndiakan kùu ma ndian kàꞌan tiꞌini na chata ma sivi iñuꞌu ma Rachaꞌnu Cristu ra kùu chitoꞌo yo?, kùuni ndo.
Ndyoꞌo yaꞌa ga vaꞌa jàꞌa ndo, tuva jàꞌa ndo ma takua kàꞌan ma tutu Ley ña kaꞌnuga tāchi ma Ndioo, ta ma tuꞌun ña kàꞌan ma nuu ma tutu Ndioo teꞌen kàꞌan yi: “Na kuuniun ndeꞌe vaꞌun ma ñivi taꞌun ma tava kùuniun ndeꞌun juuni maun”, kàꞌan yi.
Va tu ndyoꞌo siin siin ndèꞌe ndo ma ñivi, kùuni yi kaꞌan yi ña jàꞌa ndo ma kuati, ta juuni ma Ley Ndioo ikan tìsokuati ndicha yi ndo chaꞌaꞌ ña töve jàchiꞌin ndo tandiꞌi ma ña kàꞌan yi.
Vati tu ìyo ma ndian jàchinu tandiꞌi ma ña kàꞌan ma tuꞌun Ley Ndioo, tu kumani jàchinu na iini ma tuꞌun ña kàꞌan yi, kùuni yi kaꞌan yi ña ìyo kuati na jàꞌa ña töve jàchinu na ndisaa ma ña kàꞌan ma tuꞌun Ley Ndioo.
Ndyoꞌo ìyo yi ña vii kaꞌan ndo chiꞌin ma taꞌan ndo ta na töve ìyo yi ña jaꞌa ndo nïꞌiin ña töve vaꞌa, vati Ndioo ni jakutuni ra ma kuati yo chaꞌaꞌ ma ley ra. Ta ma ley ikan kùu yi ma ña chàꞌa yi ndatu ña kakuu nuna yo nuu ma kuati.
Vati ma ñivi töve kùndaꞌvini ma inga na, ni ndeꞌe na tundoꞌo ora ni jakutuni Ndioo ma kuati na, ti Ndioo tüvi ni kundaꞌvini ra na, va ma ndian kùndaꞌvini ma inga na, ni kakú na nuu ma tundoꞌo ora ni jakutuni ma Ndioo ma ñivi.
Ndyoꞌo yani̱, ¿a ìyo nda kuenda yi ña kàꞌan yo ña iin ndian yaꞌa ga chìnuni tuꞌun Jesucristu kùu yo, tuva töve juuni jàꞌa yo tiñu vaꞌa ña jànaꞌa yi ña ndicha ndian chìnuni tuꞌun ra kùu yo?, kùuni ndo. Ndicha kuii ña töve ni kakú yo tu chìnunio takani.
Vati tu ìyo iin ndian yani yo a ñataꞌan yo ña kùmani vi jaꞌma kuꞌun vi, ta ña töve ña kachi vi ndia,
ta juuni ìyo nda ndyoꞌo teꞌen nākaꞌan ndo chiꞌin vi: “Na kuꞌun vaꞌun, ta na kuꞌun vaꞌun ma jaꞌmaun, ta na kachi vaꞌun nda na kutu tichiun”, kàti ndo chiꞌin vi. Va nda ndyoꞌo vaji ni kaꞌan takan nuu vi va na töve nī chaꞌa ndo ma ña kachi vi a kuꞌun vi, ta tüvi nda kuenda yi ma ña kàꞌan ndo tuva jàꞌa ndo takan.
Ta juuni takan kùu ma ña chìnunio, tu töve jàꞌa yo ma tiñu vaꞌa kuenda Ndioo, ta ma ña chìnunio ikan töve nda kuenda yi.
Va ìyo iin ndian kùu kaꞌan teꞌen: “Yoꞌo yaꞌa ga chìnuniun tuꞌun Ndioo, ta yuꞌu ìyo tiñu vaꞌa ña jàꞌi kuenda ra.” Ta vitin yoꞌo na janaꞌun ma ña chìnuniun chiꞌin nïꞌiin tiñu vaꞌa ña töve jàꞌun kuenda ra, ta yuꞌu ni janaꞌi ma ña chìnuni̱ nuu̱n chiꞌin tiñu vaꞌa ña jàꞌi.
¿A yoꞌo chìnuniun ña ìyo uvanuu Ndiooni? Vaꞌani tu takan kàꞌun. Va, ¿a töve chàꞌun kuenda ña nda ndiánꞌ kùu kuiꞌna juuni chìnuni na ña ìyo uvanuu Ndiooni ndia? ¡Ta endee ndayu na ña yuꞌvi na!
¿Ta naja yaꞌa ndava xiniun? Na koto vaꞌun ti tuva chìnunio tuꞌun Ndioo ta nïꞌiin chaꞌaꞌ töve jàꞌa yo ma tiñu vaꞌa kuenda ra, töve nda kuenda ma ña chìnunio ikan.
Abraham, ra kūu ñivio chīyo tajiꞌna, Ndioo ndēꞌe ra ra ña kùu ra iin ra ndaa, ora jāꞌa ra ña sōkó ra ma ra seꞌe ra, ra nàni Isaac nuu ma Ndioo nuu chito naá niku.
Ta kùu koto ndo ma tava jāꞌa ma Abraham, vati chaꞌaꞌ ma ña chìnuni ra, yakan va sōkó ra ma ra seꞌe ra nuu ma Ndioo ma takua kùuni ra, ta chaꞌaꞌ ma tiñu jāꞌa ra ikan kūu yi iin ña jànaꞌa ña chìnuni ndicha Abraham. Ta ma ña chìnuni ra ikan chāa yi ña kūu yi ña nduvaꞌa ndaa nuu Ndioo.
Takan chīnu ma tava kāꞌan nuu ma tutu Ndioo, ta teꞌen kàꞌan yi: “ma Abraham chìnuni ra ma tuꞌun Ndioo, yakan va Ndioo ndēꞌe ra ra ña kùu ra iin ra ndaa”. Ta ma Abraham iin ra yaꞌa ga nākoto Ndioo kùu ra ta iin meru ra kùu ra ndia.
Na koto vaꞌa ndo vitin, vati Ndioo ndèꞌe ra ña kùu yo iin ndian ndaa tu chìnunio tuꞌun ra, ta juuni jàkuu yo ma tiñu kàꞌan ra ndia.
Indukuni tāꞌan ma ña nàni Rahab, ña kūu ñaꞌa tondo, ma Ndioo ndēꞌe ra ña, ña kùu ña iin ña ndaa chaꞌaꞌ ma tiñu ña jāꞌa ña, vati chāꞌa ña ma tichi veꞌan ña kīndoo xeꞌe ma ndraꞌii israelita ikan, ma ndra kuàkoto ma naja kua ìyo ma ñivi ma ñuu ikan. Ta tīndean ndra kēe xeꞌe ndra ma inga chiyo ma veꞌan.
Yakan va juuni kùu kutunini yo, ña ìyo yi ña jàchinu yo tiñu vaꞌa takua Ndioo kùuni ra ña na jaꞌa yo. Vati taku ma kuñu yo ña küu jakesiin yo yi chiꞌin ma anima yo, ta tu tüva ìyo ma anima yo chiꞌin ma kuñu yo, ñaꞌa kùuni yi kaꞌan yi ña cha chìꞌo. Indukuni kua ikan kùu chiꞌin ma ña chìnuni yo ña cha chìꞌí yi tu töve jànaꞌa yo ma ña chìnuni vaꞌa yo chiꞌin ma tiñu jàꞌa yo.
Ndyoꞌo yani̱, na töve vaꞌa ña yaꞌa ga kuaꞌaꞌ ndo kùu ndo matru ndian jànaꞌa tuꞌun Ndioo, vati cha chìto yo ti ndisaa yo ndian jànaꞌa tuꞌun Ndioo, ni jakutuni niꞌi ga ra chaꞌaꞌ ndisaa tuꞌun töve vaꞌa ña jànaꞌa yo.
Kuaꞌaꞌ nuu kuati jàꞌa tandiꞌi yo. Ta vitin tu ìyo nda ndian töve jàꞌa kuati chiꞌin tuꞌun kàꞌan na, kùuni yi kaꞌan yi ña iin ndian ndaa kùu na, ta juuni ìyo yati na kùmi na ndisaa ma kuñu na, ikan na töve jàꞌa na kuati chiꞌin yi.
Tu ora tìꞌo ma kaa ña nàni frenu ma yuꞌu ma kuayu, ikan na jachiꞌin ri ma ña chàꞌnda yo tiñu nuu ri, takan kùu jakuꞌun yo ri ma ndanu kùuni maa yo.
Ta juuni takan kùu yi chiꞌin ma varku ndia: vaji yaꞌa ga kaꞌnu run ta ma tati tindaniꞌni yi run ti yaꞌa ga niꞌi chàkin yi, ta ma ra jàtiñu chiꞌin run kàva ra xini run chiꞌin yutun vali ma ndanu kùuni maa ra kuꞌun ra chiꞌin run.
Ta juuni takan kùu chiꞌin ma yaa yo ndia, iin ña vali kuiini kùu yi ña ìyo yi ma kuñu yo, ta kùu jaꞌa yi iin ña nduvaꞌa kuii kaꞌnu ndia. ¡Ta juuni kùu yi tava kùu iin ñuꞌú valini ña kùu kaꞌmi yi iin yuku nduvaꞌa kuii kaꞌnu!
Ta ma yaa yo kùu yi tava kùu iin ñuꞌú. Iin ña töve vaꞌa ña ìyo ma kuñu yo chaꞌaꞌ ña kuaꞌaꞌ ña kini kàꞌan yi, ta jàtivi yi yo. Ta ma ña kini ña kàꞌan yo chiꞌin ma yaa yo, jàndokini yi yo ndisaa kivi ña ìyo yo, ta kùu yi iin ña kīchi yi itiꞌ andayaꞌ, nuu endee tiin ñuꞌú.
Ta ma ñivi kùu jandomasu na ma nda nuu kiti nikuuni, takua kùu ma kiti ìyo tumi, takua kùu chiꞌin koo, chiꞌin kuaꞌaꞌ nuu kiti xaan chiꞌin kiti ìyo tichi tañuꞌu. Tandiꞌi ma kiti takan kùu jandomasu ma ñivi ri.
Va nïꞌiin yo na küu jaꞌa yo ña kùmi maa yo yaa yo ña kàꞌan yi tuꞌun nduvaꞌa. Ma yaa yo iin ña kini ìyo ma kuñu yo kùu yi, vati kùu yi iin ña xaan takua kùu yukú xaan ña kueeni kueeni kaꞌni yi yo.
Juuni chiꞌin tuꞌun ña kàꞌan yo chiꞌin yaa yo tìñuꞌu yo ma Ndioo ra kùu Tatá yo, ta juuni chiꞌin yi kànduvaꞌa yo ma ñivi ña jātuvi ma Ndioo. Ta kàa na takua kàa ra.
Ndyoꞌo yani juuni yuꞌu yo kèe ma tuꞌun ña vii jaꞌií yo ma sivi Ndioo, ta juuni yuꞌu yo kèe tuꞌun kini ña kànduvaꞌa yo ma ñivi ndia. Ndyoꞌo yani töve ìyo yi ña kuu yi takan.
Ma yaa yo chiꞌin ma tuꞌun kàꞌan yi kùu yi takua kùu iin nuu ndoꞌyoni nuu kàna ma takuii. Ta ikan na küu kana ma takuii vaꞌa chiꞌin ma takuii uva ndia.
Ta juuni takan kùu ma yutun higu, ti na küu kee ma chiti yutun olivu nuu run, ta juuni takan ma yokuꞌu chàꞌa chiti ña nàni uva na küu kee ma chiti higu nuu run ndia. Indukuni na küu kana takuii uꞌvá chiꞌin takuii vaꞌa iin ndoꞌyoni. Ta takan kùu yi chiꞌin ma yaa yo ña kàꞌan yi tuꞌun kini chiꞌin tuꞌun vaꞌa ndia.
Tu ndicha ña ìyo iin ra tañu ndo ña yaꞌa ga ìyo chinituni Ndioo chiꞌin ra ta kùtunini vaꞌa ra yi. Ta na janaꞌa ra ña ìyo ma chinituni ikan chiꞌin ra ora jakuu ra tiñu vaꞌa takua kùuni ra, ta na koo vita anima ra ora jàꞌa ra yi.
Va tu ndyoꞌo kuꞌva ndo ña na jandokini ndo ma anima ndo chaꞌaꞌ ña kùmi ndo ma ña tixin ìyo chiꞌin ndo, ta chaꞌaꞌ ña kùu ndo ndian endeeni nànduku ma ña kùuni maani ndo. Tu takan kùu ndo kùuni yi kaꞌan yi ña kùu ndo ma ndian jàtayi maani ndo ndo, ta ma chìnituni Ndioo tüvi ìyo yi chiꞌin ndo. Ma ña chìnuni ndo kùu iin tuꞌun vatani tu takan chànini ndo.
Ma nuu ìyo ma ndian yaꞌa ga tixin ña ndeꞌe na taꞌan na, ta endee nànduku maani na ma ña kùuni maani na, ta ndiakan nïꞌiin tiempu töve koo vii na chiꞌin taꞌan na, vati mamaa kuatini ìyo na chiꞌin taꞌan na.
Va ma ndian ìyo chinituni vaꞌa ña chàꞌa Ndioo nuu na, yaꞌa ga vaꞌa ìyo na, ti töve kùu na ma ndian jàꞌa kuati, ta yaꞌa nànduku na naja kua koo vii na chiꞌin inga ñivi, ta iñuꞌu na ta jachiꞌin na ma ña kàꞌan taꞌan na. Ta juuni yaꞌa ga kùndaꞌvini na ma ñivi, ta töve siin siin ndèꞌe na ma taꞌan na, ta töve ìyo uvi nuu kua chànini na, ti ndisaa tiempu jàkuu na ma tiñu vaꞌa ña kàꞌan na ña ni jaꞌa na.
Ta ma ndian yaꞌa ga nànduku na koo vii na chiꞌin inga ñivi, ndiakan jàchiꞌin na ma takua kùuni Ndioo ña koo na, ta Ndioo ni jaꞌií ra na.
¿Ndanu vàchi ma kuati ña jàꞌa ndo ña chàtaꞌani ndo kanitaꞌan ndo chiꞌin maa ndo?, kùuni ndo. Vati ndicha ña vàchi yi tichi anima ndo ti mamaa kuati chàtaꞌani ndo jaꞌa ndo. Yakan va kànitaꞌan yi chiꞌin ma ña kèe tichi anima yo.
Ndyoꞌo kùuni ndo iin nakuyi, ta na küu niꞌi ndo yi, yakan va chàꞌni taꞌan ndo ndo, ta tìxin ndo ndeꞌe ndo ndatiñu inga na. Va tava na küu niꞌi ndo yi ndia, yakan va kànitaꞌan ndo, tajan jàꞌa ndio ndo ma kuati. Takan kùu yi ña na töve kùu nataꞌan ndo ma ña kùuni ndo, ti töve kàꞌan ndo chaꞌaꞌ yi nuu ma Ndioo.
Ta tuva ndakan ndo iin nakuyi nuu Ndioo, na küu niꞌi ndo yi, ti töve chànini ndo kuàtiñu vaꞌa ndo yi, vati kùuni ndo kuàtiñu ndo yi kuenda ma ña kini ña chàtaꞌani ndo jaꞌa ndo.
¡Ndyoꞌo ndian cha ndākoo ndo ña jàchiꞌin ndo ma tuꞌun Ndioo! ¿A töve chàꞌa ndo kuenda ña tu nànduku ndo naja kua ndoꞌiin taꞌan ndo chiꞌin ma ñivi kini ña ìyo ñuñivi, va iin kuati kaꞌnu kùu yi kuenda Ndioo? Yakan va nda ndyoꞌo nikuuni ña ni kuuni ndo jaꞌa ndo ma kuati ña ìyo ma ñuñivi, ta takan ndàkuu ndo iin ndian cha jākesiin ndo ndo chiꞌin Ndioo.
¿A chànini ndo ña töve nda kuenda ma tuꞌun Ndioo ña kàꞌan teꞌen?, kuuni ndo: “Ndioo cha tāchi ra ma Tati Ií ra ña na kiꞌvi ra ta koo ra tichi anima yo.” Ta yaꞌa kukuiñu ma Tati Ií Ndioo jin koto jäkesiin yo itiꞌ Ndioo ta kìꞌvi yo inga itiꞌ.
Va ma Ndioo iin ra yaꞌa ga vaꞌa kùu ra, yakan va tìndee ra yo ña jàndeenio, ti ma tuꞌun Ndioo teꞌen kàꞌan yi: “Nuu ma ndian yaꞌa tayi kùuni, Ndioo cha jàchika ra ra nuu na, va nuu ma ndian yaꞌa ga vita anima, va chàꞌa ra ñamani ra nuu na”, kàti yi.
Vitin na kuꞌva ndo ña na kaꞌnda Ndioo tiñu nuu ndo. Ta na jandeeni ndo ta na küꞌva ndo ma anima ndo nuu ma kuiꞌna, ikan na kundachiyoánꞌ nuu ndo.
Na jayatin ndo ma anima ndo chiꞌin ma Ndioo, ikan na jayatin ra ra xiin ndo ndia. ¡Ndyoꞌo ñivi kini!, na ndakoo ndo ña jàꞌa ndo kuati. Ta ndyoꞌo ndian ìyo uvi nuu kua chànini ndo, ti chàtaꞌani ndo jakaꞌnu ndo Ndioo ta juuni jàkaꞌnu ndo ma ña kini ndia. Na ndakoo ndo ña jaꞌa ndo takan. Ta, ¡na jandakuꞌií ndo anima ndo nuu Ndioo!
¡Na ndaꞌvi kuuni ndo ta kuaku ndo chaꞌaꞌ itiꞌ kini kuàꞌan ndo! Na ndakoo ndo ma ña chàkú ndo kuenda ña na too ma takuii tinuu ndo, ta juuni na ndakoo ndo ma ña sii kùuni ndo ta na kichi ma ña yaꞌa ga ndaꞌvi kuuni ndo.
Ta na ndakuu masu anima ndo nuu ma Rachaꞌnu Ndioo, ta ikan ni tiñuꞌu ra ndo.
Ndyoꞌo yani̱ na töve ìyo yi ña kaꞌan ndo ña töve vaꞌa chata ma inga ñivi. Ta nda ndian ni kuuni ña kàꞌan chata iin ñivi a jàꞌani ra ña kùu ra iin vesi, ra jàndondaa kuati, ta juuni kùu ra iin ra töve vaꞌa kàꞌan chata ma tuꞌun ley Ndioo, ta cha ndākuu ra iin ra kàꞌan ndaa chata yi. Ta tu iin ra kàꞌan ndaa chata yi kùu ra, kùuni yi kaꞌan yi ña töve jàchiꞌin ra ma ña kàꞌan yi.
Uvanuu Ndioo kùu ra ña chāꞌa ma Ley ra nuu yo, ta uvanuu ra kùu ra vesi ña jàndondaa kuati yo ndia, ta juu ra kùu ma ra jàkakú yo ta kùu tachi ra yo kuꞌun yo andayaꞌ. Ta ndyoꞌo, ¿nda ndian kùu ndo ña chànini ndo jandondaa ndo ma kuati inga na?, kùuni ndo.
Vitin va kùuni̱ ña na tasoꞌo vaꞌa ndo ma ña ni kaꞌin, ndyoꞌo ndian kàꞌan teꞌen: “Ma itaan a isa ni kuꞌun ndi iin ñuu kaꞌnu, ta ikan ni koo ndi iin kuiya ña ni niꞌi ndi ndatiñu, ta jàkanaa ndi kuaꞌaꞌ vaꞌa xuꞌunꞌ.”
¡Va ndyoꞌo töve chìto ndo niyi ni kuu ma itaan a isa! ¿A ni koo ndito ndo?, kùuni ndo. Vati kùu yo takua kùu viko nuꞌuni ña kèta yi nundani, ta tiaga itiꞌ nuu nundaa kuiini ndiꞌi yi nduta.
Ma ña ìyo yi ña kaꞌan ndo kùu ma tuꞌun iꞌya niku: “Ma Rachaꞌnu Ndioo tuva kùuni ra ña kuꞌva ra ña na koo ndito ga yo ma ñuñivi iꞌya, ta juuni na jaꞌa yo ma nda tiñu kùuni maa ra ña na jaꞌa yo ndia.”
Ta ndyoꞌo endeeni kàꞌan ndo ma tava kùuni maa ndo, ta yaꞌa ga kutayi ndo, ta tandiꞌi ma ña sukun kùuni ndo takan, iin ña töve vaꞌa kùu yi kuenda Ndioo.
Va ma ndian chìto jàkuu tiñu vaꞌa ta na töve jàkuu na yi, iin kuati kaꞌnu kuii kùu yi kuenda na tuva jàꞌa na takan.
¡Na tasoꞌo vaꞌa ndo ma tuꞌun ña ni kaꞌin iꞌya ndyoꞌo ndian kuika! ¡Na kuaku ndo ta na ndaꞌyu ndoo ndo chaꞌaꞌ ma tundoꞌo ña ni ndeꞌe ndo!
Vati ma ndatiñu vaꞌa ìyo nuu ndo cha tàꞌyu yi, ta ma jaꞌma ndo cha chàchi ma likiꞌndi yi.
Ta ma oro chiꞌin ma plata ña ndākivaꞌa ndo cha kōyo ña kuxi chata yi. Ta ma ña kuxi yi ikan, kùu yi takua kùu iin kuꞌva ña tìsokuati yi ndo. Ta kùu yi takua kùu iin ñuꞌú ña ni kaꞌmi yi ma kuñu ndo. Ta, ¿a töve chàꞌa ndo kuenda ti ma kivi nuu ndiꞌi nia kùu yi vitin ña ni jandeꞌe Ndioo ma tundoꞌo nuu ndo chaꞌaꞌ ña ndōyo locho ma ña vaꞌa ma tichi veꞌe ndo jāꞌa ndo?
Vati yakan kùu ma yaꞌvi ña töve nī tiaꞌvi ndo ma ndian jàtiñu nuu ñuꞌuꞌ ndo niku. Yakan va ndrakan kànachaa ndra ma nuu Ndioo, ra nduvaꞌa kuii kaꞌnu chaꞌaꞌ yi, ta rakan chìni ra ma ña kàꞌan ndra.
Ta nuu ñuñivi iꞌya kùu ndo ndian yaꞌa ga ìyo ndatiñu ndo, ta chìsii ndo ti jàꞌa ndo ma ña kini kùuni maa ndo, ta yaꞌa ga chàchi ndo ta nduvaꞌa ndonduꞌu ndo takua nañu jundiki ña ni kaꞌni ndra. ¡Ta takan ni kuu yi chiꞌin ndo ndia!
Ndyoꞌo nduvaꞌa tīsokuati ndo ta chāꞌni ndo ma ndian töve ìyo kuati. Ta tüvi ìyo nïꞌiin na kua kuu jaꞌa na, ta kuu kakú na ndaꞌaꞌ ndo.
Yakan va ndyoꞌo ndian yani, töve ìyo yi ña janañuꞌu ndo kuatu ndo ma Rachaꞌnu nda kati kichaa ndiko ra ma nuñuꞌuꞌ ñuñivi iꞌya. Ma ndra tàchi ma ndatiñu, tuva kùuni ndra tava ndra ma ndatiñu vaꞌa, ìyo yi ña kuatu ndra nda kati kukuiin ma savi ta töve ìyo yi ña janañuꞌu ndra.
Yakan va ndyoꞌo juuni ìyo yi ña kuatu ndo ta tu töve jàña ndo ña chìnuni ndo, ti cha kùyatin ora ña ni kichaa ndiko ma Rachaꞌnu ma ñuñivi iꞌya.
Ndyoꞌo yani̱ na tïsokuati ndo, ta na känitaꞌan yuꞌu ndo chiꞌin inga ñivi, ikan na töve jandeꞌe ma Rachaꞌnu Ndioo ma tundoꞌo ndo, vati ma Rachaꞌnu Ndioo kùu ra iin ra ni jakutuni chaꞌaꞌ ma ñivi. Ta chani keta ma ora ni jakutuni ra ma kuati jàꞌa yo.
Va chìto vaꞌa yo ti maa yo kàꞌan yo ña yaꞌa sii kùuni ndrakan chaꞌaꞌ ña jāndeeni ndra ora ndēꞌe ndra tundoꞌo. Ndyoꞌo cha chìto vaꞌa ndo naja kua jāndeeni ma Job ma tundoꞌo ña ndēꞌe ra, ta juuni chìto ndo ña Job nīꞌi ra ña vaꞌa jāꞌa ma Rachaꞌnu Ndioo nuu ndiꞌi nia, vati chìto yo ña ma Rachaꞌnu Ndioo yaꞌa ga kùndaꞌvini ra yo, ta juuni kùu ra iin ra chàꞌa ra ma tundeeni ra nuu yo ndia.
Inga tuku tuꞌun nduvaꞌa kaꞌnu ña ni kaꞌin ndyoꞌo yani̱, na käꞌan ndo ña ndicha ña ni jaꞌa ndo iin nakuyi tu töve ni jaꞌa ndo yi, ña ndava nda chaꞌaꞌ ma Ndioo ra ìyo andivi, ni nda chaꞌaꞌ ma ñivi ìyo ñuñivi, ni nda chaꞌaꞌ inga nakuyi ndia. Tuva ni kaꞌan ndo “juu”, na jaꞌa ndicha ndo ma ña ni kaꞌan ndo ña ni jaꞌa ndo. Ta tu kaꞌan ndo, “töve” ìyo yi ña endee töve jaꞌa ndo ma nïꞌiin nakuyi, ikan na töve tiso Ndioo kuati chata ndo ta jandeꞌe ra tundoꞌo chaꞌaꞌ ma ña kàꞌan ndo.
Tu ìyo nda ndyoꞌo yaꞌa ga ndaꞌvi kùuni ndo a ndeꞌe ndo tundoꞌo, na kaꞌan ndo chiꞌin Ndioo chaꞌaꞌ yi. Ta tu ìyo nda ndyoꞌo yaꞌa ga chìsii ndo, na kata ndo yaa ña jàkaꞌnu ndo ma Ndioo chiꞌin yi.
Tu ìyo iin ndian kuꞌvi ma tañu ndo, na kana ndo ma ndrachaꞌnu, ndra chàꞌnda tiñu ndian chìnuni tuꞌun Jesuu, ikan na kaꞌan na chiꞌin Ndioo chaꞌaꞌ ra, ta ora kichaꞌa na kaꞌan na chiꞌin sivi ma Rachaꞌnu Jesuu, na kaꞌyu ndra ma cete xini ma ra kuꞌvi.
Ta tu yaꞌa ga chìnuni ndra ña ni ndaꞌa ma ra kuꞌvi ora kàꞌan ndra chiꞌin ma Ndioo, Ndioo ni jandaꞌa ra ra. Ta tu ma ra kuꞌvi ikan jāꞌa ra kuati niku, Ndioo ni janaa ra ma kuati jàꞌa ra.
Yakan va ndyoꞌo na naꞌma ndo ma kuati jàꞌa ndo chiꞌin ma taꞌan ndo, ta na kaꞌan ndo chiꞌin Ndioo chaꞌaꞌ ma taꞌan ndo, ikan na ndaꞌa ndo. Vati iin ra ndaa, tu chìkan ra iin tiñu vaꞌa nuu Ndioo chiꞌin ndisaa anima ra, ni niꞌi ra yi chaꞌaꞌ ña ìyo kuaꞌaꞌ tundeeni Ndioo chiꞌin ra.
Takan kūu ma ra nàni Elía, ma ra kāꞌan chiꞌin tuꞌun yuꞌu Ndioo tajiꞌna, kūu ra iin ñivini ma tava kùu yo, ta ora kāꞌan ra chiꞌin Ndioo chiꞌin ndisaa kuii ma anima ra ña na küun ga ma savi, ta jāña ndio ma savi ña kùun raꞌ ma nuu ñuꞌuꞌ ñuñivi uni kuiya sava.
Ta ora yāꞌa ma uni kuiya sava ikan, tajan kāꞌan tuku ra chiꞌin ma Ndioo inga chaꞌaꞌ ña na kuun ndiko ma savi, ta kīchaꞌa ndiko ma savi ña kùun raꞌ, ta ma ndatiñu kàa ma nuu ñuꞌuꞌ ñuñivi, ta yakan yaꞌa ga chàꞌa yi ma ña kùu kacho.
Ndyoꞌo yani̱ tu ìyo nda ndyoꞌo kèsiin ndo ma itiꞌ Ndioo, ta inga na jàꞌa na ña chìkoniꞌi ndiko ndo,
na koto vaꞌa ndo ña nda ndian nikuuni jàꞌa na ña chìkoniꞌi ndiko ma ndian jàꞌa kuati ma itiꞌ töve vaꞌa kuàꞌan na, ta kīꞌvi ndiko na ma itiꞌ Ndioo, Ndioo ni jaꞌa ra ña ni kakú na, ikan na tüvi kuvi na endeeni, ta ni janaa ra tandiꞌi ma kuati ña jāꞌa na niku.
Yuꞌu Petuꞌ, ra tatun Jesucristu, tài ma tutu iꞌya kuenda ndyoꞌo ndian ndòyo ñuu ña töve kùu ñuu ndo, ndian chìtakuati teꞌen tikan itiꞌ ñuu chika, takua kùu ma ñuu nàni Ponto, Galacia, Capadocia, Asia chiꞌin ñuu Bitinia.
Ti ma Rachaꞌnu Ndioo, ra kùu Tatá yo, kāchin ra ndo tajiꞌna niku ña na kuu ndo ñivi ra, ti takan kùuni ra. Ta chaꞌaꞌ tiñu jàꞌa ma Tati Ií ra tichi anima ndo kùu yi ña Ndioo jāꞌa ra ña kùu ndo ndian ií kuenda ra, ikan na jachiꞌin ndo tuꞌun Jesucristu, ta janandoo ra ndo chiꞌin nií ra. Ta na ndokuaꞌa ma ñamani Ndioo chiꞌin ndo, ta na koo vii ndo chiꞌin ra ndia.
Na jakaꞌnu yo ma Ndioo ra kuu Tatá ma Rachaꞌnu yo Jesucristu, ti chaꞌaꞌ ña yaꞌa ga kùndaꞌvini ra yo kùu yi ña jāꞌa ra ña kāku chaa ndiko yo chaꞌaꞌ ña jānataku ndiko ma Ndioo ma Jesucristu tañu ndian ndií. Chaꞌaꞌ ñaꞌa kùu yi ña ndàtu yo ña ni koo ndito yo endeeni,
ikan na niꞌo iin tundeeni ña indii vaꞌa ma itiꞌ andivi kuenda ndo jàꞌa ra. Ta yakan na töve ni naa yi ta na töve ni kuñuꞌu yi, ta juuni na töve ni xii yi ndia.
Ta chaꞌaꞌ ña yaꞌa ga chìnuni ndo ma tuꞌun Ndioo, yakan va kùmi kuenda ra ndo chiꞌin ma ndatu ra, ikan na kuu niꞌi ndo ña kuu kakú ndo. Ta tandiꞌi yakan cha ìyo tuꞌva kuenda ña jànaꞌa ra yi nuu ndo ma kivi nuu ni ndiꞌi nia.
Ta chaꞌaꞌ ñaꞌa kùu yi ña yaꞌa ga chìsii ma anima ndo, vaji vitin kuenda tia kivini ìyo yi ña ndeꞌe ndo kuaꞌaꞌ nuu tundoꞌo,
ikan na kuu niꞌi ndo kuꞌva, chaꞌaꞌ naja kua ña ndicha ña chìnuni ndo tuꞌun Ndioo. Vati ma ña chìnuni ndo kùu yi takua kùu iin oro: ti ma oro jiꞌna ga ìyo yi ña kiꞌin yo kuꞌva yi chiꞌin ñuꞌú, ikan ndeꞌo tuva yaꞌa ga vaꞌa yi. Va kaꞌnuga kùu ma ña chìnuni yo kua ma oro ikan, vati ma oro ni keta kivi ña ni naa yi. Yakan va ora kiꞌin ma Ndioo kuꞌva ma ña chìnuni ndo ni kuꞌva ra kuenda tu ndichaga ña chìnuni ndo kua ma oro ikan, ta ni jakaꞌnu ra ndo ta tiñuꞌu ra ndo ta kaꞌan ra ña kùu ndo ndian yaꞌa tacha ora na kichaa ndiko ma Rachaꞌnu Jesucristu.
Ndyoꞌo yaꞌa ga kùuni ndo ndeꞌe ndo ma Jesucristu, vaji takäꞌan ndeꞌe ndo ra chiꞌin tinuu ndo. Ta vitin yaꞌa chìnuni ndo tuꞌun ra, vaji töve ndèꞌe ndo ra, ta nduvaꞌa kuii kaꞌnu kùu ma ña chìsii ndo, vaji kùuni ndo kaꞌan ndo iin tuꞌun chaꞌaꞌ ña yaꞌa ga chìsii ndo va töve naniꞌi ndo najakua kaꞌan ndo yi, ti iin ña yaꞌa ga kaꞌnu kùu yi,
ña ndyoꞌo cha kua nàtaꞌan ndo ña kàkú ma anima ndo, jàꞌa ña chìnuni ndo tuꞌun ra.
Ma tatiempu ga niku, ma ndra kàꞌan chiꞌin tuꞌun yuꞌu Ndioo, kuaꞌaꞌ nuu jākuaꞌa ndra ta nānduku tuꞌun ndra ña kùuni ndra koto kachin ndra chaꞌaꞌ ma ña ni kakú yo iꞌya, ta juuni kāꞌan ndra chaꞌaꞌ ma ñamani Ndioo ña chàꞌa ra nuu yo vitin,
ti kūuni ndra koto kachin ndra nda kivi ta nda ñivi kùu vi ña jànaꞌa ma Tati Ií Cristu ña ìyo chiꞌin ndra ora kātituꞌun yi nuu ndra chaꞌaꞌ naja ni kuu yi ora ni ndeꞌe jiꞌna Cristu tundoꞌo, ta naja kua ni kuu yi chiꞌin ra ora ndotacha ra tiá itiꞌ nuu.
Va ma Ndioo jāꞌa ra ña na koto kachin ndrakan yi ña ma tuꞌun ña kātituꞌun ndra töve kuenda maa ndra kùu yi, vati kuenda ndyoꞌo kùu yi ma tiempu vitin. Ta vitin juuni ma tuꞌun iꞌya kùu yi ma tuꞌun ña kàtituꞌun ma ndra kēta nuu ndo chaꞌaꞌ ma tuꞌun vaꞌa ña naja kua jàkakú Ndioo yo. Ta kàtituꞌun ndra yi chiꞌin ndatu ma Tati Ií Ndioo ña kīchi itiꞌ andivi. Ta ndisaa ma tati vaꞌa ña jàkuu tiñu nuu Ndioo nānduku tuꞌun na naja kua kuu kutunini na yi.
Yakan va na koo tuꞌva vaꞌa ndo chiꞌin chinituni ndo chaꞌaꞌ ma tiñu jàꞌa ndo, ta na töve yaꞌa ndu jàꞌa ndo nïꞌiin nakuyi. Ta kuatu ndo ma ñamani Ndioo ña ni kuꞌva ra nuu ndo ora ni kichaa ndiko ma Rachaꞌnu Jesucristu.
Ta ndyoꞌo ña kùu ndo iin ndian kùu seꞌe Ndioo, ndian yaꞌa ga jàchiꞌin ña kàꞌan ra, na jäꞌa ndo ma takua chìkan ma kuñu ndo ña jaꞌa yi, ma takua jāꞌa ndo ma antea ora takäaga nàkoto ndo ma Ndioo niku.
Ma ña ìyo yi ña jaꞌa ndo kùu yi ña na koo vii ndo chiꞌin ma Ndioo, ikan na kuu ndo iin ndian ií, ti ma Ndioo ra kāꞌan chiꞌin ndo ña na kiꞌvi ndo ma itiꞌ ra, ti iin ra yaꞌa ga ií kùu ra.
Vati ma tutu Ndioo teꞌen kàꞌan yi: “Na kuu ndo iin ndian yaꞌa ga ií, vati yuꞌu iin ra yaꞌa ga ií kùi”, kàti Ndioo.
Ta tu ndyoꞌo kàꞌan ndo teꞌen “Tatá”, chiꞌin ma Ndioo, ra kàꞌan ña vaꞌa a töve chaꞌaꞌ taꞌiiꞌiin tiñu jàꞌa yo. Ta indukuni takan jàꞌa ra chiꞌin tandiꞌi ma ñivi. Yakan va ndava nikuuni ña jaꞌa ndo, ìyo yi ña tiñuꞌu ndo ra, ikan na kuu koo vii ndo ma ndisaa kuiya ña ni koo ndo ma ñuñivi iꞌya.
Vati ma Ndioo kùu ma ra jākakú ndo. Ta töve vaꞌa kùu ma ña nīꞌi ndo ña kua chīyo ma ndian kūu ñivi ndo ndian chīyo tajiꞌna. Ti ora jākakú Ndioo ndo töve nī jaꞌa ra yi chiꞌin ma ndatiñu takua ma oro a plata ti yakan numini ndiꞌi yi.
Vati uvanuu chiꞌin nií Jesuu kūu yi ña kūu tiaꞌvi ra chaꞌaꞌ ma ña kāku yo. Ta ma nií Jesuu sōkó juuni maa ra raꞌ nuu ma Ndioo takua kùu iin mvechala ña töve ìyo nïꞌiin kuati ta ña töve iin ña meku ndia.
Chaꞌaꞌ Jesuu kùu yi ña chìnuni ndo ma tuꞌun kàꞌan Ndioo, ta Ndioo kùu ma ra jāꞌa ña nātaku ndiko ra tañu ma ndian ndií, ta juuni tīñuꞌu nduvaꞌa kuii ra ra ndia. Ta yakan va ndyoꞌo endeeni ndàtu ndo ma ña ni niꞌi ndo jàꞌa ma Ndioo ta endeeni chìnuni ndo ma ña kàꞌan ra ndia.
Ta vitin ndyoꞌo, cha jānandoo ndo ndo chaꞌaꞌ ña jàchiꞌin ndo ma tuꞌun ndaa ña nīꞌi ndo nuu Ndioo jàꞌa ma Tati Ií ra, ikan na kuuni vaꞌa ndo ndeꞌe ndo ma ndian yani ndo ta na këñaꞌa ndo na. Kàti̱ chiꞌin ndo ña ìyo yi ña kuuni vaꞌa ndo ndeꞌe ndo taꞌan ndo chiꞌin ndisaa kuii ma anima ndo.
Va ndyoꞌo cha kāku chaa ndiko ndo vitin, va na tüva seꞌe ñivini kùu ndo ña chani kuvi na takua taꞌan chiꞌin chiti yutun töve vaꞌa, ti ndyoꞌo kāku ndo va chiꞌin tuꞌun Ndioo, ti ma tuꞌun ikan endeeni ìyo yi ta töve chìꞌí yi.
Ti ma tuꞌun Ndioo teꞌen kàꞌan yi:
Tandiꞌi ma ñivi ìyo ñuñivi kùu na takua kùu iin kuꞌu,
ta ma ña kaꞌnu ñivi kùu takua kaꞌnu ma ita ña ìyo nuu ma kuꞌu.
Ma kuꞌu, chaa ora nàtii yi, ta ma ita xii yi.
Vati ma tuꞌun ma Rachaꞌnu Ndioo ìyo yi endeeni.
Takan kàꞌan yi.
Ta ma tuꞌun iꞌya kùu ma tuꞌun vaꞌa Ndioo ña kàtituꞌun ndi nuu ndo.
Yakan va na jaña ndo ma tandiꞌi ma ña töve vaꞌa ña jàꞌa ndo, takua tandiꞌi tuꞌun ña jàndaꞌviñaꞌa ndo chiꞌin taꞌan ndo. Ta na jaña ndo ña kàꞌan ndo chiꞌin uvi nuu kua chànini ndo, chiꞌin ma ña xaani ndo ndeꞌe ndo inga ñivi. Ta juuni na jaña ndo ma tuꞌun vata ña yaꞌa ga siini ndo kàꞌan ndo.
Takua kùu ndiakuati já kàku, ta takan na nanduku ndo ma uvanuu ma tuꞌun Ndioo takua nànduku yi uvanuu ma lechi ndika maꞌá yi, ikan na kuu kuaꞌnu yi jàꞌa raꞌ, ti tuꞌun ikan jàꞌa yi ña kuaꞌnu ndo ta niꞌi ndo nuu kakú ndo nuu ma kuati,
tuva ndicha ña chaa vaꞌa ndo koto ndo ña ma Rachaꞌnu Ndioo iin ra ndicha vaꞌa kùu ra.
Na jayatin ndo ndo nuu ma Rachaꞌnu Jesuu, ra kùu takua kùu iin yuu ndito. Ma ñivi ìyo ñuñivi na töve nī kuuni na ndeꞌe na ra, va jāña na ra niku; va kuenda Ndioo iin yuu ña kāchin ra kùu Jesuu, vati iin ra nduvaꞌa kuii kaꞌnu kùu ra kuenda ra.
Ta ndyoꞌo juuni kùu ndo takua kùu yuu ndito. Na kuꞌva ndo ña na kuàtiñu ma Ndioo ndo, ta na kuꞌva ndo ña na jaꞌa ra, na kuu ndo ma takua kuu veñuꞌu ra, ta juuni na kuu ndo sutu ií ra, ta chaꞌaꞌ Jesucristu kùu yi ña kùu sokó ndo ña yaꞌa ií kuenda Ndioo. Ta juuni chaꞌaꞌ ra kùu yi ña Ndioo ni kaꞌan ra ña chàtaꞌani ra ma ña jàꞌa ndo ndia.
Vati ma tutu Ndioo juuni kàꞌan yi teꞌen chaꞌaꞌ yi:
Yuꞌu kùu ra kànindii̱ ma ñuu Sión iin yuu nunuu,
ta yuu ikan kùu yi iin yuu kāchi̱n ta yaꞌa vii ta kaꞌnu kuendai,
ta ma ndian chìnuni ma tuꞌun kàꞌan ra,
töve ni kukanuu kùuni na chaꞌaꞌ ra.
Takan kàꞌan ma tutu Ndioo.
Kùuni̱ kaꞌin chiꞌin ndyoꞌo ndian chìnuni tuꞌun ra, ti ma yuu kānindii ma Ndioo ikan iin ña yaꞌa vii ta kaꞌnu kùu yi kuenda ndo, va kuenda inga ndian töve chìnuni, juuni jàchinu na ma takua kàꞌan ma tutu Ndioo ma nuu kàꞌan yi teꞌen:
Ma yuu ña töve nī kuuni ma ndra kùu labañi tiꞌi ndra ma chaꞌaꞌ ma veꞌe,
ndākuu yi iin yuu nunuu ña kaꞌnu ga.
Ta juuni teꞌen kàꞌan ma inga tuꞌun ña ndiso ma nuu tutu Ndioo ndia:
Ma yuu iꞌya jàꞌa yi ña na nduva ma ñivi,
ta juuni jàꞌa yi ña na katiꞌi na yi ndia,
kàti yi.
Va kàtiꞌi ndisaa ndiakan yi chaꞌaꞌ ña töve jàchiꞌin na ma tuꞌun Ndioo, ta ndicha kuii ña Ndioo tāchi ra ña takan ni kuu yi kuenda na ndia.
Ndyoꞌo töve ìyo tiꞌvi ndo ma takua kùu iin ñuuni niku, va vitin kùu ndo iin ñuu ña kùu ñuu Ndioo. Ta tatiempu yöve ñivi ña kùndaꞌvini Ndioo kùu ndo niku, va vitin ndian kùndaꞌvini Ndioo kùu ndo.
Ndyoꞌo yani ndian yaꞌa ga kùuni ndeꞌi, jànini̱ ndo takua kùu ndian kichi inga ñuu, ndian töva ìyo kuenda ma ña kini ña ìyo ma ñuñivi iꞌya. Yakan va na küꞌvaga ndo ña na kaꞌnda ma kuñu ndo tiñu nuu ndo ña kùuni maa yi, ti ma kuñu yo endee kànitaꞌan yi chaꞌaꞌ ma maa ña kuuni maa yi jaꞌa yi.
Na vii koo ndo chiꞌin ma ndian töve chìnuni, ikan takan vaji tiso na kuati chata ndo ña ndian kini kùu ndo, va ora ni ndeꞌe na ma ña vaꞌa jàꞌa ndo, ni jakaꞌnu na ma Ndioo chaꞌaꞌ ndo, ma ora ni keta ma kivi ña ni jandondaa Ndioo ma kuati yo.
Chaꞌaꞌ ma Rachaꞌnu Jesuu kùu yi ña kàꞌin chiꞌin ndo ña na ndakiꞌin ndo ña jàchiꞌin ndo ma tiñu ña kàꞌan ndisaa ndian kuxini ñuu ñuñivi, takua kùu iin ra rey ra chàꞌnda tiñu ñuu kaꞌnu,
a ndian kùu takua kùu kuvienu, ti ma ndian kuvienu kùu na ndian tāchi ma rey nuu ndo ña na jandeꞌe na tundoꞌo ma ndian jàꞌa tiñu kini, ta na tiñuꞌu vaꞌa na ma ñivi jàꞌa tiñu vaꞌa.
Vati ma Ndioo kùuni ra ña na jaꞌa ndo ma ña vaꞌa, ikan na kuu jakutaxin ndo ma tuꞌun yuꞌu ma ndian kini ña töve kùtunini, ndian kàꞌan chata ndo.
Na vii kakunuu ndo takua chàkunuu yo nuu nuna, ta jaꞌa ndo ma ña vaꞌa, va tu chàkuu nuna ndo, na kuätiñu ndo yi chaꞌaꞌ ña xeꞌe kùu yi ta jaꞌa ndo ma ña töve vaꞌa. Yakan va ìyo yi ña kuàtiñu ndo ma itiꞌ vaꞌa ta nuna ikan, chaꞌaꞌ ña kùu ndo ndian musu ma Rachaꞌnu Ndioo.
Na tiñuꞌu vaꞌa ndo tandiꞌi ñivi, ta na kuuni vaꞌa ndo ndeꞌe ndo ma ndian yani ndo ndian chìnuni, ta na tiñuꞌu ndo ma Rachaꞌnu Ndioo, ta na tiñuꞌu ndo ma ra kùu rey, ra chàꞌnda tiñu nuu ndo ndia.
Ndyoꞌo ndian kùu musu, na jachiꞌin ndo ta tiñuꞌu ndo ma ña kàꞌan ma ndian kùu chitoꞌo ndo, va töve ivaa chiꞌin ma ndian vaꞌani chànini a chiꞌin ma ndian vii jàꞌa chiꞌin ndo, vati juuni na tiñuꞌu ndo ma ndian xaani ndeꞌe na ndo ndia.
Ta Ndioo yaꞌa chìsii ra chiꞌin ndo tu jàchinu ndo jàꞌa ndo ma takua kùuni ra, ta kùndeeni ndo ora jandeꞌe ma chitoꞌo ndo tundoꞌo ndo, vaji töve vaꞌa ma ña jàꞌa ra chiꞌin ndo.
Va tu ndyoꞌo jaꞌa ndo ma iin tiñu töve vaꞌa, ta chaꞌaꞌ yakan kùu yi ña jàndeꞌe ma chitoꞌo ndo tundoꞌo ndo a kàni ra ndo chaꞌaꞌ yi, ¿niyi kùu ma ña vaꞌa ña ni niꞌi ndo tuva yaꞌa ga jàndeeni ndo yi?, kùuni ndo. Vati tu ndeꞌe ndo iin tundoꞌo chaꞌaꞌ ma ña vaꞌa jàꞌa ndo, ta nduvaꞌa kuii jàndeeni ndo yi, yakan kùu ña jàsii ma Ndioo.
Vati chaꞌaꞌ tiñu ikan kùu yi ña kāna Ndioo ndo, vati takua indukuni ikan, Cristu ndēꞌe ra tundoꞌo chaꞌaꞌ ndo, ta takan jānaꞌa ra nuu ndo itiꞌ vaꞌa, ikan na tandikun ndo kuꞌun ndo chata ra.
Ti Cristu na töve nī jaꞌa ra nïꞌiin kuati,
ta na töve nī keñaꞌa ra nïꞌiin ñivi ndia.
Ma Jesuu ora kàꞌan tiꞌini ma ñivi chata ra, na töve kàꞌan tiꞌini ra chata na ndia, ta ora jàndeꞌe na tundoꞌo ra, na töve kàꞌan xaan ra nuu ma ndian jàꞌa takan chiꞌin ra ndia. Ti ma ña jàꞌa ra kùu yi ña kāꞌan ra chiꞌin Ndiooni, ta chīnuni ra ti iin ra ndaa kùu Ndioo, ra jàkutuni kuati jàꞌa ma ñivi.
Juuni ma Jesuu kùu ra ña ndiso ra ma kuati yo, ta ndākoo ra tandiꞌi yi nuu ma kruu ma ora chīꞌí ra, ikan na naa ndisaa ma kuati ña jàꞌa yo, ta kuu koo ndaa yo. Ma Jesuu ndēꞌe ra tundoꞌo ta tākueꞌe ra chaꞌaꞌ ma kuati yo, ikan na kuu ndaꞌa yo.
Vati ndyoꞌo ma antea niku endee kāchika ndita ndo ta kuànaa ndo ma tava taꞌan iin mvechala ña ndakuu kuꞌu ri, va vitin cha chīkoniꞌi ndiko ndo ta kīꞌvi ndo itiꞌ Jesucristu, ti rakan kùu ma pato ndo, ra jàkuenda ma anima ndo.
Yakan va ndyoꞌo ñivi ñaꞌa ndian cha tāndaꞌa, na tiñuꞌu ndo ta jachiꞌin ndo ma ra kùu ii ndo, ikan vaji tu ìyo ma ndra töve chìnuni ma tuꞌun Ndioo, ndeꞌo tu kùu jandomani ndo ndra na kiꞌvi ndra itiꞌ ra. Töve chiniñuꞌu ndo kàꞌan ndo nïꞌiin tuꞌun, va kùu jakanaa ndo anima ndra ora ndeꞌe ndra naja kua kùu ndo,
tuva na ndeꞌe ndra ña ñivi iñuꞌu kùu ndo ña cha jānandoo Ndioo ndo.
Na töve ñaꞌa vii kùu ndo jàꞌa ma ña ìyo itiꞌ chata ndo nuu kùu ndeꞌo takua kùu ña jàndovaꞌa ndo ma ixi xini ndo chiꞌin kuaꞌaꞌ ña chùꞌni ndo yi ora tìꞌi ndo kuika yi, ta takua jàkutu ndo kuaꞌaꞌ nuu oro ña tiꞌi ndo soꞌo ndo, sukun ndo ta sukun ndaꞌa ndo chiꞌin jaꞌma yaꞌa tacha ña yaꞌvi ndaa ña chàkuꞌun ndo ndia,
ti ma ña kaꞌnu ga kùu ma ña ìyo itiꞌ tichi anima ndo, ti ikan kùu nuu nàkanini ndo naja kua kùu koo vii ndo ta vita anima chiꞌin ñivi, ta nïꞌiin ñivi küu janaa na yi a kindaa na yi nuu ndo. Ta ma ña vii iꞌya yaꞌa ga ìyo kuenda yi nuu Ndioo.
Ti ma tatiempu niku, takan chākuꞌun ma ñivi ñaꞌa kūꞌií jāꞌa Ndioo niku ti chìnuni vi ma tuꞌun ra, ta tandiꞌi ma ñivi ñaꞌa ikan, vii jāchiꞌin taꞌiiꞌiin vi nuu ii vi.
Takan jāꞌa ma ña nàni Sara, ña jāchiꞌan ma ña kàꞌan ma Abraham, ta yaꞌa ga iñuꞌan ora kāꞌan ña teꞌen chiꞌin ra: “Yoꞌo kùu ma rachaꞌnui.” Ta ndyoꞌo ñivi ñaꞌa, ni chaa ndo kuu ndo ma takua kùu iin seꞌan vitin, tuva jaꞌa ndo ma ña vaꞌa ta töve yuꞌvi ndo ndeꞌe ndo nïꞌiin nakuyi.
Ta takani ndyoꞌo ndra kùu ii ma ñivi ñaꞌa, na kutunini vaꞌa ndo kua koo vii ndo indukuni ndo chiꞌin ñasiꞌi ndo. Ta na iñuꞌu vaꞌa koo ndo chiꞌin vi chaꞌaꞌ ña yaꞌa ga ika kùu vi, va juuni kùu vi iin ndian nìꞌi vi ma ñamani Ndioo takua nìꞌi ndyoꞌo yi ña chàꞌa ra ña na koo vaꞌa ndo chiꞌin ra. Na jaꞌa ndo ma tandiꞌi ma ña kàꞌin iꞌya, ikan nïꞌiin nakuyi na jätañu yi nuu ndo ma ora kàꞌan ndo chiꞌin ma Ndioo.
Iin tuꞌun kaꞌnu kùuni̱ kaꞌin chiꞌin ndo: na koo vii ndo chiꞌin iin nuuni kua chànini ndo, ta na kundaꞌvini ndo ndeꞌe ndo ma juuni maa ndo chiꞌin ma inga na ndia, ta na kuuni vaꞌa ndo ndeꞌe ndo ma taꞌan ndo, ta tiñuꞌu ndo na, ta vita koo anima ndo chiꞌin na ndia.
Tu ìyo ma ndian töve vaꞌa jàꞌa na chiꞌin ndo, na töve ìyo yi ña jaꞌa ndo indukuni ma takua jàꞌa na, ta tu ìyo ma ndian kàꞌan tiꞌini chata ndo, juuni na töve ìyo yi ña kaꞌan tiꞌini ndo chata na ndia. Ma ña ìyo yi ña jaꞌa ndo kùu yi ña na jaꞌií ndo ma nuu na, vati ma Ndioo ndākiꞌin ra ndo ña na kuu ndo ma ñivi ra, ti ni kuꞌva ra ma ndatu nuu ndo ta ni jaꞌií ra ndo ndia.
Ti teꞌen kàꞌan ma tuꞌun ra:
Ma nda ndian nikuuni ña kùuni na koo vaꞌa ma ñuñivi iꞌya,
ta kùuni na koo siini na kuaꞌaꞌ kivi,
ta na töve ìyo yi ña kaꞌan na nïꞌiin tuꞌun töve vaꞌa chiꞌin tuꞌun vata ndia.
Ma ña ìyo yi ña jaꞌa na kùu yi ña na jaxiin na na nuu ma ña töve vaꞌa,
ta na jaꞌa na ma ña vaꞌa,
ta na nanduku na naja kua koo vii na chiꞌin taꞌan na
ta na tandikun na chata yi ndia.
Vati ma Ndioo kùmi ra ma ndian jàꞌa ma ña ndaa
ta tasoꞌo ra na ora kàꞌan na chiꞌin ra,
va ma ndian töve vaꞌa jàꞌa,
Ndioo töve jàchiꞌin ra ma ña kàꞌan na.
¿Yo ni kuu ma ndian ni jandeꞌe ma tundoꞌo ndo, tuva nani ora endeeni jàꞌa ndo ma ña vaꞌa?, kùuni ndo.
Vati, vaji ndèꞌe ndo tundoꞌo chaꞌaꞌ ma tiñu ndaa jàꞌa ndo, yaꞌa ga sii ni kuuni ndo tuva jàꞌa ndo takan. Yakan va na töve ìyo yi ña ndasii ndo ndeꞌe ndo ma nda ndian ni kuuni, ta na yüꞌvi ndo ndia.
Ma ña ìyo yi ña jaꞌa ndo kùu ña na tiñuꞌu ndo ma Jesuu, ta na kuꞌva ndo ña kùu ra ma chitoꞌo ndo nani kivi. Na koo yati vaꞌa ndo kàtituꞌun ndo ma iin tuꞌun ndaa nuu ma ndian chìkatuꞌun nuu ndo, niyi kuu ma ña ndàtu ndo nuu Ndioo chaꞌaꞌ ña chìnuni ndo tuꞌun Cristu. Ta ora kàtituꞌun ndo takan chiꞌin na ìyo yi ña kaꞌan ndo vii chiꞌin na ta na tiñuꞌu ndo na ndia.
Na jaꞌa vaꞌa ndo ma tiñu jàꞌa ndo ta na koo vii ndo chiꞌin ma chinituni ndo, ta ma ndian kàꞌan tiꞌini chata ndo ña kùu ndo ndian jàtiñu vaꞌa kuenda Cristu, ndiakan kukanuuni na chaꞌaꞌ ma tuꞌun kàꞌan na chata ndo.
Vaꞌa ga ña ndèꞌo ma tundoꞌo chaꞌaꞌ ma ña vaꞌa jàꞌa yo, tuva takan kùuni ma Ndioo, kua chaꞌaꞌ ma ña töve vaꞌa.
Vati ma Jesuu kùu ra ña ndēꞌe ra ma tundoꞌo ta chīꞌí ra chaꞌaꞌ ma kuati yo niku, va iin chaꞌani kūu yi kuenda ndisaa tiempu. Ma Jesuu iin ra ndaa kùu ra, ta ndēꞌe ra ma tundoꞌo chaꞌaꞌ tandiꞌi yo vaji töve ndian ndaa kùu yo, ikan na kundaka ra yo nuu Ndioo. Ndicha ña chīꞌí ma kuñu ra, va nātaku ndiko ra inga chaꞌaꞌ jāꞌa ma Tati Ií Ndioo.
Ta chiꞌin ma Tati Ií ra chākaꞌan ra chiꞌin ma tati kaꞌìin tichi vekaa ta jānaꞌa ra nuu na ndia.
Tandiꞌi ma ndiaꞌya kùu ma ndian töve nī jachiꞌin ma tiñu kāꞌan ma Noé ma ora chīyo ra ñuñivi niku. Ma ora ikan ndātu ma Ndioo kueeni vaꞌani ma ñivi ma ora jāvaꞌa Noé ma varku niku. Ta töve kākú kuaꞌaꞌ ñivi ma tiempu ikan, va una taꞌani na kākú ora ndāa tañuꞌu jàꞌa savi ma ñuñivi.
Ta ma takuii ikan kùu raꞌ iin ña jànaꞌa ña kùu kunduta yo chiꞌin raꞌ, ta kùu kakú yo vitin. Ma ña kùnduta yo töve kùuni yi kaꞌan yi ña na kindaa tandiꞌi ma ña meku ña ìyo ma kuñu yo, va jànaꞌa yi ña na kuu ndakan yo ña na kuꞌva ma Ndioo iin chinituni vaꞌa nuu yo, ta na jakakú ra yo chaꞌaꞌ ña nātaku ndiko ma Jesucristu.
Ti rakan kùu ma ra ndāa kuàꞌan ma itiꞌ andivi ta nàndi ra ma itiꞌ chiyo kuaꞌa ma Ndioo, ti rakan juuni kùu ra ma ra chàꞌnda tiñu nuu ma tandiꞌi tati vaꞌa jàꞌa tiñu nuu Ndioo, chiꞌin nuu ma inga ndian chàꞌnda tiñu chiꞌin nuu tandiꞌi ndatu ndia.
Yakan va takua ndēꞌe ma Jesuu tundoꞌo chiꞌin kuñu ra niku, juuni ndyoꞌo ìyo yi ña kutuꞌva ndo, ikan na koo vaꞌa ndo ora ndeꞌe ndo tundoꞌo ndia, takua ndēꞌe ra yi. Vati ma nda ndian ni kùuni ndèꞌe ma tundoꞌo chiꞌin ma kuñu na, kùuni yi kaꞌan yi ña cha ndākoo na ña jàꞌa na kuati.
Ta takan ni koo na ndisaa kivi ñuñivi iꞌya ña kumani kuenda na, ti koo na va kuenda ma ña kùuni ma Ndiooni, ta töve kuenda ma ña töve vaꞌa kua kùuni maa ñivini.
Vati cha yaꞌa kuaꞌaꞌ kivi ña indukuni jāꞌa ndo ma takua jàꞌa ma ndian töve chìnuni, ti yaꞌaga chàtaꞌani na jaꞌa na ma ña kùuni maa na, takua kùu ña kìꞌvi na chiꞌin nda ñaꞌa ni kùuni ta inga ma ña töve vaꞌa, ta nduvaꞌa kuii chìꞌi na ndixi nani kivi, ta yaꞌa ga chàtaꞌani na kakunuu na ma nuu ìyo vikoni, ta chàchi na ma niyi kùuni maa na, ta yaꞌa ga kini jàꞌa na ña jàkaꞌnu na ma yutun ií ña jāꞌa ma ñivini chiꞌin ndaꞌaꞌ na.
Ta vitin ndyoꞌo chaꞌaꞌ ña cha ndākoo ndo chàkunuu ndo chiꞌin ndiakan ma tichi nani nuu kuati ña kìꞌvi na. Yakan va töve vaꞌa nàkanini na chaꞌaꞌ ña töva chàkunuu ndo chiꞌin na, ta kàꞌan ndaa na chata ndo vitin.
Va tandiꞌi ma ndiakan ìyo yi ña kuꞌva na kuenda ndisaa ña jàꞌa na nuu Ndioo, ta Ndioo ni jakutunini ra ma kuati na, ti ìyo tuꞌva ra ña jakutunini ra ma kuati ndisaa ñivi ndito ta ndisaa ndian cha chīꞌí ndia.
Vati nuu ma ndian cha chīꞌí cha kātituꞌun ma Jesuu ma tuꞌun Ndioo nuu na niku, ikan na kuu jakutunini Ndioo na takua takani jàꞌa ra chiꞌin ñivi, ikan na kuvi ma kuñu ndian ìyo ñuñivi, va juuni na kuu koo ndito ma anima na takua ìyo ndito Rachaꞌnu Ndioo.
Chani kuyatin chaa ma kivi ña ni ndiꞌi ndisaa nakuyi. Yakan va na koo kachin chiꞌin chinituni ndo ta töve yaꞌa ndu jaꞌa ndo nïꞌiin nakuyi, ikan na kuu koo tuꞌva vaꞌa ndo kàꞌan ndo chiꞌin Ndioo.
Ma tiñu kaꞌnu ga ña kàꞌin chiꞌin ndo kùu yi ña na kuuni vaꞌa ndo ndeꞌe ndo taꞌan ndo, ti tu kuuni yo ndeꞌo inga ñivi, töve ndetiñu kuenda janaa yo ma kuaꞌaꞌ kuati na.
Na chaa vaꞌa ma ñivi ma veꞌe ndo jàꞌa ndo tuva kuàndeꞌe na ma nuu ìyo ndo, ta na käꞌan ndaa ndo chata na.
Ta takua Ndioo cha chāꞌa ra taꞌiiꞌiin ndatu kaꞌnu nuu taꞌiiꞌiin ndo, na jatiñu vaꞌa ndo yi chiꞌin taꞌan ndo, takua kùu ndo ndian jàtiñu vaꞌa kuenda Ndioo chiꞌin ndisaa nuu ma ñamani ña nīꞌi ndo jàꞌa ra.
Ndyoꞌo yani, ndian yaꞌa kùuni̱ ndeꞌi, na töve ìyo yi ña na yuꞌvi ndo, tuva yaꞌa ga ndetiñu ma kuꞌva ña tàꞌan ndo. Ta juuni na töve ìyo yi ña nakanini ndo ña nuu uvanuu ndyoꞌoni kùu yi takan ndia.
Ma ña ìyo yi ña jaꞌa ndo kùu ña na sii kùuni ndo chaꞌaꞌ ña ndeꞌe ndo tundoꞌo, ti kùu ndo ndian chìnuni tuꞌun Cristu, ikan na nduvaꞌa kuii sii kuuni ndo ora ndeꞌe ndo ra, ña ra yaꞌa tacha kùu ra ma ora ni kichaa ndiko ra ma ñuñivi iꞌya.
Tu ìyo ma ndian kàꞌan tiꞌini chata ndo chaꞌaꞌ ña kùu ndo ndian chìnuni tuꞌun Cristu, na sii kuuni ndo, ti ma Tati Ií Ndioo ña yaꞌa tacha endeeni ìyo yi chiꞌin ndo.
Ta tu ìyo nda ndyoꞌo ndèꞌe ndo tundoꞌo, töve ìyo yi ña kuu yi chaꞌaꞌ ña chàꞌni ndo ndií ta ni chaꞌaꞌ ña kùu ndo ndian suꞌu, ta juuni töve chaꞌaꞌ ña kùu ndo ndian kìꞌvi ta koto ndo tiñu ña jàꞌa inga ñivi ña töve ìyo yi ña koto ndo ndia.
Ta tu ndèꞌe ndo tundoꞌo chaꞌaꞌ ña kùu ndo ndian chìnuni tuꞌun Cristu, na töve ìyo yi ña kukanuu ndo, ti ma ña ìyo yi ña jaꞌa ndo kùu yi ña na jakaꞌnu ndo ma Ndioo chaꞌaꞌ ña kùu ndo ñivi Cristu.
Ti cha kèta ma kivi ña Ndioo ni kichaꞌa ra jakutunini ra ma ndian chìnuni ma tuꞌun ra. Ta tu jaꞌa ra takan chiꞌin yo, ¿naja kua ìyo yi ña ni taꞌan ma ndian töve jàchiꞌin ma tuꞌun vaꞌa ña kàꞌan ra?, kùuni ndo.
Ta tu ndetiñu ña kakú ma ñivi ndaa jàꞌa ra, kùuni ndo,
¿niyi ìyo yi ña ni taꞌan ma ndian töve vaꞌa chiꞌin ma ndian jàꞌa kuati?, tuva takan chànini ndo.
Yakan va tu ndeꞌe ñivi tundoꞌo chaꞌaꞌ ña kua kùuni Ndioo ña na kùu yi, na jaꞌa na ma ña vaꞌa ta na endeeni na kuꞌva na ma anima na nuu ndaꞌaꞌ Ndioo, ra jāꞌa ña tūvi na. Ti rakan ndisaa tiempu jàchinu ra ma tuꞌun kàꞌan ra.
Vitin kùuni̱ kundayuꞌi ma ndrachaꞌnu, ndra ìyo tañu ndo. Yuꞌu juuni rachaꞌnu kùi, ma takua kùu ma ndrachaꞌnu ikan. Ta yuꞌu kùi iin ra ña cha ndēꞌe naja kua kūu yi ña ma Rachaꞌnu Cristu ndēꞌe ra tundoꞌo niku. Ta juuni kùi iin ra ni niꞌi tundeeni ña ni kuꞌva ma Ndioo nui, takua indukuni ni niꞌi inga ñivi yi tiá itiꞌ nuu ndia.
Ndyoꞌo ndrachaꞌnu, na jakuenda vaꞌa ndo ma ndian kùu ma takua kùu ma mvechala jàna Ndioo, ti juuni Ndioo chāꞌa ra nuu ndo ña na kumi kuenda vaꞌa ndo ma ndiakan. Va töve ìyo yi ña jaꞌa ndo ma tiñu ikan chaꞌaꞌ tu janini Ndioo ndo ña na jaꞌa ndo yi, va na jaꞌa ndo yi chaꞌaꞌ kua kùuni maa ndo jaꞌa ndo yi, ti takan kùuni Ndioo ña na jaꞌa ndo. Ta na jäꞌa ndo ma tiñu ikan kuenda ña yaꞌa kùuni ndo jakanaa ndo xuꞌunꞌ chaꞌa yi, vaꞌa ga ña na jaꞌa ndo yi chiꞌin anima ndo chaꞌaꞌ ña kùuni ndo jaꞌa ndo yi.
Va na jäꞌa ndo ma tiñu ikan tuva chànini ndo ña kùu ndo ma chitoꞌo ma ñivi ikan ña chāꞌa Ndioo nuu ndo ña jàkuenda ndo, ti ma chitoꞌo na kùu Ndioo. Yakan va ìyo yi ña kuu ndo ma ndian jaꞌa vaꞌa ma ña kùuni Ndioo, ikan na ndeꞌe ma inga na naja kua ìyo yi ña kuu na ndia.
Yakan va ora keta ma ra kùu pato ndicha, ndyoꞌo ni niꞌi ndo ma iin taꞌvi ña kùu korona yaꞌa nduvaꞌa kuii kaꞌnu. Ta yakan na töve ni kuu yi takua kùu iin korona ndeꞌve ña chùndi xini nda ndian ni kùuni ña kūvaꞌa chiꞌin ndaꞌaꞌ numa ta natii yi.
Ta indukuni ndyoꞌo ndrayoko, kùuni̱ kundayuꞌi ndo ña na jachiꞌin ndo tuꞌun ña kàꞌan ma ndrachaꞌnu kùxini nuu ma ndian chìnuni chiꞌin ndo. Tandiꞌi ndo ìyo yi ña jachiꞌin ndo yi chiꞌin taꞌan ndo, ta vitani kùuni anima ndo ora jaꞌa ndo yi, ti:
Ndioo na töve tìndee ra ma ndian yaꞌaga jatayi kùuni,
va tìndee ra ma ndian vita kùuni anima chiꞌin ma ñamani ra.
Yakan va na ndovita kùuni ndo ta na jändo induku ndo ndo chiꞌin ma Ndioo, ti ma Ndioo yaꞌa ga ìyo ndatu ra, ikan na jaꞌa ra ña iin ndian yaꞌa ga vaꞌa kùu ndo, ta kaniꞌi ra ndo ndaꞌaꞌ ma ndian töve chìnuni tuꞌun ra.
Na ndakoo ndo ndaꞌaꞌ ra tandiꞌi ma ña nàkanini ndo, vati rakan nduvaꞌa kuii kùmi kuenda ra ndo.
Na töve yaꞌa ndu jaꞌa ndo ma ña ìyo yi ña jaꞌa ndo, ta na koo tuꞌva ndo, vati ma kuiꞌna ña nàkoto ndo, chàkunuánꞌ takua chàkunuu iin iiꞌii, ta endee ndaꞌyuánꞌ takua jàꞌa ri ndia, ti chàkunuánꞌ ña nandukuánꞌ iin ña kùu kachanꞌ.
Na kïꞌvi ndo ma tiñu ña kùuniánꞌ ña kiꞌvi ndo, ta na ndäkoo ndo ña chìnuni ndo ma tuꞌun Ndioo, vati cha chìto vaꞌa ndo ti tandiꞌi ma ndian chìnuni ìyo ma ñuñivi iꞌya nduvaꞌa ndèꞌe na ma tundoꞌo ma indukuni kua maa ndo.
Va ora cha yaꞌa ndio ña ndēꞌe ndo ma tundoꞌo tia tiempuni, Ndioo kùu ma ra chàꞌa kuaꞌaꞌ ñamani nuu ndo ta kāna ra ndo, ta ni jaꞌa ra ña na koo ndaa vaꞌa ndo. Ta na töve ni ndakoo ndo ma ña chìnuni ndo, ta ni kuꞌva ra ña na koo tundeeni ra chiꞌin ndo ndia. Juuni ma Ndioo ni jaꞌa ra ña na ndoꞌiin yo chiꞌin Jesucristu endeeni itiꞌ andivi nuu tacha ra.
Yakan va na jakaꞌnu ndo ra, ti rakan kùu ma ra ìyo kuaꞌaꞌ ndatu kaꞌnu endeeni. Ta takan na kuu yi. Amén.
Ndaꞌaꞌ Silvanu, ra kuuni̱ ña kùu ra iin ra yani̱, ra yaꞌa ga ndaa, tàchi̱ ma tutu iꞌya, ta kùuni̱ kundaa yuꞌi ndo, ta na chinuni vaꞌa ndo tuꞌun Cristu, ti ma ña ií ña nīꞌi ndo kùu yi iin kuꞌva ndicha ña kàꞌan yi ña yaꞌa ga kùuni Ndioo ndeꞌe ra ndo. Yakan va, ¡na tandikun ndo kuꞌun ndo chata Cristu, ti rakan yaꞌa ga kùuni ra ndeꞌe ra ndo!
Ma ndian chìnuni tuꞌun Jesuu ìyo ñuu Babilonia, ndian kāchin Ndioo indukuni kua ndyoꞌo, tāchi na saludu nuu ndo. Ta Marku, ra kùuni ndeꞌi takua kùu ndicha kuii iin raseꞌi juuni tàchi ra saludu nuu ndo ndia.
Ta na kañaꞌa ndo chiꞌin taꞌan ndo ta na tutu ndo ma sitin na chaꞌaꞌ ña yaꞌa ga kùuni ndo ndeꞌe ndo na.
Na koo vii ndisaa ndo, ndian chìnuni tuꞌun ma Cristu. Takan na kuu yi. Amén.
Yuꞌu ra nàni Simón Petuꞌ, kùi iin ra jàꞌa tiñu ta ra kùu tatun Jesucristu, tài ma tutu iꞌya kuenda ndo, vati Rachaꞌnu Jesucristu, ra kùu Ndioo yo ña jàkakú yo, kùu ra iin ra jàꞌa ña ndakuu ndaa ma ñivi, ti chàꞌa ra ña kùu ndo ndian yaꞌa ga vii chìnuni ndo ma tuꞌun ra ma juuni ma takua chāꞌa ra ña chìnuni ndi yi ndia.
Ta na ndokuaꞌa ma ñamani Ndioo chiꞌin ndo, ta na koo vii ndo chiꞌin ra chaꞌaꞌ ma ña nàkoto ndo ma Rachaꞌnu Ndioo chiꞌin Rachaꞌnu Jesuu ra kùu chitoꞌo yo.
Chaꞌaꞌ ña yaꞌa kaꞌnu kùu ndatu ma Ndioo kùu yi ña cha nīꞌo tandiꞌi ma ña chìniñuꞌu yo nuu ra, ikan na kuu koo ndito yo takua kùuni ra, ta na kuu ndakuu yo ndian ií kuenda ra. Ta takani kùu yi ña cha nīꞌo ndisaa yakan chaꞌaꞌ ña nàkoto yo Ndioo, ta kāchin ra yo chaꞌaꞌ ña iin ra yaꞌaga kaꞌnu kùu ra, ta chaꞌaꞌ ña yaꞌaga ìyo tundeeni ra chiꞌin yo ndia.
Yakan va vitin kùu ndo ndian chìnuni tuꞌun ra. Ta na jaꞌa ndo chiꞌin ndisaa ma tundeeni ndo ña kuꞌun ndo itiꞌ nuu chaꞌaꞌ ma ña chìnuni ndo chiꞌin ña kùu ndo ndian vaꞌa ndia. Ta takan kùu yi ña kuꞌun ndo tiaga itiꞌ nuu chaꞌaꞌ ña kùu ndo ndian vaꞌa chiꞌin ma ña nàkoto ndo niyi kùuni Ndioo ndia.
Ta takan kùu yi ña kuꞌun ndo tiaga itiꞌ nuu chaꞌaꞌ ma ña nàkoto ndo niyi kùuni Ndioo chiꞌin ma ña töve yaꞌa ndu jàꞌa ndo ma ña chàtaꞌani ma kuñu ndo jaꞌa yi. Ta takan kùu yi ña kuꞌun ndo tiaga itiꞌ nuu chaꞌaꞌ ma ña töve yaꞌa ndu jaꞌa ndo chiꞌin ma ña jàndeeni ndo ña ndèꞌe ndo tundoꞌo. Ta takan kùu yi ña kuꞌun ndo tiaga itiꞌ nuu chaꞌaꞌ ma ña jàndeeni ndo chiꞌin ma ña kùu ndo ndian yaꞌa ií takua kùu Ndioo ndia.
Ta takan kùu yi ña kuꞌun ndo tiaga itiꞌ nuu chaꞌaꞌ ma ña kùu ndo ndian ií chiꞌin ma ña yaꞌa kùuni ndo ndeꞌe ndo taꞌan ndo ndian chìnuni. Ta takan kùu yi ña kuꞌun ndo tiaga itiꞌ nuu chaꞌaꞌ ña kùuni ndo taꞌan ndo chiꞌin ma ña kùuni ndo ndeꞌe ndo Ndioo chiꞌin tandiꞌi ñivi takua jàꞌa Ndioo.
Ta tu ndyoꞌo jàꞌa ndo tandiꞌi ma tuꞌun iꞌya ta kuaꞌnu ndo chiꞌin yi, ndisaa yakan ni kumi yi ndo, ta töve ni kuu ndo ma ndian töve chàtiñu Ndioo, ti ìyo nda kuenda ndo chiꞌin ma ña nàkoto kachin vaꞌa ndo ma Rachaꞌnu Jesucristu ra kùu chitoꞌo yo.
Ta tu ìyo nda ndyoꞌo töve jàꞌa ndo ndisaa ma tuꞌun iꞌya ta töve kuaꞌnu ndo chiꞌin yi, kùuni yi kaꞌan yi ña kùu ndo takua kùu ndian kuaá ta kùu ndo ndian töve ndichin vaꞌa ndeꞌe, ti nàani ndo ña Ndioo kùu ma ra jānaa ma kuati ña jāꞌa ndo itiꞌ chata niku.
Yakan va ndyoꞌo yani, takua cha kāna ma Ndioo ndo ta kāchin ra ndo, na kunumi ndo ña na kutuꞌva vaꞌa ndo ña kùu ndo ñivi Ndioo ndicha. Tu jaꞌa ndo ndisaa yakan, endee na töve ni jaña ndo ña chìnuni ndo tuꞌun Ndioo.
Ta tu takan jàꞌa ndo yaꞌa sii ni kuuni Ndioo ña ni kuꞌva ra kiꞌvi ndo nuu chàꞌnda ma Rachaꞌnu Jesucristu tiñu endeeni, ta rakan kùu ma chitoꞌo yo ta ma ra jàkakú yo.
Yakan va endeeni ni jakukuꞌuni̱ ndo chaꞌaꞌ ma tuꞌun iꞌya, vaji cha chìto ndo yi ta na töve jàña ndo ma tuꞌun ndaa chìnuni ndo vitin.
Vati ora juuni kuyanga gai ma ñuñivi iꞌya, chànini̱ ti ña ndaa kùu ma ña jàꞌi ña kuu kundayuꞌi ndo chaꞌaꞌ ma tuꞌun iꞌya.
Ma Rachaꞌnu chitoꞌo yo Jesucristu cha chāꞌa ra ña kotoi ña numini ni ndakoi ma tiñu iꞌya ti chani kuvi̱ numi kuii ni.
Va ni jaꞌi chiꞌin ndisaa kuii ma ña ndei ora kuyanga ña takäꞌan kuvi̱, ikan ora na chaa ña ni nai, kùu kukuꞌuni ndo yuꞌu chaꞌaꞌ ma tuꞌun iꞌya ña chūndayuꞌi ndo.
Ma tuꞌun ña jànaꞌa ndi nuu ndo chaꞌaꞌ ma ndatu Jesuu chiꞌin chaꞌaꞌ ña ni kichi ndiko ra ma ñuñivi iꞌya, töve iin kuentu ña kīchi ma tichi ma chinituni maani ndi kùu ma ña kàꞌan ndi, vati ndēꞌe kachin ndi chiꞌin tinuu ndi ma Rachaꞌnu chitoꞌo yo Jesuu ta juuni ndēꞌe ndi ra ora yaꞌa tacha ra ndia.
Vati Jesuu nīꞌi ra ndatu ra chiꞌin ma ña iñuꞌu ra ndaꞌaꞌ Rachaꞌnu Ndioo, ra kùu Tatá yo ora chīni ndi ña yaꞌa niꞌi kàꞌan ra itiꞌ andivi teꞌen: “Raꞌya kùu ma ra seꞌi, ra yaꞌa ga kùuni ndeꞌi, ta yaꞌa ga chisii̱ chiꞌin ra”, kāti Ndioo.
Juuni maa ndi chīni ma tuꞌun ña kāꞌan ma Ndioo itiꞌ andivi, ma ora kaꞌìin ndi ma xini yuku ií chiꞌin ma Jesuu niku.
Yakan va chìto kachin tiaga yo ña ndicha kùu ma tuꞌun Ndioo ña kàꞌan ndian kàꞌan chiꞌin tuꞌun yuꞌu Ndioo. Ta ndyoꞌo vaꞌani jàꞌa ndo ña tàsoꞌo ndo ma tuꞌun chaꞌaꞌ Cristu, ti ma tuꞌun ikan kùu yi kuenda yo takua kùu iin ñuꞌú ndaꞌaꞌ ña tìin yi ma nuu naa, ta tìin yi nda kati kundichin takua jàꞌa ma chele kundichin ña keta ma ora ni tuvinia. Ta chaꞌaꞌ ma tuꞌun ikan kùu yi ña jandondichin yi ma anima yo.
Va kùuni̱ ña na kiꞌin kuenda ndo ma tuꞌun ña ni kaꞌin iꞌya: ña nïꞌiin ma tuꞌun ña kàꞌan ma nuu tutu Ndioo, nïꞌiin ma ñivi ña kàꞌan chiꞌin tuꞌun yuꞌu Ndioo na küu kaꞌan na yi kuenda kaꞌnuni takua kùuni maa na.
Vati nïꞌiin tuꞌun Ndioo ña kàꞌan ndiakan, na töve nī kaꞌan ndra ma ña kùuni maa ndra, ti ma ndra kàꞌan chiꞌin tuꞌun yuꞌu Ndioo kāꞌan ndra mamaa tuꞌun Ndiooni, ti maa ma Tati Ií Ndioo ña ìyo chiꞌin ndra kùu yi ña jànaꞌa yi ma kua ìyo yi ña kaꞌan ndra.
Va tatiempu juuni chīyo iin ndra jàꞌani ña kùu ndra ndra kàꞌan chiꞌin tuꞌun yuꞌu Ndioo niku ma ñuu Israel, ta takan ni koo iin ma ndra kùu matru vata kàꞌan kuenda Ndioo ma tañu ndo itiꞌ nuu ndia. Ma ndrakan xeꞌeni ni janaꞌa ndra ma tuꞌun vata ña jàkanuu yi xini ma ñivi, ta ni kaꞌan ndra ti töve ndicha kùu ña jākakú ma Rachaꞌnu chitoꞌo yo ndra, ta ma tuꞌun ña jànaꞌa ndra iꞌya numini ni naa ndra jàꞌa yi, ti töve ña ndicha kùu ma ña kàꞌan ndra.
Yaꞌa ga kuaꞌaꞌ ñivi ni jachiꞌin na ma ña ni kaꞌan ndra, ta ni jaꞌa na indukuni ma takua jàꞌa ndra. Ta chaꞌaꞌ yakan kùu yi ña inga ñivi ora ndeꞌe na ña jaꞌa ndra, ni kaꞌan na chata Cristu chiꞌin itiꞌ ndaa ña jànaꞌa ra ndia.
Ma ndra kàꞌan chiꞌin tuꞌun yuꞌu Ndioo ikan, chaꞌaꞌ ña yaꞌa ga chàtaꞌani ndra ma xuꞌunꞌ kùu yi. Yakan va ni janaꞌa ndra ma tuꞌun vata nuu ndo, ta jàꞌani ndra ña tuꞌun ndaa kùu ña kàꞌan ndra, va cha ìyo kuiya ña ndàtu Ndioo ña jàndeꞌe ra tundoꞌo ndra chaꞌaꞌ yi, ikan na naa ndra.
Ta ndicha ña na töve nī jakaꞌnuni Ndioo kuati ma tati xaan ndian jāꞌa kuati, vati jākana ra na ma andayaꞌ, ta ndākoo ra na ma nuu naa ma andayaꞌ, ta endee ndìkun na chiꞌin karena, ta ikan kùu nuu tīvaꞌa ra na kuenda ña na chaa ma ora ña ni jakutunini ra ma kuati jāꞌa na.
Ta juuni na töve nī jakaꞌnuni Ndioo ma kuati ma ñivi chīyo tatiempu niku, ti ma ña jāꞌa ra kūu yi ña tāchi ra ña na nduva ma tañuꞌu chata ma ndian kini ña töve jàkaꞌnu Ndioo, ta uvaa ra nàni Noé, ra jānaꞌa ndaa ma tuꞌun Ndioo nuu ma ñivi chiꞌin ucha taꞌan ga na tiá kùu ma ndian kākú ma ora ikan.
Ta Ndioo juuni jākutunini ra ta chāꞌni ra ma ñivi ìyo ma ñuu Sodoma chiꞌin ñuu Gomorra, ta endee ndīꞌi ma ñivi kāyu ta endee mamaa yuyania na kīndoo, ikan na kuu yi iin seña ña Ndioo ni janaꞌa ra ña takan ni taꞌan chiꞌin nda ndian kini nikuuni ña töve jàkaꞌnu na ra.
Vati Ndioo jākakú ra iin ra ndaa ña nàni Lot. Ta rakan ti yaꞌa ga sutini ra ña ndēꞌe ra ma ña kini ña jāꞌa ma ndra chīyo chiꞌin ra ñuu ikan,
vati ma ra ndaa iꞌya nani kivi ìyo ra tañu ma ndian ñuu ikan niku, ta yaꞌa ga ndēꞌe ra tundoꞌo ta ndaꞌvi kùuni ma anima ra ora ndēꞌe ra ta chīni ra ndisaa ma tiñu kini ña jàꞌa ma ñivi ikan.
Takan kùu yi ña ma Rachaꞌnu chìto vaꞌa ra tavanisiin ra ta jakakú ra ma ndian chìnuni tuꞌun ra tañu tundoꞌo ndèꞌe na, ta juuni chìto ra naja kua tivaꞌa ra ma ndian jàꞌa kuati, ikan na ndeꞌe na tundoꞌo nda kati chaa ma kivi ña ni jakutunini ra ma kuati ndisaa ñivi.
Ta Ndioo ni jandeꞌe ra tia kuaꞌaꞌ tundoꞌo ma ñivi ña chàtaꞌani na jaꞌa na ma kuati takua kùuni ma anima na, ta ndiakan kùu na ma ndian töve jàchiꞌin ña kàꞌan ma ndian kùxini nuu na. Ta ndian yaꞌa ga tayi ta soꞌo, ta juuni ma ndian töve yuꞌvi na kàꞌan na tuꞌun kini chata ndian ìyo ndatu kaꞌnu ìyo andivi ndia.
Va ni ma tati vaꞌa ña jàkuu tiñu nuu Ndioo töve jàꞌa yi takan, vaji ìyo tiaga tundeeni yi ña kùu kaꞌnda yi tiñu, na töve tisokuati yi ta kàꞌan ndaa yi chata ma ndatu kaꞌnu ikan nuu ndèꞌe Ndioo.
Va ma ndrakan kùu ndra takua kùu iin kiti kuꞌu, ti ndrikan na töve ìyo chinituni ndri, ti ìyo maa ndri takan kuii ni, kāku ndri va na töve nda kuenda ndri, ti itiꞌ nuu ni tiin ma ñivi ndri ta ni kaꞌni na ndri. Takan ni kuu chiꞌin ndrakan, ti töve vaꞌa kàꞌan ndra chata ma tuꞌun ña töve kùtunini ndra, ta ni kuvi ndra ma indukuni ma takua chìꞌí ma kiti kuꞌu ikan.
Na küu kuii ndeꞌe ndra ma iin ñaꞌa takani, vati cha kùuni ndra kiꞌvi ndra chiꞌin vi, endee na töve chìtatu ndra ña jàꞌa ndra ma kuati. Nduvaꞌa kèñaꞌa ndra ma ndian yaꞌa ga taꞌa kùuni, ikan na kuu kiꞌvi ndra chiꞌin na, ta iin ndian yaꞌa ga siini ma xuꞌunꞌ kùu ndra ndia. Ta chaꞌaꞌ yakan kùu yi ña Ndioo ndicha kuii ni jandeꞌe ra tundoꞌo nuu ndra.
Iin ndian chānaa kùu ndra chaꞌaꞌ ña cha kēsiin ndra ma itiꞌ ndaa, ta tāndikun ndra kuàꞌan ndra itiꞌ kuàꞌan ra nàni Balaam seꞌe ra nàni Beor, ra nānduku kua jakanaa ra kuaꞌaꞌ xuꞌunꞌ chaꞌaꞌ ma tiñu ña töve vaꞌa ña jāꞌa ra.
Ta chīninaa ra chaꞌaꞌ ma kuati ña jāꞌa ra: Iin burru jàna ra, nākaꞌan ri ma takua kàꞌan iin ñivi, ta nī chaꞌa ri jaꞌa ra ma ña töve vaꞌa takua kùuni ra jaꞌa ra.
Ma ndra matru ikan kùu ndra takua kùu iin soko ña töve takuii tichi, indukuni ma takua kùu iin viko ña kuàꞌan ora chàkin niꞌi tati, ta Ndioo ni jandeꞌe ra tundoꞌo ndra endeeni, ta ni tachi ra ndra nuu nduvaꞌa kuii naa.
Ta ndrakan kàꞌan ndra tuꞌun yaꞌa ga sukun ña töve nda kuenda, ndèꞌo tu kuu keñaꞌa ndiko ndra ma ndian já ndākoo ña jàꞌa na ña kini niku chiꞌin tuꞌun ña jànaꞌa yi nuu na ña nànduku na naja kua kùu kiꞌvi ndiko na itiꞌ kini, ta na jaꞌa ndiko na ma kuati ña kùuni ma kuñu na jaꞌa yi.
Ta ndrakan, endee chàꞌa ndra tuꞌun nuu na ña kuu kuꞌun na itiꞌ nuna, ta jaꞌa na ma ña kùuni maa na, vaji juuni maa ndra töve kuàꞌan ndra nuu nuna, va nani kivi endee jàꞌa ndra ma ña kini, ti na küu jaña ndra jaꞌa ndra yi. Ñaꞌa kùuni yi kaꞌan yi ña kùu ndra musu ma kuiꞌna, ti chàꞌndánꞌ tiñu nuu ndra, ta ndakánꞌ ndra kuàꞌan ndra ma itiꞌ nuu ni ndiꞌi ndra.
Ti ma ndra cha nākoto ma Rachaꞌnu chitoꞌo yo Jesucristu, ta kākú na jāꞌa ra nuu ma tati xaan chiꞌin nuu ma kuati ña jàꞌa na ma ñuñivi iꞌya. Ta tu na ndakoo ndiko na ña jàꞌa na ma tiñu vaꞌa ña jàꞌa na, ta kìchaꞌa ndiko na jaꞌa na ma ña töve vaꞌa ña jāꞌa na niku, kaꞌvi ga töve vaꞌani kìndoo na ma takua chīyo na ma antea niku.
Vaꞌa ga kuenda ndra tu töve nī nakoto na ma itiꞌ ndaa Ndioo niku, ti tava cha nākoto na yi vitin, ta jāña ndiko na ña jàꞌa na ma takua kàꞌan ma tuꞌun ìyo nuu tutu ií ña tāchi Ndioo kuenda yo.
Va ndicha kuii ti ni chinu ma ña kàꞌan ma iin tuꞌun ña kàꞌan teꞌen: “Ma ina chàchi ndiko ri ma juuni ña ndūchan ri, ta ma kini ña já nàkata yo, numini ni kiꞌvi ndiko ri kuti ri ndaꞌyu.”
Ndyoꞌo yani ndian yaꞌa ga kùuni̱ ndeꞌi, ñaꞌa kùu ma tutu uvi ña tāchi̱ nuu ndo. Ña kàꞌan nuu ninduvi ma tutu ikan, kùuni̱ ña na titunini vaꞌa ndo chaꞌaꞌ ma ña ndaa ña chùndayuꞌi ndo.
Na kukuꞌuni ndo ma ña kàꞌan ma ndra yaꞌa ga ií ña kàꞌan chiꞌin tuꞌun yuꞌu Ndioo tatiempu niku, ta juuni na kukuꞌuni ndo tuꞌun Rachaꞌnu Jesuu ra jàkakú yo ña tāchi ra nuu ndo chiꞌin ma ndra tatun ra.
Ma tuꞌun ña kùuni ña na kiꞌin kuenda ndo kùu ma ña ni kaꞌin iꞌya: Ta ma kivi nuu ndiꞌi nia, ni keta kuaꞌaꞌ ma ndian ni kaꞌan ndaa chata ña vaꞌa ta ni jaꞌa na ma ña kini takua chàtaꞌani maa na jaꞌa na,
ta ni ndakatuꞌun na teꞌen: “¿Niyi kūu chiꞌin ma tuꞌun ña chāꞌa Ndioo nuu yo, ña Jesuu ni kichi ndiko ra ma ñuñivi iꞌya?, kùuni ndo. Vati nda ora cha chīꞌí ma ndian kùu tatá yo, ta töve sàma ma kua ìyo ma ñuñivi ti indukuni kàa ndisaa ña ìyo nuu yi. Ta indukuni takan kàa yi kua ma ora tūvi yi tatiempu”, kàti na.
Ma ñivi ikan, na töve kuuni na kuꞌva na kuenda, vaji cha chìto na ña ma tatiempu chiꞌin tuꞌun Ndioo, jātuvi ra ma andivi chiꞌin ma ñuꞌuꞌ ñuñivi, ta juuni chiꞌin tuꞌun ra jākesiin ra ma ñuꞌuꞌ ití chiꞌin ma takuii.
Ta juuni ma tatiempu Ndioo jānaa ra ma ñuñivi chiꞌin ña ndūva ma tañuꞌu kaꞌnu nuu yi jāꞌa ra niku.
Ta ma andivi chiꞌin ma ñuꞌuꞌ ñuñivi ña ìyo vitin, cha ìyo tuꞌva yi jāꞌa ma Ndioo, kuenda ña ni kayu yi, jàꞌa ma tuꞌun ra. Ta ma ñuꞌú ikan ni kaꞌmi yi ma andivi chiꞌin ma ñuꞌuꞌ ñuñivi ma ora ni chaa ma kivi ña ni jakutunini Ndioo ma kuati ma ñivi ìyo ñuñivi. Ta ora ikan ni naa ndisaa ndian kini ña töve jàkaꞌnu na Ndioo ndia.
Ta takani ndian ndyoꞌo ndian yani ndian yaꞌa ga kùuni̱ ndeꞌi, koto näani ndo ña kuenda ma Rachaꞌnu Ndioo, iin kivini kùu yi tava kùu iin mii kuiya kuenda ra, ta mii kuiya kùu yi tava kùu iin kivini kuenda ra ndia.
Na töve ña kuyanga ma Rachaꞌnu Ndioo ña jachinu ra ma tuꞌun ña chāꞌa ra nuu yo kùu yi, ma takua nàkanini ma ñivi töve chìnuni, vati chaꞌaꞌ ña jàndeeni Ndioo anima ra chaꞌaꞌ na kùu yi ña ndàtu ra, ti töve kùuni ra ña na kuꞌun nïꞌiin ñivi andayaꞌ, va kùuni ra ña na ndakoo na jàꞌa na kuati ta na chikoniꞌi na kuꞌun na itiꞌ ra.
Ma kivi ña ni kichaa ndiko ma Rachaꞌnu Jesuu, ni kuu yi iin kivi ña nïꞌiin ñivi na töve ndàtu na ra, ta ni keta ra numini ma tava jàꞌa ma iin rasuꞌu. Ta ma ora ikan ma andivi ni naa yi chiꞌin iin ña kalachan niꞌi vaꞌa, ta ma ñuñivi chiꞌin tandiꞌi ña ìyo nuu yi ni kayu ndiꞌi yi.
Ta takan ni naa ma tandiꞌi ma nakuyi jàꞌa ma Ndioo, ¡yakan va ìyo yi ña kuu ndo ndian ií ta na koo ndo takua kùuni ma Ndioo nani kivi!
Na koo tuꞌva ndo kuatu ndo ma kivi ña ni chaa ma Ndioo ma ñuñivi iꞌya, ta na kunumi ndo jaꞌa ndo ma tava kùuni ra, ikan na kichaa ra numini tia. Ma kivi ikan ni kayu ma andivi, ta tandiꞌi ma ña ìyo nuu yi ni ndutu yi jaꞌa ma ñuꞌú nduꞌva nia ña ni tiin.
Va tandiꞌi yo ndàtu yo ma ñuñivi chaa chiꞌin ma andivi chaa ña chāꞌa ma Ndioo tuꞌun ña ni kuꞌva ra nuu yo, ta ma nuu ma ñuñivi ikan, ta ma ikan yaꞌa ga ndaa ta vii ni koo ma ñivi takua kùuni Ndioo.
Yakan va ndyoꞌo yani ndian yaꞌa ga kùuni̱ ndeꞌi, ora juuni kuyanga ndo ndàtu ndo ña na kuu ndisaa ñaꞌa, na kunumi ndo koo vaꞌa ndo chiꞌin ma ñivi, ikan na vii nataꞌan ma Ndioo ndo, chiꞌin nïꞌiin kuati.
Na kiꞌin kuenda vaꞌa ndo ma ña yaꞌa ga jàndeeni Ndioo ndo, ikan na kuu kakú ñivi nuu ma kuati na. Ta juuni chaꞌaꞌ ma tuꞌun iꞌya tāa ma ra yani yo Paulu, chiꞌin ma chinituni ña chāꞌa Rachaꞌnu Ndioo nuu ra niku.
Ma nuu ma taꞌiiꞌiin ma tutu tāa ra kàꞌan ra takua kàꞌan ma tuꞌun iꞌya, vaji ìyo iin ma tuꞌun ña yaꞌa ga ndetiñu kùu kutunini yo nuu yi, ta ma ndian töve chìnuni chiꞌin ma ndian yaꞌa ga taꞌa kùuni, endee jàkesiin na ma ña kàꞌan yi takua jàꞌa na chiꞌin tandiꞌi tuꞌun Ndioo, ta chaꞌaꞌ yakan, Ndioo ni janaa ra na.
Yakan va kùuni̱ kaꞌin chiꞌin ndo, ndyoꞌo yani, ndian yaꞌa ga kùuni̱ ndeꞌi, ña tava ndyoꞌo takani cha chìto ndo ma tuꞌun iꞌya ma antea niku, na kumi kuenda vaꞌa ndo ndo, ikan na töve kuu keñaꞌa ma ndian töve chìnuni ndo, ta jaꞌa na ña na jaña ndo ma itiꞌ vaꞌa ña kuàꞌan ndo.
¡Va na kuaꞌnu vaꞌa ndo chiꞌin ma ñamani Ndioo, ta na nakoto vaꞌa ndo ra chiꞌin ma Rachaꞌnu Jesucristu ra jàkakú yo! ¡Na tiñuꞌu ndo ra chaꞌaꞌ ma ndatu kaꞌnu ña jàꞌa ra endeeni! Ta takan na kuu yi. Amén.
Rakan kùu ra ma tuꞌun Ndioo. Ta takani ìyo ra nda ora tūvi ma ñuñivi. Ta ma tuꞌun iꞌya kùu ma tuꞌun ña chīni ndi ta ndēꞌe ndi ra chiꞌin tinuu ndi. Takan kàꞌan ndi ndia, vati jānani ndi ndaꞌaꞌ ndi ma tuꞌun ikan. Ta ma tuꞌun ikan kùu yi ña chàꞌa kivi koo ndito yo.
Yakan va ndèꞌe ndi ti cha kīchi yi ma nuu ñuꞌuꞌ ñuñivi iꞌya, ta ma tuꞌun ikan kùu Cristu. Ta chaꞌaꞌ ma tuꞌun ikan kùu yi ña kàtituꞌun ndi nuu ndo, ikan na niꞌi ndo nuu koo ndito ndo endeeni chiꞌin Ndioo. Vati ma tuꞌun ikan kùu ra ña ìyo ra chiꞌin ma Tatá yo va cha kīchi ra nuu ìyo yo.
Teꞌen tāa ndi ndisaa ma tuꞌun iꞌya kuenda ndo, ikan na nduvaꞌa kuii sii kuuni yo.
Tuꞌun iꞌya kùu ma tuꞌun jānaꞌa ma Rachaꞌnu Cristu nuu ndi: Ma Rachaꞌnu Ndioo kùu ra takua kùu ma ñuꞌú ña jàndondichin nuu yo, vati nïꞌiin taꞌvi töve kùu ra takua kùu nuu naa.
Vati tu kàtio ña ìyo vaꞌa yo chiꞌin ra, ta juuni chàkunuu yo nuu naa chaꞌaꞌ ña jàꞌa yo ma ña kini, tajan kùuni yi kaꞌan yi ña tuꞌun vata kùu ma ña kàꞌan yo ora jaꞌa yo takan. Yakan va na yüvi itiꞌ ndaa kùu ma itiꞌ kuàꞌan yo tu takan jàꞌa yo.
Vatu chàkunuu yo nuu ma ñuꞌú ña jàndondichin yi itiꞌ yo takua ìyo ma Rachaꞌnu nuu ñuꞌú, tajan cha inuuni koo yo chiꞌin ma ñivi taꞌan yo. Ta ma nii ma Rachaꞌnu Jesucristu ra Seꞌe Ndioo endee jànaa raꞌ tandiꞌi ma kuatio.
Ta tu katio ña tüvi ìyo kuatio, tajan jandaꞌviñaꞌa yo juuni maa yo, vati mamaa tuꞌun vata kùu ma ña kàꞌan yo ta töve kuàꞌan yo itiꞌ ndaa.
Va tu naꞌma yo ndisaa ma kuati jàꞌa yo nuu ma Rachaꞌnu Ndioo, ta chìto yo ña kùu chinunio ña Ndioo ni jachinu ra ña kàꞌan ra, ti iin ra ndaa kùu ra, yakan va ni janaa ndio ra ndisaa ma kuatio, ta ni janandoo ra ma anima yo ndia.
Ta tu katio ña tüvi ìyo nïꞌiin kuatio, tajan kùuni yi kaꞌan yi ña jàꞌa yo ña na kuu ma Rachaꞌnu Ndioo iin ra vata, vati chàtuꞌunio ra, ta ma ña ndicha kùu yi ña takäꞌan chinunio ma tuꞌun ra.
Ndyoꞌo seꞌyu tài ma tuꞌun iꞌya kuenda ndo, ikan na jäꞌa ga ndo ma kuati. Ta tu ìyo iin nda ndyoꞌo jàꞌa kuati, na koto ndo ti ìyo iin ra kàꞌan chaꞌaꞌ yo nuu Ndioo, ta rakan kùu ra Jesucristu, ra vaꞌa.
Vati Jesucristu kùu ra ña sōkó ra ra ta chīꞌí ra nuu kruu kuenda ña janaa ra kuatio. Ta yöve chaꞌaꞌ maa yo ni, va juuni chaꞌaꞌ tandiꞌi ma ñivi ìyo ñuñivi ndia.
Ta tu ndicha ña jàchiꞌin yo ma tuꞌun kàꞌan ma Rachaꞌnu Ndioo, tajan na chinuni ndio yo ti ndicha vaꞌa ña cha nākoto vaꞌa yo ma Rachaꞌnu Ndioo.
Va tu ìyo nda yo kàꞌan ña cha nākoto vaꞌa yo ma Rachaꞌnu Ndioo kàtio, ta tüvi jachiꞌo ma tuꞌun kàꞌan Ndioo ña ìyo yi ña jaꞌa yo, tajan ma ña kàꞌan yo kùu yi takua kùu iin mamaa kuentuni, ta töve kuàꞌan yo itiꞌ ndaa.
Va tu ìyo iin ndian jàchiꞌin ma tuꞌun ma Rachaꞌnu Ndioo, ta kùuni yi kaꞌan yi ña nduvaꞌa kuii kùuni na ndeꞌe na ra. Ta takan chìto vaꞌa na ña cha ndōꞌiin anima na chiꞌin ra.
Yakan va ma yo kàti ña cha ndōꞌiin anima yo chiꞌin ma Rachaꞌnu Ndioo, ìyo yi ña koo vaꞌa yo ta jaꞌa yo takua jāꞌa ma Rachaꞌnu Jesucristu ora chīyo ra ma nuu ñuꞌuꞌ ñuñivi iꞌya.
Ndyoꞌo yani ma tuꞌun iꞌya ña tài kuenda jakotoi ndo na yüvi iin tuꞌun chaa kùu yi kuenda ndo, vati juuni ma tuꞌun chaꞌnu ña takani cha chīto ndo tatiempu kùu yi. Ñaꞌa kùu ma tuꞌun ña cha chīni ndo niku.
Ta vaji takan kùu yi va ma tuꞌun tài kuenda ndo ma tuꞌun chaa kùu yi, vati ndicha vaꞌa ña jàꞌa Jesucristu takua kàꞌan yi, takua ikan vaꞌa jàꞌa nda maa ndo ndia. Vati ma ña nuu naa chani naa yi kueeni, kueeni. Ta vitin cha ndōndichin ndicha kuii ma itiꞌ vaꞌa kuenda yo.
Va tu ìyo nda yo kàꞌan ña mamaa ña vaꞌa kùu ma ña jàꞌa yo, ta kuàꞌan yo itiꞌ ndichin kàtio, vaji indukuni xaanio ndeꞌo ma ndian kùu taꞌan yo, kùuni yi kaꞌan yi, ti juuni takäꞌan chinuni vaꞌa yo ma tuꞌun ra ti juuni indii ga yo ma nuu naa.
Vatu ìyo ma ndian kùuni na ndeꞌe na taꞌan na cha ìyo na nuu ndichin ta töve kòyo na tichi kuati.
Va ma ndian xaani na ndeꞌe na taꞌan na ìyo na nuu naa ta kuàꞌan na itiꞌ nuu naa, ta tüvi chìto na nda itiꞌ kùu ma itiꞌ kuàꞌan na, vati ma ña kini ta naa kùu yi ña cha chāsi yi tinuu na.
Yakan va tài ma tuꞌun iꞌya nuu ndo ndyoꞌo seꞌyu, ikan na kuꞌva ndo kuenda ña cha jàkaꞌnuni ma Rachaꞌnu Ndioo kuati ndo chaꞌaꞌ ña chīꞌí ma Rachaꞌnu Jesucristu chaꞌaꞌ ndo.
Ta tài ma tuꞌun iꞌya nuu ndyoꞌo tatá ndrachaꞌnu chaꞌaꞌ ña cha nākoto ndo ma Rachaꞌnu Jesucristu, ti takani ìyo ra antea ña koo ma nuu ñuꞌuꞌ ñuñivi iꞌya. Ta juuni tài yi nuu ndyoꞌo ndian tivaa ndia, vati juuni cha kūndee ndo jàkanaa ndo ma kuiꞌna ndia. Ta cha tāi ma tuꞌun iꞌya kuenda ndyoꞌo seꞌyu, ti cha nākoto ndo ma Rachaꞌnu Ndioo yo.
Ta cha tāi ma tuꞌun iꞌya kuenda ndo ndyoꞌo tatá ndrachaꞌnu, vati cha chìto ndo nda ra kùu ma ra takani ìyo. Ta juuni cha tāi yi kuenda ndyoꞌo ndian tivaa ndia, vati yaꞌa niꞌi jāꞌa ndo ña kūndee ndo chinuni ndo tuꞌun Ndioo chiꞌin ndisaa anima ndo, ta chaꞌaꞌ ña cha kūndee ndo jàkanaa ndo ma kuiꞌna ndia.
Yakan va na töve kuuni ndo ndeꞌe ndo ma ñuñivi ta ni ma ña kini ìyo nuu yi ndia, vati tu ìyo nda ndian kùuni na ndeꞌe na ma ñuñivi, kùuni yi kaꞌan yi ña na tüvi kùuni ndicha na ndeꞌe na ma Rachaꞌnu Ndioo Tatá yo.
Vati ndisaa ña kini ma ña ìyo ñuñivi, yüvi ña chàꞌa ma Rachaꞌnu Ndioo Tatá yo kùu yi va kùu yi ña chàꞌa ma ñuñivini. Ta ñaꞌa kùu ma ña kini ña chàꞌa ma ñuñivi ña chàtaꞌanio jaꞌa yo ña kini chiꞌin kuñu yo chiꞌin ma ña kini ña chàtaꞌanio ndeꞌo chiꞌin ma ña kùtayi yo chiꞌin ndatiñu ña ìyo yo.
Ta ma nuu ñuꞌuꞌ ñuñivi iꞌya cha kua ndiꞌi yi chiꞌin tandiꞌi ña kini ña chàtaꞌani na jaꞌa na, vatu jaꞌa yo takua kùuni ma Rachaꞌnu Ndioo ña jaꞌa yo, tajan ni niꞌo ma nuu ni koo yo endeeni chiꞌin ra.
Ndyoꞌo seꞌyu vitin va cha kēta ndio ma kivi nuu ndiꞌinia. Ta takua chīni ndo ña ni kichi ndio iin ra xaani ndeꞌe ma Rachaꞌnu Cristu, ta vitin ti cha kīchaꞌa keta kuaꞌaꞌ ma ndian kini ña tüvi kùuni ndeꞌe ma Rachaꞌnu Cristu. Ta chaꞌaꞌ yakan kùu yi ña cha chìto yo ña chani keta ma kivi nuu ndiꞌinia.
Va juuni ma ñivi kèe tañu yo kùu ma ndian jàꞌa takan, ti na yüvi ma ndian chìnuni ndicha kùu na, vati tu ndicha ña ma ndian chinuni kùu na, na tüvi ìyo yi ña kesiin na chiꞌo ti endee ìyo yi ña kindoo na koo na chiꞌin yo niku. Va takan kūu yi, ikan na kuꞌva yo kuenda ña na yüvi ndisaa ma ñivi kùu ma ndian chìnuni tuꞌun Ndioo takua chìnuni maa yo.
Vati nuu ndisaa ndo chāꞌa ma ra Cristu Tati Ií Ndioo kuenda ña na koo yi chiꞌin ndo ta kuꞌva yi chinituni ndo. Yakan va ndisaa ndo cha chìto ndo tuꞌun ndaa.
Tàchi̱ ma tuꞌun iꞌya nuu ndo, vati cha chìtoi ña cha nàkoto ndo nda ña kùu ma ña ndicha ta nda ña kùu ma ña töve ndicha. Ta juuni cha chìto ndo ti ma ña ndicha na tüvi jàndaꞌviñaꞌa yi ndia.
Vati ma ndian kàꞌan tuꞌun vata, ndiakan kùu ma ndian kàꞌan ña na yüvi Jesuu kùu ra ma Cristu. Yakan va cha chìto ndo ti ndiakan kùu ma ndian tüvi kùuni ndeꞌe ma Rachaꞌnu Cristu, vati ndiakan tüvi chìnuni na tuꞌun ma Rachaꞌnu Ndioo Tatá yo ta ni tuꞌun ma ra Seꞌe ra Jesucristu ndia.
Yakan va na chinuni ndo ma tuꞌun Ndioo ña cha chīni ndo ma tajiꞌna. Vati tuva ndicha ña chìnuni ndo ma tuꞌun Ndioo ta töve ndakoo ndo ña chìnuni ndo yi, tajan ni koo ndo chiꞌin ma Rachaꞌnu Ndioo Tatá yo ta chiꞌin ma ra kùu Seꞌe ra ndia.
Vati ma Rachaꞌnu Jesucristu cha chāꞌa ra tuꞌun nuu yo ña endeeni ni koo yo chiꞌin ra.
Yakan va tài ma tuꞌun iꞌya nuu ndo, ikan na kuꞌva ndo kuenda ña yaꞌa kuaꞌaꞌ ma ndian jàndaꞌviñaꞌa ndo ìyo.
Va taku ndyoꞌo ti cha chāꞌa ma Jesucristu ma Tati Ií Ndioo nuu ndo ña na koo yi chiꞌin ndo, ikan na tüva kuàtiñu ndo inga ma ndian jànaꞌa nuu ndo. Vati maa ma Tati Ií Ndioo kùu yi ña jànaꞌa yi tandiꞌi kuii ma tuꞌun vaꞌa ña chìto ndo, vati ma Tati Ií Ndioo jànaꞌa yi ma ña ndicha vaꞌa, ti na yüvi ña kàꞌan tuꞌun vata kùu yi. Yakan va na induku koo ndo chiꞌin ma Rachaꞌnu Cristu, takua jānaꞌa ma Tati Ií Ndioo nuu ndo niku.
Ta vitin ndyoꞌo seꞌyu na ndoꞌiin ndo chiꞌin ma Rachaꞌnu Jesuu, ikan na tüvi yuꞌvi ndo ta töve kukanuu ndo ndeꞌe ndo ra ma kivi vàchi ndiko ra.
Yakan va tava cha chìto ndo ti ma Rachaꞌnu Cristu kùu ra iin ra ndaa, ta juuni kua ikan ìyo yi ña koto ndo vati ndisaa nda ndyoꞌo jàꞌa ma ña ndaa, kùuni yi kaꞌan yi ña juuni ndian seꞌe Ndioo kùu ndo ndia.
Na kuꞌva ndo kuenda ña ma Rachaꞌnu Ndioo yaꞌa kùuni ra ndeꞌe ra yo, ta ndava nda seꞌe ra kùu yo kàti ra. Ta ndicha vaꞌa ña takan kùu yi vati kàti ra ña ndisaa yo kùu yo seꞌe ra. Yakan va ma ñivi ñuñivi töve nàkoto na yo chaꞌaꞌ ña töve nī nakoto na ma Rachaꞌnu Ndioo niku.
Yakan va ndyoꞌo yani ndian yaꞌa kùuni ndi ndeꞌe ndi, cha kùu yo ma ndian seꞌe Ndioo vaji takäꞌan koto vaꞌa yo naja kua ni kuu yo tiá itiꞌ nuu, va cha chìto yo ti ma kivi ni ndeꞌo ma Rachaꞌnu Jesuu, ni ndakuu yo takua kàa ra chaꞌaꞌ ña ni ndeꞌo ra kua kàa ra.
Vati tandiꞌi nda yo ndàtu ña ni ndeꞌo ra ma ora ikan, vitin cha nàndoo ma anima yo, ta ndàkuu ií yo takua ií kùu ma Rachaꞌnu Jesucristu.
Ta tandiꞌi nda yo jàꞌa kuati, vati tüvi jàꞌa yo takua kàꞌan ma ley ma Rachaꞌnu Ndioo. Ta ora jàꞌa yo kuati, kùuni yi kaꞌan yi ña töve jàchinu yo ma ña kua kàꞌan ma Ley Ndioo.
Ta juuni cha chìto vaꞌa ndo ña ma Rachaꞌnu Jesucristu kīchi ra ma nuu ñuꞌuꞌ ñuñivi iꞌya kuenda ña jànaa ra kuati yo, ta rakan ti iin ra tüvi ìyo nïꞌiin kuati kùu ra.
Yakan va ndisaa ndyoꞌo ña indukuni ìyo ndo chiꞌin ra töva chàkuu ndo jàꞌa ndo kuati. Va takua ma ndian endee chàkuu na jàꞌa na kuati, na tüvi nī ndeꞌe na ra ta ni tüvi nī nakoto na ra ndia.
Yakan va koto küꞌva ndo ña jandaꞌviñaꞌa nïꞌiin ñivi ndo, ndyoꞌo seꞌyu, vati ma ndian jàꞌa ma tiñu ndaa, ndiakan kùu na ma ndian ndaa takua iin ra ndaa kùu ma Rachaꞌnu Cristu ndia.
Va takua ma ndian endee jàꞌa kuati ndiakan kùu na ñivi kuiꞌna, vati takani cha jaꞌánꞌ ma kuati ikan, antea ña koo ma nuu ñuꞌuꞌ ñuñivi niku. Yakan va chaꞌaꞌ yakánꞌ kùu yi ña kīchi ma Jesucristu ra Seꞌe Ndioo kuenda ña na jandiꞌi ra tandiꞌi nuu ma ña jàꞌa ma kuiꞌna.
Vati nïꞌiin ma nda yo kùu seꞌe Ndioo, na küu ga jaꞌa yo ma kuati, vati cha ìyo ma ña ndito Ndioo chiꞌo takua kùuni ma Rachaꞌnu ña na kuu yi. Ta chaꞌaꞌ yakan kùu yi ña na tüva ìyo yi ña jaꞌa yo ma kuati.
Ta juuni chìto yo nda ndian kùu ma ndian seꞌe Ndioo ta nda ndian kùu ma ndian seꞌe kuiꞌna. Vati ma ndian töve jàꞌa na tiñu ndaa ta juuni töve kùuni na ndeꞌe na ma taꞌan na, ndiakan yöve seꞌe Ndioo kùu na.
Ma tuꞌun ña jāꞌa ña kīchaꞌa chìnuni ndo ma nunuu, kàꞌan yi ña ìyo yi ña kuunio ndeꞌo ma ndian kùu taꞌan yo.
Takan kàti yi ti tüvi kùuni yi ña jaꞌa yo takua jāꞌa ma ra nàni Caín, ra chīyo chiꞌin ma kuiꞌna niku. Ta chāꞌni ra ma ra yani ra. ¿Ta naja chāꞌni ra ra?, kùuni ndo. Chāꞌni ra ra ti töve vaꞌa kùu ma tiñu jàꞌa ra ta ma tiñu jāꞌa ma yani ra ña vaꞌa kùu yi.
Yakan va ndyoꞌo yani na näkanini ndo tuva tüvi kùuni ma ñivi ñuñivi ndeꞌe na ndo.
Ta chìto vaꞌa yo ña ndākoo yo ma ña chīꞌo, ta vitin cha kūu yo ndian ndito jàꞌa ma Rachaꞌnu Ndioo chaꞌaꞌ ña nduvaꞌa kùunio ndeꞌo ma taꞌan yo. Ta tu tüvi kùunio ndeꞌo ma ndian kùu taꞌan yo, kùuni yi kaꞌan yi ña kùu yo takua kùu iin ra cha chīꞌí.
Yakan va tuva xaanio ndeꞌo ma ndian kùu taꞌan yo indukuni kùu yo takua kùu ma ndian chàꞌni ñivi. Ta juuni cha chìto ndo ña ma ndian chàꞌni ñivi tüvi niꞌi na nuu koo ndito na chiꞌin Ndioo ndia.
Vati cha chìto yo ña ma Rachaꞌnu Jesucristu kùuni ra ndeꞌe ra yo. Yakan va chīꞌí ra chaꞌaꞌ yo. Ta chaꞌaꞌ yakan kùu yi ña kua ikan ìyo yi ña kuunio ndeꞌo ma ndian kùu taꞌan yo, ta na koo tuꞌva yo kuvio chaꞌaꞌ na takua jāꞌa ma Rachaꞌnu Jesucristu chaꞌaꞌ yo.
Ta tu ìyo iin nda yo kuika ña ndèꞌo ña kumani iin nakuyi nuu taꞌan yo ta tüvi kundaꞌvini yo ra ña tìndee yo ra chiꞌin ma ña soko yo, kùuni yi kaꞌan yi ña tüvi ñivi Ndioo kùu yo, ti tüvi kùunio ndeꞌo ra, tu jaꞌa yo takan.
Yakan va ndyoꞌo seꞌyu, na janaꞌa yo ña yaꞌa kùunio ndeꞌo ma Rachaꞌnu Ndioo chiꞌin tiñu jàꞌa yo kuenda ra, ta yüvi chiꞌin ma tuꞌun kàꞌan nio.
Yakan va tuva jaꞌa yo takan cha chìto yo ña kuàꞌan yo itiꞌ ndaa ma takua kùuni ma Rachaꞌnu Ndioo, tajan cha kùu koo taxiin ma anima yo nuu ra.
Ta tu chàninio ña ma chinituni yo tisokuati yi yo, va tüvi chaꞌaꞌ yo kuenda ña ma Rachaꞌnu Ndioo kaꞌnu ga ra, ti chìto ra naja kua chàninio, ta naja kua chànini ma inga ñivi ndia.
Yakan va ndyoꞌo yani tuva tüvi tisokuati ma chìnitunio yo, na tüvi ìyo yi ña yuꞌvio jàyatin yo yo nuu ma Rachaꞌnu Ndioo.
Vati ma Rachaꞌnu Ndioo ni kuꞌva ra tandiꞌi ma ña ni ndakan yo nuu ra tuva ndicha ña jàchinu yo tandiꞌi ma ña kàꞌan ra, ta tu jaꞌa yo ma ña chàtaꞌani ra ña jaꞌa yo ndia.
Yakan va na chinunio tuꞌun kàꞌan ra chaꞌaꞌ ma ra Seꞌe ra Jesucristu chiꞌin ña na kùunio ndeꞌo ndisaa ma ndian kùu taꞌan yo, ti ma tuꞌun ikan kùu ma tuꞌun ña Ndioo tāchi ra nuu yo ña na jaꞌa yo yi.
Ndyoꞌo yani tuva ìyo iin nda ndian kàꞌan ña chiꞌin ma Tati Ií Ndioo kùu yi ña kàꞌan na, na chïnuni ndo tuꞌun kàꞌan na numini. Vaꞌa ga ña na kiꞌin jiꞌna ndo kuꞌva na ndeꞌo tuva ndicha ña tuꞌun Ndioo kùu ma ña kàꞌan na. Vati ma nuu ñuꞌuꞌ ñuñivi iꞌya nduvaꞌa ìyo ma ndian kàꞌan ña tuꞌun Ndioo kùu yi kàꞌan na, va na tüvi ndicha ti mamaa ndian vatani kùu na.
Yakan va takan ìyo yi ña jaꞌa ndo ta ndeꞌe ndo tuva ndicha ña kàꞌan na chiꞌin ma Tati Ií Ndioo. Vati tu kàti iin ra ña iin ra kàꞌan chiꞌin tuꞌun yuꞌu Ndioo kùu ra ta ìyo ma Tati Ií Ndioo chiꞌin ra, ìyo yi ña kuꞌva ra kuenda ña ma Rachaꞌnu Jesucristu kùu ra iin raꞌii ndicha ora kāku ra ma nuu ñuꞌuꞌ ñuñivi iꞌya.
Va ma ndian töve chàꞌa na kuenda ña iin raꞌii kūu Jesucristu ora kīchi ra nuu ñuꞌuꞌ ñuñivi iꞌya, na yüvi ñivi Ndioo kùu na, ti ñivi xaani ndeꞌe Cristu kùu na ña kàꞌan na takan. Ta juuni cha chìto ndo ña ni koo ma ndian kini ña jàꞌa takan ma nuu ñuꞌuꞌ ñuñivi iꞌya. Ta ndicha ña takan kùu yi ti cha ìyo na ma vitin.
Ndyoꞌo seꞌyu, taku ndyoꞌo ndian kùu ñivi Ndioo, cha jākanaa ndo ma ndian vata ña xàani ndeꞌe Cristu, vati kaꞌnu ga ma Tati Ií Ndioo ña ìyo chiꞌin ndo kua ma tati xaan ña ìyo nuu ñuꞌuꞌ ñuñivi iꞌya.
Tava ndian ìyo kuenda ma kuiꞌna kùu na, yakan va kàꞌan na ma tuꞌun kàꞌan nia ndian ìyo ñuñivini. Ta takan ma ndian tüvi chìnuni ña ìyo ñuñivi jàchiꞌin na ma tuꞌun kàꞌan na ndia.
Va taku maa yo, ti ndian jàchiꞌin tuꞌun kàꞌan Ndioo kùu yo, yakan va ma ndian ìyo kuenda Ndioo jàchiꞌin na ma tuꞌun kàꞌan yo, va ma ndian tüvi ìyo kuenda Ndioo ti ni tüvi jàchiꞌin na ma ña kàꞌan yo. Yakan va takan ìyo yi ña jaꞌa yo, ikan na kuꞌva yo kuenda nda ndian kùu ma ndian kàꞌan ma tuꞌun ndicha chiꞌin ma Tati Ií Ndioo ta nda ndian kàꞌan tuꞌun vata chiꞌin ma tati kini.
Ndyoꞌo yani ìyo yi ña kuunio ndeꞌo ma ndian kùu taꞌan yo, ti kua ikan jànaꞌa ma Rachaꞌnu Ndioo nuu yo ña jàꞌa yo. Yakan va tandiꞌi nda yo kùuni vaꞌa yo ndeꞌo taꞌan yo, ndian seꞌe Ndioo kùu yo, ta juuni kùu yo ndian nàkoto ndicha vaꞌa Ndioo ndia.
Va taku ma ndian tüvi kùuni na ndeꞌe na ma ndian kùu taꞌan na, na tüvi nàkoto na ma Rachaꞌnu Ndioo. Ti ma Rachaꞌnu Ndioo, kùu ra iin ra yaꞌa kùuni ndeꞌe ra yo.
Vati ma Rachaꞌnu Ndioo kua ikan jānaꞌa ra nuu yo ña yaꞌa kùuni ra ndeꞌe ra yo ora tāchi ra ma ra uvanuu ra kùu Seꞌe ra nuu ñuꞌuꞌ ñuñivi iꞌya, ikan na kuꞌva ra ma kivi koo ndito yo chiꞌin ra.
Ta ñaꞌa ndicha vaꞌa jànaꞌa yi yo ña Ndioo yaꞌa kùuni ra ndeꞌe ra yo. Ti jiꞌna ga ra kùu ra ña kīchaꞌa ra kùuni ra ndeꞌe ra yo ta na yüvi maa yo kùu yo ña kīchaꞌa yo kùunio ra. Yakan va chaꞌaꞌ yakan kùu yi ña tāchi ra ma ra Seꞌe ra nuu yo kuenda ña na kuvi ra chaꞌaꞌ yo, ikan na naa ma kuatio.
Yakan va ndyoꞌo yani ìyo yi ña kuunio ndeꞌo ma ndian kùu taꞌan yo takua jàꞌa ma Rachaꞌnu Ndioo ña kùuni ra ndeꞌe ra yo ndia.
Vati nïꞌiin ñivi takäꞌan ndeꞌe na ma Rachaꞌnu Ndioo, va tu kùunio ndeꞌo ma ndian kùu taꞌan yo, tajan ma Rachaꞌnu Ndioo ìyo ndicha kuii ra chiꞌin yo, ta juuni cha ndōꞌiin yo chiꞌin ra chaꞌaꞌ ña yaꞌa kùuni ra ndeꞌe ra yo.
Yakan va cha chìto yo ti ìyo yo kuenda Ndioo, ta rakan ìyo ra kuenda maa yo ndia, chaꞌaꞌ ña tāchi ra ma Tati Ií ra ña na koo yi chiꞌin yo.
Ta juuni kàtituꞌun kachin ndi nuu ndo ña juuni maa ndi ndēꞌe ndi ña Ndioo Tatá yo tāchi ra ma ra Seꞌe ra nuu ñuꞌuꞌ ñuñivi, kuenda ña na jakakú ra kuaꞌaꞌ ñivi ìyo ñuñivi iꞌya.
Yakan va tandiꞌi ma ndian nàkoto ña Jesuu kùu ra ma ra Seꞌe Ndioo, ndisaa ndiakan ìyo na chiꞌin Ndioo, ta Ndioo ìyo ra chiꞌin na ndia.
Yakan va cha chìto yo ta chìnunio ña ma Rachaꞌnu Ndioo kùuni ra ndeꞌe ra yo chiꞌin ndisaa ma ñivi ìyo ñuñivi. Ma Rachaꞌnu Ndioo kùu ra iin ra yaꞌa kùuni ndeꞌe yo. Ta nda ndian ni kuuni, ña ìyo na kuenda kùuni na ndeꞌe na Ndioo chiꞌin taꞌan na, kùuni yi kaꞌan yi ña ìyo na chiꞌin Ndioo, ta Ndioo ìyo ra chiꞌin na ndia.
Vati tu cha ndōꞌiin yo chiꞌin Rachaꞌnu Ndioo chaꞌaꞌ ña yaꞌa kùuni ra ndeꞌe ra yo, tajan tüvi ìyo yi ña yuꞌvio ma ora ni chaa ma kivi ña ni jakutuni ra ma ñivi. Vati taku maa yo cha jāꞌa yo ma ña vaꞌa ma nuu ñuꞌuꞌ ñuñivi iꞌya takua jàꞌa ma Rachaꞌnu.
Yakan va tuva ndicha ña kùunio ndeꞌo ma Rachaꞌnu Ndioo chiꞌin taꞌan yo, na tüvi ìyo yi ña yuꞌvio ndeꞌo ra ma ora ni jakutuni ra ma ñivi, vati tu chìto yo ña jàꞌa yo ma ña vaꞌa ta na tüvi ndasio. Ti juuni ma ña ndasio kùu yi ña jàndeꞌe yi tundoꞌo yo. Yakan va tu ìyo nda yo ndasii, kùuni yi kàꞌan yi ña takäꞌan ndoꞌiin vaꞌa anima yo chiꞌin ra chaꞌaꞌ ña töve kùunio ndeꞌo ra.
Takua maa yo, ti kùunio ndeꞌo ma Rachaꞌnu Ndioo vati jiꞌnaga maa ra kùu ma ra kīchaꞌa kùuni ra ndeꞌe ra yo.
Ta tu ìyo nda yo kàꞌan ña yaꞌa kùunio ndeꞌo ma Rachaꞌnu Ndioo, va juuni ma ora ikan xaanio ndeꞌo ma ndian taꞌan yo, iin ndian vatani kùu yo tuva takan. Va tu töve kùunio ndeꞌo ma ndian kùu taꞌan yo ña kùu na ndian ndichin vaꞌa ndeꞌo, kùuni yi kaꞌan yi ña küu kuunio ndeꞌo ma Rachaꞌnu Ndioo. Ta Rakan, ti töve ndichin vaꞌa ndeꞌo ra.
Takan kūu ta chaꞌaꞌ yakan kùu yi ña chàꞌa ma Rachaꞌnu Ndioo ma tuꞌun iꞌya nuu yo: Tu ndicha ña kùunio ndeꞌo ma Rachaꞌnu Ndioo, kùuni yi kaꞌan yi ña ìyo yi ña kuunio ndeꞌo ndian kùu taꞌan yo ndia.
Yakan va tandiꞌi nda yo chìnuni ña Jesuu kùu ra ma Cristu, ndisaa ndiakan kùu na seꞌe Ndioo. Ta ndisaa yo ña kùunio ndeꞌo ma Rachaꞌnu Ndioo Tatá yo juuni kùunio ndeꞌo ma ndian kùu seꞌe ra ndia.
Yakan va tu kùunio ndeꞌo ma Rachaꞌnu Ndioo ta jachiꞌo ma tuꞌun ña tāchi ra nuu yo, juuni kua ikan kùu koto kachin yo ña kuunio ndeꞌo ndian kùu seꞌe ra ndia.
Vati jànaꞌa yo ña kùunio ndeꞌo ma Rachaꞌnu Ndioo ora jàchiꞌo ma tuꞌun ña kàꞌan ra, ti tandiꞌi ma tuꞌun tāchi ra nuu yo töve ndetiñu jàꞌa yo yi.
Vati tandiꞌi nda yo kùu seꞌe Ndioo cha jākanaa yo ma ña kini ña ìyo ma ñuñivi chaꞌaꞌ ña chìnunio ma tuꞌun Jesucristu.
Yakan va, ¿nda yo kùu ma ndian jàkanaa ma kuati ìyo nuu ñuꞌuꞌ ñuñivi?, kùuni ndo. Ma ndian chìnuni ña ma Rachaꞌnu Jesuu kùu ra ma Seꞌe Ndioo, ndiakani kùu ma ndian jàkanaa.
Ora kīchi ma Rachaꞌnu Jesucristu ma nuu ñuꞌuꞌ ñuñivi iꞌya jānaꞌa ra nuu yo ña kùu ra Seꞌe Ndioo ora jākunduta ra ta juuni ora chāti ra ma nii ra. Yüvi chiꞌin ma takuini kùu yi ña jānaꞌa ra nuu yo va juuni chiꞌin ma nii ra ndia. Ta ikan jan chāꞌa ra ma Tati Ií ra nuu yo, ikan na kuꞌva yi kuenda nuu yo chaꞌaꞌ ma ña ndicha ña kàꞌan ra.
Ta chaꞌaꞌ yakan kùu yi ña ìyo uni taꞌan yi ña kùu yi testigu ma andivi: Rachaꞌnu Ndioo Tatá yo chiꞌin ma ra kùu tuꞌun Ndioo, ta Tati Ií ra ndia. Ndi uni yi kùu yi iin ni ña kua kùu yi.
Ta juuni ìyo uni taꞌan yi ña kùu testigu ma nuñuꞌuꞌ ñuñivi iꞌya ndia: Ma Tati Ií Ndioo chiꞌin ma takuii chiꞌin ma nii. Ndi uni yakan indukuni kua kàꞌan yi.
Yakan va tu chìnunio ma tuꞌun ma ra Seꞌe Ndioo, cha chìto yo ti ña ndicha kùu ma tuꞌun ña kàꞌan Ndioo chaꞌaꞌ Seꞌe ra ña ìyo tichi anima yo, va taku ma ndian tüvi chìnuni ma tuꞌun Ndioo, ndiakan kàti na ti mamaa tuꞌun vatani kùu ma ña kàꞌan ra. Takan kàti na ti tüvi chìnuni na ña tuꞌun ndaa kùu ma ña kàꞌan Ndioo chaꞌaꞌ ma ra kùu Seꞌe ra.
Ma Rachaꞌnu Ndioo cha kāti kachin ra nuu yo, ti kùuni ra ña na niꞌo nuu ni koo yo endeeni chiꞌin ra. Ta chaꞌaꞌ ña ndōꞌiin yo chiꞌin Seꞌe ra kùu yi ña niꞌo nuu ni koo yo endeeni chiꞌin ra.
Yakan va ma ndian chìnuni tuꞌun ma ra Seꞌe ma Rachaꞌnu Ndioo, cha nìꞌi na yi, va takua ma ndian tüvi chìnuni tuꞌun ma ra Seꞌe Ndioo, na tüvi nìꞌi na yi.
Tài ma tuꞌun iꞌya kuenda ndo ndian chìnuni tuꞌun ma Rachaꞌnu Jesuu ra kùu Seꞌe Ndioo, ikan na koto kachin ndo ña cha nìꞌi ndo nuu ni koo ndo endeeni chiꞌin ra.
Yakan va na tüvi ìyo yi ña yuꞌvio kàꞌan yo chiꞌin ma Rachaꞌnu Ndioo, vati cha kàti ra ña tu kàꞌan yo chiꞌin ra ma ña vaꞌa ña kùuni maa ra, ni tasoꞌo ra ma ña kàꞌan yo.
Yakan va cha chìto yo ti ora kàꞌan yo chiꞌin ma Rachaꞌnu Ndioo, tàsoꞌo ra ma ña kàꞌan yo. Ta juuni cha chìto yo ña tu chìkan yo iin nakuyi nuu ra, ta cha nīꞌo yi ndia.
Ta tu ndeꞌo ña ma ndian kùu taꞌan yo jàꞌa na iin kuati, ña tüvi iin kuati kaꞌnu ña kundaka yi na itiꞌ nuu kuvi na endeeni, na kaꞌan yo chiꞌin Ndioo kuenda na, ikan na jakaꞌnuni ra ma kuati na ta kuꞌva ra itiꞌ koo ndito na chiꞌin ra. Ta tu jaꞌa na iin kuati kaꞌnu ña ìyo yi ña kuvi na endeeni, ta tüvi ìyo yi ña kaꞌan yo chaꞌaꞌ na nuu Ndioo tuva takan.
Yakan va tandiꞌi ma ña tüvi vaꞌa ña jàꞌa ma ñivi iin kuati kùu yi. Va töve ndisaa kuati ña jàꞌa ma ñivi ndàka yi nuu kuvi na endeeni.
Ta juuni cha chìto yo ña ndisaa ndian kùu seꞌe Ndioo, töva ìyo na ña jaꞌa na kuati, vati ma ra Seꞌe Ndioo kùu ma ra jàꞌa kuenda na. Ta chaꞌaꞌ yakan kùu yi ña na küu ga jaꞌa ma kuiꞌna jaꞌánꞌ ña na kuꞌun na itiꞌ kini.
Va cha chìto yo ti ñivi ìyo kuenda Ndioo kùu maa yo, va cha yatin ndisaa ma ñivi ñuñivi kùu ma ndian ìyo kuenda ma kuiꞌna.
Ta juuni cha chìto yo ña kīchaa ma ra Seꞌe Ndioo nuu ñuꞌuꞌ ñuñivi iꞌya ta chāꞌa ra chinituni yo, ikan na nakoto yo ma Ndioo ndicha. Ta chaꞌaꞌ yakan kùu yi ña indukuni ìyo yo chiꞌin ra, ta chiꞌin ma ra Seꞌe ra Jesucristu ndia. Yakan va ma rakan kùu ra ma Ndioo ndicha, vati chàꞌa ra nuu koo yo endeeni chiꞌin ra.
Yakan va ndyoꞌo seꞌyu, na jaꞌa ndo kuenda nuu ndo ta tüva ìyo yi ña jakaꞌnu ga ndo ma ndioo yutun ña jàndaꞌviñaꞌa. Ta takan na kuu yi. Amén.
Yuꞌu iin ra kuxini ndian chìnuni, tài tutu iꞌya kuenda yoꞌo iin ñaꞌa ña kùu iin ña kāchin Ndioo ña kùu̱n iin ñivi ra, ta juuni tài yi kuenda ndian kùu seꞌun ndia. Ndicha kuii ña yaꞌa kùuni̱ ndeꞌi ndo. Ta yüvi yuꞌuni va juuni ndisaa ndian nàkoto ma tuꞌun ndaa, juuni kùuni na ndeꞌe na ndo ndia.
Yakan va nduvaꞌa kùuni̱ ndeꞌi ndo chaꞌaꞌ ña cha chìto yo ma tuꞌun ndaa, ta ma tuꞌun ikan ti na tüva ni naani yo yi, vati endeeni koo yi chiꞌo.
Ma Rachaꞌnu Ndioo ra kùu Tatá yo chiꞌin ma Rachaꞌnu Jesucristu ra kùu Seꞌe ra, na kuꞌva ra ma ñamani ra nuu ndo ta na kundaꞌvini ra ndo, ikan na koo vii ndo chiꞌin taꞌan ndo. Ta na takan jaꞌa ra chiꞌin ndisaa yo ña nàkoto ma tuꞌun ndaa, ta juuni ndisaa yo ña yaꞌa kùuni yo ndeꞌo taꞌan yo ndia.
Yakan va nduvaꞌa kuii chisii̱ vati ndēꞌi uvi uni ndian kùu ñivi taꞌan ndo ña chìnuni ndicha ma tuꞌun ndaa, ta jàꞌa na takua kàꞌan ma Ndioo Tatá yo ña na jaꞌa yo.
Ta vitin ndyoꞌo ndian chìnuni, chìkain ñamani nuu ndo ña na ndakimani ndo ma ñivi taꞌan yo ña kùuni na ndeꞌe na taꞌan na ndia. Ta ma tuꞌun ña tài kuenda ndo ma vitin, ti na yüvi tuꞌun chaa kùu yi kuenda yo, vati ma tuꞌun ña cha chīni yo nda ora kīchaꞌa yo chìnuni yo kùu yi.
Yakan va jànaꞌa yo ña yaꞌa kùuni yo ndeꞌo ma Rachaꞌnu Ndioo ora chàkuu yo kuenda jachiꞌo ma tuꞌun ña kàꞌan ra, vati cha kātituꞌun ma Ndioo Tatá yo chiꞌin yo ña ìyo yi ña na koo yo kuenda kùunio ndeꞌo ma ndian kùu taꞌan yo, takua cha chīni ndo ma ora kīchaꞌa ndo chìnuni ndo niku.
Vati nuu ma ñuꞌuꞌ ñuñivi iꞌya chàkunuu nduvaꞌa kuii kuaꞌaꞌ ma ndian jandaꞌviñaꞌa ìyo vitin. Ta juuni ma ndiakan kùu ma ndian töve kuꞌva na kuenda ña ma Rachaꞌnu Jesucristu kùu ra iin raꞌii ndicha ora kāku ra ma nuu ñuꞌuꞌ ñuñivi iꞌya. Takan kàꞌan na ña kùuni na jandaꞌviñaꞌa na yo, vati xaani na ndeꞌe na ma Rachaꞌnu Jesuu.
Yakan va na jaꞌa ndo kuenda nuu ndo chiꞌin ma tuꞌun jànaꞌa na, koto jänaa ndo ma yaꞌvi ña jākanaa ndo chaꞌa ma tiñu cha jàꞌa yo kuenda Ndioo. Vati ìyo yi ña niꞌi ndo tandiꞌi ña vaꞌa ña chàꞌa ma Rachaꞌnu Ndioo Tatá yo nuu ndo.
Ta ndian tiso tiaga siki ña jàꞌani na ña kàꞌan na ma tuꞌun ña jānaꞌa Cristu nuu yo, kùuni yi kaꞌan yi ña na tüva ìyo ma Rachaꞌnu Ndioo chiꞌin na tuva kua ikan jàꞌa na. Vati tu endee kuàꞌan yo itiꞌ ra takua jànaꞌa ma Rachaꞌnu Cristu, kùuni yi kaꞌan yi ña ìyo ma Ndioo Tatá yo chiꞌin yo, ta juuni ìyo ma Rachaꞌnu Seꞌe ra chiꞌin yo ndia.
Ta tu ìyo nda ndian chaa nuu ìyo ndo va tüvi jànaꞌa na tuꞌun ndaa takua kàꞌan ma tuꞌun jànaꞌa ma Rachaꞌnu Cristu, vaꞌaga ña na töve kàñaꞌa ndo chiꞌin na, ta ni küꞌva ndo veꞌe ndo kundaa na ndia.
Vati tu ìyo ndaa ndyoꞌo ña tìñuꞌu ndo na, kùuni yi kaꞌan yi ña indukuni kùtaꞌan ndo chiꞌin ma ña kini ña jàꞌa na ndia.
Ìyo kuaꞌaꞌ ga ma tuꞌun ña kùuni kaꞌin chiꞌin ndo, vati töve kùuni̱ tai yi nuu tutu. Vaꞌa ga ña kuꞌun mai ma nuu ìyo ndo, ta ikan natuꞌun taꞌan yo yi, ikan na sii kùuni ndisaa yo.
Ta vitin ma ñivi taꞌan ndo ndian ìyo iꞌya, ndian kāchin ma Ndioo, tàchi na iin saludu nuu ndo. Ta takan na kuu yi. Amén.
Yuꞌu iin ra kuxini ndian chìnuni, tàchi̱ tutu iꞌya nuu̱n, yoꞌo ra nàni Gayu, ra merui ña ndicha kuii kùuni̱ ndeꞌi.
Yoꞌo yani, kàꞌin chiꞌin Ndioo kuendaun, ikan na koo vaꞌun takua kùuni ma Rachaꞌnu Ndioo ña koun, vati tüvi kùuni̱ nuva taꞌun jaꞌa ma kueꞌe ndia. Yakan va na koo vaꞌun chiꞌin ndisaa ma tiñu vaꞌa ña jàꞌun.
Nduvaꞌa kuii chìsii̱ ora kīchi kàtituꞌun ma ndra yani yo nui ña ìyo ma tundeeni Ndioo chiꞌun, ti endeeni kuàꞌun ma itiꞌ ndaa.
Ta chaꞌaꞌ yakan kùu yi ña nduvaꞌa kuii chìsii̱, vati cha chītoi chaꞌaꞌ ma ndian kùu seꞌi, vati endee kuàꞌan na ma itiꞌ ndaa takua kùuni ma Rachaꞌnu Ndioo ña na jaꞌa na.
Ta ndiakan kùu na ña chāꞌa na kuenda nuu ma ndian chìnuni tuꞌun Cristu ña yaꞌa ga kùuniun ndeꞌun na. Ta vitin chìkain iin ñamani nuu̱n ña na tindeun na chiꞌin ndisaa ma ña chiniñuꞌu na, ti takan vaꞌa kùuni ma Rachaꞌnu Ndioo. Ta takan jaꞌun, ikan na kuꞌun vaꞌa na ma itiꞌ nuu.
Vati chaꞌaꞌ ña tìñuꞌu na ma Rachaꞌnu kùu yi ña chàkunuu na, ta töve jàꞌa na ña kiꞌin na ña soko ma ndian töve chìnuni.
Yakan va ìyo yi ña nanduku yo naja tindee yo na, ikan na ndoꞌiin yo chiꞌin na, ti indukuni jàtiñu yo kuenda ma tuꞌun ndaa.
Yuꞌu tāi iin tutu ta tāchi̱ yi nuu ma ñivi chinuni ikan, va ma ra nàni Diótrefe ti na tüvi kùuni ra jachiꞌin ra ma ña kàꞌan yi, vati maa ra kùu ma ra chàtaꞌani kaꞌnda tiñu.
Yakan va ora ni chai ma ndakan, tajan ni katituꞌin nuu ndo chaꞌaꞌ ma kuati jàꞌa ra, vati cha chīnituꞌin ña kàꞌan ra tuꞌun vata chata ndi, ta yakan ti na yüvi ña vaꞌa kùu yi. Vati na tüvi ndakiꞌin maani ra ma ndian kùu taꞌan yo ndian vàchi inga ñuu vaji ndian jàtiñu kuenda Ndioo kùu na. Ta nda ma inga ndian chìnuni ña ìyo chiꞌin ra juuni na tüvi chàꞌa ra ña na ndakiꞌin maani na na ndia. Va tu jàꞌa na yi tajan rakan ti tavaniꞌi ra na ma tichi veñuꞌu ta tüva chaꞌaꞌ ra ña kiꞌvi ndiko na.
Yakan va yoꞌo yani koto jäꞌun takua jàꞌa ma ñivi ikan, vaꞌaga na jaꞌun ma ña vaꞌa. Vati ma ndian jàꞌa ma ña vaꞌa, ndiakan kùu ma ñivi Ndioo, va ma ndian tüvi jàꞌa ma ña vaꞌa, kùuni yi kaꞌan yi ti na tüvi nàkoto na ma Rachaꞌnu Ndioo.
Ndisaa ñivi cha chàꞌa na kuenda ña iin ra vaꞌa ndicha kùu ma ra nàni Demetriu, ta ndicha ña takan kùu yi. Yakan va ndava nda ndyuꞌu kàꞌan ndi ña iin ra vaꞌa kùu ra ta chìtoun ti ña ndaa kùu ma ña kàꞌan ndi.
Ìyo kuaꞌaꞌ ga ma tuꞌun kùuni̱ ña kotoun va tüvi kùuni̱ tai yi nuu tutu.
Vati yuꞌu chànini̱ ña vaꞌa ga ña kuꞌun mai kundeꞌi ñu̱n ma nuu ìyoun numini tuva kuyati̱, ta ikan natuꞌun taꞌan yo yi.
Yakan va na koo viiun chiꞌin Ndioo, ta ma ndian meru yo tàchi na iin saludu nuu̱n. Ta juuni na katituꞌu̱n ma saludu iꞌya nuu taꞌiiꞌiin ndian ñivi kùu meru yo ndian ìyo ndakan ndia.
Yuꞌu Juda ra kùu yani Jandiau, ra jàkuu tiñu nuu ma Rachaꞌnu Jesucristu, tàchi̱ saludu nuu ndyoꞌo ti ma Rachaꞌnu Ndioo Tatá yo kāchin ra ndo ta kùuni ra ndeꞌe ra ndo, ta ma Rachaꞌnu Jesucristu kùu ra ma ra kùmi ra ndo.
Ta na kundaꞌvini ga ma Rachaꞌnu ndeꞌe ra ndo ta na koo vii ndo ta kùuni ndo ndeꞌe ndo taꞌan ndo, takua kùuni ma Rachaꞌnu ndeꞌe ra ndo.
Ndyoꞌo yani̱ ndian yaꞌa kùuni̱ ndeꞌi, cha ìyo tiempu ña kùuni̱ tai iin tutu kuenda ndo ña kàꞌan yi chaꞌaꞌ ña kàkú ndo jàꞌa Ndioo kua jàkakú ra yuꞌu ndia. Va vitin tài tuꞌun iꞌya kuenda ndo ti ìyo yi ña janini̱ ndo, koto küꞌva ndo ña jakesiin na ndo, ta sama na ma tuꞌun ndaa chaꞌaꞌ ma Rachaꞌnu Jesuu ña chìnuni ndo ña iin chaꞌani chāꞌa ra yi nuu tandiꞌi yo ndian kùu ñivi ra.
Vati ìyo iin ma ndra cha kīꞌvi xeꞌe ma tañu ndo ña jàꞌani ndra ña ndra vaꞌa chìnuni tuꞌun Ndioo kùu ndra. Ta takan jàndaꞌviñaꞌa ndra ndo ti yüvi ma ndian chìnuni kùu ndra takua kùu ndo. Ti jànaꞌa ndra ña vaꞌani tu kiꞌvi ndra jaꞌa ndra ma ña kini chaꞌaꞌ ña cha ìyo ma ñamani Ndioo chiꞌin ndra, kùuni ndra. Ta juuni kàti ndra ña ma Rachaꞌnu Jesucristu yöve uvanuu ra kùu ma ra chitoꞌo yo, kàti ndra. Yakan va kua kàti ma nuu tutu Ndioo tatiempu, ma Rachaꞌnu Ndioo ni jakutuni ra ma kuati ndrakan, ikan na ndeꞌe ndra tundoꞌo chaꞌaꞌ ña jàꞌa ndra.
Ta vaji cha chìto ndo, ta vitin kùuni̱ jakukuꞌun ndikoni̱ ndo ña ma ora cha yāꞌa jakakú ndio ma Rachaꞌnu Ndioo ndian judíu ndian kùu ñivi ra ma nuu tundoꞌo ña jàndeꞌe ma ñivi ìyo ma ñuu Egiptu ma tatiempu. Ta ma ora cha yāꞌa yakan, ma Rachaꞌnu Ndioo jāndeꞌe ra ma tundoꞌo ta jānaa ra ma ndian judíu ndian tüvi chìnuni ña chīyo tañu na ndia.
Ta jàkukuꞌuni ndo ña ìyo kuaꞌaꞌ ma tati ña jàꞌa tiñu nuu Ndioo ña tüvi jàꞌa na tiñu nuu ra takua ìyo yi ña jaꞌa na yi, ti ndākoo na yi niku. Va ma tati ikan cha chūꞌni ma Rachaꞌnu Ndioo na ma nuu naa chiꞌin ma kadena kaa kuenda ña na ndeꞌe na tundoꞌo endeeni, nda kati chaa ma kivi nuu ndiꞌinia ña Ndioo ni jakutuni ra na chaꞌaꞌ ma kuati na.
Ta indukuni tāꞌan ma ndian ìyo ñuu Sodoma chiꞌin ma ñuu Gomorra chiꞌin ma inga ma ndian ìyo ma ñuu kuati ña kàndii yatini xiin yi. Ma ndra ñuu ikan nduvaꞌa kuii kuaꞌaꞌ kuati jāꞌa ndra chiꞌin ma kuñu ndra, nda kati chàtaꞌani ndra kiꞌvi ndra juuni chiꞌin ndraꞌii chiꞌin ndra. Yakan va indukuni jāꞌa ma Ndioo chiꞌin ndra ti jānaa ndiꞌi ra ma ñuu ikan chiꞌin ñuꞌú. Ta ma tuꞌun iꞌya jànaꞌa yi nuu yo ña takan Ndioo ni jaꞌa ra chiꞌin ma ndian jàꞌa ma ña kini takan. Va ni jandeꞌe ra tundoꞌo na, ta ni jakutuni ra ma kuati na, ikan na kayu na endeeni.
Ta juuni ma ndra jàꞌani ña kùu ndra matru ikan, ña ìyo tañu ndo juuni jàꞌa ndra ma ña kini, ta takan töve tìñuꞌu ndra ma kuñu ndra, ta kàti ndra ña ma ña chàni ndra tichi ñumaꞌna ndra ìyo ma ndatu Ndioo chiꞌin yi kuenda ndra, ña na katituꞌun ndra yi nuu ma ñivi ña na jachiꞌin na yi. Ta töva jachiꞌin ndra ma Rachaꞌnu Ndioo ta ndava kàꞌan tiꞌini ndra chata ma ndatu ma tati ña jàꞌa tiñu nuu ra ndia.
Vati ni ma tati ña nàni Mike, ña chàꞌnda yi tiñu nuu ma tati ña jàkuu tiñu nuu Ndioo, ta ma tati kùxini ikan vaji ìyo ndatu yi, tüvi nī kuuni yi tisokuati yi ma kuiꞌna ora kànitaꞌan yuꞌu yi chaꞌaꞌ ma ñundaꞌyu ma Moisés. Vati ndākoo ma tati kùxini ikan yi nuu ndaꞌa ma Ndioo ta teꞌen nākaꞌan yi chiꞌin ma kuiꞌna: “Ma Rachaꞌnu Ndioo, na jandeꞌe ra tundoꞌo ñu̱n”, kàti yi.
Ta ma ndra matru vata ikan chàtuꞌun ndra ta kàꞌan tiꞌini ndra chaꞌaꞌ ma ña tüvi kutuni vaꞌani ndra. Ta ma ña töve vaꞌa ña jàꞌa ndra indukuni jàꞌa ndra yi takua jàꞌa kiti ña töve kuii chìto ndri ña jàꞌa ndri. Yakan va ni jandiꞌi maa ndra nuu ndra chaꞌaꞌ ma ña jàꞌa ndra takan.
Va ndaꞌvi taꞌan ma ndrakan ña kuàꞌan ndra ma itiꞌ kini takua jāꞌa ma ra nàni Caín. Ta chaꞌaꞌ xuꞌunꞌ ma ña nànduku ndra jakanaa ndra kùu yi ña ndākoo ndra ma tiñu vaꞌa jàꞌa ndra, ta kīꞌvi ndra jàꞌa ndra ma ña kini takua jāꞌa ma ra nàni Balaam. Ta chìꞌí ndra takua chīꞌí ra nàni Coré chaꞌaꞌ ña töve nī jachiꞌin ndra ma ña kàꞌan ma Rachaꞌnu Ndioo.
Iin ña tukanuuni kùu yi ora chàa ma ndrakan nuu ndòꞌiin ndo ña jàꞌa ndo viko ta jàkaꞌnu ndo ma Ndioo. Ti endee chàchi ndra ta chìꞌi ndra, ta yaꞌa ga sii kùuni ndra ta töve tìñuꞌu ndra ma Rachaꞌnu Ndioo. Ta nànduku ndra ma ña vaꞌa kuenda maani ndra. Ta kùu ndra takua kùu ma viko ña tüvi ndiso yi takuii ña kèñuꞌu ma tati yi teꞌen tikan, ta juuni kùu ndra takua kùu ma yutun ña tüvi jàtiñu ndrun ma tiempu ña ìyo yi ña jatiñu ndrun. Yakan va ndisaa ma ndra jàꞌa takan cha chīꞌí ndra takua kùu ma yutun ití ña chīꞌí ndrun chiꞌin ndava nda ma yoꞌo ndrun ndia.
Ndisaa ma ña jàꞌa ndra kùu yi ña jàkukanuu yi ndra ti yaꞌa kini kùu ma ña jàꞌa ndra, ta kùu ndra takua kùu ma xikiñu kini ña chàkoso yuꞌu tañuꞌu jàꞌa ma ola kaꞌnu. Takua ma ndoso chìnu ri itiꞌ andivi ta numini naa ri, takan kùu yi chiꞌin ma ndrakan, ndra chàkunuu teꞌen tikan, va numini ni naa ndra endeeni, ta ni kindoo ndra ma nuu naa.
Takan kūu ta kuenda ma tuꞌun iꞌya cha kātituꞌun ma ra nàni Enoc, ma ra kūu tata ucha ma Adán, teꞌen nākaꞌan ra chata ma ndian jàꞌa takan: “Ndèꞌi ma Rachaꞌnu ña vàchi ra chiꞌin nduvaꞌa kuii kuaꞌaꞌ mii ma ndian ií ndian jàkuu tiñu nuu ra chiꞌin ra.
Vàchi ra ta ni jakutuni ra chaꞌaꞌ ndisaa kuii kuati ña jàꞌa ma ndian kini chaꞌaꞌ ña töve chìnuni na tuꞌun ra. Ta juuni ni jandeꞌe ra tundoꞌo ma ndian kàꞌan tiꞌini chata ra ndia.” Takan kāti Enoc tatiempu.
Ndisaa ndra matru vata ikan endee kaꞌantiꞌini ndra chata nda ña ni kùuni, ti tüvi kìndoo vaꞌani ndra chiꞌin ma tuꞌun ña kàꞌan na. Ta endee chàtuꞌun ndra ma ña jàꞌa inga ñivi. Vati ma ña nànduku ndra jàꞌa ndra kùu yi ña na kindoo vaꞌa ndra juuni chiꞌin maa ndra. Ta yaꞌa chàtaꞌani ndra jandotayi ndra ndra. Ta chàtaꞌani ndra jandomani ndra ma ñivi chiꞌin ma tuꞌun vii kuenda ña kùuni ndra kindoo vaꞌani ndra chiꞌin na.
Va taku ndyoꞌo ndian yani̱ ndian yaꞌa kùuni ndeꞌi, na kukuꞌun vaꞌani ndo takua kātituꞌun ma ndra kùu tatun Jesucristu.
Vati ndrakan kātituꞌun ndra ña ma nuu ni ndiꞌi ma ñuñivi ni koo ñivi ña ni kaꞌan tiꞌini na chata ma ndian kùu ñivi Ndioo, ta ni jaꞌa na ma ña kini takua kùuni maa na.
Ta juuni ndrakan jàkesiin ndra ma ñivi, ta jàꞌa ndra ma ña kini ña chàtaꞌani maa ndra jaꞌa ndra, vati töve ìyo ma Tati Ií Ndioo chiꞌin ndra.
Yakan va na koo vaꞌa ndo chiꞌin Ndioo chaꞌaꞌ ña yaꞌa kùuni ra ndeꞌe ra ndo. Ta na kuatu vaꞌa ndo ma Rachaꞌnu yo Jesucristu ma ora ni chaa ma kivi ña ni kuꞌva ra ña na koo ndito ndo chiꞌin ra endeeni chaꞌaꞌ ña yaꞌa kundaꞌvini ra ndo.
Ta na kundaꞌvini ndo ma ndian taꞌan ndo ña tüvi chìnuni vaꞌa,
ta na tindee ndo ma inga ñivi, ikan na kakú na koto kuꞌun na ma andayaꞌ. Ta inga na na kundaꞌvini ndo ndeꞌe ndo na vaji juuni ìyo yi ña jaꞌa ndo kuenda nuu ndo chiꞌin ma ña kini jàꞌa na, koto juuni maa ndo na kïꞌvi ndo jaꞌa ndo ma ña kini ña jàꞌa na ndia.
Ta ma Rachaꞌnu Ndioo ìyo ndatu, kuenda kumi ra ta takan töve jaꞌa yo ma kuati, ikan na kuu chaa yo koo yo ma nuu ìyo ra. Ta ni kuu yo takua kùu iin jaꞌma chaa ña nïꞌiin taꞌvi töve meku ta nduvaꞌa sii ni kuuni yo ora chaa yo nuu ìyo ra.
Yakan va na jakaꞌnu yo ma Rachaꞌnu Ndioo, ti uvanuu ra kùu ma ra kùu jakakú yo chaꞌaꞌ ma Rachaꞌnu Jesucristu. Ti ma Rachaꞌnu Ndioo kùu ma ra chàꞌnda tiñu ta ìyo kuaꞌaꞌ ndatu ra ta ra nduvaꞌa kaꞌnu kùu ra ndia. Yakan va na jakaꞌnu yo ra vitin, itaan ta endeeni. Ta takan na kuu yi. Amén.
Ndioo chāꞌa ra ña na katituꞌun Jesucristu tuꞌun iꞌya, ikan na janaꞌa ra ma ndian jàꞌa tiñu nuu ra, chaꞌaꞌ ma ña ni taꞌan yo numi kuiini ma tiá itiꞌ nuu. Vati ma Rachaꞌnu Jesucristu tāchi ra iin tati jàkuu tiñu nuu Ndioo, ikan na katituꞌun yi tuꞌun iꞌya nuu Xuva ra jàkuu tiñu nuu Jesuu.
Ta ma Xuva kùu ra, ra kātituꞌun ndaa ra nuu ma ñivi ndisaa kuii tuꞌun ña tāchi Ndioo ra chiꞌin tuꞌun ña jānaꞌa ma Rachaꞌnu Jesucristu nuu ra ndia, vati Xuva chāꞌa ra koto ma ñivi ndisaa kuii ña ndēꞌe ra.
Ta na sii kuuni ma ndian jàkuaꞌa ma tuꞌun iꞌya ña kàꞌan ña ni kuu, ta juuni na sii kuuni ndian tasoꞌo yi ta jachiꞌin na ña kàꞌan yi, vati cha kùyatin ma ora ña ni chinu ma tuꞌun iꞌya ña kàꞌan yi.
Yuꞌu Xuva, tài ma saludu iꞌya ta tàchi̱ yi kuenda ndisaa ndyoꞌo ndi ucha veñuꞌu ndian ìyo ninii kaꞌnu ma ñuꞌuꞌ Asia ña kùu ndo ucha veñuꞌu ma Rachaꞌnu Jesucristu. Ma Rachaꞌnu Ndioo ndo, na kuꞌva ra ma ñamani ra nuu ndo, ta na kuꞌva ra ña na koo vii ndo kuenda ra, ti maa ra kùu ra ña ìyo ra ma vitin, ta maa ra kùu ra ña cha takani ìyo, ta maa ra kùu ra ña ni kichi ra tiá itiꞌ nuu ndia. Ta juuni na kuꞌva ma ndi ucha nuu ma Tati Ií Ndioo ñamani yi nuu ndo chiꞌin ña koo vii ndo ndia, nda ma nuu kaꞌìin yi itiꞌ nuu chàꞌnda Ndioo tiñu.
Ta nda nuu ma Rachaꞌnu Jesucristu na niꞌi ndo ñamani Ndioo ta na koo vii ndo ndia, ti rakan kùu ra testigu ndaa, ta ra nunuu ña nātaku tañu ma ndian ndií, ta chàꞌnda ra tiñu nuu tandiꞌi ma ndra kumitiñu ña ìyo ma nuñuꞌuꞌ ñuñivi iꞌya. Vati Cristu ikan kùu ra ña yaꞌa kùuni ra ndeꞌe ra yo, ta cha jānandoo ra ma kuati yo chaꞌaꞌ ña chāti ma nii ra chaꞌaꞌ yo.
Ta juuni jāꞌa ra yo ña na kùu yo takua kùu ma ndra kùu rey ndra chàꞌnda tiñu, chiꞌin ña na kuu yo sutu, ndra jàkaꞌnu ma Rachaꞌnu Ndioo Tatá yo. Yakan va na jakaꞌnu yo ma Rachaꞌnu Jesucristu, ta na koo ndatu ra endeeni. Ta takan na kuu yi. Amén.
¡Na ndeꞌe ndo!, vati Cristu vàchi ra tañu ma viko. Ta ikan ndisaa na ni ndeꞌe na ra, ta nda ma ndian xaani ni ndeꞌe na ra, ta nda ma ndian jātakueꞌe kuñu ra ni ndeꞌe na ra ndia. Ta tandiꞌi ma ñivi ìyo ñuñivi ni kuaku na ma ora ni ndeꞌe na ra, ta ndicha ña takan kùu yi, ta takan ni kuu yi ndia.
Vati ma Rachaꞌnu Ndioo kàꞌan ra ña: “Yuꞌu kùu ma ra nunuu, ta ma ra nuu ndiꞌinia, takua kùu ma letra A chiꞌin Z, ti yuꞌu kùu ma ra kuxini ma vitin, ta kùi ma ra takani kūi niku, ta kùi ma ra ni kichi itiꞌ nuu ndia.” Takan kāti ma Rachaꞌnu Ndioo ra yaꞌa ìyo ndatu.
Yuꞌu ra nàni Xuva, ra juuni chìnuni̱ takua chìnuni ndo, ti cha ndōꞌii̱n chiꞌin ndo chaꞌaꞌ ma Rachaꞌnu Jesuu. Yakan va juuni ni niꞌi̱ nuu ni koi chiꞌin ndo ma nuu chàꞌnda Ndioo tiñu, ti juuni yaꞌa jāndeeni̱ ña ndeꞌi tundoꞌo ndia. Vati chaꞌaꞌ ña kàtituꞌin ma tuꞌun Ndioo nuu ma ñivi chaꞌaꞌ ma Rachaꞌnu Jesucristu, kùu yi ña tāchi na yuꞌu kuenda ña ndèꞌi tundoꞌo ma tichi kuꞌu ña nàni Isla Patmo.
Vati iin kivi ña na jakaꞌnu yo ma Rachaꞌnu kūu yi ña ndai jakaꞌnui ra chiꞌin ndatu ma Tati Ií Ndioo, tajan ma itiꞌ chatai chīni̱ iin tati ña yaꞌa kanachaa, takua kùu iin tati ma yutun tìvi
ña teꞌen kàꞌan yi chiꞌi̱n:
―Yuꞌu kùu ma ra nunuu ta ma ra nuu ndiꞌinia, takua kùu ma letra A chiꞌin Z, ta chaꞌaꞌ yakan kùu yi, ña yuꞌu kùuni̱ ña na taun iin nuu tutu ma ña ndēꞌun, tajan na tachiun yi ma nuu ndi ucha ma veñuꞌu, ndian chìnuni ña ìyo ma itiꞌ ñuꞌuꞌ Asia. Taku nuu ma ñivi Ndioo ña ìyo ma ñuu Efesu, chiꞌin nuu ma ñivi Ndioo ña ìyo ñuu Esmirna, ta nuu ma ñivi Ndioo ña ìyo ñuu Pérgamo, ta nuu ma ndian ìyo ñuu Tiatira, ta nuu ma ndian ìyo ñuu Sardis, ta nuu ma ndian ìyo ñuu Filadelfia, ta nuu ma ndian ìyo ñuu Laodicea ndia.
Ta ma ora chīkoniꞌi ndioi ma itiꞌ chatai ña kùuni̱ ndeꞌi yo tati kùu ma ña kàꞌan chiꞌi̱n, tajan ikan ndēꞌi ucha taꞌan ma kandileru oro nuu chàkuiin ma tima.
Ta tañu ma ndi ucha taꞌan ma kandileru nuu chàkuiin ma tima, ikan ndēꞌi iin ma ra kàa takua kàa ma ra seꞌe ñivi ña ñuꞌu ra iin jaꞌma kani, ña chàa yi ndava nda sukun chaꞌa ra, chiꞌin iin pañu oro ña chàa yi ndava nda pechu ra.
Ta ma ixi xini ra kuichin laꞌndi yi, takua kuichin ma ixi ma mvechala, a takua kuichin ma nieve, ta ma tichi tinuu ra, va kàa yi takua kàa ma yaa ñuꞌú.
Ta ma chaꞌa ra, va kuaꞌá yi takua kàa ma kaa bronce ma ora kàyu yi ma tichi hornu. Ta ma tati ra, nduvaꞌa niꞌi kàꞌan yi, takua jàꞌa ma yuta ña nduvaꞌa kàyu jàꞌa yi.
Ta ma tichi ma ndaꞌaꞌ kuaꞌa ra, kaꞌìin ucha taꞌan ma chele, ta iin machiti ña xaan nduvi chiyo, kùu yi ña kèe yi tichi yuꞌu ra. Ta ma nuu ra va nduvaꞌa tàcha yi, takua tàcha ma nduva nikandii ora yaꞌa xaan ndeꞌe yi.
Yakan va ma ora ndēꞌi ra, ta ndūvai ma itiꞌ chaꞌa ra takua ndùva iin ma ña chīꞌí. Tajan maa ra jūndii ra ma ndaꞌaꞌ chiyo kuaꞌa ra ma chatai, ta teꞌen nākaꞌan ra chiꞌi̱n:
―Na yüꞌviun ti yuꞌu kùu ma ra nunuu, ta ma ra nuu ndiꞌinia.
Ta juuni kùi ma ra ìyo ma vitin, ti cha chīꞌi̱ niku, va cha ìyo ndito ndikoi ma vitin ta ndisaa tiempu, vati yuꞌu kùu ma ra ìyo ndatu ña kùu janataku ndikoi ma ñivi ma nuu chìꞌí na. Ta vitin cha ndaꞌi ma ndatiku ña jànaꞌa yi ña ìyo ma ndatu ikan chiꞌi̱n.
Yakan va na taun tandiꞌi ma ña ndèꞌun: ma ña ìyo ma vitin chiꞌin ma ña ni koo tiá itiꞌ nuu ndia.
Ñaꞌa kùu ma tuꞌun xeꞌe ña kàꞌan chaꞌaꞌ ma ndi ucha taꞌan ma chele ña ndēꞌun ma tichi ndaꞌaꞌ chiyo kuaꞌi, chiꞌin ma ndi ucha taꞌan ma kandileru oro nuu chàkuiin ma tima: taku ma ndi ucha taꞌan ma chele, ikan jànaꞌa yi, ña ndiakan kùu ma ndian tatun ña jùkuu tiñu nuu Ndioo ta taꞌiiꞌiin tatun ikan kùmi ra ma ucha taꞌan veñuꞌu ndian chìnuni nuu ucha taꞌan ñuu. Ta ma ndi ucha taꞌan ma kandileru oro nuu chàkuiin ma tima, ikan jànaꞌa yi ña, ndiakan kùu na ma ndi ucha taꞌan ma veñuꞌu ndian chìnuni ikan ndia.
Jesuu teꞌen kàꞌan ga ra chiꞌin Xuva:
―Na taun teꞌen nuu ma ra kùu tatun Ndioo ña kàꞌan kuenda ra ña ìyo ma veñuꞌu ndaa ma ñuu Efesu: “Ta teꞌen kàꞌan ma ra ìyo ucha taꞌan ma chele ma ndaꞌaꞌ chiyo kuaꞌa, ta juuni chàkunuu ra maꞌñu ma ndi ucha kandileru oro:
Ta chìtoi ña yaꞌa jàndeeni ndo, ta tüvi nī jaña ndo yuꞌu ña yaꞌa niꞌi jàtiñu ndo chaꞌi, vaji ndèꞌe ndo tundoꞌo chaꞌaꞌ ña chìnuni ndo tuꞌun kàꞌin.
Va ìyo iin nakuyi ña tüvi chàtaꞌani̱ ña jàꞌa ndo, vati na tüva kùuni vaꞌa ndo ndeꞌe ndo ma Rachaꞌnu ma takua jāꞌa ndo ora kīchaꞌa ndo chìnuni ndo tuꞌin niku.
Yakan va na kukuꞌuni ndo ma itiꞌ vaꞌa ña kuàꞌan ndo niku antea ña kēsiin ndo yi, ta na chikoniꞌi ndiko ndo kuꞌun ndo ma itiꞌ vaꞌa inga chaꞌaꞌ ma takua jāꞌa ndo ma ora kīchaꞌa ndo chìnuni ndo tuꞌin niku, ta tu töve ndakoo ndo ma itiꞌ töve vaꞌa ta chikoniꞌi ndiko ndo ma itiꞌ vaꞌa, tajan kuꞌin chata ndo ta namai ma kandileru oro nuu chàkuiin ma tima ma nuu ndo ta samai yi ma nuu ndaa yi.
Va ìyo iin ma ña vaꞌa ña jàꞌa ndo, chaꞌaꞌ ña xaani ndo ndeꞌe ndo ma ndian chàkunuu chiꞌin ma ra nàni Nicolaíta, vati nda mai ta xaani̱ ndeꞌi na ndia.
Yakan va tu ìyo soꞌo ndo, na tasoꞌo vaꞌa ndo ma tuꞌun iꞌya ña kàꞌan ma Tati Ií Ndioo nuu ndisaa ndo ndian ìyo taꞌiiꞌiin veñuꞌu ña chìnuni tuꞌun Cristu. Vati ma ra kùu Tati Ií Ndioo kàti ra ña: tu kùndee ndo jàkanaa ndo ma kuati; tajan ni kuꞌva ndioi ña na kachi ndo ma chiti yutun ña chàꞌa ma kivi koo ndito ndo ña ndaa ma nuu sukun nuu chàꞌnda Ndioo tiñu ma andivi.”
Jesuu kàꞌan ga ra teꞌen chiꞌin Xuva:
―Na taun teꞌen nuu ma ra kùu tatun Ndioo ña kàꞌan kuenda ra ña ìyo ma veñuꞌu ndaa ma ñuu Esmirna: “Ta teꞌen kàꞌan ra: Yuꞌu kùi ma ra nunuu, chiꞌin ma ra nuu ndiꞌinia, ta cha chīꞌi̱, ta nātaku ndikoi.
Cha chìto ndiꞌi̱ naja kua kàa ma tiñu jàꞌa ndo, ta juuni cha chìtoi ña yaꞌa ndèꞌe ndo tundoꞌo chaꞌaꞌ yi, ta ndàꞌvi ndo ndia. Va na yüvi takan kùu yi, ti chiꞌin ma tuꞌun Ndioo, nduvaꞌa kuika ndo. Ta juuni chìtoi ña na tüvi vaꞌa jàꞌa ma ndian judíu ña kàꞌan na chata ndo, ta jàꞌani na ña kùu na ndian ìyo vaꞌa na chiꞌin Ndioo, ta tüvi ndicha, ti java chiꞌin ma kuiꞌna nàni Satanaa ìyo na.
Va koto yüꞌvi ndo chaꞌaꞌ ña ni ndeꞌe ndo tundoꞌo, vati ma ndian jàꞌa tiñu nuu ma kuiꞌna ni tiꞌi na uvi uni taꞌan ndo ma tichi vekaa kuenda uchi kivi, ti ikan ni kiꞌin ndioánꞌ kuꞌva ndo chiꞌin ma tundoꞌo ña ni ndeꞌe ndo ikan. Va tu endee ìyo vaꞌa ndo chiꞌin ma Rachaꞌnu Ndioo nda kati kuvi ndo, tajan yuꞌu ni kuꞌva ndioi yaꞌvi ndo, ti ni niꞌi ndo nuu ni koo ndo chiꞌin Ndioo endeeni.
Yakan va tu ìyo soꞌo ndo, na tasoꞌo ndo ma ña kàꞌan ma ra kùu Tati Ií Ndioo nuu ndo ma tichi taꞌiiꞌiin veñuꞌu ikan. Vati tuva kundee ndo jakanaa ndo ma kuiꞌna, tajan na tüva ni ndeꞌe ndo tundoꞌo ña ni taꞌan ma ndian ìyo yi ña kuvi chaꞌaꞌ uvi.”
Jesuu teꞌen kàꞌan ga ra chiꞌin Xuva:
―Na taun teꞌen nuu ma ra kùu tatun Ndioo ña kàꞌan kuenda ra ña ìyo ma veñuꞌu ndaa ma ñuu Pérgamo: “Ta teꞌen kati ma ra naa ma machiti kundu ña xaan ninduvi chiyo yuꞌu:
Cha chìto vaꞌi nda tiñu kùu ma ña jàꞌa ndo, ta juuni chìtoi ña ìyo ndo ma ñuu nuu chàꞌnda ma kuiꞌna ña nàni Satanaa tiñu ndia. Ta vaji ndicha ña takan kùu yi va juuni ìyo ndaa ga ndo kuendai, ta takäꞌan jaña ndo ña chìnuni ndo ma tuꞌin, vaji juuni ma tañu ndo nuu ìyo ndo, kùu ma nuu chàꞌnda ma kuiꞌna Satanaa tiñu. Chiña chāꞌni na ma ra kùu merui, ña nduvaꞌa chìnuni ma tuꞌun Ndioo ña nàni Antipas.
Va ìyo uvi uni ma ña tüvi chàtaꞌani̱ ña jàꞌa ndo. Ta yakan kùu ma ña ni katituꞌin nuu ndo vitin. Vati juuni ìyo ga ma ndian ìyo tañu ndo ma ñuu Pérgamo chiña ña juuni takäꞌan jaña na ña jàꞌa na ma tuꞌun kini ña jānaꞌa ma ra nàni Balaam ma nuu na. Ta juuni rakan kùu ra ña tīꞌi ra ma ña kini xini ma ra nàni Balac ña na jandaꞌviñaꞌa ra ma ndian judíu chiꞌin ma tuꞌun ikan, vati rakan kàꞌan ra chiꞌin na ña na kachi na ma ndayu ña sòkó na nuu ma ndioo yutun ií, ta na kiꞌvi ma ndraꞌii chiꞌin ñivi ñaꞌa yüvi ñasiꞌi ndra, ta ñivi ñaꞌa chiꞌin yüvi ii vi ndia. Ta yakan ti iin kuati kaꞌnu kùu yi.
Ta juuni ìyo ma ndian ìyo chiꞌin ndo ña juuni takäꞌan jaña na ña jàkaꞌnu na ma ña jànaꞌa ma ndian nicolaítas, ña nda yuꞌu ta xaani̱ ndeꞌi yi ndia.
Yakan va na ndakoo ndo ma itiꞌ kini kuàꞌan ndo ta chikoniꞌi ndo kuꞌun ndo ma iti̱, vati tu tüvi jaña ndo ña jàꞌa ndo ma takan, tajan numi kuiini ni kuꞌin kukanitaꞌin chiꞌin ndo, ta ni jandeꞌi tundoꞌo ndo chiꞌin tuꞌin ña kùu yi takua kùu iin machiti kuiin ña kèe tichi yuꞌi.
Yakan va tu ìyo soꞌo ndo, na tasoꞌo vaꞌa ndo ma ña kàꞌan ma Tati Ií Ndioo nuu ndo ma tichi taꞌiiꞌiin veñuꞌu ikan. Tatu kundee ndo jakanaa ndio ndo ma kuiꞌna, tajan ni kuꞌva ndioi ña na kachi ndo ma paan ña nàni maná ña indii xeꞌe. Ta iin yuu kuichin nuu ndiso iin sivi chaa ña nïꞌiin ñivi töve nàkoto, uvanuu ma ndian kùu nakoto ma sivi chaa yi kùu ma ndian nìꞌi ma yuu ikan.”
Jesuu teꞌen kàꞌan ga ra chiꞌin Xuva:
―Na taun teꞌen nuu ma ra kùu tatun Ndioo ña kàꞌan kuenda ra ña ìyo ma veñuꞌu ndaa ma ñuu Tiatira. “Ta teꞌen kàꞌan ma ra Seꞌe Ndioo, ra kàa tinuu takua kàa ma yaa ñuꞌú, ta chaꞌa ra ña kuaꞌá takua kàa ma kaa bronce ma ora kàyu yi tichi hornu:
Cha nàkoto vaꞌi ndisaa kuii ma tiñu jàꞌa ndo, ta chìtoi naja kua kùuni ndo ndeꞌe ndo ma ndian kùu taꞌan ndo, ta chìtoi naja kua chìnuni vaꞌa ndo ma tuꞌin, ta naja kua tìndee ndo taꞌan ndo, ta jàndeeni ndo ndeꞌe ndo ña jàꞌa na. Ta juuni chìtoi ña kuaꞌaꞌ ga ma tiñu vaꞌa jàꞌa ndo ma vitin kua jāꞌa ndo ora kīchaꞌa ndo chìnuni ndo tuꞌin.
Va ìyo iin nakuyi ña tüvi chàtaꞌani̱ ña jàꞌa ndo, vati naja chàꞌa ndo ña na janaꞌa ma ña nàni Jezabel ma tuꞌun Ndioo nuu ndo. Ta yakan ti chiꞌin ma tuꞌun vata ña jànaꞌa ña nuu ndo, jàndaꞌviñaꞌa ña ndian jàkuu tiñu nui, vati jàꞌa ña ña ma ndra kùu ndraꞌii na kìꞌvi ndra chiꞌin ma ñivi ñaꞌa yüvi ñasiꞌi ndra, ta ma ñivi ñaꞌa chiꞌin ma ndraꞌii yüvi ii vi. Ta juuni jàꞌa ña, ña na kachi na ma ndayu ña sòko na nuu ma ndioo yutun ií ndia.
Ta cha nduvaꞌa kuaꞌaꞌ chaꞌaꞌ, chàꞌi tiempu nuan ña na jaña ña jàꞌa ña ma kuati, ta chikoniꞌan itiꞌ kuàꞌan ña ta kiꞌvi ña ma itiꞌ Ndioo kuuni̱. Va juuni na küunian ndakoan ma kuati jàꞌa ña.
Chaꞌaꞌ ña jàꞌa ña kuati takan, yakan va ni jandeꞌi tundoꞌo nuan, ta ni jaꞌi ña na kuꞌvian jàꞌa yi. Ta juuni ma ndra ña endee kìꞌvi chiꞌan ni jandeꞌi tundoꞌo nuu ndra ndia, tu na tüvi kùuni ndra jaña ndra ña jàꞌa ndra yi chiꞌan.
Ta nda ma ndian kùu seꞌan ni kaꞌni̱, ikan na kuꞌva tandiꞌi ma ndian veñuꞌu kuenda ña yuꞌu kùu ma ra chìto ndiꞌi naja kua chànini ma ñivi, ta chiꞌin anima na ndia. Ta taꞌiiꞌiin ndo ni kuꞌvai ma yaꞌvi vaꞌa ndo tuva ña vaꞌa kùu ma ña jāꞌa ndo ta ma yaꞌvi töve vaꞌa tu töve vaꞌa ma ña jāꞌa ndo.
Va taku tiaga ndyoꞌo ndian ìyo ma ñuu Tiatira, ña tüvi jachiꞌin ndo tuꞌun ña jànaꞌa ña nuu ndo, ta ni ña tüvi ndàkiꞌin ndo jaꞌa ndo ma tuꞌun xeꞌe ña ìyo tichi chinituni ma kuiꞌna Satanaa. Va uvanuu ma tuꞌun ña cha kàꞌin chiꞌin ndo kùu ma tuꞌun kùuni̱ ña na jaꞌa ndo.
Ta ma tuꞌun iꞌya kùu yi ña na endee jaꞌa ndo ma tiñu vaꞌa ña chìnuni ndo takua cha kīchaꞌa ndo jàꞌa ndo. Ta takan kùuni̱ ña na jaꞌa ndo, nda kati ni chaa ma ora ni kichi ndikoi.
Vati tu cha kùndee ndo jakanaa ndo, ta jachiꞌin ndo ma tuꞌin nda kati keta kivi nuu ndiꞌinia, tajan ni kuꞌvai ña na kaꞌnda ndo tiñu nuu tandiꞌi ma ñivi ìyo ma nuñuꞌuꞌ ñuñivi,
takua chāꞌa ma Tatái tiñu nui ña na kaꞌndai tiñu, kua ikan ni kaꞌnda ndo tiñu nuu ma ñivi chiꞌin iin yutun kaa kuiin ña ni kuꞌvai nuu ndo, ña endee ni jakucheꞌe ndo na chiꞌin run, takua jàꞌa ndo chiꞌin ma kisi ña kuvaꞌa chiꞌin ñukisi.
Ta juuni ni kuꞌvai nuu ndo ma chele kaꞌnu ña kèta ta ni tuvi ndia.
Jesuu teꞌen kàꞌan ga ra chiꞌin Xuva:
―Na taun teꞌen nuu ma ra kùu tatun Ndioo ña kàꞌan kuenda ra ña ìyo ma veñuꞌu ndaa ma ñuu Sardis: “Ta teꞌen kàꞌan ma ra ìyo ndi ucha ma Tati Ií Ndioo chiꞌin, ta ndi ucha ma chele ndia: Taku yuꞌu ti cha chìto ndiꞌi̱ naja kua jàꞌa ndo, ta vaji ma ñivi chànini na ña kùu ndo ndian chìnuni vaꞌa ma tuꞌin. Va yuꞌu, chìtoi ña tüvi takan kùu yi, ti kùu ndo takua kùu ndian cha chīꞌí ti cha jāña ndo ña kuàꞌan ndo iti̱.
Na koo ndito, ta koo vaꞌa ma ña chìnuni ndo, ta takan töve ndakoo ndo ma ña vaꞌa jàꞌa ndo, ta na koo ndito ma ña vaꞌa ìyo tichi anima ndo, koto künaa ma ña tiani ña vaꞌa ña ìyo chiꞌin ndo, vati ma ña ndèꞌi ña jàꞌa ndo na yüvi ña vaꞌa kùu yi kuenda ma Rachaꞌnu Ndioo.
Na kukuꞌuni ndo ti, ma tuꞌun Ndioo ña tasoꞌo ndo, ta na jachiꞌin ndo yi ta na jaña ndo itiꞌ kini ña kuàꞌan ndo ta chikoniꞌi ndo kuꞌun ndo iti̱ꞌ. Ta tu tüvi ndoto ndo, tajan ni kuꞌun ndioi chata ndo takua jàꞌa iin ra suꞌu ña ni tüvi chìto ndo nda ora ni koyo ra suꞌu ra veꞌe ndo.
Vati taku ma ñuu Sardis, tiani ma ndian ìyo tañu ndo chiña ña töve nī jaña na chìnuni na ma tuꞌin, ta ndiakan töve jàmeku na ndaꞌaꞌ na a jaꞌma na ña jàꞌa kuati. Ta juuni kùu na ndian ni kakunuu na chiꞌi̱n, chiꞌin ma jaꞌma nduvaꞌa kuii kuichin, vati ñivi iñuꞌu kùu na.
Yakan va nda ndian ndyoꞌo ni kuuni ña jàkanaa ndo ma kuiꞌna, tajan nìꞌi ndio ndo kuꞌun ndo jaꞌma kuichin chiꞌi̱n, ta tüvi ni janai ma sivi ndo nuu ma tutu ña ndiso sivi ma ndian ni koo na chiꞌin Ndioo endeeni, vati viꞌa ni kujanaꞌa ndioi ndo nuu ma ra Tatái, ta nuu ma ndian kùu tati ra ña jàkuu tiñu nuu ra ndia.
Yakan va tu ìyo soꞌo ndo, na tasoꞌo vaꞌa ndo ma ña kàꞌan ma ra kùu Tati Ií Ndioo nuu ndo ma tichi taꞌiiꞌiin veñuꞌu ndo.”
Jesuu teꞌen kàꞌan ga ra chiꞌin Xuva:
―Na taun teꞌen nuu ma ra kùu tatun Ndioo ña kàꞌan kuenda ra ña ìyo ma veñuꞌu ndaa ma ñuu Filadelfia: “Ta teꞌen kàꞌan ma ra yaꞌa ií, ta ndicha, ra ndaꞌa ma ndatiku ña ìyo kuenda ma Rey David, ra nuna yuveꞌe, ta küu ga kasi na yi inga chaꞌaꞌ, ta ora chàsi ndio ra yi, ta nïꞌiin na na küu nuna ndiko na yi:
Yuꞌu cha chìto ndiꞌi̱ naja kua kàa ma tiñu jàꞌa ndo kuenda Ndioo. Ta chaꞌaꞌ yakan kùu yi ña cha nūnai ma yuveꞌe nuu ndo ña nïꞌiin na küu kasi ndiko na yi. Vati vaji tiani ñàndee ndo ìyo, va ndicha ña jàchiꞌin vaꞌa ndo ma tuꞌun ña kàꞌin, ti na tüvi nī chaa ndo ña kàꞌan ndo ña töve nàkoto ndo yuꞌu.
Tajan ni jaꞌa ndioi ña ma ndian jàꞌani na ña kùu na ndian judíu, va na tüvi ndicha ti java chiꞌin ma kuiꞌna ìyo na. Vati ñivi jàndaꞌviñaꞌani kùu na. Ta ndiakan va ni jaꞌi ña na kunandi chiti na nuu ndo, ta tiñuꞌu na ndo, ikan na kuꞌva na kuenda ña nduvaꞌa kùuni̱ ndeꞌi ndo.
Va ndyoꞌo ña yaꞌa kumi vaꞌa ndo ta jachiꞌin ndo ma tuꞌin ña kàꞌan yi ña ìyo yi ña jandeeni ndo ora ndèꞌe ndo tundoꞌo, ta chaꞌaꞌ yakan kùu yi ña yuꞌu ni kumi vaꞌi ndo ma ora ña ni koyo ma tundoꞌo chata ma ninii kaꞌnu ma nuñuꞌuꞌ ñuñivi iꞌya ña vàchi kiꞌin yi kuꞌva na, ndeꞌo tuva ndicha ña ndian vaꞌa kùu na, a tüvi.
Ta numi kuiini ni kichi̱, yakan va na kumi vaꞌa ndo ma kua vaꞌa ìyo ndo, koto keta ma ndian kìndaa ma yaꞌvi ña ìyo chiꞌin ndo nuu ndo.
Ta nda ndian ndyoꞌo ni kuuni ña kundee ndo jàkanaa ndo ma kuiꞌna, tajan ni niꞌi ndo ma tiñu kaꞌnu ga ma tichi veñuꞌu nuu chàꞌnda ma Rachaꞌnu Ndioo tiñu. Ta ikan ni kindoo ndo endeeni. Ta chaꞌaꞌ yakan kùu yi ña nuu ndo ni tai sivi ma Rachaꞌnu Ndioi, ta juuni nuu ndo ni tai ma sivi ma ñuu Jerusalén chaa ña ni kichi itiꞌ andivi nuu ìyo ma Ndioo chitoꞌi, ta juuni ni tai ma sivi chai nuu ndo ndia.
Yakan va tu ìyo soꞌo ndo, na tasoꞌo vaꞌa ndo ma ña kàꞌan ma ra kùu Tati Ií Ndioo nuu ndo ma tichi taꞌiiꞌiin veñuꞌu ndo.”
Jesuu teꞌen kàꞌan ga ra chiꞌin Xuva:
―Na taun teꞌen nuu ma ra kùu tatun Ndioo ña kàꞌan kuenda ra ña ìyo ma veñuꞌu ndaa ma ñuu Laodicea: “Ta teꞌen kàꞌan ra ña takan na kùu yi, ra jànaꞌa tuꞌun ndaa ta ndicha ra kuxini ña chàꞌnda tiñu nuu tandiꞌi ña jātuvi Rachaꞌnu Ndioo:
Yuꞌu cha chìto ndiꞌi̱ naja kua kàa ma tiñu jàꞌa ndo, ta chìtoi ña na tüvi chìnuni vaꞌa ndo ma tuꞌin, ta ni tüvi kùuni ndo ndakoo ndo yi ndia. Vaꞌa ga ña na kachin ndo nda itiꞌ ni kuꞌun ndo, a itiꞌ ña chìnuni vaꞌa ndo ma tuꞌin, a itiꞌ ña na jaña ndo yi.
Va tava cha chìtoi ña na tüvi chìto ndo nda itiꞌ ña kùuni kachin ndo kuꞌun ndo, chaꞌaꞌ yakan kùu yi ña yuꞌu chani nduchain ndo.
Ndyoꞌo kàti ndo ña nduvaꞌa vaꞌa ìyo ndo, ti yaꞌa kuika ndo, ta tüvi kumani nïꞌiin nakuyi nuu ndo, kàti ndo. Va tüvi chàꞌa ndo kuenda ña juuni maa ndo kùu ma ndian tüvi sii kùuni, ta tüvi ndakutiñu, ta kini ndo, ndaꞌvi ndo, kuaá ndo, ta kaviti ndo kuendai, ti töve chìnuni vaꞌa ndo ma tuꞌin.
Yakan va chùndayuꞌi ndo ña nuu mai na sama ndo naja kàa ndo, ta na jata ndo nui ma oro ña nduvaꞌa vaꞌa nandoo yi jàꞌa ma ñuꞌú, ikan na ndicha vaꞌa ña ndian kuika kùu ndo chiꞌin anima ndo. Ta juuni ña nuu mai na jata ndo ma jaꞌma kuichin ña kùsukun ndo, koto ndeꞌe ma ñivi ña kaviti ndaꞌaꞌ ndo, ta kukanuu ndo. Ta na jata ndo ma coliriu kuenda ña tìꞌi ndo tinuu ndo, ikan na kuu ndeꞌe ndo ma ña kùu ndicha ndia.
Vati yuꞌu chàtaꞌani̱ kaꞌin tuꞌun ña kundayuꞌi nuu ndisaa ma ndian kùuni ndeꞌi, ta juuni yaꞌa jakuninai na ndia. Yakan va vitin ta numi ìyo yi ña jaña ndo ña tüvi vaꞌa, ta na chikoniꞌi ndiko ndo ma itiꞌ Ndioo.
Ta yuꞌu ndai jakateꞌi ma yuveꞌe, ta tu kuni na ma tati̱ ta nuna na yuveꞌe nui, yuꞌu ni kiꞌvi̱ chiꞌin na ma tichi veꞌe na, ta ikan kùxini̱ chiꞌin na, ta ndiakan chiꞌin yuꞌu ndia.
Ta tu kùndee ndo jàkanaa ndo ma kuiꞌna, tajan ni kuꞌva ndioi ña na koo ndo chiꞌi̱n ma nuu chàꞌndai tiñu, takua jāꞌa ma Rachaꞌnu Tatái Ndioo chiꞌi̱n ña chāꞌa ra ña na kunandi̱ chiꞌin ra ma nuu chàꞌnda ra tiñu, chaꞌaꞌ ña jākanai ma kuiꞌna ndia.
Yakan va tu ìyo soꞌo ndo, na tasoꞌo vaꞌa ndo ma ña kàꞌan ma ra kùu Tati Ií Ndioo nuu ndo ma tichi taꞌiiꞌiin veñuꞌu ndo.”
Takan kūu ta ora yāꞌa ña kūu teꞌen, tajan ndēꞌe ndioi ma itiꞌ andivi, ta ikan ndēꞌi iin yuveꞌe ña nuna yi ma ndakan. Ta ikan chīni̱ inga chaꞌaꞌ ma tati ña cha chīni̱ niku ña kàꞌan yi takua kùu ma tati yutun tivi. Ta ma tati ikan teꞌen nākaꞌan yi chiꞌi̱n:
―Na ndaun chiꞌi̱n ndeꞌve, vati iꞌya ni janaꞌi nuu̱n ma ña ni kuu tiá itiꞌ nuu ―kàti yi.
Tajan juuni ma ora ikani, kīndoi ndaꞌaꞌ ma Tati Ií Ndioo, ta ikan ndēꞌi ña kēta iin tayu ií nuu tàꞌnda tiñu ma itiꞌ andivi chiꞌin iin ra nandi tichi yi.
Ta ma ra nandi ma ikan, kàa ra takua kàa iin yuu tacha ña nàni jaspe, ta takua tacha ma yuu ña nàni cornalina. Ta ma yuꞌu nuu chàꞌnda Ndioo tiñu, va endee kavanuu ma koo laꞌndi yi ña tacha ri takua tacha ma yuu ña nàni esmeralda.
Ta ma tichi tayu ií ma nuu chàꞌnda Ndioo tiñu, nduvaꞌa xiꞌí, ta niꞌi, ta tacha jàꞌa yi. Ta itiꞌ nuu ma tayu ra, ikan tìin ucha taꞌan ma ñuꞌú nduꞌva, ta ndi ucha taꞌan ma ñuꞌú ikan, va kùu ma ucha taꞌan ma ndra kùu Tati Ií Ndioo.
Ta juuni ma itiꞌ nuu ma tayu ií nuu chàꞌnda Ndioo tiñu, ikan kàndii iin ña kàa takua kàa ma takuii tañuꞌu, ña kàa yi takua iin inu ña ndichin yi ninduvi chiyo.
Ta ma sava ndaa ma nuu ma tayu ií nuu chàꞌnda Ndioo tiñu, ta ninii kavanuu ma tayu ra, ikan kaꞌìin kumi taꞌan ma ndian ndito ña jātuvi Ndioo ña nduvaꞌa kuaꞌaꞌ tinuu yi kaꞌìin ma itiꞌ nuu yi, ta itiꞌ chata yi.
Ta ma ña nunuu ña ndito, va kàa yi takua kàa iin iiꞌii. Ta ma ña uvi, va kàa yi takua kàa iin jundiki, ta ma ña uni, va kàa yi takua kàa nuu ñivi, ta ma ña kumi va kàa yi takua kàa iin tasu ña taka ndichin ri nuu sukun.
Ta ma ndi kumi ña ndito ikan, taꞌiiꞌiin yi ìyo iñu taꞌan ndichin yi, ta nduvaꞌa kaꞌìin kuaꞌaꞌ ma tinuu yi itiꞌ chata yi, ta itiꞌ tichi yi ndia. Ta nduvi niñuu endee töve jàña yi kumi yi ña kàꞌan yi teꞌen:
Ra yaꞌa ga ií, ra yaꞌa ga ií, ra yaꞌa ga ií,
kùu ma Rachaꞌnu Ndioo ra ìyo ga ndatu kua tandiꞌi inga na,
ti rakan kùu ma ra kuxini ma vitin,
ta kùu ra ma ra takani ìyo niku,
ta kùu ra ma ra ni kichi itiꞌ nuu ndia
kàti ma ndi kumi ña ndito ikan.
Ta ma ndi kumi ña ndito ikan, ta nani ora jàkaꞌnu yi, ta tìñuꞌu yi, ta chàꞌa yi taꞌvindioo nuu ma ra nandi tayu ií nuu tàꞌnda tiñu, ra endee ìyo ndito ndisaa tiempu,
juuni ma ora ikan ma ndi oko kumi ma ndrachaꞌnu kaꞌìin ikan endee chùnandi chiti ndra ma nuu ma ra nandi nuu tayu ií, ta endee tìñuꞌu ndra ma Rachaꞌnu, ra endee ìyo ndito ndisaa tiempu. Ta ora kīchaꞌa kàꞌan ndra, ta endee tàva ndra ma korona ma xini ndra kani ndií ndra yi ma nuu ñuꞌuꞌ ma nuu ií nuu chàꞌnda Ndioo tiñu, ta teꞌen kīchaꞌa ndra kàꞌan ndra:
Yoꞌo Rachaꞌnu chitoꞌo ndi, yaꞌa kaꞌnu ra kùu̱n,
vati ndicha ña ìyo yi ña tiñuꞌu ndi ñu̱n ti iin ra vaꞌa kùu̱n,
ta ìyo ndatun, vati maun kùu̱n ña jātuviun tandiꞌi ma ña ìyo ñuñivi chiꞌin itiꞌ andivi ndia,
ta chaꞌaꞌ ña kua kùuni maun kùu yi ña jāꞌun yi, ta ìyo yi,
kāti ma ndrachaꞌnu nuu ma Rachaꞌnu Ndioo.
Tajan ma itiꞌ ndaꞌaꞌ chiyo kuaꞌa ma ra chùnandi ma tayu ií nuu chàꞌnda Ndioo tiñu, ikan ndēꞌi iin tutu ña nātuvi yi ña ìyo letra yi ninduvi chiyo, ta ndàsi yi chiꞌin ucha taꞌan seyu.
Ta juuni ndēꞌi iin tati ña jàkuu tiñu nuu Ndioo ña teꞌen kānachaa yi ña chìkatuꞌun yi:
―¿Ta yo kùu ma ra ìyo ndatu ta kuu jàꞌa ra ña ndachi ma ndi ucha taꞌan ma seyu, ta nùna ra ma tutu ña nātuvi ikan?
―kàti ma tati ikan.
Va nïꞌiin na nī kuu nuna na yi, ni ma ndian ìyo itiꞌ andivi, ni ma ndian ìyo ninii kaꞌnu nuñuꞌuꞌ ñuñivi, ta ni ma ndian ìyo xuu ñuꞌuꞌ, ta ni küu nuna na ma tutu ikan, vaji nī kuu ndeꞌe na yi ndia.
Tajan nduvaꞌa chāku ndioi, ti nïꞌiin ndian ìyo ndatu ta töve nī kuu nuna ma tutu ikan, ta nī kuu jakuaꞌa na yi ta nī kuu koto na naja kàꞌan yi ta nī kuu ndeꞌe na yi ndia.
Tajan iin rachaꞌnu ìyo ikan tañu ma ndi oko kumi taꞌan ndrachaꞌnu, teꞌen nākaꞌan ra chiꞌi̱n:
―Na kuäku gaun tiá, vati ìyo iin ra chàꞌnda tiñu takua kùu iin iiꞌii, ra kaꞌnu ña kùu tata ma rachaꞌnu David, va rakan ndicha kuii kùu ra ñivi ma Judá, ta cha kùndee ra jakanaa ra. Yakan va ìyo ndatu ra kuenda ña ndachi ra ndi ucha ma seyu ña ndikun ma tutu ikan, ta kuenda nuna ra yi ―kàti ma rachaꞌnu ikan.
Tajan maꞌñu ma nuu ndaa ma tayu ií nuu chàꞌnda Ndioo tiñu, ta maꞌñu ma ndrachaꞌnu, ta java ndaa ma nuu kaꞌìin ma ndi kumi taꞌan ndian ndito ikan, ikan ndēꞌi ña ndaa maꞌiin ma ra kàa takua kàa iin mvechala, vaji juuni kàa ga ra takua kàa ma ra ña chāꞌni na kuenda sokó na ra nuu Ndioo. Ta rakan ti ìyo ucha ndiki ra, ta ucha tinuu ra, ña kùu yi ma ucha taꞌan ma Tati ií Ndioo ña tāchi Ndioo ma ninii kaꞌnu ma nuñuꞌuꞌ ñuñivi.
Tajan ma ra kàa takua kàa mvechala chāa ra ta kīꞌin ra ma tutu nātuvi ña kandii ndaꞌaꞌ chiyo kuaꞌa ma nuu chùnandi ma ra chàꞌnda tiñu.
Ta ma ora kīꞌin ndio ra yi, tajan ndi kumi ma ndian ndito, ta ndi oko kumi ma ndrachaꞌnu chākuiin chiti na nuu ma ra kàa takua kàa mvechala. Ta taꞌiiꞌiin ma ndrachaꞌnu ndaꞌa ndra iin ma arpa ndra, ta chiꞌin ma koꞌo oro ndra ña, chìtu ma kutu tichi yi. Ta ma ñuꞌma ña kēe ma kutu ikan kùu yi ndisaa ma tuꞌun ña kàꞌan ndian ií, ndian kùu ñivi Ndioo.
Yoꞌo ndicha kuii iin ra ìyo ndatu ta kùu kiꞌun ma tutu chiña,
ta ndachiun ndisaa ma seyu ña ndikun yi,
vati maun kùu̱n ma ra chāꞌni na chaꞌaꞌ ndi,
ta jātaun ndi chiꞌin ma niiun,
ta takan kuu ndi ñivi kuenda ma Rachaꞌnu Ndioo.
Na tüva kuu vaji siin siin tata kùu ndi, a siin tuꞌun kàꞌan ndi, a siin ñuu ndi, a siin ñuꞌuꞌ ñuu nuu kāku ndi.
Vati maun kùu̱n ña jāꞌun ña na kuu ndi ndian kùu Rey, ta sutu, kuenda ma Rachaꞌnu Ndioo Tatá yo.
Ta ni kaꞌnda ndi tiñu nuu tandiꞌi ma ñivi ìyo nuñuꞌuꞌ ñuñivi ndia,
kàti na.
Ta ikan jan ndēꞌe ndioi ma nuu chàꞌnda Ndioo tiñu, ta ikan chīni̱ kuaꞌaꞌ vaꞌa tati ña jàkuu tiñu nuu Ndioo ña endee kavanuu na ma nuu chàꞌnda ra tiñu, ta ma nuu kaꞌìin ma ndi kumi taꞌan ña ndito, ta nuu kaꞌìin ma ndrachaꞌnu. Ta kuenda kuaꞌaꞌ millon ma tati jàkuu tiñu nuu Ndioo kūtiꞌvi ndio yi.
Ta teꞌen kīchaꞌa ndio na kànachaa niꞌi na:
Ma ra kùu takua kùu ma mvechala
ña chāꞌni na kuenda Ndioo;
rakan kùu ma ra iñuꞌu ña niꞌi ra ma ndatu ra, ta ña kuika ra, ta chinituni ra, ta chiꞌin ma ñandee ra.
Yakan va na tiñuꞌu yo ra,
ta na jakaꞌnu yo ra, ta na kata yo yaa nuu ra,
ti yaꞌa ga kaꞌnu kùu ra.
Ta chīni̱ ña ndisaa kuii ma ña jātuvi ma Rachaꞌnu Ndioo, takua kùu ma ña ìyo itiꞌ andivi, ta ma nuñuꞌuꞌ ñuñivi, ta ma xuu ma ñuꞌuꞌ, ta ma tichi tañuꞌu, ña teꞌen kàꞌan na:
Ma ra nandi nuu ndaa ma tayu ií nuu tàꞌnda tiñu,
chiꞌin ma ra kùu ma mvechala ña ìyo ma ikan,
ti yaꞌa ga ií kùu ma nuu chàꞌnda ra tiñu,
ta kuenda rakan kùu ra ña ìyo yi ña tiñuꞌu yo ra, ta jakaꞌnu yo ra endeeni.
Ta ma ndi kumi ma ndian ndito, endee kàꞌan na:
―¡Ta takan na kuu yi. Amén!
Ta ma ndi oko kumi ma ndrachaꞌnu chūnandi chiti ndra nuu ra, ta kīchaꞌa ndra jàkaꞌnu ndra ma ra ìyo ndisaa tiempu endeeni.
Ta ikan jan ndēꞌe ndioi ña ndāta ndio ma ra kùu ma mvechala ikan, ma seyu nunuu ña ndikun ma tutu ikan. Tajan chīni ndioi ña nduvaꞌa niꞌi kàꞌan iin ma ndian ìyo tañu ma ndi kumi ndian ndito ikan, takua jàꞌa ma savi ma ora yaꞌa niꞌi chìnu raꞌ ña teꞌen kàꞌan:
―¡Naꞌa! ―kàti yi.
Ta ikan jan ndēꞌe tukui iin ma kuayu kuichin ña ma ra yoso ri ndaꞌa ra iin nduva, ta nīꞌi ra iin korona, vati jàkanaa ra ña kànitaꞌan ra, ta takan ìyo tuꞌva ra ña na jakanaa ra tiá itiꞌ nuu ndia.
Ta ora ndāta ra ma seyu uvi, ta ikan chīni̱ ma ña ndito uvi ña teꞌen kàꞌan yi:
Ta ikan jan ndēꞌe tukui iin kuayu ña kùu ma color kuaꞌá, ta ma ra yoso ri, nīꞌi ra ma ndatu. Ta ma ñivi ninii nuñuꞌuꞌ ñuñivi tüva ni koo vaꞌa na chiꞌin taꞌan na jàꞌa ma ndatu ra, ta juuni ña na jaꞌa ra ña na kaꞌni ma inga na juuni ma meru na ndia. Ta rakan kùu ra ña nīꞌi ra iin machiti ña nduvaꞌa kuii kaꞌnu.
Ta ma ora ndāta tuku ma ra kùu mvechala ma seyu uni, tajan teꞌen chīni ma ña kàꞌan ma ña ndito uni:
―¡Naꞌa! ―kàti yi.
Ta ikan jan ndēꞌe tukui iin kuayu ña kùu ma color tuun, ta ma ra yoso ri ndaꞌa ra iin kaa ña tikuꞌva yo ndatiñu.
Takan kūu ta tañu ma ndi kumi taꞌan ndian ndito ikan, chīni̱ iin tati ña kàꞌan teꞌen:
―Iin kilu ma trigu, yaꞌa yaꞌvi nda yi ti tiaꞌvi yo chaꞌa yi chiꞌin ndisaa ma xuꞌunꞌ jàkanaa yo iin kivi jàꞌa ma tamaꞌ, ta uni kilu ma chiti cebada indukuni yaꞌvi ndaa yi ndia. Va taku ma cete chiꞌin ma vinu ta takan töve jàtiviun raꞌ. ―Takan kàti yi.
Ta ma ora ndāta ndio ma ra kùu mvechala ma seyu kumi, ta ikan chīni̱ ma ña ndito kumi ña teꞌen kàꞌan yi:
―¡Naꞌa! ―kàti yi.
Tajan ma ora chīkoniꞌi̱, ta ikan ndēꞌi iin kuayu color reꞌe, ta ma ra yoso ri nàni ra, ra chàꞌni ñivi, ta itiꞌ chata ra vàchi inga ma ra kuxini ma ñuu nuu ìyo ma ndian ndií. Ta ma nduvi ndrakan nīꞌi ndra ndatu kuenda kaꞌni ndra iin kuartu ma ñivi ìyo nuñuꞌuꞌ ñuñivi. Va kuu kaꞌni ndra itaꞌvi na chiꞌin machiti, ta inga na ni kaꞌni ndra chiꞌin tamaꞌ ta chiꞌin kueꞌe xaan, ta juuni ni kuvi tia na jàꞌa kiti xaan ndia.
Ta ora ndāta ma ra kùu mvechala ma seyu uꞌun, ta ikan ndēꞌi xuu chito naá kuaꞌaꞌ taꞌan ma anima ndian chīꞌí. Ta ndiakan kùu na ndian chìnuni tuꞌun Ndioo, ta töve jàña na kàtituꞌun na yi nuu inga ñivi niku. Ta chaꞌaꞌ ña ndian chìnuni kùu na kùu yi ña chāꞌni inga ñivi na.
Tajan ma anima ikan teꞌen kīchaꞌa na kàꞌan niꞌi na:
―Yoꞌo Rachaꞌnu Ndioo, ra yaꞌa ií ta ra jàchinu ma ña kàꞌan. ¿Nda ora ni chaa ma ora ni jakutuniun ma kuati ma ndian ìyo ma nuñuꞌuꞌ ñuñivi? Na jandeꞌun tundoꞌo nuu na chaꞌaꞌ ña chāꞌni na ndyuꞌu ―kàti ma anima na ikan.
Tajan ma Rachaꞌnu Ndioo chaꞌaꞌ ndio ra jaꞌma kuichin nuu na ña na kusukun na, ta teꞌen kàꞌan ra chiꞌin na:
―Na nindee ndo ta kuatu nuu ndo tiá tiempu, vati kumani ña kùtiꞌvi tiaga ma yani ndo ña chìnuni na tuꞌun Cristu ta jatiñu na kuenda ra, ìyo yi ña kuvi na takua chīꞌí ndo niku ndia ―kàti ra.
Ta ora ndāta ndio ma ra kùu mvechala ma seyu iñu, ta ikan ndēꞌi ña nduvaꞌa kuii niꞌi tāan. Ta ma nikandii ndōtuun yi, takua tuun ma jaꞌma ña chàkuꞌun yo ma ora chìꞌí ma ñivio. Ta ma yoo, ndākuu kuaꞌá yi takua kàa ma nii.
Ta ma chele ña kaꞌìin ma andivi, kāchita ndri ma nuñuꞌuꞌ ñuñivi, takua chìtá ma chiti yutaꞌ ma yutun higu ma ora yaꞌa ma tati ña yaꞌa niꞌi chàkin.
Ta ma andivi nātuvi yi takua jàꞌa yo ma chiꞌin tutu ma ora nàtuvi yo yi. Ta ma ndisaa ma yuku chiꞌin ma ndisaa ma ñuꞌuꞌ kuati ña kandii ma tichi tañuꞌu sāma yi ma nuu kandii yi ndia.
Ta ma ndra kùu Rey ña chàꞌnda tiñu ma nuñuꞌuꞌ ñuñivi iꞌya, chūndii xeꞌe ndra tichi yavi ma kava yuu nuu ìyo ma yuku, chiꞌin ma ndra kumi tiñu kaꞌnu, ta chiꞌin ndian kuika, ta chiꞌin ma ndra chàꞌnda tiñu nuu ma jandaru, ta chiꞌin ma ndra ìyo ndatu, ta ndisaa ma ndian kùu musu, ña jàtiñu sani ta nda ma ndian tüvi kùu musu ndia. Ndisaa ndiakan chūndii xeꞌe na tichi yavi ma kava yuu.
Tajan teꞌen nākaꞌan na chiꞌin ma kava yuu, ta chiꞌin ma yavi:
―Na koyo ndo chata ndi, ta na tixeꞌe ndo ndyuꞌu nuu ma ra chàꞌnda tiñu ña nandi nuu ma tayu ií nuu tàꞌnda tiñu andivi, ta na tixeꞌe ndo ndi nuu ma tundoꞌo kaꞌnu ña ni jandeꞌe ma ra kùu mvechala ikan ndia.
Vati cha kēta ma kivi yaꞌa kaꞌnu ña ni ndeꞌe ndi ma tundoꞌo. Ta nïꞌiin ñivi tüvi ni kundee na yi ―kàti na.
Ta ora yāꞌa ña kūu takan, tajan ndēꞌi kumi taꞌan ma tati vaꞌa ña jàkuu tiñu nuu Ndioo ña ndaa na kaꞌìin na ma ndi kumi chiyo ma ñuñivi ña chàsi na ña chàkin ma tati, ti na tüvi chàꞌa na ña na kakin yi ma nuñuꞌuꞌ ñuñivi, ni ña na kakin yi nuu tañuꞌu, ta ni nuu ma yutun ndia.
Ta juuni ndēꞌi inga ma tati vaꞌa ña jàkuu tiñu nuu Ndioo ña vàchi yi ma nuu kàna nikandii, ta ndaꞌa yi ma seyu ma Rachaꞌnu Ndioo ndito. Tajan ma tati jàkuu tiñu nuu Ndioo ikan, ti teꞌen kīchaꞌa yi kànachaa niꞌi yi nuu ma ndi kumi ma tati vaꞌa Ndioo, ndian cha nīꞌi ma ndatu kuenda ña jàndeꞌe na tundoꞌo ma nuñuꞌuꞌ ñuñivi, chiꞌin ma tañuꞌu. Ta teꞌen kàꞌan yi:
―Koto jändeꞌe jiꞌna ndo tundoꞌo ma ndian ìyo nuñuꞌuꞌ ñuñivi, ni ma tañuꞌu, ta ni ma yutun, nda kati kani jiꞌna yo ma seyu ma teꞌe nuu ma ndian kùu ndian jàtiñu kuenda ma Rachaꞌnu Ndioo chitoꞌo yo ―kàti ma tati ikan.
Ta juuni chīni̱ ña kàꞌan yi ña iin cientu uvi xiko kumi mii taꞌan ndra ña kùu ndra ma tandiꞌi grupu ndian ñuu Israel, ndrakan Ndioo cha kāchin ra ndra kuenda ña cha nīꞌi ndra ma seyu.
Ta ma ndra cha ìyo ma seyu, kùu ma uchi uvi mii ma ndian kùu ñivi ma ra nàni Judá. Ta uchi uvi mii ma ndra kùu ñivi ma Rubén, ta uchi uvi mii ma ndra kùu ñivi ma Gad ndia.
Ta inga uchi uvi mii ma ndra kùu ñivi ma Aser, ta uchi uvi mii ma ndra kùu ñivi ma Neftalí, ta uchi uvi mii ma ndra kùu ñivi Manasés ndia.
Ta uchi uvi mii ma ndra kùu ñivi ma Simeón, ta uchi uvi mii ma ndra kùu ñivi ma Leví, ta uchi uvi mii ma ndra kùu ñivi ma Isacar ndia.
Ta juuni uchi uvi mii taꞌan ma ndra kùu ñivi ma Zabulón, ta uchi uvi mii ma ndra kùu ñivi ma Kusé, ta uchi uvi mii ma ndra kùu ñivi ma Benjamín.
Ta ndisaa ndiakan teꞌen kīchaꞌa na kànachaa niꞌi vaꞌa na:
Na jakaꞌnu yo ma Rachaꞌnu Ndioo yo ma ra nandi ma nuu tayu ií,
ta na jakaꞌnu yo ma ra kùu ma mvechala,
ti uvanuu ra kùu ra ña jàkakú ra yo.
Ta ndisaa ma tati vaꞌa jàkuu tiñu nuu Ndioo endee kavanuu yi kaꞌìin yi ma nuu nandi ma Rachaꞌnu Ndioo ma tayu ií, ta ma nuu kaꞌìin ma ndi oko kumi ndrachaꞌnu, ta ma nuu kaꞌìin ma ndi kumi ma ndian ndito. Tajan ma tati ikan chūnandi chiti yi nda kati nāni ma teꞌe nuu yi ma nuñuꞌuꞌ, ma nuu ndaa ma tayu ií ña jakaꞌnu na Ndioo.
Ta ndiakan teꞌen kàꞌan na:
¡Amén! Yoꞌo Rachaꞌnu Ndioo,
na jakaꞌnu ndi ñuu̱n, ti uvanuu yoꞌo kùu ma ra yaꞌa tacha ta ìyo kuaꞌaꞌ chinituni.
Na kuꞌva ndi taꞌvi ndioo nuu̱n ta na tiñuꞌu ndi ñuu̱n,
ti maaun kùu ma ra yaꞌa ìyo ndatu ta ñandee.
Ta takan na kuu yi nda vitin ta nda itiꞌ nuu.
Takan kàꞌan tandiꞌi ma tati vaꞌa ikan.
Ta ikan iin rachaꞌnu indii tañu ndrachaꞌnu kaꞌìin ikan, teꞌen kīchaꞌa ra chìkatuꞌun ra nui:
―¿Nda ndian kùu ma ndian ñuꞌu ma jaꞌma kuichin iꞌya, ta nda itiꞌ kīchi na? ―kàti ra.
Ta yuꞌu teꞌen nākaꞌin:
―Na kaꞌan maun yi, ti maun kùu ma ra chìto ―kati̱.
Tajan teꞌen nākaꞌan ra nui:
―Ndiakan kùu ma ndian jākakú ma Rachaꞌnu Ndioo nuu ma tundoꞌo kaꞌnu, ti nākata na ma jaꞌma na, ta jāndo kuichin na yi chiꞌin ma nii ma ra kùu mvechala.
Ta chaꞌaꞌ yakan kùu yi ña kaꞌìin na nuu ndaa ma tayu ií nuu chàꞌnda Ndioo tiñu.
Ta ma tichi veñuꞌu ra iꞌya jàkuu na tiñu nuu ra, nduvi ta niñuu.
Ta ma ra nandi nuu ma tayu ií ikan,
rakan kùu ra ña jàkuenda ra na chaꞌaꞌ ña ìyo ra chiꞌin na.
Ta ndiakan na tüva ni ndeꞌe na tundoꞌo,
ti na tüva ni kusoko na,
ta tüva ni natii na takuii,
ta tüva ni kaꞌmi ma nikandii ma ñii na ndia.
Vati ma ra kùu mvechala ña ndaa yatini nuu ma tayu ií nuu taꞌnda tiñu
ni kumi ra na takua kumi iin ma ra kùu pato ma mvechala jàna ra.
Vati ma ra kùu mvechala ni kundaka ra na nuu chìꞌi na takuii ña jaꞌa ña na koo ndito na endeeni,
Ta ora ndāta ma ra kùu mvechala ma seyu ucha ma tutu ikan, tajan endee kīndotaxin ma andivi kuenda iin java ora.
Ta ikan jan ndēꞌe ndioi ucha taꞌan ma tati jàkuu tiñu nuu Ndioo ña kaꞌìin na itiꞌ nuu ma Rachaꞌnu Ndioo. Ta ndiakan nīꞌi na ucha taꞌan ma yutun tivi ndia.
Ta ora yāꞌa ña kūu takan, tajan ndēꞌi inga tuku tati jàkuu tiñu nuu Ndioo ña ndaꞌa yi iin koꞌo oro nuu chàkuiin ma kutu. Tajan chūndaa yi nuu ndaa ma chito naá, ta ikan nīꞌi yi kuaꞌaꞌ vaꞌa ma kutu nuu yi kuenda jakanuu yi yi chiꞌin ma tuꞌun ña kàꞌan ndian kùu ñivi Ndioo chiꞌin ra ña na sokó yi yi chiꞌin ma tuꞌun ikan ma nuu naá oro, ña ndaa yi yatini nuu Ndioo nandi tayu ií nuu chàꞌnda ra tiñu.
Tajan ndāa ndio ma ñuꞌma kutu indukuni chiꞌin ma tuꞌun kàꞌan ñivi Ndioo nuu ndaꞌa tati jàkuu tiñu nuu Ndioo ikan, ta ndāa ndio yi nuu nandi ndio ra ndia.
Ta ikan jan tīin ndio ma tati ikan ma koꞌo nuu chàkuiin ma kutu, ta jākutu ndio yi ma nditiuꞌun ma ñuꞌú ña tìin ma nuu chito naá ma tichi yi, ta chātakuati ra yi ma nuñuꞌuꞌ ñuñivi. Tajan nduvaꞌa chīnu ndio ma savi, ta niꞌi ndaꞌyu raꞌ, ta juuni nduvaꞌa kōyo tacha, ta tāan ma nuñuꞌuꞌ ñuñivi ndia jāꞌa yi.
Tajan ma ndi ucha taꞌan ma tati jàkuu tiñu nuu Ndioo ña ìyo ma ucha yutun tivi chiꞌin, kīchaꞌa na jàndovaꞌa na na kuenda ña ni tivi na ma yutun tivi.
Ta ma tati nunuu kīchaꞌa yi tìvi yi ma yutun tivi ña ndaꞌa yi. Ta ora ikan kīchaꞌa kūun ndio ma savi yuu ma nuñuꞌuꞌ ñuñivi. Ta jākanuu yi chiꞌin ñuꞌú chiꞌin nii ndia. Ta ikan kāyu cha yatin sava ma nuñuꞌuꞌ ñuñivi, ta juuni kāyu cha yati sava ma yutun, ta ndisaa ma kuꞌu kuii chiꞌin ita kāyu yi ndia, jàꞌa ma savi ikan.
Ta ma tati uvi ora kīchaꞌa yi tìvi yi ma yutun tivi, ta kōyo ndio iin nakuyi ña kàa takua kàa iin yuku kaꞌnu ña nduꞌvania ña tiin yi ma tichi tañuꞌu. Tajan cha yatin sava ma tañuꞌu kùu raꞌ ña ndākuu raꞌ mamaa nii jàꞌa ma yuku ikan.
Ta juuni cha yatin sava ma tandiꞌi nuu ma kiti ña ìyo ma tichi tañuꞌu chīꞌí, ta cha yatin sava ma varku ña kaꞌìin ikan kūcheꞌe run ndia.
Ta ma tati uni ora kīchaꞌa ndio yi tìvi yi ma yutun tivi, ta ma ora ikan iin chele kaꞌnu ña kàyu ri takua kàyu iin xini iin ñuꞌú kaꞌnu ña tìin, kīchaꞌa ri kòyo ri nuu cha yatin sava ma yuta ña ìyo ndisaa ma ñuñivi, ta juuni kōyo yi cha yati sava nuu ma soko nuu kàna takuii ndia.
Ta ma chele ikan nàni ri, takua nàni iin yukú uva, vati cha yatin sava ma takuii ndākuu uva raꞌ jāꞌa ri. Ta chaꞌaꞌ ma takuii uva ikan kùu yi ña nduvaꞌa kuii kuaꞌaꞌ ñivi chīꞌí na ora chīꞌi na raꞌ.
Tajan ma tati kumi ora kīchaꞌa yi tìvi yi ma yutun tivi, ta ora ikan cha yatin sava ma nikandii ndōnaa jàꞌa yi, ta cha yatin sava ma yoo, ta cha yatin sava ma chele ndia. Ta takan kūu yi ña cha yatin sava ma ndi uni yi ndōnaa, ta tüva nī jatuun yi cha yatin sava ma ora ndichin, ta ora naa ndia.
Ta ikan nāndeꞌe ndioi itiꞌ andivi, ta ikan ndēꞌi ña java ma andivi ndàti iin tasu kaꞌnu ña teꞌen kānachaa niꞌi ri:
―Ndaꞌvi taꞌan, ndaꞌvi taꞌan, ndaꞌvi taꞌan ma ñivi ìyo nuñuꞌuꞌ ñuñivi, ti chani tivi ma inga uni taꞌan tati chiꞌin ma yutun tivi ndaꞌa na.
Tajan ma tati uꞌun ora kīchaꞌa yi tìvi yi ma yutun tivi, ta ora ikan ndēꞌi ña itiꞌ andivi kēe iin chele, ta kōyo ri ma nuñuꞌuꞌ ñuñivi. Ta rikan nīꞌi ri ma ndatiku kuenda ña nùna ri ma yavi nduvaꞌa kuii kunu ta naa.
Tajan nūna ndio ri yuꞌu ma yavi kunu ikan. Ta ikan ndēꞌi ña nduvaꞌa kuaꞌaꞌ ma ñuꞌma kèe ndio ma tichi yi, takua jàꞌa yi ma ora kèe kuaꞌaꞌ ñuꞌma tichi ma hornu kaꞌnu. Tajan ma ñuꞌma xaan ikan kùu yi ña chāsi yi nuu ma nikandii, ta jākanuu yi chiꞌin ma tati, ta ndōnaa jàꞌa yi.
Ta tañu ma ñuꞌma ikan, kēkoyo kuaꞌaꞌ ma tikaa naꞌnu ña ndàti ndri ma nuñuꞌuꞌ ñuñivi. Ta ndrikan ti nīꞌi ndri ma ndatu ndri ña kùu taa ndri ma ñivi takua tàa ma tisuꞌma ña ìyo ma nuñuꞌuꞌ ñuñivi.
Ta ma tikaa ikan, ti tāchi ma Ndioo ndri ña na tüvi ìyo yi ña jativi ndri ma kuꞌu kuii, ni ma ita, ta nïꞌiin ma yutun ña ìyo ma nuñuꞌuꞌ ñuñivi, vati vàchi ndri kuenda ña jàndeꞌe ndri tundoꞌo ma ñivi ña tüvi ìyo ma seyu ma Rachaꞌnu Ndioo ma teꞌe nuu.
Va na tüvi nī chaꞌa ma Ndioo ña na kaꞌni ndri ma ñivi, vati chāꞌa ra ña na jandeꞌe ndri tundoꞌo na kuenda uꞌun yoo. Ta ndrikan ti indukuni chatu tàa ndri takua tàa ma tisuꞌma.
Ta ma kivi ikan, ti kuuni ma ñivi kuvi na, va na küu yi. Ta vaji nduvaꞌa ni nanduku na naja kua kuvi na, va na küu yi ti cha jāchika ma ña kuvi na nuu na.
Ta ma tikaa ikan, ti kàa ndri takua kàa ma kuayu ma ora cha ìyo tuꞌva ndri kuenda ña kànitaꞌan ndri tichi ma kuati. Ta ma xini ndri jundii iin ña kàa takua kàa ma korona oro, ta ma nuu ndri, va kàa yi takua kàa ma nuu ñivi.
Ta ma ixi xini ndri nduvaꞌa nani yi takua nani ixi xini ma ñivi ñaꞌa, ta ma nuꞌu ndri, kàa yi takua kàa ma nuꞌu ma iiꞌii.
Ta ma pechu ndri ndasi yi chiꞌin mamaa kaa ña kùu aceru, ta ma ndichin ndri niꞌi vaꞌa jàkayu yi takua yaꞌa niꞌi jàkayu jaꞌa ma carreta ma ora kèñuꞌu ma kuayu ndrun ña kuàꞌan ndrun nuu ni kuu kuati.
Ta ma suꞌma ndri ìyo iñu xuu ndri takua kàa suꞌma ma tisuꞌma. Ta ìyo ndatu ndri ña kùu jandeꞌe yi tundoꞌo ma ñivi kuenda uꞌun yoo ndia.
Ta ma chitoꞌo ndri kùu ma tati xaan ña chàꞌnda tiñu nuu ma yavi nduvaꞌa kuii kunu ta naa. Ta ma sivi tati ikan chiꞌin ma tuꞌun hebreu va nàni yi Abadón, ta chiꞌin ma tuꞌun griegu nàni yi Apolión, ña kùuni yi kaꞌan yi: ra jàndiꞌi nuu ndisaa nakuyi.
Cha yāꞌa ma tundoꞌo nunuu, va kumani ma inga uvi ga yi.
Takan kūu ta ma tati iñu ña jàkuu tiñu nuu Ndioo ora kīchaꞌa yi tìvi yi ma yutun tivi. Ta ora ikan chīni̱ iin tati ña kàꞌan yi tañu ma ndi kumi ndiki ña ìyo ma tutun chito naá oro ña ndaa ma itiꞌ nuu ndeꞌe ma Ndioo.
Ta ma tati ikan teꞌen kàꞌan yi nuu ma tati iñu ña jàkuu tiñu nuu Ndioo ña ìyo ma yutun tivi chiꞌin:
―Na ndachiun ma ndi kumi ma tati ña ndikun yuꞌu ma yuta kaꞌnu ña nàni Éufrates ―kàti yi.
Ta ikan chīni̱ ña kàꞌan na ña ìyo uvi cientu millon ma jandaru ña yoso kuayu, kùu ndra ña ìyo ndra kuenda tìndee ndra ma ndi kumi tati ikan.
Ta takan kūu ña ndēꞌi ma kuayu kuaꞌá ikan tichi ñumaꞌnai ña ma pechu ma ndra jandaru ña yoso ndri, ndasi yi chiꞌin ma kaa color kuaꞌá, ña kùu yi takua kùu ma ñuꞌú, ta color azú ta kuaan. Ta ma xini ma kuayu, va kùu yi takua kùu xini ma iiꞌii, ta ma tichi yuꞌu ndri va kèe ma ñuꞌú, chiꞌin ñuꞌma, ta azufre.
Ta takan kūu ña cha yatin java ma ñivi kùu na ña chīꞌí na jāꞌa ma uni kueꞌe ña kùu yi ñuꞌú, ta ñuꞌma, ta azufre.
Vati ma ndatu ña ìyo chiꞌin ma kuayu ikan, ìyo yi ma tichi yuꞌu ndri, chiꞌin ma suꞌma ndri, ti ma suꞌma ndri kàa yi takua kàa xini ma koo tati, ta chiꞌin yakan jàndeꞌe ndri tundoꞌo ma ñivi.
Va ma ndian kīndoo ña kākú jàꞌa ma uni kueꞌe ikan niku, ta vaji töve nī chiꞌí na ta tüvi nī jaña na ña jaꞌa na ma ña tüvi vaꞌa vaji takan tāꞌan na, ti juuni jàkaꞌnu ga na ma tati xaan, chiꞌin ma yutun ií oro, ta ña kūvaꞌa chiꞌin kaa plata, bronce, yuu, ta chiꞌin yutun. Ta ndisaa yutun ií ikan, ndicha kuii ña töve kùu nandeꞌe yi, ni ña kàka yi, ta tasoꞌo yi ndia.
Ta juuni töve nī jaña na ña chàꞌni na ñivi, chiꞌin ña jàtakueꞌe na, ta ña kìꞌvi ma ndraꞌii chiꞌin ñivi ñaꞌa yüvi ñasiꞌi ndra, ta ñivi ñaꞌa chiꞌin yüvi ii vi, ta ni ña suꞌu na ndia.
Takan kūu tajan ndēꞌi iin tati ña jàkuu tiñu nuu Ndioo ña ìyo ndatu ña isukun yi ma vikonuꞌu, vàchi nuu yi itiꞌ andivi, chiꞌin iin koo laꞌndi ma xini yi. Ta ma nuu yi tàcha yi takua tàcha ma nikandii, ta ma nduvi chaꞌa yi kùu yi takua kùu uvi ñuꞌú ña ndaa sukun vaꞌa.
Ta ndaꞌa yi iin tutu vali ña cha nūna, tajan kūtaa yi ma chaꞌaꞌ chiyo kuaꞌa yi ma nuu tañuꞌu, ta ma chaꞌaꞌ satin yi kūtaa yi yi ma nuñuꞌuꞌ.
Tajan niꞌi vaꞌa nandaꞌyu yi, takua jàꞌa iin iiꞌii ma ora kùxaan ri. Ta ora nāndaꞌyu yi, tajan chīni̱ ña ucha taꞌan tati ña niꞌi vaꞌa ndaꞌyu yi ña kùu takua kùu ña chinu savi.
Ta ma ora chīni̱ ña kaꞌndi ucha taꞌan ma tati ikan, tajan ni taa ndioi ma ña kàꞌan yi niku, va tava chīni̱ inga tati ma itiꞌ andivi ña jiꞌna teꞌen kāꞌan yi chiꞌi̱n:
―Na kumi xeꞌun ma ña kātituꞌun ma ndi ucha taꞌan ma ña kàꞌndi ikan, ta koto täun yi ―kàti yi.
Tajan ma tati vaꞌa ña jàkuu tiñu nuu Ndioo ña ìyo iin chiyo chaꞌa ma nuu tañuꞌu, ta inga chiyo yi ma nuñuꞌuꞌ, kāniꞌi yi ndaꞌaꞌ kuaꞌa yi ma itiꞌ andivi,
ta teꞌen kīchaꞌa yi kàꞌan yi chiꞌi̱n:
―Ndōniꞌi chiyo kuaꞌa ndaꞌi ta kàꞌin ña ndicha kùu ma ña ni kaꞌin chaꞌaꞌ ma sivi ra ìyo ndito ndisaa tiempu, ra jātuvi ma andivi ta ndisaa ma ña ìyo yi, ra juuni jātuvi ra ma nuñuꞌuꞌ ta ndisaa ña ìyo yi, ra jātuvi ma tañuꞌu ta ma ña ìyo raꞌ, va chiꞌin sivi ra kàꞌin ti na tüva ìyo yi ña kuatu yo tiá ga.
Vati ma tati ucha va chani chaa ma tiempu ña ni tivi yi ma yutun tivi ña ndaꞌa yi. Ta ora ikan ma Rachaꞌnu Ndioo ni jachinu ra ma tuꞌun xeꞌe ña kùmi ra takua kātituꞌun ma ndra kàꞌan chiꞌin tuꞌun yuꞌu ra niku.
Tajan ma itiꞌ andivi chīni̱ ndikoi ma tati ña teꞌen nākaꞌan yi chiꞌi̱n:
―Kuàꞌan, ta kiꞌun ma tutu nuna ña jundii nuu ndaꞌa ma tati ña jàkuu tiñu nui ña ndaa yi iin chiyo chaꞌa ma nuu tañuꞌu, ta inga chiyo chaꞌa yi ma nuñuꞌuꞌ ―kàti yi chiꞌi̱n.
Tajan kuàꞌan ndioi nuu ndaa ma tati ndaa ikan, ta kàꞌan ndioi chiꞌin yi ña na kuꞌva yi ma tutu nui. Ta teꞌen nākaꞌan yi chiꞌi̱n:
―¡Tiin yi, ta kachiun yi!, va ma yuꞌu̱n ni ndakuu vixi yi, takua vixi ma nduxi ñuñu, vati ma tichiun ni ndakuu uva yi jàꞌa yi ―kàti yi chiꞌi̱n.
Tajan kīꞌin ndioi ma tutu vali ña jundii nuu ndaꞌaꞌ ma tati ikan, ta chāchi ndioi yi. Ta ma yuꞌi ndōvixi ndio yi, takua vixi ma nduxi ñuñu, va ma tichi̱, ndō uva ndio yi jāꞌa yi.
Tajan teꞌen nākaꞌan ndio ma tati chiꞌi̱n:
―Ìyo yi ña katituꞌun ndikoun ma tuꞌun yuꞌu Ndioo chaꞌaꞌ ma ña kuu nuu ñivi nda ñuu nikuuni, ta inga tuku ñuꞌuꞌ vaji siin siin tuꞌun kàꞌan na, ta juuni chaꞌaꞌ ndian kùu rey ndia ―kàti yi.
Tajan chāꞌa na iin yutun kuiin nui ña kàa takua kàa ma yutun tikuꞌva yo, ta teꞌen nākaꞌan na chiꞌi̱n:
―Na ndetaun ta kuꞌu̱n ma nuu ndaa ma veñuꞌu Ndioo, ta chiꞌin yutun ña ndaꞌun na tikuꞌvaun yi, ta tikuꞌvaun ma chito naá chiꞌin run ndia, ta kaꞌviun naja taꞌan ma ñivi kùu na ña jàkaꞌnu na ma Rachaꞌnu ma tichi ma veñuꞌu.
Va na tïkuꞌvaun ma nukeꞌe nuu ndaa ma veñuꞌu, ti cha kīndoo yi kuenda ma ndian yüvi judíu. Ta ndiakan kùu na ña ni kaꞌnda na tiñu takua kùuni maa na nuu ma ñivi ìyo ñuu ií ña nàni Jerusalén ikan, kuenda uvi xiko uvi yoo takan ni jaꞌa na.
Ta ni tachi̱ ma uvi taꞌan ma ndra kàꞌan chiꞌin tuꞌun yuꞌi, ndra ñuꞌu jaꞌma tuun. Ta ndrakan ni kukatituꞌun ndra ma tuꞌin ma nuu na kuenda iin mii uvi cientu uni xiko kivi.
Ta ma ninduvi ma ndra kùu testigu ikan kùu ndra takua kùu ninduvi taꞌan ma yutun olivu, ta takua kùu ma ninduvi taꞌan ma ñuꞌú kandil, ña kaꞌìin ndra nuu ma Rachaꞌnu Ndioo, ra chàꞌnda tiñu nuu tandiꞌi ñuu ñuñivi.
Ta tu ìyo nda yo kùuni jatiꞌini chiꞌin ndra, ta ndrakan chàꞌni ndra na chiꞌin ma ñuꞌú ña kèe ma yuꞌu ndra. Ta takan jàꞌa ndra ña chàꞌni ndiꞌi ndra ma ndian kùuni jatiꞌini chiꞌin ndra, ta takan ìyo yi ña kuvi ndisaa ndian jàꞌa takan.
Ta juuni ìyo ndatu ndra kuenda ña kasi ndra ma andivi, ikan na töve kùun ma savi kuaꞌaꞌ kivi ma ora kàtituꞌun ndra ma tuꞌun yuꞌu Ndioo nuu ma ñivi. Ta juuni ìyo ndatu ndra ña kùu jandakuu ndra ma nii ma takuii, ta kuenda ña tàchi ndra kuaꞌaꞌ ma kueꞌe nuu ma ñivi, naja kua kùuni maa ndra jaꞌa ndra ndia.
Tajan ma ñundaꞌyu ndra ni kanindoyo na yi ma nuu yaꞌvi ma vetoꞌo, ma ñuu nuu chāꞌni na ma Rachaꞌnu yo Jesuu niku. Ta juuni kàꞌan na ña ma ñuu ikan nàni yi Sodoma ta Egiptu. Takan nàni yi chaꞌaꞌ ma ña kini ña jàꞌa ma ñivi ikan.
Ta uni kivi java kùu yi ña ni ndeꞌe na ma ñundaꞌyu ña kàndoyo ikan. Ta tañu ma ñivi ikan ìyo ndian tuku tata kùu na, a siin tuꞌun kàꞌan na, a siin ñuu nuu kāku na. Ta ma ñivi tüvi ni kùꞌva na ña na kuchi ma ñivi ma ñundaꞌyu ikan.
Tajan ma ndian ìyo nuñuꞌuꞌ ñuñivi ni kusii na ndeꞌe na ma ñundaꞌyu ndra, ti yaꞌa chàtaꞌani na ña cha chīꞌí ndra. Ta ni kuꞌva na taꞌvi nuu taꞌiiꞌiin ma taꞌan na chaꞌaꞌ ña yaꞌa chìsii na, vati ninduvi ma ndra kàꞌan chiꞌin tuꞌun yuꞌu Ndioo ña chīꞌí ikan, tüva ni jandeꞌe ga ndra tundoꞌo na.
Va ma ora cha yāꞌa ma uni kivi java, tajan Rachaꞌnu Ndioo jānataku ndiko ra ma ndrakan inga chaꞌaꞌ, ta ndēta ndiko ndra. Ta ora ndēꞌe ma ñivi ma ña jānataku ndiko ra ndra, ta nduvaꞌa kuii yūꞌvi na.
Ta ikan jan ninduvi ma ndra kùu testigu ikan chīni ndra iin tati ña niꞌi vaꞌa nākaꞌan yi ma itiꞌ andivi chiꞌin tuꞌun iꞌya:
―¡Na ndaa ndo ma itiꞌ siki ndeꞌve! ―kàti yi.
Tajan ndāa ndio ndra chiꞌin vikonuꞌu ma itiꞌ andivi. Ta ora ndāa ndra, ma ndian xaani ndeꞌe ndra ndeꞌe na naja kūu yi chiꞌin ndra ndia.
Tajan juuni ma ora ikani, nduvaꞌa kuii niꞌi tāan, ña uchi porcientu ma veꞌe ìyo ma ñuu ikan kēkoyo. Ta ucha mii taꞌan na kùu na ña chīꞌí na jàꞌa ma ña tāan. Tajan ma ndian kīndoo ndito, nduvaꞌa yūꞌvi na, ta kīchaꞌa ndio na jàkaꞌnu na ma Ndioo ra ìyo andivi.
Cha yāꞌa ma tundoꞌo uvi, va vitin cha vàchi kuyatin ndio ma tundoꞌo uni.
Takan kūu ta tīvi ndio ma tati ucha ña jàkuu tiñu nuu Ndioo ma yutun tivi ndaꞌa yi. Tajan itiꞌ andivi chīni̱ kuaꞌaꞌ tati ña nduvaꞌa niꞌi kànachaa yi, ña teꞌen kàꞌan yi:
Ma nda nikuuni nuñuꞌuꞌ ñuñivi nuu chàꞌnda ma ñivi tiñu,
cha kìꞌvi yi ndaꞌa ma Rachaꞌnu Ndioo yo
ta kuenda ma ra seꞌe ra Cristu ndia.
Vati rakan kùu ra ña ni kaꞌnda ra tiñu chaꞌaꞌ yi endeeni.
Tajan ma ndi oko kumi ma ndrachaꞌnu ña nandi ma nuu taꞌiiꞌiin tayu ikan nuu ndaa ma tayu ií nuu chàꞌnda Ndioo tiñu, chūnandi chiti ndra ña ndava nani teꞌe nuu ndra nuu ñuꞌuꞌ. Ta kīchaꞌa ndra jàkaꞌnu ndra Ndioo,
chiꞌin ma tuꞌun iꞌya:
Chàꞌa ndi taꞌvindioo nuu̱n yoꞌo Rachaꞌnu ra yaꞌa ìyo ndatu,
ti yoꞌo kùu ma ra kuxini ma vitin,
ta kùu̱n ma ra takani kūu niku,
ta kùu̱n ma ra ni kichi itiꞌ nuu ndia.
Vati maun kùu̱n ña nduvaꞌa ìyo ndatun,
ña cha kīchaꞌun chàꞌndaun tiñu nda nuu nikuuni.
Ta ndisaa ma ñivi ña töve chìnuni tuꞌu̱n, nduvaꞌa cha kuxaan na chiꞌun,
va yoꞌo cha kèta ma kivi ña ni kuxaun chiꞌin na ta ni jandeꞌun tundoꞌo nuu na,
ta ma ndian ndií ni jakutuniun ma kuati na,
ta ma ndian ña jàkuu tiñu̱n, ta ndian kàꞌan chiꞌin tuꞌun yuꞌu̱n, ni kuꞌva ndioun ma yaꞌvi vaꞌa nuu na.
Ta juuni takan ni jaꞌun chiꞌin ma ndian ií ña kāchiun kuendaun,
vaji kùu na ndian kuika a ndian ndaꞌvi ña jàkaꞌnu na ma siviun.
Va ma ndian chàꞌni ma inga ñivi ña ìyo ma nuñuꞌuꞌ ñuñivi juuni ni kaꞌniun na ndia.
Tajan ma ora ikani, cha nūna ma veñuꞌu Ndioo itiꞌ andivi ta ndichin ma chito naá nàni Arca ña chāꞌa ma tuꞌun ña Ndioo kāti ra chiꞌin ma ñivi, va ndichin yi tichi ma veñuꞌu itiꞌ andivi. Ta ora ikan nduvaꞌa kuii tacha ta chīni yo ma ña kaꞌan ma tacha ta nduvaꞌa kuii kuun savi yuu, ta nduvaꞌa kuii niꞌi tāan ndia.
Takan kūu tajan ma itiꞌ andivi chīyo iin seña ña nduvaꞌa kaꞌnu. Ta ikan kēta iin ñaꞌa ña isukuan ma nikandii. Ta ma yoo va kīndoo ri itiꞌ xuu ma nuu chañuan. Ta ma xinian jundii iin korona ña kùvaꞌa yi chiꞌin uchi uvi chele.
Ta ma ñaꞌa iꞌya ti ñùꞌu seꞌan, ta nduvaꞌa ndaꞌyuan ña chàꞌnda yi tichian vati chani kàku ma seꞌan.
Takan kūu ta ikan jan kēta inga tuku seña ma itiꞌ andivi ña kùu ri takua kùu iin kiti. Ta rikan ti iin kiti yaꞌa kaꞌnu, ta xaan ña tìvi ñuꞌú kùu ri. Ta rikan ti iin kiti color kuaꞌá kùu ri ña ìyo uchi ndiki ri, ta ucha xini ri nuu jundii ucha taꞌan ma korona.
Tajan chiꞌin ma suꞌma ri jākoyo ri cha yatin sava ma chele kaꞌìin andivi ma nuñuꞌuꞌ ñuñivi. Ta ikan jan chūndaa ndio ri nuu ndaa ma ña ñuꞌu seꞌe ña kùuni ri kachi ri ma seꞌan naja ora ni kàku yi.
Tajan kāku ndio ma iin seꞌan raꞌii, ta chiꞌin vatun kuiin ña kuvaꞌa chiꞌin kaa ni kaꞌnda ra tiñu ninii kaꞌnu ma nuñuꞌuꞌ ñuñivi iꞌya. Va ma seꞌan chātuꞌun na ra, ta chaa ra nuu ndaa ma tayu ií Ndioo, nuu chàꞌnda ra tiñu.
Tajan ma ñaꞌa ikan chīnuan kuàꞌan ña iin tichi kuꞌu nuu ití, iin nuu cha kāchin Ndioo kuenda ña, ña ni kuꞌva ra ña kachian ta jakuenda ra ña kuenda iin mii uvi cientu uni xiko kivi.
Ta ora yāꞌa ña kūu takan, tajan nduvaꞌa kuii kaꞌnu kuati chīyo ma itiꞌ andivi. Vati iin tati ña jàkuu tiñu nuu Ndioo ña nàni Mike, chiꞌin tia kuaꞌaꞌ ma tati ña kùu meru ra kīchaꞌa na kànitaꞌan na chiꞌin ma kiti xaan ña tìvi ñuꞌú, ta chiꞌin tia ma meru ri ña kùu tati jàkuu tiñu nuu ri ndia.
Va tava ma kiti xaan kaꞌnu ña tìvi ñuꞌú chiꞌin ma meru ri nī kuu jakanaa ndri, yakan va nī kuu koo ga ndri ma andivi.
Ta takan kūu ña Ndioo jākanaa ra ma kiti kaꞌnu xaan ña tìvi ñuꞌú, chiꞌin ndisaa ma tati xaan ña kùu meru ri. Ta rikan kùu ri ma koo tati ña kēta ri tajiꞌna, ta ma rikan nàni ri: kuiꞌna a Satanaa ña jàndaꞌviñaꞌánꞌ ma ñivi ninii kaꞌnu nuñuꞌuꞌ ñuñivi. Yakan va ma kuiꞌna, ta chiꞌin ma meruánꞌ tati xaan, kāchitánꞌ ma nuñuꞌuꞌ ñuñivi jàꞌa ma tati vaꞌa jàkuu tiñu nuu Ndioo.
Takan kūu tajan teꞌen chīni̱ iin tati ña nduvaꞌa kuii niꞌi kānachaa ma itiꞌ andivi ña teꞌen kàꞌan yi:
Vitin va cha kīchaa ma kivi ña ni jakakú Rachaꞌnu Ndioo yo ma ñivi ra,
ta juuni vitin jànaꞌa ra ma ndatu ra nuu yo chiꞌin ma nuu chàꞌnda ra tiñu.
Ta vitin iin nuuni chàꞌnda ra tiñu chiꞌin ma ndatu Cristu ra kùu Seꞌe ra.
Vati vitin ma kuiꞌna tüva ndaa yi ma nuu ndaa ma Rachaꞌnu Ndioo.
Ta nduvi ta niñuu tüva tisoánꞌ kuati nuu ra chata ma ndian yani yo ndian chìnuni tuꞌun ra.
Ti Ndioo cha jākanaa ra yi,
ta jāꞌa ra ña na kachita yi.
Yakan va maa ndian chìnuni tuꞌun Cristu cha jākanaa na ma kuiꞌna,
chaꞌaꞌ ma nií ma ra kùu mvechala,
ta chaꞌaꞌ ma tuꞌun ra ña kātituꞌun na nuu ma ñivi.
Va ndicha ña chìnuni na ma tuꞌun ra.
Tüvi kanuu na kàtituꞌun na yi ndava kùu kuvi na chaꞌaꞌ yi.
Yakan va tandiꞌi ndyoꞌo ndian ìyo itiꞌ andivi,
na sii kuuni ndo.
Va ndaꞌvi taꞌan kùu ndyoꞌo ma ndian ìyo nuñuꞌuꞌ ñuñivi, ta ma tichi tañuꞌu,
vati tava ma kuiꞌna, cha kāchita ndioánꞌ ta chāa ndioánꞌ ma nuñuꞌuꞌ nuu ìyo ndo.
Ta juuni cha chìto ndioánꞌ ña chani keta ma tiempu ña tüva ni kaꞌnda ndioánꞌ tiñu.
Yakan va nduvaꞌa kuii xaani ndioánꞌ ndèꞌánꞌ ndo.
Ta ma kuiꞌna kùánꞌ ma kiti xaan ña tìvi ñuꞌú, ta ora chāꞌa ndioánꞌ kuenda ña Ndioo jākanaa ra ñánꞌ ña jākoyo ra ñánꞌ ma nuñuꞌuꞌ ñuñivi iꞌya, tajan kīchaꞌa ndioánꞌ nàndukuánꞌ ma iin ñaꞌa ña kāku seꞌe, iin raꞌii vali.
Takan kūu tajan ma ñaꞌa ikan, nīꞌan uvi taꞌan ma ndichin ña kàa takua kàa ndichin iin tasu ña nduvaꞌa kuii kaꞌnu kuenda ña na kuu ndati ña, ta kākú ña nuu ma kuiꞌna ma tichi kuꞌu ití, nuu ni koan uni kuiya sava. Ta nìꞌan ña kachian jàꞌa ma Ndioo ikan ndia.
Ta ikan jan ma kiti xaan ikan, tīvi ri ma takuii yuꞌu ri ma nuu kuàꞌan ña kuenda ña na ndakuu raꞌ iin yuta kaꞌnu, ta takan jàtani ri ña.
Va ma ñuꞌuꞌ tīndee yi ma ñaꞌa ikan, vati ndāta yi, ta chīꞌi ndiꞌi yi ma takuii yuta ña tīvi ma kiti xaan ikan chiꞌin yuꞌu ri.
Tajan ma kiti xaan ikan, nduvaꞌa kuxaan ri ña nī kuu kaꞌni ri ña. Yakan va kēe ndio ri kuàkanitaꞌan ri chiꞌin ndisaa ma ndian kùu ñivian, ndian jàchiꞌin ma tuꞌun Rachaꞌnu Ndioo, ta endeeni kàꞌan na ña ñivi chìnuni tuꞌun Jesuu kùu na ndia.
Ta ma kiti xaan ikan cha kīndoo ri ma yuꞌu tañuꞌu.
Takan kūu tajan yuꞌu chūndai ma nuu ndoyo yuti ñaꞌma ma yuꞌu tañuꞌu. Ta ikan ndēꞌi ña kēe inga tuku ma kiti xaan ña yaꞌa kaꞌnu ma tichi tañuꞌu ña ìyo ucha xini ri ta uchi ndiki ri. Ta taꞌiiꞌiin ma xini ndiki ri ìyo iin ma korona. Ta ma xini ri ìyo ma letra ña kàꞌan tiꞌini chata Ndioo.
Va ma kiti xaan ña ndēꞌi ikan, kàa ri tava kàa iin ndikaꞌa, ta ma chaꞌa ri va kàa yi tava kàa chaꞌa ma oso, ta yuꞌu ri va kàa yi tava kàa yuꞌu iiꞌii. Tajan ma kuiꞌna kùánꞌ ma kiti xaan ña tìvi ñuꞌú ña chāꞌánꞌ ndatuánꞌ nuu ma inga kiti ikan, ikan na kaꞌnda ri tiñu indukuni kua maánꞌ nuu ninii kaꞌnu ma nuñuꞌuꞌ ñuñivi.
Ta juuni ndēꞌi ña iin ma xini ri kàa yi tava kàa iin nuu tàꞌnda ña ni kuvi ri jàꞌa yi ti yaꞌa kaꞌvi takueꞌe ri. Va ma nuu takueꞌe ikan ndāꞌa yi niku. Ta ndava kuàꞌan anima ma ñivi ora ndēꞌe na ma ña jāꞌa ri, tajan ndisaa ma ñivi ìyo ñuñivi tāndikun na chata ri.
Ta kīchaꞌa ndio na jakaꞌnu na ma kiti xaan ña tìvi ñuꞌú ikan, chaꞌaꞌ ña chāꞌánꞌ ndatuánꞌ nuu ma inga kiti ikan. Ta teꞌen kàꞌan na ña jakaꞌnu na ri:
―Nïꞌiin yo na küu jaꞌa chiꞌin ma kiti xaan iꞌya, ta nïꞌiin yo na küu kanitaꞌan chiꞌin ri ti ìyo kuaꞌaꞌ ndatu ri ―kàti na.
Ta juuni, nīꞌi ri tiñu ña kuu kaꞌan tiꞌini ri chata Ndioo, ta kàꞌan tayi ri takua kùuni maa ri. Ta juuni nīꞌi ri tiñu ña kaꞌnda ri kuenda uvi xiko uvi yoo ndia.
Ta takan kūu yi ña kāꞌan tiꞌini ri chata Ndioo, ta chata ma sivi ra, ta chata ma nuu ìyo ra, chiꞌin tandiꞌi ma ndian ìyo andivi ndia.
Ta juuni nīꞌi ma kiti ikan tiñu ña kànitaꞌan ri chiꞌin ma ñivi Ndioo, nda kati jàkanaa ri na. Ta juuni nīꞌi ri tiñu ña na kùu kaꞌnda ri tiñu nuu tandiꞌi ma ñivi ìyo ñuñivi, vaji tuku tata kùu na, a tuku ñuu na, a tuku tuꞌun kàꞌan na, a tuku ñuꞌuꞌ kīchi na.
Ta tandiꞌi ma ñivi ndian töve chìnuni kùu ma ndian jàkaꞌnu na ma inga kiti ikan. Vati ma sivi ndisaa ndiakan tüvi ìyo yi nuu ma tutu ña tāa Ndioo antea ña jātuvi ra ma ñuñuꞌuꞌ ñuñivi. Ta ma tutu ikan kàꞌan yi ma sivi nda yo ni koo endeeni chiꞌin ra. Ta ma ra kùu kùñaꞌa ma tutu ikan kùu ma ra kùu mvechala chīꞌí niku.
Ta tu ìyo nda ndyoꞌo ìyo soꞌo, na tasoꞌo vaꞌa ndo ma ña ni kaꞌin chiꞌin ndo iꞌya:
Tu ìyo iin ñivi ña tìꞌi na ndo tichi vekaa, takan ni kuꞌun ndo vekaa tuva takan. Ta tu ìyo ndian chàꞌni na ndo chiꞌin machiti, ta takan ni kuvi ndo tuva takan. Ta chaꞌaꞌ yakan kùu yi ña taku ndyoꞌo ña kùu ndo ñivi Ndioo, ìyo yi ña jandeeni ndo, ta chìnuni vaꞌa ndo ma tuꞌun ra ndia.
Takan kūu tajan ndēꞌe tukui ña tichi ñuꞌuꞌ ití kēta inga tuku ma kiti xaan. Ta rikan ti uvi taꞌan ma ndiki ri ña kàa yi tava kàa ndiki ma mvechala, ta kàꞌan ri tava kàꞌan ma kiti xaan ña tìvi ñuꞌú.
Ta juuni induku ìyo ndatu ri takua ìyo ndatu ma kiti xaan ña kēta nunuu. Ta rikan ndaa ri yatini itiꞌ nuu ma inga ri. Vati juuni jāꞌa ri ña na jakaꞌnu ma ñivi ìyo nuñuꞌuꞌ ñuñivi ma kiti nunuu ña cha ndāꞌa ri ña takueꞌe kaꞌvi ri.
Ta juuni jàꞌa ri kuaꞌaꞌ nuu ndatu kaꞌnu, vati jàꞌa ri ña na kèe ma ñuꞌú itiꞌ andivi, ta kòyo yi ma nuñuꞌuꞌ, kuenda ña na ndeꞌe ma ñivi ìyo ñuñivi.
Ta ma kiti xaan ña kēe nunuu chāꞌa ri tandiꞌi ma ndatu ña jàꞌa ma kiti uvi ikan. Ta chiꞌin ma ndatu ña nīꞌi ma kiti uvi ña na jàꞌa ri, yaꞌa nduvaꞌa jàndaꞌviñaꞌa ri ma ñivi ìyo nuñuꞌuꞌ ñuñivi chiꞌin ma seña jàꞌa ri. Ta juuni tāchi ndio ri nuu ma ñivi ña na jaꞌa na iin naꞌna kuenda jàkaꞌnu na ma kiti ña kēta nunuu ña nduvaꞌa tākueꞌe kaꞌvi chiꞌin machiti niku, ta nātaku ndiko ri.
Takan kūu ta ma kiti uvi kùu ri ña nīꞌi ri ndatu ri kuenda ña na jaꞌa ri ña na kùu koo ndito ma naꞌna ma kiti nunuu, ta ma naꞌna ri kīchaꞌa yi kàꞌan yi. Ta juuni tāchi ri ña na kaꞌni na ndisaa ma ndian töve jàkaꞌnu ma naꞌna ri.
Ta juuni jāꞌa ri ña tandiꞌi ma ndiakuati, a ndian chaꞌnu, a ndian kuika, a ndian ndaꞌvi, a ndian kùu musu, a ndian tüvi kùu musu: ña na koo iin tuni ma ndaꞌaꞌ chiyo kuaꞌa na, a ma teꞌe nuu na.
Ta nïꞌiin na, na küu jata na, ta xìko na, tu tüvi ìyo ma tuni ma kiti xaan na, a sivi ri, a ma numero ma sivi ri na ndia.
Yakan va iꞌya ni ndeꞌo nda yo ìyo chinituni. Ta tu ìyo chinituni na, na jaꞌa na kuenda nuu na chiꞌin ma numero ma kiti xaan ikan, vati numero ma ñivini kùu yi. Ta numero iñu cientu uni xiko iñu kùu yi.
Takan kūu ta ikan jan ndēꞌi iin ma ra kùu mvechala ña ndaa ra ma xini yuku ña nàni Sión. Ta chiꞌin ra ndēꞌi ña kaꞌìin ma iin cientu uvi xiko kumi mii ma ñivi ña ìyo tuni ma teꞌe nuu na, chiꞌin ma sivi ma ra kùu mvechala, ta sivi ma Tatá ra.
Ta ikan jan chīni ndioi iin tati ma itiꞌ andivi, ña nduvaꞌa jàkayu yi, ta chìnu tacha jàꞌa yi, takua jàꞌa iin nuu too takuii. Ta juuni chīni̱ ña ma tati ikan, jàꞌa yi takua jàꞌa ma tati iin nuu jàkuaku na kuaꞌaꞌ ma arpa.
Ta ndiakan chìta na iin yaa chaa ma nuu ndaa ma tayu ií, nuu kaꞌìin ma ndi kumi ma ña ndito, ta nuu kaꞌìin ma ndi oko kumi ma ndrachaꞌnu ndia. Va nïꞌiin ma ñivi nī kutuꞌva na kata na ma yaa ikan, vati ma ndra chìto kata yi kùu ma iin cientu uvi xiko kumi mii ndra ni, ti ndrakani kùu ma ndra kākú tañu ma ñivi ìyo ma nuñuꞌuꞌ ñuñivi.
Vati ndisaa ndrakan kùu ndra ña kīndoo ndaa vaꞌa ndra nuu Ndioo, va töve kìꞌvi ndra chiꞌin ñaꞌa, ta kùu ndra ndra kùmi suꞌun ndra ndra, ti kuàꞌan ndra chata ma ra kùu mvechala nda nikuuni nuu kuàꞌan ra. Ta Ndioo tāvasiin ra ndra ña jākakú ra ndra tañu ma ñivi, ikan na kuu ndra takua ma chiti nunuu ña sòkó yo nuu Ndioo. Ta takan kùu ndra kuenda ma Rachaꞌnu Ndioo ta kuenda ma ra kùu mvechala.
Takan kūu tajan ndēꞌi inga tuku ma tati ña jàkuu tiñu nuu Ndioo, ña ndàti yi chàkunuu yi nuu sukun. Va ma tiñu ndiso yi kùu yi ña kàtituꞌun yi ma tuꞌun vaꞌa chaꞌaꞌ Ndioo ña ìyo kuenda yi endeeni nuu tandiꞌi ma ndian ìyo nuñuꞌuꞌ ñuñivi, vaji siin siin ñuu na, a siin siin tuꞌun kàꞌan na, a siin siin tata kùu na a siin ñuꞌuꞌ kīchi na ndia.
Tajan teꞌen nākaꞌan niꞌi yi chiꞌin na:
―Na tiñuꞌu ndo ma Rachaꞌnu Ndioo, ta na jakaꞌnu ndo ra, vati vitin va cha kèta ma kivi ña ni jakutuni ra ma ñivi. Yakan va na jakaꞌnu ndo ma ra jātuvi ma andivi, ma nuñuꞌuꞌ ñuñivi, ma tañuꞌu, ta ma soko nuu kàna takuii ndia ―kàti yi.
Takan kūu tajan kēta inga tuku ma tati ña jàkuu tiñu nuu Ndioo, ta teꞌen nākaꞌan yi ndia:
―Cha kēkoyo ma veꞌe ìyo ma ñuu kaꞌnu ña nàni Babilonia chiꞌin ma ñivi yi. Ndicha vaꞌa ña cha kēkoyo yi. Vati juu yi jātivi ma tandiꞌi ma ndian ìyo ma ñuꞌuꞌ yi, ta tandiꞌi ma inga ñuꞌuꞌ ñuu ñuñivi, chiꞌin ma ndixi ña chāꞌa raꞌ nuu na ña na koꞌo na raꞌ, ti jāꞌa raꞌ ña kìꞌvi ma ñivi ña na jaꞌa na kuati. Va jāꞌa raꞌ chiꞌin yo takua jàꞌa iin ñaꞌa tondo.
Ta ikan jan kīꞌvi ndio ma tati uni ña jàkuu tiñu nuu Ndioo, ta teꞌen nākaꞌan niꞌi vaꞌa yi:
―Tu ìyo iin nda ndian jàkaꞌnu ma naꞌna ma kiti xaan ikan, a maa ri, ta chùndatu na ña koo ma tuni ma teꞌe nuu na, a ma chiyo ndaꞌaꞌ kuaꞌa na,
ndiakan nduvaꞌa ni ndeꞌe na tundoꞌo jàꞌa ma Rachaꞌnu Ndioo, ti ni kuꞌva ra ma ndixi xaan koꞌo na ña jànaꞌa raꞌ ña nduvaꞌa xaani ndèꞌe ra na. Vati ni kayu na chiꞌin azufre, ma nuu ndèꞌe ma tati jàkuu tiñu nuu Ndioo, ta nuu ndèꞌe ma ra kùu mvechala ndia.
Ta ma ñuꞌma nuu ndèꞌe na tundoꞌo ña kàyu na endeeni na töve ni jaña yi ña ndaa yi ma nuu sukun, vati nduvi niñuu kùu yi ña kàyu na, ta na küu nindee na ña ndeꞌe na tundoꞌo. Ta takan ni taꞌan na chaꞌaꞌ ña jàkaꞌnu na ma kiti xaan chiꞌin naꞌna ri, ta chaꞌaꞌ ña ìyo tuni ma teꞌe nuu na chiꞌin ma sivi ri. ―Takan kàti ma tati.
Yakan va kuenda ma ndian kùu ñivi Ndioo, va ndian jàchiꞌin vaꞌa ma tuꞌun Ndioo ta chìnuni vaꞌa ma tuꞌun Jesuu, vitin kùu ma kivi ña ìyo yi ña jandeeni na.
Takan kūu tajan itiꞌ andivi chīni̱ iin tati vaꞌa ña teꞌen nākaꞌan yi chiꞌi̱n:
―Na taun ma tuꞌun iꞌya: “Na sii kuuni ma ndian chìꞌí ña chìnuni tuꞌun ma Rachaꞌnu, nda ma vitin, ta itiꞌ nuu” ―kàti yi.
Ta ma Tati Ií Ndioo teꞌen nākaꞌan yi:
―Ndicha vaꞌa ña takan kùu yi, vati vitin ndiakan cha kuu nindee na chaꞌaꞌ ma tiñu jāꞌa na, ti tiñu vaꞌa ña jàꞌa na ora chīyo na niku töve ni naa yi. ―Takan kàti ma Tati Ií Ndioo.
Tajan ma ora kāniꞌi̱ nui ma itiꞌ andivi, ta ikan ndēꞌi ña nandi iin ra kàa takua kàa iin ra Seꞌe ñivi tāchi Ndioo ma chata viko, ña jùndii iin korona oro xini ra, ta ndaꞌa ra iin machiti kanchu ña nduvaꞌa kuii xaan.
Tajan itiꞌ tichi veñuꞌu kēe inga ma tati ña jàkuu tiñu nuu Ndioo, ña teꞌen nākaꞌan niꞌi yi nuu ra nandi chata ma viko:
―Na kichaꞌun kaꞌndaun ta jatiꞌviun ma ndatiñu chiꞌin ma machiti kanchu̱n, ta kànivaꞌun ndisaa ma ndatiñu ña kandoyo ma nuñuꞌuꞌ ñuñivi ña jàtiꞌviun, vati cha ndiꞌi yi chīti, ta vitin ìyo yi ña jatiꞌviun yi ―kàti ma tati ikan.
Tajan ma ra nandi ma chata viko, tīin ndio ra ma machiti kanchu ra, ta chāꞌnda ra ndisaa ma ndatiñu ña kàndoyo ma nuñuꞌuꞌ ñuñivi, ta kānivaꞌa ndio ra ndisaa kuii yi.
Takan kūu tajan ma itiꞌ andivi kēta inga ma tati ña jàkuu tiñu nuu Ndioo ma tichi veñuꞌu ìyo ndakan ña juuni ndaꞌa yi iin machiti kanchu yaꞌa xaan ndia.
Ta ikan jan ma itiꞌ nuu ndaa ma chito naá ma Ndioo kēta inga tuku ma tati ña jàkuu tiñu nuu Ndioo, ña ìyo ndatu yi kuenda ma ñuꞌú ña kuàtiñu yi nda nuu ni kuuni. Tajan tati ikan teꞌen kānachaa niꞌi vaꞌa yi nuu inga ma tati ña ndaꞌa ma machiti xaan:
―Na kichaꞌun kaꞌndaun ma vatu ma chiti uva chiꞌin ma machiti xaan ña ndaꞌun, ta kanivaꞌun ma ndatiñu ña kàndoyo ma nuñuꞌuꞌ ñuñivi, vati cha ndiꞌi vu chīti. ―Takan kàti ma tati ikan.
Tajan tīin ndio yi ma machiti yi, ta chāꞌnda ndiꞌi yi ma yokuꞌu uva ña kàndoyo ma nuñuꞌuꞌ ñuñivi, tīꞌi ndio yi vu iin tichi iin ña nduvaꞌa kuii kaꞌnu nuu ni nakuꞌni na vu, ña kùuni yi kaꞌan yi ña ma ikan kùu ma nuu ni jandeꞌe Ndioo tundoꞌo ma ñivi.
Takan kūu ta nākuꞌni ndio vu itiꞌ yuꞌu ñuu. Ta ma tichi ma nuu ña nakuꞌni vu, kēe mamaa nii ñivi, ña ndāa raꞌ sukun vaꞌa nda kēta raꞌ nuu ìyo mvosa ma kuayu. Ta chāti raꞌ chinu raꞌ kuàꞌan raꞌ iin uni cientu kilometru ma nuñuꞌuꞌ ñuñivi, ti nduvaꞌa kuii kayuni Ndioo ndeꞌe ra na.
Takan kūu tajan ma itiꞌ andivi ndēꞌe tukui inga tuku ma seña kaꞌnu ta siin kuii ndēꞌi yi. Vati ikan ndēꞌi ucha taꞌan ma tati ña jàkuu tiñu nuu Ndioo, ña ndaꞌa yi ma ndi ucha taꞌan ma tundoꞌo nuu ndiꞌinia ña ni ndeꞌe ma ñivi jàꞌa Ndioo. Ta ora cha yaꞌa ma tundoꞌo ikan ni kutaxin ma nuu nduvaꞌa kuii kàyuni Ndioo chiꞌin ma ñivi.
Ta juuni ndēꞌi iin tañuꞌu kuvaꞌa chiꞌin inu ña kàa raꞌ takua kàa ma takuii tañuꞌu ña jākanuu raꞌ chiꞌin ñuꞌú. Tajan yatini yuꞌu ma takuii tañuꞌu inu ikan, kaꞌìin ma ndian ndaꞌa ma arpa ña chāꞌa Ndioo nuu na. Vati ndiakan kùu ma ndian jākanaa na ma kiti xaan ikan, ti tüvi nī jakaꞌnu na ri a ma naꞌna ri, ta tüvi ni chāꞌa na ña nàni ma tuni ri na ña kùu yi ma numero ma sivi ri ndia.
Ta ndiakan ti chìta na yaa ña chīta Moisés, ra jàkuu tiñu ma Rachaꞌnu Ndioo chiꞌin ma inga yaa kuenda ma ra kùu mvechala. Ta teꞌen chìta na:
Yaꞌa ga kaꞌnu ta vii kùu ma tiñu jàꞌun,
yoꞌo Rachaꞌnu Ndioo, ra ìyo tiaga ndatu kua tandiꞌi ma ñivi ñuñivi,
vati itiꞌ ndaa, ta itiꞌ ndicha kùu ma itiun,
Yoꞌo Rachaꞌnu, ndisaa kuii ma ñivi yaꞌa tìñuꞌu na ñu̱n,
ti ndisaa na jàkaꞌnu na ma siviun,
vati uvanuu maaun kùu ma ra yaꞌa ga ií.
Ta ndisaa ma ñivi ìyo nuñuꞌuꞌ ñuñivi ni kichi na ta jakaꞌnu na ñu̱n,
ti ndisaa ma ña ndaa ta vaꞌa ña jàꞌun cha nākoto na yi.
―Takan kùu ma yaa ña chìta na.
Ta ora yāꞌa ña kūu takan, tajan ndēꞌi ma itiꞌ andivi, ta ikan ndēꞌi ña nūna ma yuveꞌe veñuꞌu Ndioo nuu yaꞌa ií nuu kàndii ma yuu ña ndiso ma tuꞌun Ley Ndioo ma nuu yi.
Tajan ma tichi yuveꞌe nuu ií, ikan ndēꞌi ña kēe ucha taꞌan ma tati ña jàkuu tiñu nuu Ndioo chiꞌin ma ndi ucha nuu ma tundoꞌo. Ta ndiakan ti ñuꞌu na jaꞌma ña yaꞌa yaꞌvi ndaa, ta vii ndoo yi, ta tacha yi. Ta juuni ndaꞌa na ma pañu oro ña yaꞌa kiꞌin, ña kèta yi nda pechu na.
Tajan iin ma ña kumi ìyo tañu ma ndian ndito ikan, chāꞌa yi iiꞌiin koꞌo oro nuu ma ndi ucha taꞌan ma tati ikan, ña chìtu yi chiꞌin mamaa ma tundoꞌo Ndioo, ra ìyo ndito tandiꞌi kivi ta tandiꞌi tiempu.
Ta ma tichi veñuꞌu nuu ií ikan, endee chītu yi chiꞌin mamaa ñuꞌma, jāꞌa ma ndatu ma Ndioo kaꞌnu. Ta nïꞌiin ñivi, na küu kiꞌvi na tichi veñuꞌu ikan, nda kati yaꞌa ma ucha taꞌan tundoꞌo ña ndaꞌa ma ndi ucha taꞌan ma tati vaꞌa ikan.
Takan kūu tajan ma tichi veñuꞌu nuu ií ikan, chīni̱ iin tati vaꞌa ña nduvaꞌa kuii niꞌi kàꞌan yi nuu ma ucha taꞌan ma tati ña jàkuu tiñu nuu Ndioo. Ta teꞌen kàꞌan yi:
―Na kuꞌun ndo kukata kuati ndo ma tundoꞌo Ndioo ña chìtu tichi ma ucha koꞌo, ma nuñuꞌuꞌ ñuñivi ―kàti yi.
Tajan ma tati nunuu ña jàkuu tiñu nuu Ndioo, kuàꞌan yi kuàkata yi ma tundoꞌo ña kaꞌìin tichi ma koꞌo yi ma nuñuꞌuꞌ ñuñivi. Tajan ndisaa ndio ma ndian jàkaꞌnu ma naꞌna ma kiti xaan, ta ìyo tuni ri ma teꞌe nuu na, ñii ndiakan kēta ndiꞌi taꞌyu ña yaꞌa xaan ta uꞌvi.
Takan kūu tajan ma tati uvi ña jàkuu tiñu nuu Ndioo, kuàꞌan ndio yi kuàkata yi ma tundoꞌo ña kaꞌìin tichi koꞌo yi ma tichi takuii tañuꞌu, ta ndākuu raꞌ mamaa nií ña kàa ra takua kàa nií ma ndian chīꞌí. Ta ikan chīꞌí ndio tandiꞌi kuii nuu ma kiti ìyo ma tichi raꞌ jāꞌa yi.
Ta ma tati uni ña jàkuu tiñu nuu Ndioo kuàꞌan yi kuàkata yi ma kueꞌe ña kaꞌìin tichi koꞌo yi ma tichi yuta, chiꞌin nani soko nuu kàna takuii, ta ndākuu raꞌ nií ndia.
Tajan teꞌen chīni ndioi ña kàꞌan ma tati vaꞌa ña ìyo ndatu chaꞌaꞌ takuii:
Yoꞌo Rachaꞌnu Ndioo, ra yaꞌa ií,
cha chìtoi ña maun kùu iin ma ra ndaa,
chaꞌaꞌ ma kuati ña jàkutuniun.
Ndicha ña yoꞌo kùu̱n ra chīyo niku, ta ìyoun nda vitin ndia.
Vati ndian xaan ikan kùu na ndian chāti na nií ma ndian kùu ñiviun
chiꞌin ma ndian kàꞌan chiꞌin tuꞌun yuꞌu̱n niku.
Ta vitin yoꞌo kùu̱n ra chāꞌa ndioun ma nií nuu ndian kini ikan, ña na koꞌo na raꞌ.
Ta vaꞌani jāꞌun jin yakan kùu ma yaꞌvi na
kàti ma tati ikan.
Ta juuni chīni̱ ña teꞌen nākaꞌan ma ñivi ña kaꞌìin ma nuu ndaa ma chito naá Ndioo ikan:
―Ndicha vaꞌa, yoꞌo Rachaꞌnu Ndioo, ra yaꞌa ìyo ndatu. Vati tuꞌun ndaa ta ndicha kùu ma ña kàꞌun ora jàkutuniun ma ñivi ―kàti na.
Takan kūu tajan ma tati kumi ña jàkuu tiñu nuu Ndioo, kuàꞌan yi kuàkata yi ma kueꞌe ña kaꞌìin tichi koꞌo yi chata ma nikandii. Ta ikan ma nikandii nīꞌi ndio yi ma ndatu kuenda ña na kaꞌmi yi ma ñivi chiꞌin ñuꞌú.
Ta takan kūu yi ña nduvaꞌa kāyu ma ñivi. Ta ni tüvi nī kuuni na ndakoo na ma itiꞌ kini kuàꞌan na, ta kiꞌvi na ma itiꞌ Ndioo ta jakaꞌnu na ra, vaji takan tāꞌan na. Vati viꞌa niꞌi kīchaꞌa na kàꞌan tiꞌini na chata Ndioo, vaji maa ra kùu ma ra ìyo ndatu ña kùu janaa ra ma tundoꞌo ikan.
Ta vaji takan tāꞌan na, va endee töve nī kuuni na jaña na ma ña kini jàꞌa na, ta kiꞌvi na kuꞌun na itiꞌ Ndioo, vati java viꞌa kàꞌan tiꞌini na chata Ndioo, ra ìyo andivi, chaꞌaꞌ ma ndiꞌi taꞌyu ña ìyo ñii na chiꞌin ma ña uꞌvi na.
Takan kūu ta ma tati iñu ña jàkuu tiñu nuu Ndioo, kuàꞌan yi kuàkata yi ma kueꞌe ña kaꞌìin tichi koꞌo yi, ma tichi yuta kaꞌnu ña nàni Éufrates, ña kàndii itiꞌ nuu kàna nikandii. Ta nātii raꞌ, ikan na kuu yaꞌa ma ndra kùu Rey ña vàchi itiꞌ tikan.
Ta ikan jan ndēꞌe ndioi, ña ma tichi yuꞌu ma kiti xaan ña tìvi ñuꞌú, chiꞌin tichi yuꞌu ma inga tuku ma kiti xaan, ta tichi yuꞌu ma ra jàꞌani ña kàꞌan chiꞌin tuꞌun yuꞌu Ndioo, kèe uni taꞌan tati xaan, ña kàa yi takua kàa lekue saꞌnda.
Ta ma tati xaan ikan, ti nduvaꞌa chīyo kuaꞌaꞌ ndatu yi kuenda ña jàꞌa yi tiñu kaꞌnu. Ta chiꞌin yakan vàchi jatiꞌvi taꞌan yi tandiꞌi ma ndian kùu Rey ña ìyo nuñuꞌuꞌ ñuñivi, kuenda ña ni kanitaꞌan ndra chiꞌin ma Rachaꞌnu Ndioo, ra ìyo kuaꞌaꞌ ndatu, ma ora ni chaa ma kivi ña ni jakutuni ra na.
Ta ma Rachaꞌnu Jesuu teꞌen nākaꞌan ra:
―Na ndeꞌe vaꞌa ndo, ti yuꞌu ni chai ma ora töve chànini ndo, takua jàꞌa ma ndra suꞌu ora kìꞌvi ndra suꞌu ndra. Na sii kuuni ma ndian ìyo tuꞌva, ta kumi vaꞌa na ma jaꞌma na, ikan ma ora ni kuachai töve nataꞌin na ña kaviti ndaꞌa na, ta kukanuu nuu na ―kàti ma Rachaꞌnu Jesuu.
Takan kūu tajan ma ndi uni tati xaan ikan jātiꞌvi taꞌan yi ma ndra kùu Rey iin tichi kuꞌu ña nàni Armagedón. Takan nàni yi chiꞌin ma tuꞌun hebreu.
Tajan ma tati ucha ña jàkuu tiñu nuu Ndioo, kuàꞌan yi kuàkata ndio yi ma kueꞌe ña kaꞌìin tichi koꞌo yi ma nuu tati. Ta nda tichi veñuꞌu itiꞌ andivi, chīni̱ iin tati ña nduvaꞌa kuii niꞌi kānachaa nda ma nuu ìyo ma tayu ií nuu tàꞌnda tiñu ña teꞌen kàꞌan yi:
―¡Vitin va cha chīnu ndisaa yi! ―kàti ma tati ikan.
Tajan ma tiempu ikan kōyo ndio ma tacha, ta niꞌi kùu, ta chìnu savi, ta ma nuñuꞌuꞌ ñuñivi nduvaꞌa kuii niꞌi tāan Ta nïꞌiin chaꞌaꞌ takäꞌan taan takan nda ora Ndioo jātuvi ra ma ñuñivi.
Takan kūu tajan ma ñuu kaꞌnu ikan, uni kuakēsiin yi, ta nda tandiꞌi inga ma ñuu naꞌnu ña ìyo ma ñuñivi, ndiꞌi yi kēkoyo ndia. Ta ikan jan ma Rachaꞌnu Ndioo töve nī naani ra ndisaa ma kuati ña jāꞌa ma ndian ñuu kaꞌnu nàni Babilonia. Ta chaꞌaꞌ ñaꞌa kùu yi ña yaꞌa kāyuni ra chiꞌin na, ta jāndeꞌe ra tundoꞌo na.
Ta takan nāa tàndiꞌi ma ñuꞌuꞌ ìyo maꞌñu tañuꞌu chiꞌin ma yuku naꞌnu ña ìyo ma nuñuꞌuꞌ ñuñivi ndia.
Tajan ma itiꞌ andivi kīchi ndio ma savi yuu ña yaꞌa naꞌnu, ta kāchita yi chata ma ñivi ìyo ñuñivi, ta iin yi vee tiá kua uvi xiko kilu, tajan ma ñivi kàꞌan tiꞌini na chata ma Rachaꞌnu Ndioo, chaꞌaꞌ ña jākoyo ra ma savi yuu ikan chata na, ta yaꞌa ndēꞌe na tundoꞌo.
Takan kūu tajan iin ma tati vaꞌa tañu ma ndi ucha yi ña ndaꞌa ma ucha taꞌan ma koꞌo ikan kīchaa yi nui, ta teꞌen nākaꞌan yi chiꞌi̱n:
―Naꞌa, ti iꞌya ni janaꞌi nuu̱n ndisaa ma tundoꞌo ña ni ndeꞌe ma ñaꞌa nduvaꞌa tondo ña nandi yuꞌu kuaꞌaꞌ yuta ikan.
Vati taku ma ndra kùu Rey ña ìyo ma nuñuꞌuꞌ ñuñivi jāꞌa ndra iin kuati ti kīꞌvi ndra chiꞌan, ta ma ndian ìyo nuñuꞌuꞌ ñuñivi, juuni jāꞌa na iin kuati ti chīní na chiꞌin ma ndixi kini ña jākanaa ña chiꞌin ma ña tondo ña ―kàti yi chiꞌi̱n.
Ta ikan jan ma Tati Ií Ndioo jāꞌa yi ña ndēꞌi ma tañu ñumaꞌnai iin tati vaꞌa ña chāndaka yi yuꞌu ma iin tichi kuꞌu, ta ikan ndēꞌi iin ñaꞌa ña yòsoan chata iin ma kiti xaan color kuaꞌá, ña ninii ma chata ri ìyo ma tuꞌun ña kàꞌan tiꞌini chata Ndioo. Ta ìyo ucha xini ri, ta uchi ndiki ri ndia.
Ta ma ñaꞌa ikan ñuꞌan jaꞌma yatin color, color ndaa ta kuaꞌá, ña nduvaꞌa vii ndovaꞌa ña chiꞌin mamaa oro, ta yuu tacha, ta chiꞌin ma perla ndia. Ta juuni ndaꞌa ña iin koꞌo oro, ña chìtu yi chiꞌin mamaa ma kuati jāꞌa ña, vati iin ña yaꞌa tondo kùan.
Ta ma teꞌe nuan ìyo iin ma tuꞌun ña kàꞌan xeꞌe ña, teꞌen kàꞌan yi: “Yuꞌu kùi ma ñuu kaꞌnu nàni Babilonia, ta kùi ma maꞌá ma ñivi ñaꞌa tondo, chiꞌin tandiꞌi ña xaani na chiꞌin kuati ña ìyo ma nuñuꞌuꞌ ñuñivi”, kàti ma tuꞌun xeꞌe ikan.
Ta ora ndēꞌi ña, tajan chāꞌa ndioi kuenda ña ma ñaꞌa ikan chìní ña chiꞌin ma nií ma ndian chāꞌnian, ndian kùu ñivi Ndioo, ndian yaꞌa ií, ndian kàtituꞌun chaꞌaꞌ ma Rachaꞌnu Jesuu. Yakan va ndava kuàꞌan animai ora ndēꞌi ña.
Takan kūu tajan teꞌen nākaꞌan ndio ma tati ña jàkuu tiñu nuu Ndioo chiꞌi̱n:
―¿Ta naja ndava kuàꞌan animaun? Va vitin ni katituꞌin nuu̱n naja kua kùuni ma tuꞌun xeꞌe ña ndiso ña kàꞌan yi, ta ma kiti xaan ña yosoan, ña ìyo ucha xini, ta uchi ndiki.
Taku ma kiti xaan kaꞌnu ña ndēꞌun, ndicha ña chīyo ri niku, va vitin tüva ri. Va chani kee ndiko ri ma yavi nduvaꞌa kunu, ta itiꞌ nuu, ni kuꞌun ri ma nuu ni naa ri endeeni. Ta ìyo iin tutu Ndioo ña kàꞌan yi ma sivi ma ndian ni koo endeeni chiꞌin ra. Ta ma ñivi ìyo ñuñivi ña tüvi ìyo ma sivi na nuu ma tutu ikan, nda ora ña Ndioo jātuvi ra ma nuñuꞌuꞌ ñuñivi, ndisaa ndiakan ndava ni kuꞌun tati na ora ni ndeꞌe na ma kiti ikan, vati rikan chīyo ri niku, va vitin tüva ri, ta ni chaa iin kivi ña ni keta ndiko ri.
Iꞌya kùu ma nuu ni ndeꞌo nda yo ìyo chinituni. Ma ndi ucha xini ma kiti xaan ikan, yakan kùu ma ucha yuku nuu nandi ma ñaꞌa tondo ikan.
Ta juuni ma ucha xini ña kùu ma ucha Rey ndia. Uvaa ña uꞌun taꞌan ma ndra kùu Rey iꞌya cha chīꞌí ndra, ta uvi ga ndra takäꞌan kuvi: iin ra va chàꞌnda tiñu ma vitin, ta inga ra, va takäaga kichaa. Va ma ora ni kichaa ra, na töve kuaꞌaꞌ tiempu ña ni koo ra kaꞌnda ra tiñu.
Vati ma kiti xaan ña chīyo tajiꞌna ña tüva ri vitin, rikan kùu ra ma Rey una, ña ni kuu ra chaꞌaꞌ uvi ti juuni kūu ra iin ra tañu ma ndi ucha taꞌan ma Rey niku. Ta ora yaꞌa ña kùu ra rey nundani, tajan ni kuꞌun ra ma itiꞌ nuu ni naa ra endeeni.
Ta ma uchi ndiki ri ña ndēꞌun, yakan kùu ma uchi taꞌan ma ndra kùu Rey ña takäꞌan kichaꞌa kaꞌnda tiñu, va ni kaꞌnda ndra tiñu nundani ta indukuni chiꞌin ma kiti xaan ikan ndia.
Ta ma ndi uchi taꞌan ma ndra kùu Rey ikan, inuu kua chànini ndra chiꞌin ma kiti xaan ikan, ta ni kuꞌva ndra tiñu nuu ri, ikan na kaꞌnda ri tiñu.
Tajan ndiakan kùu na ña ni kanitaꞌan na chiꞌin ma ra kùu mvechala, va ma ra kùu mvechala ni jakanaa ra na, ti maa ra kùu chitoꞌo kuxini nuu tandiꞌi ma ndrachaꞌnu, ta juuni kùu ra Rey kuxini nuu tandiꞌi ma ndra kùu Rey. Ta ndisaa ma ndian ìyo chiꞌin ma ra kùu mvechala, ndisaa ndiakan kùu ma ndian kāna Ndioo kuenda ra, ta juuni ndiakan kùu ma ndian kāchin ra, ta ndian ndicha ña kuàꞌan na itiꞌ ra takua kùuni ra.
―Ta ma yuꞌu kuaꞌaꞌ yuta ikan nuu nandi ma ñaꞌa tondo kùu raꞌ kuaꞌaꞌ ñuu, ta kuaꞌaꞌ ñivi. Ta ndiakan siin siin tuꞌun kàꞌan na, ta siin siin ñuu kīchi na ndia.
Ta ma kiti xaan ikan chiꞌin ndi uchi ndiki ri ña kùu yi ma uchi taꞌan ma rey, ndisaa ndiakan nduvaꞌa kayuni na chiꞌin ma ñaꞌa tondo, vati ni kindaa ndiꞌi na tandiꞌi ma ña ìyo nuan, chiꞌin jaꞌma ña, nda kati kindoo vitian. Ta ikan jan, ni kachi na ma kuñuan ta ma ña kindoo ni kaꞌmi ndio na yi chiꞌin ñuꞌú.
Takan ni kuu yi ti ma Rachaꞌnu Ndioo jāꞌa ra ña na ndoꞌiin ma ndi uchi taꞌan ma ndra kùu rey ma kua chànini ndra. Chaꞌaꞌ yakan kùu yi ña ndrakan inuuni kua chànini ndra ña chāꞌa ndra ma tiñu nuu ma kiti xaan ikan, ikan na kaꞌnda ri ma tiñu nda kati chinu ma tuꞌun ña kàꞌan ma Rachaꞌnu Ndioo. Ti takan kùuni ra ña na kuu yi.
Ta ma ñaꞌa ña ndēꞌun, yakan kùan ma ñuu kaꞌnu. Ta chàꞌnda ña tiñu nuu ìyo ma ndra kùu rey nuu tandiꞌi ñuu ña ìyo ma nuñuꞌuꞌ ñuñivi ―kàti yi.
Ta ora yāꞌa ña kūu takan, tajan ndēꞌi inga tuku tati ña jàkuu tiñu nuu Ndioo ña vàchi nuu yi itiꞌ andivi chiꞌin kuaꞌaꞌ ndatu yi ña endee ndōtacha ma nuñuꞌuꞌ ñuñivi jāꞌa ña nduvaꞌa tacha yi.
Tajan teꞌen kānachaa niꞌi yi:
¡Cha kēkoyo ñuu kaꞌnu nàni Babilonia!
¡Ndicha ña cha kēkoyo yi!
Vitin va cha ndākuu yi mamaa veꞌe nuu kuàkundii xeꞌe kuaꞌaꞌ nuu tati xaan,
ta nuu ìyo mamaa taka saa kini takua kùu chii chiꞌin inga kiti xaan ndia.
Vati juu yi jātivi yi tandiꞌi ma ndian ìyo ma ñuu kandii nuu yi,
ta tandiꞌi inga ma ndian ìyo ma nuñuꞌuꞌ ñuñivi,
chiꞌin ma ndixi ña jākanaa ma ñaꞌa tondo chaꞌaꞌ ma ña kini jàꞌa na chiꞌan.
Ta nda ma ndra kùu rey ña ìyo nuñuꞌuꞌ ñuñivi, kīꞌvi ndra chiꞌan.
Ta ma ndra kuàꞌan kuaxiko ña ìyo ma nuñuꞌuꞌ ñuñivi, ma ñuu Babilonia ikan,
ndōkuika ndra jàꞌa ma ñaꞌa tondo ikan,
ti yaꞌa kuaꞌaꞌ jāta ña nuu ndra chiꞌin ma xuꞌunꞌ ña jākanaa ña ndia
kàti yi.
Ta juuni itiꞌ andivi chīni̱ ma ña kàꞌan ma Rachaꞌnu Ndioo, ta teꞌen kàꞌan ra:
―Tandiꞌi nda ndyoꞌo ña kùu ñivi̱, na kee ndo ma ñuu chiña, koto kütaꞌan ndo chiꞌin na ta indukuni jàꞌa ndo kuati takua jàꞌa na ti tu jaꞌa ndo takan indukuni ni ndeꞌe ndo tundoꞌo takua ni ndeꞌe na tundoꞌo ndia.
Vati ma kuati ña jàꞌa ma ndian ìyo ñuu ikan, nduvaꞌa cha ndokuaꞌa yi, ña ndava cha chāa yi ma nuu ìyoi itiꞌ andivi, ta cha ìyo tuꞌvai jakutuni̱ na chaꞌaꞌ ma kuati ña jàꞌa na.
Yakan va na kuꞌva ndo nuan juuni ma ña kini ña chāꞌa ña nuu ma inga ñivi, ta uvi chaꞌaꞌ ga,
na jandeꞌe ndo ma tundoꞌo ña, takua jāndeꞌan ma tundoꞌo ma inga ñivi.
Ta uvi chaꞌaꞌ ga na jakanuu ndo ma ndixi xaan,
ikan na ndakuu xaan ga raꞌ,
ta kuꞌva ndo raꞌ koꞌo ña indukuni takua jāꞌa ña
ma ora jākanuu ña raꞌ ta chāꞌa ña raꞌ nuu ma inga na.
Ta juuni na jandeꞌe ndo tundoꞌo ña ta ndaꞌyu ndoo ña,
chaꞌaꞌ ma ña jāꞌa ña ña yaꞌa kutayian ña jāndokuika ña chiꞌin juuni maa ña,
“Iꞌya nàndi̱ takua nandi iin ma ña kùu reina,
vati yuꞌu yöve ña ndaꞌvi kùi ta ni töve ni ndeꞌi tundoꞌo”, takan chàninian.
Ta chaꞌaꞌ yakan kùu yi ña tichi iin kivini, nduvaꞌa kaꞌnu tundoꞌo ni ndeꞌe ma ña kùu ñuu Babilonia,
ti ni koo tuxaꞌini chiꞌan, chiꞌin tamaꞌ, ta kùvi ñivi meru ña,
ta ni kuaku ndioan chaꞌaꞌ ndian cha chīꞌí, ta ni kayuan.
Vati ma Rachaꞌnu Ndioo ra yaꞌa ìyo ndatu,
nduvaꞌa kaꞌnu ra kùu ra, ta ni jakutuni ra ña chaꞌaꞌ ma kuatian.
Tajan ma ndra kùu Rey ña kīꞌvi chiꞌan ta ndōkuika ndra jàꞌa ma ña kuika ña, va ora ni kuꞌva ndio ndra kuenda ña tāꞌan chiꞌan ora ndeꞌe ndra ma ñuꞌma nuu kàyu ña, ni kuaku ndra ma chaꞌaꞌ ña.
Ta ndrakan ni jachika ndio ndra ndra ma nuu ndèꞌan tundoꞌo, ti yaꞌa ndasi ndra. Ta teꞌen ni kaꞌan niꞌi ndio ndra chiꞌin ma tuꞌun iꞌya:
―Yoꞌo ñuu kaꞌnu Babilonia, ¡ndaꞌvi taꞌun ña yaꞌa ndèꞌun tundoꞌo chiꞌin ma ñiviun!, vati tichi iin orani kūu yi ña ndīꞌun jàꞌa ña jākutuni Ndioo ñu̱n.
Tajan nda ma ndian chāꞌan chāxiko ma ñuu kaꞌnu ikan, juuni ni kuaku na. Ta ni kindoo ndaꞌvi na chaꞌaꞌ yi, chaꞌaꞌ ña tüva ni koo nïꞌiin ndian kùu jata ndatiñu nuu na.
Ti tajiꞌna ma ñuu Babilonia ikan jāta na kuaꞌaꞌ oro, plata, yuu vii, yuu tacha, ta jaꞌma yaꞌa vaꞌa, ña kuvaꞌa chiꞌin linu vaꞌa, chiꞌin ma jaꞌma seda, ña kùu ma color ndaa chiꞌin ña kuaꞌá ndia, ta chiꞌin tandiꞌi nuu ma vitu ña yaꞌa vii chaꞌan, ta tandiꞌi nuu ma ña kuvaꞌa chiꞌin run, ta chiꞌin ndatiñu ña kuvaꞌa chiꞌin nuꞌu kiti, ta chiꞌin ma kaa bronce, ta ma kaa vee hierro, ta chiꞌin ma yuu ña nàni marmol ndia.
Ta juuni jāta na kuaꞌaꞌ karia ma yukú ña yaꞌa vii chaꞌan, ña chàchi yo ta ña töve chàchi yo, takua kùu ma kanela ta ma xiko kutu, xiko takuii xiko, chiꞌin yukú nàni mirra, olíbano, vinu, cete, ta yuti ña yaꞌa vaꞌa, chiꞌin trigu chiꞌin kuaꞌaꞌ nuu kiti ña chìso karia, ta mvechala, ta kuayu, ta kareta, chiꞌin nda ñivi kùu musu ña jāta na ndia.
Tajan ma ndian xìko ikan, teꞌen ni kaꞌan ndio na chata ma ñivi ìyo ma ñuu ikan:
―¡Cha tüva ìyo ndo kuenda jata ndo ma yukú yaꞌa vaꞌa chiꞌin chiti chàcho ña chàtaꞌani ndo niku! Vitin ndicha kuii va cha kēnaa ndiꞌi ndio ma xuꞌunꞌ ndo chiꞌin ma ña kuika ndo. Tüva ni niꞌi ndo yi inga chaꞌaꞌ.
Vati nduvaꞌa ndōkuika ma ndian chāꞌan chāxiko ma ndatiñu takan ma ñuu ikan niku, va vitin cha jāchika ndio na na, chaꞌaꞌ ña ndasi na ndèꞌe na ma tundoꞌo ndēꞌe na ti koto täꞌan na kua tāꞌan ndiakan.
Tajan chiꞌin ña ndaꞌvi kùuni na, ta chàku na, teꞌen ni kaꞌan ndio na:
―¡Ndaꞌvi ndo! ¡Ndaꞌvi ndo, ndyoꞌo ñivi ìyo ñuu kaꞌnu chiña!
Vati ndyoꞌo kùu ndo ndian chàkuꞌun jaꞌma nduvaꞌa vaꞌa ta vii niku,
takua kùu ma jaꞌma ña kùvaꞌa chiꞌin linu ña nduvaꞌa vaꞌa,
tava kùu ma color ndaa, ta color kuaꞌá, ta ndòvaꞌa ndo chiꞌin mamaa oro,
chiꞌin yuu tàcha, ta yuu nàni perla.
Vati tichi iin orani ña cha ndīꞌi ndisaa ma ña kuika ndo.
Takua kùu ma ndra capitán ma varku, chiꞌin ndian kàchaꞌan tichi run, ta chiꞌin ndian marineru ña chàkunuu jakuenda, ta inga tuku ma ndian kìin ña chàkunuu tichi raꞌ, ndisaa ndiakan cha jāchika na na ñuu ikan, chaꞌaꞌ ma ña tāꞌan yi.
Ta ora ndēꞌe ndio na ña kèe ma ñuꞌma nuu kàyu ma ñuu ikan, tajan teꞌen kānachaa ndio na chiꞌin tuꞌun iꞌya:
―Nïꞌiin ñuu na küu jandoinduku yi ma kua kaꞌnu yi chiꞌin ma ñuu iꞌya niku ―kàti na.
Takan kūu tajan chōso ndio na yuti xini na, jàꞌa ña yaꞌa ndaꞌvi kùuni na, ta kachaku na kàꞌan na ma tuꞌun iꞌya:
¡Ndaꞌvi taꞌan ma ñuu kaꞌnu iꞌya ña chiꞌin ña kuika yi!
Jāndokuika yi tandiꞌi ma ndian ìyo varku ma tichi tañuꞌu,
Yakan va ndyoꞌo ndian cha ìyo andivi,
ta ndyoꞌo ndian kùu ñivi ií nuu Ndioo,
ta ndyoꞌo ndian kàꞌan chiꞌin tuꞌun yuꞌu Ndioo, chiꞌin ndyoꞌo ndra kùu tatun Jesuu.
Tandiꞌi ndo na sii kùuni ndo ti chaꞌaꞌ ña jàtiꞌini na chiꞌin ndo kùu yi
ña jāndeꞌe ma Rachaꞌnu Ndioo tundoꞌo ma ñivi ñuu ikan, ta jākutuni ra na.
Takan kūu tajan iin ma tati kaꞌnu ña jàkuu tiñu nuu Ndioo, kāniꞌi yi iin yuu ña nduvaꞌa kaꞌnu takua kaꞌnu iin yuu kuenda mulinu, ta ora jākuita yi yi ma tichi tañuꞌu teꞌen nākaꞌan yi:
Takua tāꞌan yuu kaꞌnu iꞌya ña ndīꞌi nuu yi,
kua ikan ni ndiꞌi nuu ma ñuu kaꞌnu Babilonia,
ta tüva ni ndeꞌe na yi inga chaꞌaꞌ.
Vati na tüva ni kata na yaa chiꞌin arpa ma nuu ìyoun,
ni chiꞌin tuvilu, ni chiꞌin yutun tivi,
ta töve ni koo nïꞌiin ndra jàtiñu ma nuu ìyoun,
ta ni ma ña kàyu jaꞌa ma yuu kaꞌnu kuenda mulinu ndia.
Na tüva ni ndotacha jaꞌa nïꞌiin nuu ma ñuꞌú ña tìin nuu ìyoun,
ta ni ma ña niꞌi jàꞌa ma nuu ìyo viko tandaꞌa.
Vati ma ndian xiko ña kìchi ñuu̱n kùu na ña yaꞌa ìyo ndatu na ma nda nuu ni kuuni ma nuñuꞌuꞌ ñuñivi niku,
va tava maun tüvi vaꞌa jāꞌun chiꞌin ma ña jāꞌun ña jāndaꞌviñaꞌun ma ñivi kīchi ma ninii kaꞌnu ma nuñuꞌuꞌ ñuñivi
chiꞌin ma tuꞌun kuiꞌna ña jàꞌun chiꞌin na.
Va taku ndyoꞌo ndian ìyo kuenda ñuu Babilonia,
juuni maa ndo chāꞌni ndo ma ndra kàꞌan chiꞌin tuꞌun yuꞌu Ndioo,
chiꞌin ma ndian ií ña chìnuni tuꞌun Ndioo,
ta chiꞌin tandiꞌi inga tuku ndian chāꞌni ndo ma nuu ìyo na nda nikuuni ñuñivi.
Ta ora yāꞌa ña kūu takan, tajan chīni̱ ña itiꞌ andivi kīchi iin tati kuaꞌaꞌ ñivi ña jàkaꞌnu na Ndioo teꞌen:
¡Aleluya!
¡Yaꞌa ga kaꞌnu ta tacha kùu ma Rachaꞌnu Ndioo yo,
ti juu ra kùu ra ña jàkakú ra yo, ta yaꞌa iñuꞌu ra ta ìyo ndatu ra ndia!
Ti uvanuu rakan kùu ra ña jàkutuni ra ma ñivi chiꞌin ma tuꞌun ndaa ña kàꞌan ra.
Vati cha jākutuni ra ma ñaꞌa nduvaꞌa tondo,
ña chiꞌin ma ña kini jàꞌa ña,
Ta chaꞌaꞌ yakan kùu yi ña Ndioo jàndeꞌe ra tundoꞌo ña,
ti chāꞌnian ma ndian jàkuu tiñu nuu ra.
Ta ora yāꞌa ña kāꞌan ma tati ikan takan, tajan teꞌen nākaꞌan tuku ma ndian kaꞌìin andivi:
¡Aleluya! ¡Yaꞌa kaꞌnu kùu ma Rachaꞌnu Ndioo!,
ti ma ñuꞌma endeeni ndàa yi nuu kàyu ma ñaꞌa tondo ikan ndisaa tiempu,
kàti na.
Takan kūu tajan ma ndi oko kumi ma ndrachaꞌnu, chiꞌin ma ndi kumi ndian ndito, chūnandi chiti ndio na nda kati nani ma teꞌe nuu na nuñuꞌuꞌ, ta teꞌen kīchaꞌa na kàꞌan na ña jàkaꞌnu na ma Rachaꞌnu Ndioo ra nandi ma tayu ií nuu tàꞌnda tiñu:
―¡Aleluya! ¡Yaꞌa ga ií kùu ma Rachaꞌnu Ndioo, ta takan na kùu yi, amén! ―kàti na.
Takan kūu ta ma ora yāꞌa ña kūu takan, tajan nda ma nuu ìyo ma tayu ií nuu tàꞌnda tiñu chīni̱ iin tati ña teꞌen kàꞌan:
Na jakaꞌnu ndo ma Rachaꞌnu Ndioo yo, ndisaa ndyoꞌo ndian jàkuu tiñu nuu ra
vaji kùu ndo ndiakuati a ndiachaꞌnu,
va tandiꞌi ndyoꞌo ña kùu ndo ndian tiñuꞌu ndo ra, ta na jakaꞌnu ndo ra.
Takan kūu ta juuni chīni̱ iin tati ña yaꞌa kuaꞌaꞌ yuꞌu yi, ña jàꞌa yi takua jaꞌa ña nàtuꞌun kuaꞌaꞌ ñivi, ta takua ora jàkayu tati kuaꞌaꞌ yuta, chiꞌin takua jàꞌa ña nduvaꞌa kuii chìnu savi, ña teꞌen kàꞌan yi:
¡Aleluya! ¡Yaꞌa ga kaꞌnu kùu ma Rachaꞌnu Ndioo chitoꞌo yo,
ra ìyo ga ndatu kua nda ndian nikuuni!
Vati kùu ra, ra chàꞌnda tiñu.
Na nduvaꞌa sii kuuni yo, ta jàkaꞌnu yo ma Rachaꞌnu yo,
vati cha chàa ma ora ña ni tandaꞌa ma ra kùu mvechala,
ti ma ñivi ra ña ni kuu ñasiꞌi ra cha ìyo tuꞌva na kuenda ña tàndaꞌa na chiꞌin ra.
Vati ma Rachaꞌnu Ndioo chāꞌa ra ña na kuꞌun na jandovii na na chiꞌin ma jaꞌma yaꞌa vaꞌa ña kuvaꞌa chiꞌin linu vaꞌa, ña vii ndoo ta tacha ndia.
Ma jaꞌma ikan kùuni yi kaꞌan yi chaꞌaꞌ ma itiꞌ ndaa ña kuàꞌan ma ndian kùu ñivi Ndioo.
Takan kūu tajan teꞌen nākaꞌan ndio ma tati vaꞌa chiꞌi̱n:
―Na taun tuꞌun iꞌya: “Na sii kuuni ma ndian cha jāndakutuꞌun ma Rachaꞌnu Ndioo ña na kuꞌun na ma nuu ni koo ma viko tandaꞌa, ma ra kùu mvechala”, kàti yi.
Ta ora yāꞌa ña kāꞌan yi takan tajan teꞌen nākaꞌan tuku yi chiꞌi̱n ndia:
―Tuꞌun iꞌya kùu ma tuꞌun ndaa ña chatiñu ma Rachaꞌnu Ndioo ―kàti yi.
Ta ora yāꞌa ña kūu takan, tajan chūnandi chiti ndioi nuu ma tati ikan, kuenda ña jakaꞌnui yi, ta teꞌen nākaꞌan yi chiꞌi̱n:
―Na jäꞌun takan, vati juuni kùi uvanuu iin ña jàkuu tiñu nuu Ndioo, indukuni takua kùu maun, chiꞌin inga tuku ma ndian kùu yaniun ña chìnuni vaꞌa ma tuꞌun kàꞌan Jesuu ta kàtituꞌun na yi nuu inga ñivi ndia. Na jàkaꞌnu̱n uvanuu ma Rachaꞌnu Ndioo ―kàti yi.
Ma tuꞌun ndaa ña jànaꞌa Jesuu nuu na chàꞌa yi ma ndatu nuu na kuenda ña na kuu kaꞌan kachin na ma tuꞌun Ndioo nuu ma ñivi taꞌan na.
Takan kūu tajan kaniꞌi̱ nui itiꞌ andivi, ta ndēꞌi ña nùna ma andivi. Ta ikan ndēꞌi ña kēta iin kuayu kuichin, ta ma ra yoso ri nàni ra: iin ra ndaa ta ndicha kuii. Vati chiꞌin tuꞌun ndaa jàkutuni ra kuati, ta kànitaꞌan ra chaꞌaꞌ ña ndicha.
Ta ma jaꞌma chīti yi nií, ta ma sivi ra, va kùu yi Ma Tuꞌun Ndioo.
Ta ma ndian jandaru ña ìyo itiꞌ andivi, ndian ñuꞌu ma jaꞌma yaꞌa vaꞌa ña kuvaꞌa chiꞌin linu vaꞌa, yaꞌa vii ndoo yi, ta kuichin yi. Ndiakan kùu na ndian yaꞌa ndikun na ra chiꞌin ma kuayu kuichin ña yoso na.
Ta ma tichi yuꞌu ma ra yoso ri kēe ndio ma machiti yaꞌa xaan, vati chiꞌin yi ni jatakueꞌe ra ma ñivi kuaꞌaꞌ ñuu. Ta ni kaꞌnda ra tiñu nuu na chiꞌin ma kaa kuiin. Ta juuni ni jakutuni ra ma kuati na takua jàꞌa iin ra nakuꞌni ma uva ora chàñu ra chata vu. Ta ikan na kuꞌva na kuenda ña yaꞌa kayuni ma Rachaꞌnu Ndioo, ra yaꞌa ìyo ndatu chiꞌin na.
Ta ma chata ma jaꞌma ñuꞌu ra, chiꞌin ma soko ra teꞌen kàꞌan yi: “Rey ra kuxini nuu ma ndra kùu rey, ta chitoꞌo kuxini nuu ndisaa ma ndrachaꞌnu.”
Ta ora yāꞌa ña kūu takan, tajan ndēꞌe ndioi iin ma ra kùu tati ña jàkuu tiñu nuu Ndioo ña ndaa yi nuu ndií. Ta ma tati ikan teꞌen nāndaꞌyu niꞌi yi nuu tandiꞌi kuii nuu ma saa takua kùu chii ña chàchi saꞌan ña ndàti kachika itiꞌ andivi:
―Na kutiꞌvi taꞌan ndo, ta kichi kachi ndo ti ma Rachaꞌnu Ndioo ni jaꞌa ra iin viko kaꞌnu kuenda ña ni kuxini ndo.
Vati ikan kùu ma nuu ni kachi ndo saꞌan ma ndra kùu rey, chiꞌin saꞌan ma ndra jandaru kuxini nuu ma ndra jandaru, chiꞌin saꞌan ma ndraꞌii ña yaꞌa tayi kùuni, ta saꞌan ma kuayu chiꞌin ma ra yoso ri ndia. Ta tandiꞌi kuii inga nuu ma saꞌan, takua kùu ma saꞌan ndian chàkunuu nuu nuna, saꞌan ma ndian kùu musu, ta saꞌan ndiakuati chiꞌin ndian chandee ndia.
Takan kūu ta ikan jan, ndēꞌe ndioi ma kiti xaan nunuu, chiꞌin ma ndra kùu rey ña jàꞌa kuati ñuñivi, chiꞌin ndisaa kuii ma ndra kùu jandaru ndra ma ora kūtiꞌvi taꞌan ndra kuenda ña kànitaꞌan ndra chiꞌin ma ra yoso ma kuayu kuichin, ta chiꞌin ma jandaru ra.
Va ma ra yoso kuayu kuichin jākanaa ra ma kuati. Tajan tīin ndio ra ma kiti xaan ikan, ta juuni tīin ndio ra ma tati xaan ña jaꞌaniánꞌ ña kaꞌánꞌ chiꞌin tuꞌun yuꞌu Ndioo ña jāꞌa kuaꞌaꞌ ndatu kaꞌnu kuenda jakuánꞌ tiñu nuu ma kiti xaan nunuu ikan, ta kuenda jandaꞌviñaꞌánꞌ ndisaa ndian cha chāꞌa ndio na ña na koo ma tuni ma kiti xaan ikan na, ndian cha kīchaꞌa ndio na jàkaꞌnu na ma naꞌna ri. Tajan ma ra yoso kuayu kuichin, jākoyo ndito ndio ra ma ninduvi ma ndiakan tichi ma lakuna nuu tìin ñuꞌú chiꞌin ma azufre.
Ta ndisaa ma inga ndian kùu jandaru ma kiti xaan ikan, va chīꞌí na jāꞌa ma machiti ña kèe yuꞌu ma ra yoso ma kuayu. Tajan ma chii chāchi ndio ndri ma kuñu na nda kati chitu vaꞌa ma chacha ndri.
Ta ora yāꞌa ña kūu takan, tajan ndēꞌi ña vàchi nuu iin tati ña jàkuu tiñu nuu Ndioo ma itiꞌ andivi, ndaꞌa yi iin ndatiku ña nuna ta kasi ma yuveꞌe yavi nduvaꞌa kuii kunu, ta juuni ndaꞌa yi iin karena nduvaꞌa kuii kaꞌnu.
Ma tati ikan kùu yi ña chūꞌni yi ma kiti xaan ña tìvi ñuꞌú ña juuni kùu ma koo tati ña chīyo tajiꞌna, ta ña juuni kùu ma kuiꞌna chiꞌin sivi Satanaa. Va chiꞌin ma karena ikan chūꞌni ndio tati vaꞌa ikan ñánꞌ kuenda iin mii kuiya.
Tajan ma tati ikan kùu yi ña jākuꞌún yi ma kiti xaan ikan ma tichi soko kunu, ta chāsi yi ma yuveꞌe chiꞌin ndatiku ndaꞌa yi, ikan na tüva jandaꞌviñaꞌánꞌ ma ñivi ìyo ñuñivi kuenda iin mii kuiya. Ta nda ora cha yāꞌa ndio ma iin mii kuiya, tajan kuu jaña ndikoánꞌ, va kuenda tia tiempuni.
Ta ora yāꞌa ña kūu takan, tajan ndēꞌi iin nuu tàꞌnda tiñu, nuu kaꞌìin ma ndian nīꞌi ndatu kuenda ña kùu jakutuni na ma kuati ñivi. Ta juuni ikan ndēꞌi ña kaꞌìin anima ma ndian tāꞌnda xini chaꞌaꞌ ña kàtituꞌun na ma tuꞌun Jesuu, chiꞌin ma tuꞌun Ndioo. Tandiꞌi ma ñivi ikan kùu na ña tüvi nī jakaꞌnu na ma kiti xaan ikan, ni ma naꞌna ri ndia. Ta ni tüvi nī chaꞌa na ña koo tuni ma teꞌe nuu na a iin chiyo ndaꞌaꞌ na. Ta juuni ndēꞌi ña nātaku ndiko na, ta chāꞌnda na tiñu chiꞌin Cristu, kuenda iin mii kuiya.
Ñaꞌa kùu ma chaꞌaꞌ nunuu ña nātaku ma ndian chīꞌí. (Va ìyo inga ma ndian chīꞌí ña ni nataku ndiko na, va nda ora yaꞌa jiꞌna iin mii kuiya.)
¡Na sii kuuni ma ndian ií ña nàtaku ma chaꞌaꞌ nunuu, vati ñivi Ndioo kùu na! Ta ndiakan cha kakú na ikan na töve ni kuvi na ora chìꞌi ñivi chaꞌaꞌ uvi, ti ma ña jāꞌa ña chīꞌí ñivi chaꞌaꞌ uvi töve ni jakesiin yi na nuu Ndioo, ti ndiakan ni kuu na sutu ma Rachaꞌnu Ndioo, chiꞌin ma Rachaꞌnu Cristu, ta ni kaꞌnda na tiñu chiꞌin ra nuu chàꞌnda ra tiñu kuenda iin mii kuiya.
Ta ma ora cha chīnu ndio iin mii kuiya, tajan ma Rachaꞌnu Ndioo ni kuꞌva ra ña ma kuiꞌna ni ndachi ndioánꞌ ma nuu indiánꞌ tichi yavi kunu,
ta ni kee ndioánꞌ jandaꞌviñaꞌánꞌ ndisaa ñivi ìyo ñuu nàni Gog chiꞌin ñuu nàni Magog, ña kùuni yi kaꞌan yi ninii kaꞌnu nuñuꞌuꞌ ñuñivi. Ma kuiꞌna ni jatiꞌvi taꞌan ndioánꞌ ma ñivi, ikan na kuu na jandaru ra ña chàꞌndánꞌ tiñu nuu na. Ta nduvaꞌa kuaꞌaꞌ na ìyo, takua kuaꞌaꞌ ma yuti ndiꞌi ndoyo yuꞌu tañuꞌu.
Takan kūu tajan ndāa ndio ma ndian kini ikan naja kua kiꞌin kandii ma nuñuꞌuꞌ ñuñivi. Ta endee kāvanuu na ma ñuu ií ña Ndioo yaꞌa kùuni ra ndeꞌe ra chiꞌin ma ndian ií kaꞌìin tichi yi ña kùu na ñivi Ndioo. Va Ndioo nda itiꞌ andivi jākoyo ra ñuꞌú chata ndian kini ikan, ta ndiꞌi na kàyu jāꞌa ra.
Tajan ma kuiꞌna ña jāndaꞌviñaꞌánꞌ na, jākuꞌun ndio ma tati vaꞌa yi ma tichi lakuna nuu nduꞌva ñuꞌú chiꞌin azufre, juuni nuu kaꞌìin ma kiti xaan, chiꞌin tati xaan ña jàꞌani ña kàꞌan yi ma tuꞌun yuꞌu Ndioo. Ikan kùu ma nuu nduvaꞌa ndēꞌe ndio na tundoꞌo nduvi ta niñuu, ta endeeni.
Ta ora yāꞌa ña kūu takan, tajan ndēꞌi iin tayu kuichin kaꞌnu nuu tàꞌnda tiñu, chiꞌin iin ra nandi tichi yi ña juuni ma nuu ndeꞌe ra nandi ra ta iin nāa ndiꞌini ma nuñuꞌuꞌ ñuñivi, chiꞌin ma andivi, ta nïꞌiin yo tüva ni ndeꞌe ndiko yo yi nïꞌiin chiyo.
Ta ikan jan ndēꞌe ndioi ña ma ndian chaꞌnu chiꞌin ma ndiakuati ña cha chīꞌí, ña ndaa na nuu Ndioo nuu nandi ra tayu nuu chàꞌnda ra tiñu, tajan nūna ndio yatin nuu kuaꞌaꞌ nuu ma tutu. Ta tañu ma tutu ikan juuni nūna ma tutu ña kàꞌan yi ma sivi ndian ni koo endeeni chiꞌin Ndioo. Tandiꞌi ma ndian chīꞌí ikan, Ndioo ni jakutuni ra na, chaꞌaꞌ taꞌiiꞌiin ma kuati ña jàꞌa na, takua ndiso ma nuu tutu ra ndia.
Takan kūu ña ma tañuꞌu jāchikokani raꞌ ma ndian chīꞌí ña kàndoyo tichi raꞌ, kuenda ña na jakutuni ma Ndioo na, ta indukuni taꞌan chiꞌin tandiꞌi kuii ma ndian chīꞌí ña kàndoyo ma nuu taꞌnda tiñu kuenda ndian chīꞌí. Ta takan kūu yi ña taꞌiiꞌiin na jākutuni ma Ndioo na, taꞌiiꞌiin naja kua kàa ma kuati na.
Ta ora cha yāꞌa kūu takan, tajan ma tati jàkuu tiñu nuu Ndioo, jākoyo yi ma nuu taꞌnda tiñu ma ndian ndií ma tichi lakuna nuu tìin ñuꞌú. Ta ma lakuna ñuꞌú nduꞌva ikan, kùu ma chaꞌaꞌ uvi nuu ni kuvi na.
Ta ma lakuna ñuꞌú nduꞌva ikan kūu yi ma nuu jākoyo yi tandiꞌi ndian tüvi ndiso sivi nuu ma tutu Ndioo ña kàꞌan yi yo ni koo endeeni chiꞌin ra.
Ta ora yāꞌa ña kūu takan, tajan ndēꞌe ndioi iin andivi chaa chiꞌin iin nuñuꞌuꞌ ñuñivi chaa, vati ma andivi nunuu chiꞌin ma ñuꞌuꞌ ñuñivi nunuu, cha nāa yi chiꞌin tañuꞌu ndia.
Tajan ndēꞌi ña ma ñuu ií ña kùu ma ñuu Jerusalén chaa, ña vàchi nuu yi itiꞌ andivi nuu ìyo ma Rachaꞌnu Ndioo, ña nduvaꞌa vii ndovaꞌa yi takua kàa iin ñivi ñaꞌa ma ora tàndaꞌa ña ña nduvaꞌa vii ndovaꞌa ña kuenda ma ra ni kundaka ña.
Takan kūu tajan ma itiꞌ andivi chīni̱ iin tati ña teꞌen kānachaa niꞌi yi:
―Na ndeꞌe ndo ti iꞌya kùu ma veꞌe nuu ìyo Ndioo chiꞌin ma ñivi, vati cha ndōꞌiin ra chiꞌin na, ta ni jaꞌa ra ña na kuu na iin ñuuni ma chiꞌin ra ti maa ra kùu ra ña ni koo ra chiꞌin na vati uvanuu Ndioo kùu ra kuenda ña jàkaꞌnu na ra.
Tajan ma ra nandi ma nuu ìyo ma tayu ií teꞌen nākaꞌan ra:
―Na ndeꞌe ndo ti yuꞌu kùu ma ra jàndochaa tandiꞌi kuii nakuyi ―kàti ra.
Ta juuni teꞌen nākaꞌan tuku ra chiꞌi̱n ndia:
―Na taun yi vati tuꞌun iꞌya kùu ma tuꞌun ndicha, ta ma tuꞌun ndaa ña ìyo yi ña chinuni ndo ―kàti ma Rachaꞌnu.
Ta ora cha yāꞌa ña kūu takan, tajan teꞌen nākaꞌan tuku ra chiꞌi̱n:
―Vitin va cha chīnu ndisaa yi. Vati yuꞌu kùu ma ra nunuu ta ma ra nuu ndiꞌinia, takua kùu ma letra A chiꞌin Z. Vati tu ìyo nda yo nàtii takuii, ta yuꞌu saani̱ ni kuꞌvai ma takuii koꞌo na nuu kàna raꞌ, ikan na koo na endeeni chiꞌi̱n.
Ta tu ìyo iin ndian ndyoꞌo kùndee jakanaa ndo ma kuiꞌna, tajan ndisaa ma ña vaꞌa ña ìyo chiꞌi̱n iꞌya, tundeeni ndo ni kùu yi. Ta yuꞌu ni kui Ndioo ndo ta maa ndo ni kuu ndo seꞌi.
Va taku ma ndian ndasi, ta jàña na ma iti̱, chiꞌin ma ndian tüvi chìnuni tuꞌin, chiꞌin ndian ndokini chaꞌaꞌ ma kuati kaꞌnu ña jàꞌa na, ta chiꞌin ndian chàꞌni ñivi, chiꞌin ndra kìꞌvi chiꞌin ñivi ñaꞌa yüvi ñasiꞌi, ta ñivi ñaꞌa ña kìꞌvi chiꞌin ndraꞌii yüvi ii, chiꞌin ndian chàtaꞌani jatakueꞌe ñivi chiꞌin tati xaan, chiꞌin ndian jakaꞌnu yutun ií, ta chiꞌin tandiꞌi ma ndian jàndaꞌviñaꞌa. Ndisaa ndiakan ni kuꞌun na ma andayaꞌ nuu nduvaꞌa tìin ma ñuꞌú chiꞌin azufre. Yakan kùu ma chaꞌaꞌ uvi ña ni kuvi na.
Ta ma ndi ucha taꞌan ma tati vaꞌa Ndioo ña ndaꞌa yi ndi ucha taꞌan ma koꞌo ña chitu yi chiꞌin ma ucha nuu ma tundoꞌo nuu ndiꞌinia, tajan tañu ndiakan kīchi iin yi, ta teꞌen nākaꞌan yi chiꞌi̱n:
―Na kichiun nuu ndai iꞌya, ti iꞌya ni janaꞌi nuu̱n nda ña kùu ñasiꞌi ma ra kùu mvechala.
Tajan ma Tati Ií Ndioo jānaꞌa yi ma tañu ñumaꞌnai, ña ndēꞌi iin tati ña jàkuu tiñu nuu Ndioo, ta chāndaka yi yuꞌu ma siki iin yuku yaꞌa sukun. Ta ikan jānaꞌa yi nui naja kua kàa ma ñuu Jerusalén ií ta kaꞌnu ma ora vàchi nuu yi itiꞌ andivi nuu ìyo ma Rachaꞌnu Ndioo.
Ta ma ñuu kaꞌnu ikan nduvaꞌa tàcha yi, ti xindaꞌvi Ndioo kùu yi, ña vii kàa yi, takua kàa ma yuu nduvaꞌa vii, chiꞌin takua kàa ma yuu nàni jaspe ña juuni nduvaꞌa vii tacha yi, takua kàa ma inu ndia.
Ta ninii nuu chikonuu yuꞌu ma ñuu kaꞌnu, ikan ndēꞌi ña endee chikonuu yi ña ndasi yi chiꞌin korayu ña nduvaꞌa sukun, ta uchi uvi yuveꞌe yi ndia. Ta taꞌiiꞌiin ma yuveꞌe ìyo iin ma tati ña jàkuu tiñu nuu Ndioo ña jakuenda yi yi. Ta ma yuveꞌe juuni ìyo sivi ma ndi uchi uvi ma ndrachaꞌnu ña kūu tatá ma ñivi ñuu Israel ma tajiꞌna.
Ta juuni ìyo uni yuveꞌe yi ma ndi kumi chiyo yi.
Ta ma korayu ña ndasi ma yuꞌu ñuu kaꞌnu ikan, kaꞌìin uchi uvi ma yuu naꞌnu chaꞌaꞌ yi, ta chata ma yuu ikan, kaꞌìin ndi uchi uvi sivi ma ndra kùu tatun ma ra kùu ma mvechala.
Tajan ma tati ña jàkuu tiñu nuu Ndioo, ma ra kàꞌan chiꞌi̱n, ndaꞌa ra iin yutun kuii ña kuvaꞌa yi chiꞌin oro kuenda ña tìkuꞌva yi ma ñuu kaꞌnu ikan, chiꞌin ma korayu ta yuveꞌe yi ndia.
Ta ñuu kaꞌnu ikan iin kuꞌva ni kua kiꞌin yi. Takan kūu tajan tīkuꞌva ndio ma yi ma ñuu kaꞌnu ikan chiꞌin ma yutun ndaꞌa yi, ta kēta yi: Uvi mii uvi cientu kilometru. Ta ma itiꞌ kani yi, itiꞌ sukun yi, ta itiꞌ kiꞌin yi, indukuni kua chīkukuꞌva yi.
Takan kūu tajan tīkuꞌva ndio yi ma korayu. Ta kēta yi: Iin cientu uvi xiko kumi iki ndaꞌa yo kùu yi chiꞌin ma kuꞌva ña chātiñu ma ñivi tajiꞌna.
Ta ma korayu kūvaꞌa yi chiꞌin yuu ña nàni jaspe. Ta ma ñuu kaꞌnu ikan kùu yi mamaa oro, ña vii kuichin yi takua kàa ma inu.
Takan kūu ta tandiꞌi nuu ma yuu vii ña kūvaꞌa kaꞌìin chaꞌa ma korayu ikan, teꞌen kùu yi: Ma yuu nunuu, kùu ma yuu jaspe, ta ma ña uvi, kùu ma yuu zafiru, ta ma ña uni, kùu ma ágata, ta ña kumi, kùu ma yuu esmeralda,
ta ma ña uꞌun, kùu ma yuu ónice, ta ña iñu, kùu ma yuu cornalina, ta ña ucha, kùu ma yuu crisólitu, ta ña una, kùu ma yuu berilu, ta ma ña iín, kùu ma yuu topaciu, ta ña uchi, kùu ma yuu crisoprasu, ta ma ña uchi iin, kùu ma yuu jacintu, ta ma ña uchi uvi ña kùu ma yuu nuu ndiꞌinia, va kùu ma yuu amatista.
Ta ma ndi uchi uvi yuveꞌe yi, kùu ma uchi uvi ma yuu ña nàni perla, ti taꞌiiꞌiin ma yuveꞌe ikan kuvaꞌa yi chiꞌin iin ma yuu perla. Ta ma kaai kaꞌnu ña chàꞌnda java ma tichi ñuu kaꞌnu ikan, kuvaꞌa yi chiꞌin mamaa oro, ña yaꞌa kuichin kàa yi takua kàa ma inu.
Ta tüvi nī ndeꞌi nïꞌiin veñuꞌu ma tichi ñuu ikan, vati uvanuu ma Rachaꞌnu Ndioo, ra ìyo ndatu ga, chiꞌin ma ra kùu takua kùu ma mvechala, rakan kùu ma veñuꞌu na.
Ta ma ñuu kaꞌnu ikan, tüvi chiniñuꞌu yi ña jàtuun ma nikandii yi, ta ni ma yoo ndia, vati ma ra ni jàtuun yi kùu ma Rachaꞌnu Ndioo, ta ma ñuꞌú ikan, kùu ma ra kùu takua kùu ma mvechala.
Ta tandiꞌi ma ñivi ìyo tandiꞌi ma ñuu ìyo ñuñivi, ni kakunuu na nuu jatuun yi ma ñuu kaꞌnu ikan. Ta ma ndra kùu rey ña ìyo ma ñuñivi, ni kuꞌva ndra ndra tandiꞌi kuii ma ña kuika ndra nuu ma ñuu kaꞌnu ikan, ta ni tiñuꞌu ndra yi.
Ta ma ndisaa ma yuveꞌe yi na töve ni ndasi yi ma ora nduvi chaꞌaꞌ ña töve ni koo chani kuaa.
Vati juuni tandiꞌi ñuu ni kuꞌva na ña kuika na nuu ma ñuu ikan, ta ni tiñuꞌu na yi.
Va töve ni kiꞌvi ma ñuu ikan ndisaa ndian kini chiꞌin ndian jàꞌa kuati. Ta juuni töve ni kiꞌvi ndian xaani a ndian jàkaꞌnu yutun ií chiꞌin ndian jàndaꞌviñaꞌa. Vati uvanuu ma ndian ni kiꞌvi ma ñuu ikan, kùu ma ndian kaꞌìin sivi nuu ma tutu ra kùu mvechala ña kàꞌan yi, yo ni koo endeeni chiꞌin ra.
Ta ora yāꞌa ña kūu takan, tajan ma tati ikan jānaꞌa ndio yi nui iin yuta takuii kuichin takua kàa inu ña chàꞌa raꞌ kivi koo yo, ña kèe raꞌ ma nuu ìyo tayu ií nuu chàꞌnda Ndioo tiñu chiꞌin ma ra kùu takua kùu mvechala.
Taku ma ñuu ikan töva ni koo nïꞌiin ña kini a ñivi kini ña töve chàtaꞌani Ndioo ña na koo na. Ta ma tayu ií nuu chàꞌnda Ndioo tiñu chiꞌin ma ra kùu takua kùu ma mvechala, ni koo ndio ra ma ñuu kaꞌnu ikan, ta ikan ni jakaꞌnu ndio ma ndian kùu ñivi ra ra, ndian jàkuu tiñu nuu ra.
Ta ndisaa na ni ndeꞌe na ma nuu vaꞌa ra, ta ma sivi ra ni kindoo yi ma teꞌe nuu na.
Ma ikan töve ni koo chanikuaa, ta ma ndian ni koo ñuu ikan, na töve ni kuniñuꞌu na ñuꞌú ndaꞌa, ta ni ñuꞌú nikandii, vati maa ma Rachaꞌnu Ndioo kùu ra ña ni jatuun ra ñuꞌú nuu na. Ta takan kùu yi ña ni kaꞌnda na tiñu ma ikan ndisaa tiempu.
Takan kūu tajan teꞌen nākaꞌan ndio ma tati ña jàkuu tiñu nuu Ndioo nui:
―Tuꞌun ndicha kùu ma tuꞌun iꞌya, ta ìyo yi ña kundeeniun yi. Vati ma Rachaꞌnu Ndioo chaꞌaꞌ ndatu ra ña kàtituꞌun ma ndra kàꞌan tuꞌun yuꞌu ra, rakan kùu ra ña tāchi yuꞌu ña kùu ma tati ña jàkuu tiñu nuu ra ña na janaꞌi nuu̱n ma ña chakuyatin kichaa.
Takan kūu tajan teꞌen nākaꞌan tuku ma Rachaꞌnu:
―¡Chani kuyatin kichai! ¡Na sii kuuni tandiꞌi ndyoꞌo ndian jàchiꞌin ña kàꞌan nuu ma tutu Ndioo iꞌya!
Yuꞌu Xuva, ndēꞌi ta chīni̱ ma tuꞌun iꞌya. Ta ora cha yāꞌa ña ndēꞌe ndioi yi, tajan chūnandi chiti̱ nuu ma tati ña jàkuu tiñu nuu Ndioo ña kàꞌan chiꞌi̱n, ta kīchaꞌi jàkaꞌnui yi.
Va ma tati ikan teꞌen nākaꞌan yi chiꞌi̱n:
―Na jäꞌun takan, vati juuni indukuni kùi iin musu Ndioo, takua kùu maun chiꞌin ndra yaniun ña kàꞌan tuꞌun yuꞌu Ndioo, ta tandiꞌi inga tuku ma ndian jàchiꞌin ña kàꞌan nuu ma tutu Ndioo. Yakan va, ¡na jakaꞌnu̱n ma uvanuu Ndiooni!
Ta juuni teꞌen nākaꞌan tuku yi chiꞌi̱n:
―Ña tïndii xeꞌun ma tuꞌun yuꞌu Ndioo, ña ìyo nuu ma tutu iꞌya, vati chani kuyatin kuii jachinu yi ma ña kàꞌan yi.
Vaꞌa ga ña na kuꞌvaun ña na jaꞌa ma ndian kini ma ña kùuni maa na. Ta ma ndian jàꞌa kuati, vaꞌa ga ña na kuꞌvaun ña na jaꞌa maa na tiaga kuati. Va taku ma ndian jaꞌa ña vaꞌa, vaꞌa ga ña na jaꞌa ga na yi, ta ma ndian ìyo ií kuenda Ndioo, na nanduku ga na naja kua koo tiaga ií na kuenda ra. ―Takan kàti yi nui.
Ta ma Rachaꞌnu Jesuu teꞌen kīchaꞌa ra kàꞌan ra:
―Ndicha vaꞌa ña chani kuyatin kichai, tajan ma ora ikan ni kuꞌvai ma yaꞌvi ndo chaꞌaꞌ ma naja kua jàꞌa ma taꞌiiꞌiin ndo.
Vati yuꞌu kùu ma ra nunuu, ta ma ra nuu ndiꞌinia, ma nuu kīchaꞌa yi ta ma nuu ndiꞌinia, takua kùu ma letra A chiꞌin ma letra Z.
’Na sii kùuni ma ndian ndochaa anima na, vati takan kùu kachi na ma chiti kèe nuu ma yutun ña chàꞌa kivi koo yo. Ta juuni na sii kuuni na ti ni kuu kiꞌvi na ma yuveꞌe ma ñuu kaꞌnu ikan ndia.
Va takua ma ndian kini ña jàꞌa kuati, ni kindoo na itiꞌ nukeꞌe ñuu ikan, chiꞌin ndian nduvi a jatakueꞌe, ta ndian kìꞌvi chiꞌin ñivi yüvi ñasiꞌi na, ta ndian chàꞌni ñivi, chiꞌin ndian jàkaꞌnu yutun ií ña töve kùu run ma Ndioo ndicha, ta chiꞌin tandiꞌi inga tuku ma ndian yaꞌa chàtaꞌani jandaꞌviñaꞌa ndia.
’Yuꞌu Jesuu kùi ña tāchi̱ ma tati jàkuu tiñu nuu Ndioo, kuenda ña na kàtituꞌun kachin yi ndisaa ma tuꞌun iꞌya nuu ma ndian chìnuni tuꞌin ña ìyo kuenda ma ucha taꞌan veñuꞌu. Vati yuꞌu kùu tata ma rachaꞌnu rey David, ta juuni kùi takua kùu ma chele tacha ña kèta ora naꞌa ―kàti ra chiꞌi̱n.
Takan kūu tajan teꞌen nākaꞌan ndio ma ra kùu Tati Ií Ndioo, chiꞌin ma ndian kùu takua kùu ñasiꞌi ma ra kùu mvechala:
―Naꞌa ndo ―kàti na.
Ta nda ndian ni kuuni ña tasoꞌo na ora kàꞌan na takan, na kaꞌan na:
―Naꞌa ndo ―inga chaꞌaꞌ.
Tu ìyo nda ndian natii takuii, na kichi na iꞌya. Na kichi na ta kuꞌva saani̱ ma takuii koꞌo na ña chàꞌa kivi koo yo.
Tandiꞌi ma ndian tàsoꞌo ma tuꞌun kàꞌan nuu ma tutu Ndioo iꞌya, ña kàꞌan yi chiꞌin tuꞌun yuꞌu ra, teꞌen kùuni̱ katituꞌun kachi̱n nuu ndo: tu ìyo nda ndian tìso ga tiá siki ma kua kàꞌan yi, juuni ma Rachaꞌnu Ndioo ni tiso ga ra tiá siki ma tundoꞌo ni ndeꞌe na, va ma tundoꞌo ña kàꞌan yi nuu ma tutu iꞌya ndia.
Ta tu ìyo ndian kìndaa ma kua kàꞌan nuu ma tutu Ndioo ña kàꞌan yi chiꞌin tuꞌun yuꞌu ra iꞌya, juuni ma Rachaꞌnu Ndioo ni kindaa ra nuu na ma ña ni kuu kuenda na ma nuu ìyo ma yutun chàꞌa kivi koo na, ta ni kindaa ra yi nuu na, ikan na küu koo na ma ñuu ií kaꞌnu ña kàꞌan yi nuu ma tutu iꞌya ndia.
Ta ma ra kàtituꞌun kachin ma tuꞌun iꞌya teꞌen kàꞌan ra:
―Ndicha, ña chani kuyatin kichai ―kàti ra.
Tajan teꞌen nākaꞌan ndiko ma ra kàꞌan chaꞌaꞌ ma tuꞌun iꞌya:
Ta ma Rachaꞌnu Jesuu, na koso ra ma ñamani ra chata ndisaa ndo. Ta takan na kùu yi. Amén.
Primera edición
El Nuevo Testamento
Mixteco de Santa María Zacatepec
mza 13-066 7.5C
© 2015 Wycliffe Bible Translators, Inc.
Versión electrónica ©Wycliffe Bible Translators, Inc. 2015
www.scriptureearth.org
Usted es libre de: Compartir – copiar, distribuir, ejecutar y comunicar
públicamente la obra bajo las condiciones siguientes:
Atribución. Debe reconocer los créditos de la obra de la manera
especificada por el autor o el licenciante (pero no de una manera que
sugiera que tiene su apoyo o que apoyan el uso que hace de su obra).
No comercial. No puede utilizar esta obra para fines comerciales.
Sin obras modificadas. No se puede alterar, transformar o generar una
obra derivada a partir de esta obra.
http://creativecommons.org/licenses/by-nc-nd/2.5/mx/
