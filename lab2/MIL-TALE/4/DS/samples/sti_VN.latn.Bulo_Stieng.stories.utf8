COON SƠꞌNACH BAAN COON BU
 Cuộc đơi Môi-se
 A khal hư 'nau bơl têh têh a ng-goor
 Ai-cap nhôp bơl Jo-thai gôq dêch bu. Bơl
 Ai-cap bu 'bưn gưt gơmaac bu. Bu lơh bu rnghiêl bêy bu nim ih gô ih cơrpư êy. Bu nhôp lơh caar ng-gan dơh bu. Bu lơh ih nêy, Brah gơmaac bơl Jo-thai đêêl. Tơt 'mơơn Brah ann bu gheh coon rơq đêêl.
 A ng-goor Ai-cap nêy gheh sơ'nach A
 Pha-ra-ôn. Nêy sơ‘nach lah: “Bơl Jo-thai
 khal au ơc mơt đêêl. Bơn lơh ih hêch? Tơt bu rơq, bơn 'bưn moh ô bu hôôm.” Ja lah ih nêy, sơ'nach maahn tơrnang nơơm bu:
 “Bơl 'bêy nhôp lơh bơl coon clau bơl Jo-thai hot teq a daac glung.”
 Gheh di nnac bơl Jo-thai. Bu gheh
 coon baar du, ur mlơm, cclau mlơm. Coon ur chôôl sac Mi-ri-am, coon cclau chôôl sac A-rôn. Ja nêy, sai-ur bu bêch nac lôh coon cclau nha. Coon bu nêy a room lngôch doom.
 Nêy mêy bu aach bơl Ai-cap lơh coon
 bu. Nêy mêy bu pôôn teq coon ghêq cơnông nhi nêy. Tơt rlach pêy khay bu pôôn 'bưn cươt hôôm.
 Ja nêy, mêy bu taanh pơng tơrlông
 gheh gơndrôp. Bu blang teq daac raach. Bu aach ngơm.
 Bu crưt pơng a sêng daac cơnông
 sơndru tơơm trang. Tơt bu teq pơng a sêng daac, bu lôh rưt tưl hưl. Nêy bu olap coon ghêq cơnông pơng nêy. Tơt bu ja cclap
 coon cơnông pơng, bi n-hai mêy bu han du leq.
 Bi bu, Mi-ri-am nêy, mơq oh ngai
 rngai. Bu chơp gưt bơơn bơơn baan oh bu
 nêy. Tơt 'mơơn coon rôh sơ'nach han ôm nhai coon dêch coon dêch bu na. Bu ôm a daac nêy đêêl.
 Bơl dơ-ur han ôm nêy sau brưs pơng
 rưt cơnông sơndru tơơm trang a sêng daac. Coon rôh sơ'nach nêy sau pơng nêy. Bu maanh dêch bu pư teq pơng teq a cơh.
 Ja nêy gheh dêch bu nêy han pư
 chơrip pơng nêy ndơơp dơh coon rôh sơ'nach nêy. Mêy bu nêy pơơc phing
 gơndrôp pơng nêy. Bu sau brưs coon ghêq
 nêy nghiêng cơnông pơng nêy. Tơt bu sau,
 bu gơmaac bu sơrlanh đat coon nêy. Bu lah: “Coon au coon bơl Jo-thai.”
 Bi ba coon ghêq, Mi Mi-ri-am nêy, bu
 sau coon sơ'nach bu pơơs oh nêy. Bu lôh, bu ôôp teq coon sơ'nach nêy Bu lah: “Ay
 chơp hêy wơng bơnêh heq dơ-ur bơl Jo-thai dơh a siêm coon ghêq nêy?” Coon sơ'nach ơh: “Ư, hêy êch đêêl. Ay tac wơng dơh hêy.”
 Bu ja lah ih nêy, Mi Mi-ri-am han
 khuôl mêy nơơm bu a ti. Bu lah: “Mêy a,
 mêy a, coon sơ'nach pơơs oh bơn a daac su hôôm.” Ja nêy, bu han craac baar du, mêy ô coon teq a daac su.
 Coon rôh sơ'nach nêy lah teq ô mêy
 ba coon ghêq nêy: “Baq coon ghêq nêy liêu teq a nhi ay. Hêy ta jơraas prac baq đêêl jah ay a siêm oh nêy.”
 Ja lah ih nêy, mêy bu baq coon taq a
 nhi bu na. Sai-ur sai-lau n-hai bơl coon
 coon bu na jham đêêl. Oor đat. Brah aan coon ghêq pươn a ơn a baq nha bu ri.
 Tơt bu siêm, bu lôh têh dreet dreet.
 Tơt bu têh, bu jên cơi teq a coon sơ'nach
 nêy. Ja nêy, coon sơ'nach nêy bu chôôl sac bu ri. Bu lah Ba Môi-se. Coon sơ'nach bu siêm bêy coon nơơm bu na đêêl.
 Nêy Môi-se bu gôq broos n-hai
 sơ'nach. Sơ'nach aan bu hoc jhay clach
 huôs bu nday. Sơ'nach bu siêm bu, tơt têh bu lôh khôn gheh peh lư ih sơ'nach đêêl.
 Ja nêy Môi-se han njoc leq jôôm
 cơtôc bơl Jo-thai lơh caar. Ja nêy bu sau
 bơl Ai-cap bu pơm bu peeng đat bu maanh
 đat bơl Jo-thai. Nêy Yau Môi-se ghênh êêng cơnông tôôr: “Lơh ih hêch chơp a bah bơl Ai-cap nêy pơm bơl nêy haanh 'bêy?”
 Mơq lah bêy nêy, bơn gưt Brah
 sơrlanh bơn đêêl bêy Môi-se. A mbưt
 sơ'nach a ng-goor Ai-cap êch lơh êch sơ'reh
 bơl coon ghêq. Tơt a cơi Brah gơmaac Yau Môi-se đêêl pươn gôq n-hai sơ'nach. Tơt têh khôn gheh. Tơt 'mơơn Brah maanh
 Môi-se ccrôôs bơl Jo-thai chơp 'bưn gheh bơ dêch bu hôôm. 
