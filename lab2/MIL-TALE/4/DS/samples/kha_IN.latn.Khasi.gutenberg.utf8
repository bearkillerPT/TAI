Ka Kshaid Ka Likai.

Ka ksháid-ka-Likai ka long kawei ka ksháid ha ri Khasi kaba itynnad
shibún eh. Ka wan tuid na kawei ka wah ha ka shnong Rangjirteh kaba
wan hap ha ka shnong Nongriat. Ia kane ka ksháid lah ban ioh-i bha na
ka shnong Laitkynsew. Katno ka long kaba i-tynnad lada khmih ia ka
ha ka por synrái. Ka long ruh kaba jrong shibun eh. La don kawei ka
briew ha ka shnong Rangjirteh hyndái kaba kyrteng ka Likai. Kane ka
briew ka long kaba duk bad ka la don u tnga, te ynda la kha iwei i
khun kynthei uta i tnga u la iap noh. Hamar ka por ha dang lung ita
I khun ka la shitom shibún ban sumar ha ka jinglong duk jong ka. Te
ynda i la nangiaid katno, ka la sngewbhá ban ioh-i ia la i khun ba
i la sháit, bad ba i la nang ba'n leh kái bad ki para khynnah. Te
kane ka briew ka la shongkurim bad uwei pat u briew; hynrei uta u'm
ieit ia ita i khún, bad katno ba u la jiw sngew bitár ba ka'm lah
ban khreh ba'n sumar ia u na ka bynta ita i khún.

Te ha kawei ka sngi ba ka leit kit nongnar, utá u tnga u la shim ia
ita i khún bad u la pyniap noh. Bad haba u la ot u la shet jintah
ia ka doh jong i, u la buh ruh ha ka jaka ba ka'n wan bam ka kmie;
bad ynda u la dep kumta baroh u la leit bred noh ia ka khlih bad ki
shyieng sha jngái, hynrei ia ki shimpriahti ba u la buh ha ka shang
kwái u'm kynmáw shuh ban leit bred. Haba la wan ka kmie na kata ka
jingleit ka la kylli, "hangno ka khun"? "Tip ei, u ong, shano ka leit
kái myntan." Ka shu sngap noh bad ka ong "La don ja don jintah ne em"
u ong, "la don," bad hamar kata ka por u leit kái noh. Te haba ka la
bam ja, ka sngew bang shibun, bad ka la tharai ba u ioh doh khún sniang
na kino-kino kiba kñia, bad haba ka la lah bám ja ka la shim ka shang
kwái ba'n bam kwái, ka shem pynban da ki shimpriahti ita i khún bad
ka la lyniar la lympat ia lade kat ba lah, bad ka la mareh sha katei
ka ríat bad ka la pynnoh ia lade. Kumta lyngngoh ki shnong-ki-tháw
baroh bad y'm lah ba'n khang mano-mano ruh, ka bat la ka wait ha ka
kti. Te nadúh kata ka por ki khot "ka ksháid-noh-ka-Likai."


U Lum Dingiei.

U lum Dingiei u long u wei u lúm uba jrong shibún ha ri Khasi. U
syrím ha ka jing jrong bad jingkhráw ia u lúm Shillong, bad u long
marpyrshah jong u shaphang Shatei. Halor une u lúm don bún ki shnong
hapoh u Siem Shillong. Mynhyndái halor une u lúm don kawei ka dieng
kaba khráw shibúin eh haduh ba ka la kah dum ia ka pyrthei baroli
kawei, ka kyrteng kata ka dieng ki khot ka Dingiei. Ki khún Khasi ki
la ia kut jingmut ba lada yn ioh pynduh noh ia kane ka dieng ka'n bha
ka'n shái ka pyrthei, namar katba ka dang ieng, ka pyrthei ka dum bad
ka'm lah ban seisoh. Kumta ki la ia ieng da kawei ka jingmut ba'n ia
khet noh ia ka. Te ynda ki la pom ia ka mynsngí, ki leit pat mynstep
ki shem ba la dam noh ka díen pom. Kumta ki pom biang sa ha kawei ka
sngi, ynda lashái mynstep ka dam-pa-dam biang. Shu kumta barabor ka
long. Hangta ki la lyngngoh, hato balei ka long kumne. Ki ia kylli ki
ia tohkit; ong ka phreid (ka sim kaba rit shibun) "kane ka jinglong
ha dam kumne haba phi la pom ka long namar u khla mynmiet mynmiet u
wan jliah ia ka díen ba phi la pom." Te kumta ki khún bynriew ynda
ki la lah pom mynsngi baroh shi sngi, mynmiet ki teh pyn-ang da ki
wait ki sdí ka kata ka jaka ba ki la lah pom . Kumta u khla haba
u wan mynmiet u jliah phot u thyllied haba kynduh ha kita ki syrti
wait syrti sdí. Kumtah naduh kata ka por um wan shúh; bad ynda um ioh
shuh ban jliah kata ka dien pom u khun bynriew, ruh kam dam shuh. Shu
nangdep ka jingtrei man ka sngi hadúh ba la kyllon ka Díngiei. Kumta
sa shái phèr ka pyrthei bad sa manbha ka thung ka tep ka rep ka sei
ynda ymdon ba shár shuh ia ka sngi ia u buái. Namarkata ki sa ioh
ban khot kyrteng ia une a lúm "u Lúm Díngiei." Ia ka jinglong kane
ka Díngiei ym don ba tip ei-ei nadúh kata ka pór hadúh mynta, namar
nadúh ba la kyllon ka iapdúh [32] bad ym don symbái ba kan pynmih
haei-haei ha ka pyrthei hadúh kane ka sngi.


Shaphang ba long U Siem Shillong.

U Siem Shillong u long uwei u Siem uba khráw shibún bad uba don bór
ruh ha kane ka ri lúm Khasi. Ia une u Siem la jiw bna baroh kawei ka
ri ba u long u Siem-Blei. Haba ong Siem-Blei ka mut ba U Blei u la i
mon sngewbha ba'n aiti ha u ban synshár ia kawei ka bynta kaba khráw
ha ri Khasi. Ha une la ái ba'n synshar ha ri Shillong. Haba wád ia ka
jingsdang jong kine ki Siem Blei don shibún ka jingb'ym thikna. La
kumno-kumno ka don ka jingiathu-khana kum kane kaba harum ha pydeng
ki Khasi hadúh kane ka sngi. Ha kaba nyngkong eh la byna ha don kawei
ka bríew ha ka krem Marái, kaba hajan ka shnong Pomlakrái mynta, ha
tyllong ka wah Umiew ne Umiám. Kata ka bríew kaba dang met samla kaba
bhabríew shibún eh. Ia kaba ka don, ka don hangta barabor, bad bún ki
ia pyrshang ban kem ia ka, kim lah namar ka long ka krem kaba khim. Te
ynda la mih uwei u bríew uba kham sian u la leit khroh ia ka da kaba
pyni da u syntíew uba ki khot u tiéw-ja-lyngkteng. Kumta katno ka bríew
ka la wan hajan ba'n kynieh ia uta u syntiew, te uta u bríew u nangring
da kaba pynran ia la ka kti khyndiat khyndiat hadúh ka'n da mih ha kaba
kham kylluíd ka jaka, u sa kem ia ka. Hangta u la wallam sha la ieng,
u ri u sumar bha ia ka, bad hadien-hadien u la shongkurim ia ka. Te
la khot kyrteng ia kata ka bríew ka Pah-syntiew, namar ba uta u briew
u ioh kem ia ka da kaba khroh ba pah da u syntiew. Uta u bríew u long
uba na Nongjri Bhoi, bad ki jiw khot u Kongor Nongjri ia u. Te ynda
ka la kha ki khún, kynthei bad shynrang, ka la leit phet sha kajuh ka
jaka na kaba u la ioh kem ia ka, bad nadúh kata ka por ka'm wan shuh,
la'u tnga ki khún ki leit khot leit pyrta katno-katno ruh. Kita ki
khún ki la nangshait nang sian, bad ki bríew ruh, haba ki la bna ia
ka jinglong kaba phylla ka jong ku kmie jong ki, ki la wan khnang na
kylleng ki jaka ba'n khmih ia kita ki khynnah. Te kita ki khynnah ki la
nang shibún ba'n leh rit ba'n leh don akór ha khmat ki tymmen bríew,
ki bríew ruh baroh ki a ieit ia ki bad ki tharai ba ki long ki khún
Blei. Kumta ki la ia ngúh ki la ia dem ia kita ki khynnah bad hadíen
kata ka la jia ha ki dohnúd kiba khráw-batri, ki tymmen-ki-san ha ka
ri Shillong ban thung Siem ia ki namar ki khynnah ki long kiba la wan
kha da ka briew kaba phylla shibún, kaba imat eh ba ka long ka khún
u Blei Shillong. Te kumta ki la ia kut da ka mon snowbha baroh ba'n
thung Siem ia ki ha ka hima Shillong, bad kumta la long Siem kita ki
khynnah, ki synsháh bad ki khot ruh ia ki Siem-Blei-Siem-Shillong.


U Loh Ryndi bad Ka Lim Dohkha.

Ki Synteng ki batai ia ka jinglong tynrai ki Siem Suhtnga kumne. La
don u wei U Wár Umwi, uba kyrteng U Loh Ryndi, uba la leit khwái
dohkha na ka Wah Umwi; te ynda la ngat tang kata kawai u la wan
noh sba la ieng. Ynda u la syang u la buh noh halor tyngír ha ka
ruh. Hangta u la klet bad um kynmáw shuh ban bám ia ka. Kumta ynda
la-shái mynstep u la leit kái pat sha lum, te haba u la wan noh la
jan miet u la shem ia ka iing jong u ba la sár la sumar bad ka ja ba
la ih. Mynkata u la lyngngeh shibán ba ka long kumne. Te kum la-shái
ka la long kumjuh. Ynda ka shu dem iailong kumne-pa-kumne la bán sín
eh, ynda kumta u la leh ia lade kum u ban sa leit lúm, u da ting ia
u ksew. Hinrei u la rih noh baroh shi sngi harud nong, bad ynda la
poi ka por shet ja u la wan noh sha iing. Te mynba u la ioh-i ba la
tydem ding ha ieng u la syntiat bha biang ba un ioh rung kynsan bluit
hapoh. Hynda kumta u la shem ia ka kynthei hangta. U la ong ia ka,
"Pha kaei"? Ka la ong ia u, "nga long Ka Lih-dohkha, ma nga, nga long
kata ka dohkha ba me la ngat bad me la klet ban bam." Ynda kumta ka
la ong ia u "me wat pyntip iano iano ruh, nga don ki kur shibún eh,
ngin ia leit sháw ia ki ban wan noh shane." Kumta U Loh Ryndi u la
buh ia la ka kmie ban sumar ia ka iing tad ynda un wan na ka jingleit
jong u. Ynda ki la ia leit ki la poi ha kata ka jaka ba u la ngat ia
ka. Ynda kumta ka la sid ha ka um, u te u nang sah ha ka ryngkew. Te
la shibit ka la wan pat sha u bad ka wallam lem bad ka ia ki kur,
hinrei ki long katno ngut ym lah banong, bad ki la leit baroh sha ka
iing U Loh Ryndi. Te mynba Ka Lih Dohkha ka la sydang rung ha iing,
hamar be kan sa jám ia ka shahksew ka la ioh-i ia u synsar ba la buh ka
kmie jong u hapoh kata ka shahksew; namarkata ka la kylla dín bak bad
ki kur jong ka sha kata ka wah. Hadin kata U Loh Ryndi u la phohsníw,
u la ioh-i ha kata ka jingphohsniw ia Ka Lih Dohkha ba ka la leit noh
sha ka shnong ba ki khot ka Suhtnga ha ka Umwai-khyrwi (naduh kata
la jah noh ki dohkha ha ka wah Umwi haduh mynta). Te u ruh u la leit
sha kata ka wah ban khwai ia ka, bad ynda u la ngat u la shem ba ka
sumar ia u kumjuh. Ynda nangta u la shongkurim bad Ka Lih Dohkha,
bad u la ioh khún khadar ngut ki kynthei uwei u shynrang. Ynda la
rangbah kita ki khún u Loh Ryndi bad Ka Lih Dohkha ki la leit noh
baroh ar ngut ha kata ka Umwai Khyrwi. Te ki ong ba na u ryngwiang
khwai jong U Loh Ryndi, harud um ba u la ieh noh, la long ki shken
kiba ka mat ka long khongpong bad ka sla de kumjuh jen haduh mynta.


U Kyllang bad U Symper.

U Kyllang u long u lúm uba hajan ka shnong Mawnái ha Khadsawphra
bad U Symper u dei u lúm uba long ha ri Maharam. Ha kine ki lúm ki
tymmen ki jiw tharai ba don ki blei kiba shong hangto kiba kyrteng
U Kyllang bad U Symper. Kine ki blei baroh ar ngut ki la ia kajia
namar kano kano ka dáw kaba ngi u bynríw ngim lah ban tip. Te ki la
ialeh baroh ar ngut da kaba ia khawoh ktih. Ynda ki la ialeh shi por
ar por jop U Kyllang. Kumta U Symper u shong pynrit ia lade ha la ka
jaka jar-jar haduh mynta, bad U Kyllang u shong da kaba sngew khráw
sngew sarong shibún ba u la jop ha ka jingialeh. Ki thlíw kiba long
kum ki pukri kiba don ha ki krung u lúm Symper ki sah haduh mynta;
ki ong ba la pynlong ia kito ki thlíw da U Kyllang ha ka por ialeh.


U Mawlong Siem ha Mawsmai.

Harúd 'nong Máwsmái don u wei u lúm uba shaphang sepngi na ka
shnong. Une u lúm uba i-tynnad shibún. Ban khymih na sha jingngái u
long kum u syntai masi kyrtong. U don ki dieng kiba khráw ki bým jiw
don ba núd ban thoh ban daiñ namar ba ki ñiew ba u long U Ryngkew u
blei uba sumar uba da ia ka muluk ka jaka. Ia une u lúm ki khot ar
kyrteng, U Mawlong Siem bad U Lyngkrem, U Máwlong Siem u long uta uba
kham lyngkot shaphang shathi, bad U Lyngkrem u long uta uba jerong eh
bad uba don ka krem Pubon hapoh. Ia une U Mawlong Siem ki Máwsmái ki
jiw ai jingknia da u blang shisin shi snem ne shi sin ar snem katba
u pan. Ki Mawmluh ruh ki leh kumjuh na la shnong. Nalor une U Mawlong
Siem ki Máwsmái ki don shuh ki Ryngkew hajan shgong, uwei U Rangjadong
bad uwei pat U Ramsong. Ia kine ki kñia. Une U Mawlong Siem u long
u blei uba khráw shibún bad uba eh. Ki para blei kim núd ban ia leh
thyma ia ki. U don kawai ka khún kaba kyrteng "Ka Khymat Kharái,"
u blei ki Umwái u i-bha ia ka, hinrei um lah poi namar U Máwlong
Siem úm sngewbha ia u. Ban tip thikna ia ka dáw balei ba khot kyrteng
Máwlong Siem ia u ym lah ban tip; hinrei la kumno kumno i-mat ba kane
ka kyrteng ka la mih namar ba mynhyndái haba yn sa iap Siem la jiw
ioh sngew hangta ha U Máwlong Siem ba don ka jingsawa tem ksing kaba
khraw shibun. Ki Mawsmai bad ki Mawmluh ki jiw ioh sngew, bad ki jiw
tharai ba u blei Mawlong Siem u tem ksing ban pynshád khún. Lei lei
haba la ioh sngew kum kata ka jingsawa ym jiw pep ia ka ban iap Siem,
bad i-mat ba na kata ka daw la khot kyrteng ia une u lum Máwlong Siem.


Kumno ba la Thoh dak U Bynai.

La don kawei ka briew mynhyndái kaba don saw ngut ki khún, lai ngut
ki kynthei bad u wei u shynrang. Ki kyrteng jong ki ki long kine,
Ka Sngi, Ka Um, Ka Ding, bad U Bynái. Kine baroh saw ngut ki la long
ki khún ríwbba khún don burom shisha shisha. Te une U Bynái u la long
u bríew uba riwnar, u sydang ban i-bha ia la ka hynmen, Ka Sngi. Une
U Bynái ruh ha kaba mynnyngkong u long uba phyrnái hi ryngkat Ka
Sngi. Te ynda ka Sngi ka la sngewthuh ia ka jingmut riwnar jong u
ka la sngew bittar shibún bad ka la shim u dypei ha la ka kti bad ka
la ong ia u, "da kum kane ka kam kaba sang kaba sníw phi thew ia nga
ka hynmen kaba la thum la bah, la sumar sukher kum ka kymie ryngkat;
mynta ngan tep da u dypei ia ka shyllang-mat jong me u riwnar u khlem
raiñ,--khie phet noh na iing." Te U Bynái u la sngew rem sngew raiñ
shibún eh. Bad naduh kata ka por U Bynái u kylla da ka jinghái kaba
líh namar ba tep Ka Sngi da u dypei. Bad uta uba ngi ioh-i ha U Bynái
kum u l'oh ha ka por ba u pyllun u long u dypei keiñ uba sah naduh
ba tep Ka Sngi. Te ki sah lai ngut ki para kynthei kiba sumar ia la
ka kmie ba la sydot la tymmen haduh ba kan da iap.



U Lúm Sohpet Byneng.

Mynhyndái mynba dang lung ka pyrthei ki ong ba ka byneng bad ka khyndew
ki ia jan sbibún namar ba U Sohpet Byneng u ring ia ka byneng ba'n
wan kham hajan. Une U Sohpet Byneng u long kum ka doh kaba snoh na u
wei u lum uba hajan Sumer bad ka snoh ruh ia ka byneng. Te mynkata
ka pór ki khún ki raiot U Siem Mylliem baroh kawei ka hima ki ia
ryntieh kawei ka buit ban ia ieng ba'n khet noh ia uta U Sohpet
Byneng na uta u lum. Te ynda ki la ialeh ba'n khet ia u u la dykut,
bad tang u shu dykut ka byneng ka la kiw theng sha jerong. Kumta ka
shu jngái kumne ka byneng nadúh kata ka pór ba dykut U Sohpet Byneng
nalór uta u lúm. Kane ruh ka long ka dáw namar balei ba la khot ia
uta u lúm uba don hajan Sumer "U Lúm Sohpet Byneng."


Kumno u Kseq u la wan Shong bad u Briew.

Mynhyndái, mynba dang lung ka pyrthei shibit, ki mrád ki mreng lái
phew jaid ki ia suk ki ia lok para mrád, bad ki ju ia-die-ia-thied, ia
tháw iew tháw hat ryngkat. Te ka iew kaba khráw tam eh kaba poi baroh
ki lái phew mrád ba'n wallam la ki jingkhaii pateng ka long ka Iew
"Luri-Lura" ba ri Bhoi. Ha kata ka iew u ksew u wan die 'tung rymbái,
te ym man don ba pán thied satia ia kata ka ktung. La iaid kawei ka
mrád u tyrwa, "To thied kane ka ktung." Haba ka la khmih bad ka la íw,
kaba iwtung pynban, la iaid kawei pat ruh shu shem ba ka long kumta,
kaba sniew bad kaba íwtung ka jingdie jong u ksew. Te haba ki la ialang
kham bún ha ka basa jong u ki la phoi ia u ksew, ki ong "balei me wan
die ia ka ktung kaba íw jakhlia?" bad ki la kynjat ia ka jingdie jong
u bad ki la iúh hapoh slajat. Te u ksew u la mudui ha ki para mrád kiba
kham rangbah bad ha u khla uba long lyngdoh, ha kata ka iew. Pynban ki
la pynrem ia u, bad ki la ong, "yn dain kuna ia me uba wan die ia ka
jakhlia ha ka iew ka hat." Kumta ki la leh bein ia u da kaba iuh kaba
kynjat ia kata ka ktung. Te u ksew haba u ioh-i b'ym don ba sngap ia
ka jingmudui jong u, u la wan sha u bynriew, bad u bynriew u la ong
"To wan shong noh bad nga nga'n ieng ryngkat bad me ba'n wád kyput ia
ki lái phew mrád kiba leh bein ia me." Te kumta u ksew u la kohnguh
bad u la wan shong bad u bynriew nadúh kata ka pór. Nangta sa long
ka beh mrád u bynriew ryngkat bad ka jingiarap u ksew. U ksew ruh u
tip ba'n búd dien ia ki mrád, namar u sngewthúh ba ka dien ka khnap
ka mrád baroh ka don ka jingíw-khong ba la sah ka jingíw nadúh kata
ka pór ba ki iúh ia ka ktung rymbái jong u ha ka Iew Luri-Lura.


Shaphang U Thlen.

Mynhyndái la don ka iew ha Langhiang Kongkhen, ba don ka jingkieng blei
hangta. Baroh ki khún bynriw ki ia wan ha kane ka iew blei. Ki iáid
lynti na Rangjirteh, kaba don ka krem u thlen uba khráw eh. Te katba
ki leit sha kane ka iew blei tang shu poi ha Rangjirteh la ngúid noh u
thlen. U ieh kum ha kane ka rukom kat kum ka hukum ba u la ioh. Lada
iáid shiphaw ngut, san ngut la ngúid noh; shiteng shiteng la bám,
shiteng shiteng la pyllait noh. Hinrei ia uba iáid wei briew ym bit
ba'n bám. Ka dei ba'n da pyllait shiteng shiteng. Te ynda la lut
than eh ki briew, ki i ruh kum ba'n sa dúh ki khún bynriew baroh,
bad Khasi bad Dykhar, hangta ki la sydang ba'n lum ka dorbar bah ha
ka iew Sunnai, u Dykhar u hangta u Khasi ruh hangta. Ki ia pyrkhat
ba'n ioh ka buit ka lád da kumno ki lah ba'n pyniap noh ia u thlen
uba la bam dúh ia u khún bynriew. Ynda ki la dorbar kham slem ki
la ioh ka lád kaba biang kumne. Ha kata ka khláw hajan Laitryngew
kaba ki khot 'làw Suidnoh la don uwei uba kyrteng "U Suidnoh"
ki la ong ba'n pynialok ia U Suidnoh bad U Thlen. Une U Suidnoh u
long uba riwnar u b'ym jiw iáid ryngkat briew. Wei briw, wei briw,
u iáid. Kumte haba u leit sha U Thlen ruh u'm bám satia namar ba U
Thlen hi ruh u'm jiw bám ha b'ym don jingpyllait. Ki briew ki la sylla
ia U Suidnoh ba un leit ai doh ia u hala ka sngi; u ai da ki blang,
ki sniang, ki massi. Haba la leh kumta kham slem U Thlen u la júh,
u la ia lok bha bad "U Suidnoh." Te ynda kine ki la ia juh bha,
u khún bynriew u la bythah pat ia U Suidnoh ba u'n shna shlem, bad
u la shna shlem ba'n pyrsut nar-wah. Ynda u la pyrsut ia u nar hadúh
ba u la sáw bha hâin u la khap na ka lawar ding bak bad katba u dang
sáw dang khluid bha u la leit lam ha U Thlen. Tang shu poi u ong "Ko
kynum ang, ang, kane ka doh," bad iang u shu ang u la thep jluk ha u
pydot. Hangta U Thlen u la khih u la lympat u la kyrhtat u la ksaid
iap badúh ba la win ka khyndew kumba khih u jumái. Hangta U Suidnoh,
haba u ioh-i ia ka jingksáid iap U Thlen, u ruh u la iaplér b'ym tip
briew shúh. Te kata ka jingwin ka khyndew ka la pynkyndit ia u khún
bynriew baroh ha ka pyrthei, bad ki la pyrkhat ba la jia ei ei. U
Suidnoh u'm poi shúh sha la iing, te kiba ha iing jong u ki la leit
wád, namar ki la tip ba u la leit ai jingbám ha U Thlen da u nar sáw:
hangta ki la shem ba u la iap lér, bad ki la pynkyndit ia u bad ki
la kylli ia u "Balei me iaplér kumne?" U ong, "Hamar ba nga dang
ai jingbam ia U Thlen da u nar sáw ba la pyrsut bha, u la kyrthat,
khih lympat U Thlen bad nga la iap lér. "Ia, ia leit khymih kumno u
la long." Ynda ki la ia leit khymih ki shem ba la iap U Thlen. Hangta
la pynbyna hàw ia ka pyrthei baroh be la lah iap U Thlen, bad u lùm
ka dorbar ba'n bám noh ia u. Hangta ha ka dorbar ki la ia kut kumne:
ki Khasi ki'n bám shiteng bad ki Dykhar ki'n bam shiteng. Ynda la
ia kut kumta ha ka dorbar ki la ieng ba'n leit sei noh na ka krem,
bad ki la rah halor u máwsiang. Hangta ki la ia shain ia dain ia
ka doh U Thlen lyngkhot lyngkhot. Ki Dykhar na mih-ngi, namar ba ki
kham bún briew ki la bám lut ia la ka bynta, kim shym pynaah ei ei,
kumta ym don Thlen shúh ha pyddeng ki Dylhar. Hinrei ki Khasi, na
sepngi namar ba ki kham duna briew ki'm shym lah ba'n bam lut ia la
ka bynta, ki la pynsah katto katne. Kumta namar ba ki'm shym bám lut,
U Thlen u dang sah. U Suidnoh u la ioh la ka nám la ka burom hadúh
mynta. Namar haba ki Khasi ki shem ba la ot shniuh ne ot jáin ki
pynkit halor U Suidnoh bad ki ái jingknia ia u. Ki Synteng ruh ki don
la U Thlen hinrei u phér shibun na U Thlen Khasi. Ki Synteng ruh ki
ngeit ba u long u kynja bysein, bad don ki iing bad ki jaid kiba jiw
ri ia u bad ki mane kum u blei. Ki ai jingknia ia u tang da u sniang,
hinrei kim ái da ka snám briew kumba ái ki Khasi kiba ri ia u.



Shaphang ka wah. Rupatylli ha Duwara.

Hyndái mynba dang lung ka pyrthei la don ár ngut ki blei um kiba shong
ha lúm Shillong. Lehse shisha ki long ki khún u blei Shillong. Kine
ki la ia kop ba'n ia mareh ba'n ia pynpoi kloi sha ri madan Shilot da
kaba ia pom mar kawei ka wah. Kumta ki la ia kut bad ki la ia mih na
Shillong kawei ka Umngot bad kawei ka Umiew ne Umiám. Kata ka Umngot
ka búd ia ka lynti na ba, jem ba jem, la ka long kham jingngái ruh
kam sngew salia ba'n iáid kyllain. Kumta ka la poi ha Shilot ba'n
khot ka wah Shengurkhat bad ka iaid hadúh Shattok, bad ka poi ha
Duwara. Ka khymih ia ka Umiam haei-haei-ruh, te ym ioh-i. Kumta ka
la leh suki kái, ka tháw ka rupa tylli hangto ba'n long kumba sangeh
ba'n ioh-i ia ka Umiám. Ka Umiew ka long kaba kham sarong, ka sngew
khlain ba'n iaid na ka lynti kaba bit la ka long da ki lúm ne ki máw,
ka'm suidniew, kumta ka la pynlut por ha kaba tih ia ki lúm bad ki
máw. Ynda ka la poi ha Shella ka la shu mut ba'n jop ia ka Umngot
namar ka lynti jong ka ka long kaba beit eh, te ynda ka la poi harum
Shella khyndiat ka la ioh-i ia ka Umngot ba ka la risa da ka jingkhie
dew ha ka wah Rupatylli ha Duwara. Kumta ka la sngew ráin suin bad
ka la leh suki noh da kaba pynpait tynat ia lade san tylli, kawai
ka Umtang; ár ka Umtarasa; lái ka Pasbiria; sáw ka wah Kumarjani;
san ka wah Duwara. Kumne ka la leh khnang ba'n búh riah ia la ka
jingkhein burom ha khymat ka Umngot. Kumta sa long ka wah Rupatylli
ha Duwara namar ka long ka dak ka jingjop ka Umngot ia ka Umiew.


Shaphang Ka Kupli, U Shyngkram bad U Jali, ki Khún jong ka.

Ka Kupli ka long ka wah na ki lúm baiong bad ka túid da artet ha ka
wah Brahmaputra. Ka long ka púd ia ka ri Synteng bad ka ri. Hadem ha
mihngi. Uno-uno u nongleit jingleit uba kwah ban jám ia kane ka wah
Blei-Kupli u don kam ba'n bred noh ia la u kháw-ryneng ha shiliang wah,
bad ia ki kynja jingbám baroh phar, te un sa klan ia ka. Lada u'm da
leb kumta, la'u klan na ka jaka ka b'ym sang ruh un háp jingaingúh ha
ka. Ki khún-ki-hajár ia ka ha lum lái s'iar, lái blang kawei ia ka,
marmar uwei ia U Shyngkram bad U Jali; bad san s'iar ba ki'n ia bám
sngewbha baroh lái ngut shi khún shi kymie, kata ka long haba long
tang kawei ka lait, hinrei haba ka'n long katba shong ka lait u briew
lei-lei, ngam tip ka'n long katno blang katno siar namar haba dei ka'n
wan pán ka jingkñia namar ba la klan ia ka na khlieh lane na kyjat
da u kyñie u kypa kano-kano ka iing lane kano-kano ka kur. Nadúh ki
sngi ki Siem Tymmen haduh ki sngi U Ram Singh Siem ia kane ka blei
bah ka kymai u lei ba khraw ki kñia da ki briew ár-ngùt shi snem shi
snem hamar u bynái ba ki puja ne ai ngúh ha Jaintiapur. kata, hamar u
'nái wieng bad u 'nái nohprah. Ynda ki la kñia ha Jaintiapur da ki
Bramon, ki sa ia lam ia ki sha ka iew Mawshái ne ka iew Shangpung
ba ki'n bám shiwa katba mon na kata ka iew. Nangta pat sha Sumer,
kiwei pat ki ong ba u máw ba ki khrái khlieh ia ki Muga Khara u don
harum ka shnong Iewksi hajan kawei ka wah kaba túid sha ka Kupli--
sha ka jaka ba don ka máw kynthei harúd kata ka wah blei Kumta ki sa
kyntiw halor kata ka maw kynthei ia ki; nangta pat wan sa u nongkhrai
khlieh bad ka wait ba i-shyrkhei, u khrai ia ki hangta. Hadin kata ki
sa shat ia ki met-iap sha um bad ia ki khlieh jong ki ruh de. Hinrei
ha ki sngi U Markuháin ne U Raj-Indro Singh uba ha Khyjong ngi mynta
ym long shúh kumta namar ba u tieng ia ka Kompani. Ia kine ki briew
ba ki kñia ki khot kyrteng ia ki ki Muga Khara.

Mynkata ki bynriew shi khadár doloi sngew tieng, ki ong ba ki nongkem
ki da kylli shiwa ia ka jaid, ki da leh ia lade kum ki bym mut ba'n
leh ei-ei-ruh, te ynda kita ki briw ia kibe ki mut ba'n kem ki la ia
thuh ia la ka jaid ki sa kem ia ki. Haba ki sngew ba ki long na ka
jaid kaba jiw long kongngór ki'm jiw kem. Te haba ym ioh eh ki kñia
da ki mráw Siem.


Ka Shnong Mawpun-ka-Rytiang (Mawpunkyrtiang).

Te la don mynhyndái kawei ka briew kaba kyrteng ka Rytiang, ka jaid
Siem. Mynba ka dangsamla ka leit tong shér na kata ka wah kaba don
u Máwpún uba ki khot hadúh mynta u Máwpún ka-Rytiang. Hamar ba ka
dang tong shér ha pyddeng um ka lamshoh sam thiah hangta. Hamarkata
ka por la mih u wei u briew uba bhabriew shibun eh, bad u ong ha ka,
"Heh kane ka tyngka shi sing nalai; te pha wat shongkurim shuh ho;
koit, ki khun pha'n ioh hi, bad pha'n pún uwei u máwpún na Shilliang
sha shilliang kane ka wah, bad thaw iing ba phán shong da ki máw suda
ki rijid ki rishot, kiei kiei baroh thaw da ki maw. Pha'n pynlut
kane ka tyngka baroh, bad lada ym dap ruh ngán sa wallam pat. Phán
kynmáw ho ia kaba nga la ong baroh." Ka ong "haoid." Te kumne-kumne,
tang shu la dep kine ki ktin baroh ba u kren, ka la kyndit na kata ka
jingshoh samthiah, bad ka tyngka ka don ha ka kti jong ka shi'sing
nalai. Te ynda ka la wan sha la iing, artat artat ka lynti ka la
puson ha la ka mynsim da kaba kymen ba ka la iashem ia u blei uba la
ai katne ki tyngka bad uba la kren kum kine ki ktin. Te kumta ka la
ring u máwpún uba don badúh mynta. Bad hamar ba ka dang sydang ba'n
tháw sa ka iing ka lap ba ioh tynga noh pynban; kumta ka kha u khun
da uba matlah bad tang shibit ka iap noh. Kumta ki ioh ban khot ka
shnong Máwpún-ka-Rytiang, lane haba kren lyngkot Mawpunkyrtiang.



Shaphang U Siem Malyniang

U Siem Malyniang u la long uwei u Siem ba jiw byna ba u long u
kynja Siem blei. Une u la shong ha ka shnong Madur kaba long mynta
ha ka ilaka u doloi Maskut. Ha ka jaid Siem Malyniang la mih uwei uba
kyrteng U Kyllong Raja. Une u Siem uba phylla shibun ha la ka jinglong,
u briew uba eh uba shlur. U la thymu ban job ia ka ri Synteng baroh
bad ia ka ri Shillong bán pynkhráw ia la ka hima Madur. Une u Kylong
u'm donkam shibun ki nongbud bán leit ia leh ia kano-kano ka thyma,
namar u long u briew uba khlain shibun bad u by'm jiw don uba lah ba'n
pyniap ia u. La ki pyniap ruh u im pat kumne-kumne. U Siem Synteng u
la pom ia u tukra-tukra, u la bred ia ki kyjat ki kti sha jingngai,
bad u la tharai ba u'n ym im shuh, pynban tang la mynstep u la im
hi kumjuh, u la iaid ia ki lad ki dong ban sywait ia ki nongshun. U
Siem Synteng u la shitom shibun ia u bad u la duh buit ruh da kumno yn
leh ba'n jop ia u, haba shi sin ar sin la pyniap u shu im pat kumjuh
pakumjuh. Te haba u Siem Synteng u la pyrkhat bha u la shem kawei ka
buit kaba u tharai ba ka long kaba bha tam bad kaba u lah ban tip da
kano ka rukom ne ka jingstad ba u im pat haba la pyniap ia u. Ka buit
jong u Siem Synteng ka la long kumne. U la shim kawei ka samla kaba
bhábriew tam na ka ri Synteng baroh, u pyndeng ki jingdeng ksiar ki
jingdeng rupa, bad u pynkup ki jain Siem kiba kordor eh, bad u ong
ha ka "ngan ai ia pha kine baroh, bad ngan ai shuh ruh nalor kine
lada pha'n ioh ia ka buit u Kyllong Raja ban iathuh ha nga da kumno u
lah ban pynim pat ia lade haba pom ia u. Te mynia nga'n phah ia pha
sha ieu shato, lada une u Kyllong Raja u i-bha ia pha, bad u'n shim
ia-pha ban long ka tynga jong u, phan leit, bad phan leh ieit ia u
katba lah. Hadin sa kylli ia ka buit ka jingstad baroh, da kumno u
im pat haba la pom ruh, bad ynda pha la tip ia kita baroh sa pyntip
sha nga ba nga'n sa jop ia u. Te lada pha'n leh kumta nga'n ai buskit
ia pha shibun ho. Kumta u pbah iew soit ia ka. Te une U Kyllong Raja
u la iohih ia ka, bad u la i-bha shisha ia ka, bad u shim iaka ba'n
long ka tynga jong u. U buh ia ka ha Madur. Te kata ka samla ka la
leh ieit ia u shibun eh bad ka kylli byniah ia ka buit ka jingstad
ba u im pat. Hangta une u Kyllong Raja, haba u iohih ba ka leh ieit
shibun u phla ia kiei-kiei baroh hak-a. U ong, "Ka jing im jong-nga ka
long kumne:-- nga dei ban sum ha la ka sngi bad ban sait ia la ki snir
(nangta la khot ia u "U Siem sait-snir"). Hadin kata ngan sa bam ja,
bad y'm don mano-mano ba lah ban pyniap ia nga lada ki'm ioh ia ki
snir. Kumta ka jing-im jong nga ka sydin tang ha ki snir hi." Kumta,
ynda kata ka samla, ka tynga jong u, ka la ioh tip ia kata baroh ka
phah ktin sha u Siem Synteng ba'n wan uno-uno u rangbah ba ka'n iathuh
ia ka jingim bad ka jingiap u Kyllong Raja. Te u Siem Synteng ynda
u la sngow ia kata ka ktin shi syndon u la phah ia la ki rangbah sha
ka. Te ka la iathuh ia kiei-kiei baroh katba u Kyllong Raja u la phla.
Te u Siem Synteng ynda u la tip ia kane baroh u la ai hukum ia ki
briew ba ki'n khiar ban ioh ia u Kyllong Raja. Te ha kawei ka sngi
ki la lap ia u ba u sum bad u la buh ia ki snir ha kata ka jaka ba u
sum ba u mut ban sait ia ki. Hangta uwei u briéw uba na Ralliang u la
shim ia ki snir jong u bad u pom ia u; ia kita ki snir u la pyndykut
lyngkot lyngkhai bad u la ai ha ki ksew. Naduh kata ka por u Kyllong
Raja u'm lah shuh ba'n im pat,        bad kumta la jop ia ka Madur,
la pynsakyma ia ka jaid Siem Malyniang naduh kata ka por. Te naduh
kata hadúh mynta la duh hinniew kyrteng bynriw.


U Manik Raitong bad ka Sharati jong u.

La don uwei u bríw shaphang shatei ha ka ri Khasi ha khap ri Bhoi
uba kyrteng U Manik. Ki bríw ki la sin ia u U Manik Raitong namar
ba u long u khun swet uba la iap baroh ki kymi, ki kypa, ki hynmen,
ki para bad ki kur ki jaid. U long ruh uba duk shibun. Une U Manik
Raitong u dap da ki jingsngowsih synia sngi, u iam ud jilliw ha la
ka mynsim namar la ka jinglong khun swet long pukir. Um jiw kwah ban
iaid kai leh kai kum ki para samla; u sum da ka dypei da ka khyndew
ia lade, u pynleit la ki sngi ki por tang ha ki jingud ki jingiam
ba u sngowisynei ia ka pyrthei sngi ba shem shitom haduh katne. Te
u la thaw kawei ka sharati ban put ka jingiam bríw bad jingriwai
sngowisynei. Mynsngi mynsngi u jiw leit bylla pynlur masi haba la
don ba wer, haba ym don u shong khop-khop ha la iing, u iam u ud,
u sum dypei sum khyndew halor la ki jain syrdep jot. Mynmiet mynmiet
u sum u sleh, u kup bha kup khuid; bad ynda u la lah bam lah dih u
shim ka sharati u put hadúh ban da shai. Barobor u jiw leh kumta. Ha
kaba put ruh u long uba nang shibún, u don khadar jaid ki jingput
kiba kongsan tam ha ka jingput jong u. Te la don ka mahadei ha kata
ka shnong kaba u tynga jong ka u long u Siem Rangbah ha ka Hima. Une
u Siem u leit sha Dykhar ban pyndep bun jaid ki kam Siem jong u, bad
u dei ban jah slem na la iing. Kane ka mahadei ha kawei ka miet haba
ka la ioh sngow ba'riew ka sharati U Raitong ka la sngowbha shibun
eh ban sngap, bad haba ka la sngap ka la sngow ieit sngowisynei ia
U Raitong haduh ba ka la khie joit shiteng synia ban leit kai sha
U Raitong. Te haba ka la poi tiap ha khymat ka iing jong u ka la
phah plie ban wan kai. U Raitong u ong ym lah ban plie namar kam
long ka por ba dei ban wan kai. Kumta u put la ka jingput bad la
ka jingshad nohlyngngeb pynjem ryndang jaw ummat. Te ke mahadei,
haba ka la khymih na kawei ka thliew kaba pei, ka la iohih ia u;
hangta lei-lei kam don pyrthei shuh haduh ba ka la kyddiah ia ki
jingkhang bad ka la rung shapoh iing. Kumta U Raitong u la wai noh
la ka jingput bad u sngowsib, halor ba shem kat kane ka pyrthei sngi,
sa kane ruh nang wan leh ih-bein kumne. Haba ka la lam pynsboi ia u,
U Raitong u la sneng ia ka bad u la phah nob ia ka, te ka la leit
noh haba ka sydang ban shai pher. U Raitong u la law la ki jain bha,
u la shim la ki syrdep bad, u dypei ban leh kumta u jiw leh bad u la
leit pynlur masi. Hinrei kane ka mahadei ka la riam ia u da kawei pat
ka buit. Te katba u Siem u nangsah ha Dykhar ka la nang kha i wei i
khun shinrang, bad haba u la wan u la sngow phylla shibun eh ba ka
la ioh khun haba um don. La u kylli byniah katno-katno ruh kam phla
satia. Kumta U Siem u la lum ia u tymmen u san, u khynraw khyndein,
baroh ban bishar, te haba ym shem sabud ei ei shaphang kane ka kam,
kumta u buh ha kawei ka sngi ba yn wan u shinrang briw baroh katha don,
kin wallam bad lakait kawei-kawei man u bríw. Ynda la poi kata ka sngi,
baroh ki la wan na ka hima, bad U Siem u ong, phin shonq tawiar baroh,
pynih la ka kait, ngin buh ia une u khunlung ha pyddeng, jar haba une
a khunlung un leit uta dei u kypa bad uba klim, ia uta yn shoh tangon
ha bynda iap kum ka ain ka jiw long. Kumta te haba la shong tawiar u
paitbah byllin, la bah ia uta u khunlung ha pyddeng. Uta u khunlung
um leit hano-hano ruh, la khot la khroh. U Siem katno katno ruh um
treh. "To ia ia kynmaw sa man u bym don hangne" ong U Siem. Baroh ki
ong, "ym don shuh, sa tang U Raitong." "Khot te ia U Raitong," ong
U Siem. Don katto katne na pyddeng uta a paitbah kiba ong. "Ym khot
makna ia uba pli, uba kum u ksew, u miaw, yn nai Siem." "Em shu khot
wei u kynja shinrang briw dei ban wan." Te la khot is u, bad haba u
la poi tiap uta u khunlung u khymih u sam rykhie bad u leit bud ia
U Raitong. Kumta risa shar u paitbah baroh ba U Raitong u la klim ia
ka mahadei. Te U Siem bad la ki Myntri ki la ai hukum ban leit pyniap
noh ia U Raitong sharud nong. Te u ong "phi da sngowbha shu thaw da
la ka jingthang ngan thang hi ia lade wei nga u riwnar ruser. Kumta ki
la shah ia kata ka jingpan jong u. Te U Raitong u la ong ha kita kiba
thaw jingthang. "Ynda nga poi sha jan jingthang sa nang ai ding lypa
ngan sa nang thang hi, phi kynriah noh sha jingngai. Kumta U Raitong
u wan sum wan sleh, u kup bha sem bha, u shim ka sharati u put, u leit
da kaba iaid dadin shaduh jingthang. Te ynda u la poi ha jan ki la buh
ding kumta u la ong; ynda poi ha jingthang u iaid tawiar lai sin ia ka,
u sih ka sharati ha khyndew, bad u thang ia lade. Ka Mahadei ruh da
kaba kyrkieh ka la mareh sha kata ka jingthang bad ka ruh ka la thang
lem hangta ia lade. Kumta ynda la ing U Raitong bad kata Ka Mahadei,
long da ka um ha kata ka nongrim jingthang, bad mih u shken uba long
ka mat sha khongpong. Naduh U Raitong sa long ka sharati haduh mynta
ban put iam briw ban pynih la ki jingsngowsih na ka bynta kiba la iap.

